אריק קנטונה ומלחמתו בבנקים
כדורגלן העבר הצרפתי קרא למליוני אזרחים להוציא את הכסף מהבנקים - אבל נכשל ונאלץ להסתפק בכמה תמונות בעיתון .  למה נכשל המהלך שיכל למוטט את הבנקים ?  אפרים דוידי עולה ליציעים
לא .  זה לא מדור הספורט ,  ובכל זאת מדובר בגול עצמי של השחקן הצרפתי הנודע אריק קנטונה הידוע בהתנהגותו הלא שגרתית על המגרש ומחוצה לו והמקפיד לנתק את עצמו מהזוהר שמלווה את כוכבי העל בכדורגל העולמי .  כעת הפך הכוכב הצרפתי לשעבר של מנצ'סטר יונייטד לנביא  ( נביא שקר ?  )  הרוחני של תנועה חדשה ששואפת לבצע מהפכה חברתית נגד הבנקים .  
הכל התחיל לפני שבועיים .  אז ,  פורסם ריאיון מצולם עם קנטונה בעיתון אזורי צרפתי דל תפוצה : " פרס אוסאן ".  בריאיון התייחס קנטונה בן ה-44 להפגנות המיליונים שנערכו בצרפת ובמדינות נוספות נגד הקיצוצים שמבצעות הממשלות כדי להתמודד עם הגירעונות שהן גרמו בניסיונם להציל את המערכת הפיננסית בעקבות המשבר הקפיטליסטי העולמי .  
קנטונה אמר בריאיון כי אין טעם לצאת לרחובות עם שלטים ,  אלא  " לחולל מהפכה חברתית וכלכלית "  על ידי הוצאת הכספים מהבנקים . " אני לא חושב שאנחנו יכולים להיות שמחים לחלוטין כשאנחנו רואים סבל כזה סביבנו .  אלא אם אתה חי בתוך תא סגור .  אבל יש משהו שאפשר לעשות .  מה זה אומר להיות ברחובות בימים האלה ?  להפגין ?  לרמות את עצמך .  בכל אופן ,  זו לא הדרך ",  הדגיש השחקן הצרפתי הנודע . 
" אנחנו לא מרימים כלי נשק כדי להרוג אנשים ולהתחיל מהפכה .  קל לעשות מהפכה .  מהי המערכת ?  המערכת בנויה על כוח הבנקים .  לכן צריך להרוס אותה דרך הבנקים ",  הבהיר הכדורגלן לשעבר . " זה אומר ששלושה מיליון בני אדם עם שלטים ברחובות הולכים לבנק ומוציאים את כל כספם והבנקים קורסים .  שלושה מיליון ,  עשרים מיליון בני אדם ,  והבנקים יקרסו ולא יהיה איום אמיתי .  זו מהפכה אמיתית ".  
קריאתו של קנטונה זכתה למענה מיידי .  עד לכתיבת שורות אלה הקליקו יותר מרבע מיליון גולשים על הסרטון של הראיון שפורסם באתר יוטיוב ,  בעוד שתנועה צרפתית חדשה בשם  " עצרו את הבנקים ",  הקימה אתר אינטרנט ב-7 שפות ,  ופתחה בקמפיין נרחב להוצאה המונית של מזומנים מהבנקים ב-7 בדצמבר ,  ביום שלישי שעבר .  לטענת הארגון ,  יותר מ-14 אלף בני אדם התחייבו להוציא את כל הכסף .  " הקריאה שלנו נענתה בהצלחה גדולה יותר מכפי שציפינו ",  כתבו מארגני המחאה ,  השחקנים יאן צרפתי וג'רלדין פיין ,  בתחילת השבוע באתר שהקימו והוסיפו  " הפעולה שלנו היא תנועה עממית .  אנחנו לא רוצים להרוס מישהו במיוחד .  זו המערכת המושחתת ,  הפלילית והנוטה למות שהחלטנו להתנגד אליה עם כל האמצעים שברשותנו ,  בנחישות ובמסגרת החוק ".  אל היוזמת הצטרפו קבוצות מכל אירופה ואף מלבנון .  
יש תקדימים בעולם במה שקרוי באנגלית  " ריצה לעבר הבנק "   ( Bank Run )  .  כבר ב-1907 בעקבות שורה של שמועות ,  מאות אלפים הגיעו לבנקים בארה"ב ,  הוציאו את כספם ,  וגרמו לפשיטות רגל רבות .  גם בעת המשבר הקפיטליסטי הגדול ב-1929 מיליונים הוציאו את כספם מהבנקים .  ועל כך בשני סרטים של פרק קפרה : " המרוץ "   ( 1932 )  ו"אלו היו חיים נפלאים "   ( 1946 )  .  גם בארגנטינה ,  בשנת 2001 ,  בעת המשבר הכלכלי החריף מאות אלפים ניסו להוציא את כספם מהבנקים והממשלה סירבה לאפשר זאת ,  מחשש להתמוטטות המערכת הבנקאית שרובה בידי תאגידים אמריקאים ואירופאים ,  ובסופו של דבר הייתה זו הממשלה שנפלה בלחץ הפגנות המוניות .  בספטמבר 2007 ,  אלפי לקוחות של בנק בריטי הגיעו לקופותיו .  הכל הסתיים כאשר שר האוצר הבריטי דאז אליסטייר דארלינג הודיע במפתיעה כי הממשלה החליטה להלאים את בנק המשכנתאות החמישי בגודלו במדינה ,  נורת'רן רוק .
 כך ,  שישנם תקדימים .  אבל  " יום המהפכה ",  השבוע ,  הגיע ולאכזבת קנטונה וחבריו ,  דבר לא קרה .  מ"יום המהפכה החברתית וכלכלית "  זה הפך ל"באג 2010 ".  מיליון בעלי חשבונות לא הגיעו לסניפי הבנקים על מנת להוציא את כספם ,  גם לא אלפים .  רק קומץ שחקנים שהקימו את  " הוועד להצלת העשירים "  ניגשו לאחד מסניפי הבנק  " סוסייטה ג'נרל "  בפריז וקיימו מיצג מחאה מתוקשר היטב .  איך אומרים בצרפתית ?   " סה טו "   זה הכול .  
אריק  " האדום "   ( כפי שמכנים אותו בצרפת )  צדק :  הבנקים עושקים והם חלק בלתי נפרד מהמערכת הקפיטליסטית .  הם גם קיבלו סיוע ממשלתי נדיב על חשבון אלמנות ,  יתומים ,  זוגות צעירים ,  מובטלים ועובדים .  אבל הפעם היה זה גול עצמי של קנטונה .  מיליונים ימשיכו להפגין ואיש לא מתכוון לנתק את עצמו מהבנק .  
מקריאת העיתונים האירופאים של השבוע האחרון עולה כי איש לא הגיע לסניף הבנק ,  אבל מאות אלפי עובדי ציבור שבתו בצ'כיה ,  גם עובדי התחבורה הציבורית ביוון שבתו במשך יממה  לקראת שביתה כללית נוספת ;  רבבות התנקשו עם המשטרה בפתחו של בית האופרה  " לה סקאלה "  במילאנו ,  מאות אלפי סטודנטים הפגינו ברחבי בריטניה והפגנות מחאה נגד הממשלה נרשמו בפורטוגל .  כנראה שאין קיצורי דרך .  
 *  ד"ר אפרים דוידי ,  המכללה חברתית-כלכלית www.sea.org.il

אריק קנטונה ומלחמתו בבנקים
כדורגלן העבר הצרפתי קרא למליוני אזרחים להוציא את הכסף מהבנקים - אבל נכשל ונאלץ להסתפק בכמה תמונות בעיתון .  למה נכשל המהלך שיכל למוטט את הבנקים ?  אפרים דוידי עולה ליציעים

