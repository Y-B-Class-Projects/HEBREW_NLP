רנדי מוס נופה ממינסוטה
לאחר ההפסד לניו אינגלנד הודיע התופס כי לא ידבר עם התקשורת ,  הווייקינגס שמו קץ לפארסה .  פארב : " אני בסדר "
 רנדי מוס ,  התופס של מינסוטה ,  קלט רק מסירה אחת לשמונה יארדים במשחק מול האקסית ,  ניו אינגלנד פטריוטס  ( 18:28 לפטריוטס )  והיה נרגן בסיום : " לא אענה יותר על שאלות בכל עונת 2010 ",  אמר .  מוס כבר נקנס על ידי ה-NFL בסכום של 25 אלף דולר על האקט שנחשב לעבירה על חוקי הליגה ,  ולו מימש את איומו היה צפוי להפסיד כרבע מיליון דולר .  
אלא שבמינסוטה לא חיכו יותר מדי ,  ושבועות ספורים בלבד לאחר שמוס הגיע לקבוצה ,  הוא קיבל היום  ( שני )  הודעה על ניפויו .  מוס יהיה בווייברס לכל קבוצה שתחפוץ בשירותיו ,  כשאם לא יילקח משם ,  הווייקינגס ישלמו את יתרת שכרו ,  כ-4 מיליון דולר . " רנדי מאוד עצוב מההודעה הזו ",  אמר סוכנו ג'ואל סגל , " ניתן לו לעבור בווייברס ואז נמשיך הלאה ".  
ברט פארב ממשיך לחטוף מכות ,  אבל לקוורטרבק בן ה-41 יש סיבולת של שבוי מלחמה .  פארב נפצע בלסתו כתוצאה מתיקול של מיירון פריור מניו אינגלנד ,  אולם טוען כי ישחק בשבוע הבא . " היה לי מוזר לצאת החוצה לקראת סיום המשחק ,  אבל עכשיו אני בסדר ולא רוצה לעשות מזה ביג דיל .  אני עדיין בשוק מהצורה שבה שיחקתי עם הקרסול הפגוע ".  פארב זקוק לעשרה תפרים בלסת .
 מי שלא ממש זוכה לאמון הוא דונובן מקנאב ,  הקוורטרבק של וושינגטון ,  שסופסל בהפסד הרדסקינס 37:25 בדטרויט והוחלף על ידי רקס גרוסמן .  המאמן מייק שנאהאן אמר כי מקנאב ישחק בעוד שבועיים  ( בשבוע הבא וושינגטון בחופש )  מול פילדלפיה ,  אבל הכנסתו של גרוסמן מלמדת כי לשנאהאן יש חששות לגביו . " הרגשתי שנכון לאותו רגע ,  היה ראוי לספסל אותו ",  אמר המאמן .  זה קרה דקה וחמישים שניות לסיום ,  כשוושינגטון בפיגור 6 נקודות בלבד וזקוקה לדרייב מנצח .
 ג'רי ג'ונס ,  הבעלים של דאלאס ,  התנצל בפני אוהדי הקבוצה בעקבות התבוסה 35:17 לג'קסונוויל והצניחה למאזן 6:1 . " ברור שאני מתבייש ואני לוקח אחריות בפני כל אוהד .  אני המום מהעובדה שאנחנו במאזן 7:1 ".  טעות פרוידיאנית או סתם ציפייה לעוד הפסד ? 

רנדי מוס נופה ממינסוטה
לאחר ההפסד לניו אינגלנד הודיע התופס כי לא ידבר עם התקשורת ,  הווייקינגס שמו קץ לפארסה .  פארב : " אני בסדר "
 
