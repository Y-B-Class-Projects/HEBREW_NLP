צרפת :  חלומות הטרבל הרדימו את בורדו
אנשי האלופה דיברו במשך השבוע על הרצון לזכות בכל התארים ,  אך סיימו ב-0:0 מול בולון .  0:2 למונפלייה השנייה על מארסיי
אחרי שבוע שהוקדש כל כולו לגביעים ,  חזרו הערב  ( שבת )  בצרפת למאבקי הליגה .  האלופה בורדו ,  עם חלומות על טרבל אפשרי בסיום העונה ,  לא הצליחה לפרוץ את שערה של בולון ב-0:0 מתסכל מבחינתה .  מונפלייה צימקה את הפער לשש נקודות אחרי שגברה 0:2 על מארסיי בקרב צמרת מסקרן .  ליל במקום השלישי בזכות 0:1 קטן בדרבי הצפוני על לאנס ,  וגם מונאקו במוליכות עם 2:3 על ניס .
 בורדו - בולון 0:0
ההתקדמות בגביעים בשבוע האחרון ,  יחד עם השליטה המוחלטת בליגה והגמגום מצד היריבות ,  יצרו אצל אנשי בורדו את הרעב לטרבל היסטורי . " יש לנו את העומק והיכולת לשחק במקביל בכל המפעלים ",  אמר לפני המשחק המאמן לורן בלאן ,  שלא שוכח גם את שמינית גמר ליגת האלופות .  ואולי בבורדו רתמו את העגלה לפני הסוסים ? 
הקבוצה של בלאן תקמה בחמת זעם את שערו של ז'אן פרנסואה בדניק ,  יצרה לא מעט מצבים והחזיקה בכדור ב-70 אחוז מהזמן ,  אבל לא הצליחה למצוא את הרשת מול קבוצת התחתית של בולון .  פרננדו קבנאגי ומרון שמאק היו המתוסכלים הראשיים ,  ובורדו רואה את הפער שלה בצמרת מצטמק מעט ,  אם כי עדיין לא בצורה מדאיגה .
 ליל - לאנס 0:1
אחרי שלושה הפסדים רצופים בכל המסגרות - אחד בליגה ושניים שגרמו להדחה כפולה מהגביע ומגביע הליגה - ליל חזרה למסלול הניצחונות בדרבי של הצפון על חשבון לאנס .  רודי גרסיה ניהל קרב מוחות עם מי שאימן יחד איתו בעונת הירידה של סנט אטיין לפני עשור ,  וגבר עליו הודות לשער ניצחון של הבלגי הצעיר ,  אדן הזארד ,  בדקה ה-23 .  ליל שומרת על המקום השלישיץ
מונפלייה השיגה ניצחון רביעי ברציפות ,  כשהפעם שלוש הנקודות הגיעו על חשבון הרביעית מארסיי ,  ניצחון שהחזיר את מונפלייה למקום השני מרחק שש נקודות בלבד מבורדו .  הקשר קרים איט פאנה כבש ראשון  ( 49 )  לעולה החדשה אחרי שעבר שני שחקני הגנה והכניע מזווית קשה את שוער מארסיי ,  ובדקה ה-75 היה זה קשר מארסיי בנואה שיירו שנגח פנימה לשערו הוא אחרי כדור קרן וקבע 0:2 בשער עצמי .  האורחת המידרדרת השיגה רק ארבע נקודות בחמשת משחקיה האחרונים .
 מונאקו - ניס 2:3
הקבוצה מהנסיכות חזרה לוהטת מהפגרה ,  עם שני ניצחונות ליגה שהקפיצו אותה למקום השישי וכמובן הדחתה מהגביע של ליון בשבוע שעבר .  הדהירה המשיכה גם הערב ,  על חשבון השכנה ניס בסוג של דרבי דרומי .  הקוריאני הנפלא צ'ו יאנג פארק הבקיע צמד בדקות 19 ו-60 ,  כשבתווך השווה שאוקי בן סעדה עבור ניס בדקה ה-54 .  מלך שערי הליגה ,  ננה ,  נעץ את השלישי בדקה ה-62 עם ה-13 שלו העונה ,  ולדידייה דיגאר נותר רק לצמק עם הראשון שלו במדי ניס ,  10 דקות לסיום .  רנאטו סיבלי הארגנטינאי הורחק משורות האורחים בתוספת הזמן .
 משחקים נוספים :
 נאנסי - לוריין 0:1לנאנסי :  יוסוף חאג'י  ( 40 ) 
לה מאן - טולוז 3:1ללה מאן :  אידיר אואלי  ( 70 )  .  לטולוז :  פאולו משאדו  ( 52 )  ,  אנדרה פייר ג'יניאק  ( 62 )  ,  קאזים קאזים  ( 83 ) 
ראן - גרנובל 0:4לראן :  רומן דנזה  ( 9 )  ,  סילבן מרבו  ( 41 ו-48 )  ,  איסמעאל באנגורה  ( 57 ) 

צרפת :  חלומות הטרבל הרדימו את בורדו
אנשי האלופה דיברו במשך השבוע על הרצון לזכות בכל התארים ,  אך סיימו ב-0:0 מול בולון .  0:2 למונפלייה השנייה על מארסיי

