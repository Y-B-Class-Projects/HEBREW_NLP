 " אני אדם משעמם ולא חכם "
 במסיבת עיתונאים שערך פול ג'יאמטי בחיפה הוא מספר על תהליך העבודה שלו ,  על השהות בישראל ,  ועל ההבדל בינו ובין הדמויות שלו .  כמו אוזי ,  גם הוא לא נוגע בפוליטיקה 
" אני אדם משעמם ולא חכם ",  הכריז השחקן פול ג'יאמטי במפגש עם עיתונאים בפסטיבל הקולנוע החיפאי שנערך היום  ( שני )  במסגרת הפסטיבל .  ג'יאמטי הגיע לכרמל לרגל הקרנת הבכורה הישראלית של סרטו האחרון , " הגרסה של ברני ",  שבו הוא מגלם את דמותו של שובר לבבות קנדי-יהודי הקופץ מאשה אחת לאחרת לאורך חייו הסוערים . " הדמות הזו הפוכה ממני לגמרי :  הוא אנרגטי ,  עתיר יצרים חייתים ומעניין ,  ואני ממש לא כזה .  אני גם לא אדם חכם במיוחד ,  אז כל מה שעשיתי כדי לעצב את הדמות שלו ,  כפי שאני עושה תמיד ,  זה פשוט להתרשם ממה שקלטתי עליו בתסריט .  ככה עשיתי גם כשגילמתי את גאון הקומיקס המנוח הארווי פיקר ב'אמריקן ספלנדור' .  הוא היה בין החיים בזמן צילומי הסרט אז יכולתי לתחקר אותו ,  אבל הבנתי שאין בכך טעם .  כנ"ל לגבי העבודה שלי במיני-סדרה על חייו של הנשיא ג'ון אדאמס  יכולתי לקרוא המון ספרים עליו ,  אבל בסופו של דבר ,  מה שחשוב לי זה מה שכתוב בתסריט ". 
כמו ברוב סרטיו הקודמים ,  גם הפעם הדמות של ג'יאמטי אינה מצטיינת ביחסים ארוכי-טווח עם המין הנשי . " אני אוהב לגלם דמויות כאלה ,  כי מערכות יחסים טובות זה דבר משעמם .  חוץ מזה ,  בסרט זה אני בכל זאת מצליח להישאר עם אחת הנשים לאורך עשרים שנה ,  אז אפשר להגיד שבאופן יחסי יש בו מערכת יחסים מוצלחת ". 
בדומה לעבודותיו הקודמות של ג'יאמטי ,  גם סרט זה משלב בין הקומדיה לטרגדיה   " בדיוק כך אני רואה את העולם ",  הוא הסביר . " אני תמיד מחפש את ההומור בכל דבר ,  אפילו בטרגדיות ". ההופעה ב"גרסה של ברני ",  הפקה קנדית צנועה שנעשתה מחוץ לאולפנים ,  ממשיכה את הזגזוג של ג'יאמטי בין סרטים עצמאים להפקות ענק הוליוודיות . " אני אוהב מאוד את הוליווד וכיף לי לשחק בסרטים עתירי תקציב או להופיע בצד דמויות ממוחשבות ",  אמר על כך .
 במסגרת הפלירט של ג'יאמטי עם הוליווד ,  הוא גם היה מועמד לאוסקר ולגלובוס הזהב על  " סינדרלה מן ",  זכה בגלובוס הזהב על  " ג'ון אדאמס "  והיה מועמד לפרס על  " דרכים צדדיות ".   " הפרסים הללו נחמדים מאוד ",  אמר כשנשאל על החשיבות שלהם בעיניו . " הם סוג של בונוס ". 
קשה להאמין שג'יאמטי יקבל על הסרט מועמדות לאוסקר בקטגוריית השחקן הראשי ,  אם כי לדסטין הופמן ,  שמגלם בו את אביו ,  יש סיכוי טוב לקבל מועמדות בקטגוריית שחקן המשנה .  לעומת זאת ,  אולי ג'יאמטי יזכה בשנה הבאה למועמדות על הופעתו ב-"Too Big to Fail ",  שבו יגלם את דמותו השנויה במחלוקת של הכלכלן האמריקאי בן ברננקי ,  מהאושיות הבולטות במשבר הכלכלי ,  שהוא גם יהודי . " אין לדמות הזו אישיות ,  ובגלל זה כל כך מרתק אותי לגלם אותה .  מדובר בעצם מעין תולעת ". 
פרויקט מסקרן נוסף שג'יאמטי עובד עליו הוא ביוגרפיה של פיליפ ק.דיק ,  סופר המד"ב המהולל שעל כתביו התבססו  " בלייד ראנר ",   " זיכרון גורלי "  ו"דו"ח מיוחד ".   " ק.דיק היה אדם מעניין עם סיפור חיים מאלף ",  סיפר ג'יאמטי ,  שהדגיש כי הוא לא מתכוון לביים את הסרט   " יהיה לי קשה מספיק לשחק בו ,  אז בטח שלא ארצה לביים בו ". 
לסיום נשאל ג'יאמטי אם היסס לבוא לישראל לאור המצב המדיני . " אני אדם א-פוליטי ואני שמח מאוד להיות פה ",  ענה בתגובה .

" אני אדם משעמם ולא חכם "
 במסיבת עיתונאים שערך פול ג'יאמטי בחיפה הוא מספר על תהליך העבודה שלו ,  על השהות בישראל ,  ועל ההבדל בינו ובין הדמויות שלו .  כמו אוזי ,  גם הוא לא נוגע בפוליטיקה

