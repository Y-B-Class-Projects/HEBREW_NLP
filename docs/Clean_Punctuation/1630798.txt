אבי ורטהיים מחפש גלגל הצלה בקרנות המנוף
שמונה שנים לאחר שיצא לדרך עצמאית ,  ורטהיים - יו"ר אלוני חץ ואחיינו של מוזי ורטהיים - במגעים להזרמת 60-120 מיליון שקל לחברת אינספייר שבשליטתו ,  כדי שתוכל להחזיר החובות
 >  >  ב-2002 ,  לאחר כהונה של שנתיים בתפקיד יו"ר בנק המזרחי ,  החליט אבי ורטהיים ,  בן לאחת המשפחות העשירות והחזקות במשק ,  לצאת לדרך עצמאית .  לקראת סוף אותה השנה השתלט ורטהיים על שדות מו"פ הציבורית ובתוך כמה חודשים שינה את שמה לאינספייר ויצא למסע רכישות . " אני מכיר את אבי יותר מעשר שנים .  אינספייר היא חברה בתחילת דרכה ,  ואני סבור שאצליח להשיג תשואה נאה על ההשקעה שלי ",  אמר ב-2004 נתן חץ ,  אחד המשקיעים בחברה של האחיין של מוזי ורטהיים ,  בעל השליטה בבנק מזרחי טפחות ובחברה המרכזית למשקאות  ( קוקה-קולה )  ובעל מניות בזכיינית ערוץ 2 ,  קשת .  שבע שנים לאחר רכישת אינספייר ,  המציאות רחוקה מהתקוות .  ל-themarker נודע כי באחרונה החלה אינספייר השקעות ,  הנמצאת בשליטתו של אבי ורטהיים  ( 82% )  ,  במגעים עם קרנות המנוף כדי שיזרימו לחברה כ-60-120 מיליון שקל שיאפשרו לה לעמוד בהתחייבויות של 190 מיליון שקל לבנקים ולבעלי האג"ח .  אמנם התשלום הגדול של אינספייר לבעלי האג"ח בהיקף של כ-33 מיליון שקל צפוי להתבצע בסוף בדצמבר 2010 ,  אך בהתחשב במקורות הנזילות הדלילים של החברה ,  ובשל הניסיון שצבר ורטהיים ב-2009 במגעים להסדר לפרישת החובות של החברה-הבת רבינטקס ,  בכוונתו לעשות ככל שביכולתו כדי להיערך מבעוד מועד לקראת התשלומים הצפויים לאינספייר ולא להמתין לדקה ה-90 ללא יכולת לשלם למחזיקי האג"ח כמו במקרה של רבינטקס .  בשלב זה מדובר במגעים ראשוניים ,  ובקרנות המנוף - בראשית ,  אוריגו ו-kcps - נערכים לקראת בדיקות כלכליות ,  חשבונאיות ומשפטיות של אינספייר ,  העומדת בקריטריוני ההשקעה שקבע האוצר .  לפי ההערכות ,  המגעים עם הקרנות נעשים מתוך הבנה של ורטהיים כי בהתחשב בתשואות האג"ח הגבוהות של אינספייר הוא לא יוכל לגייס כסף בשוק ההון ויתקשה לקבל מימון בנקאי חדש .  לפי דו"ח תזרים המזומנים החזוי האחרון של אינספייר ,  תוצאותיה לינואר-ספטמבר 2009 ,  בסוף ספטמבר 2009 היו בקופתה  ( ברמת הסולו )  כ-21 מיליון שקל .  בחברה חוזים כי בסוף ספטמבר 2010 יישארו בקופתה מזומנים בהיקף של 1.7 מיליון שקל בלבד ,  לאחר שתשקיע 10 מיליון שקל בניירות ערך של חברות הקבוצה ובאג"ח של עצמה ,  וכמו כן תשקיע כ-15 מיליון שקל בהוצאות תפעול שוטף ,  הוצאות מימון ואשראי בנקאי .  גם התקופה שבין ספטמבר 2010 לספטמבר 2011 צפויה להיות מאתגרת מבחינת אינספייר .  בחברה צופים כי בסוף ספטמבר 2011 יהיו בקופתה מזומנים של כ-2.6 מיליון שקל בלבד ,  בהנחה שתצליח לממש כמה מאחזקותיה בחברות השונות בהיקף של 38.8 מיליון שקל ותוכל לגייס הון של 25 מיליון שקל - כך שהתמורה תשמש לתשלום של 20 מיליון שקל לבנק ו-35.7 מיליון שקל למחזיקי האג"ח .  האג"ח מסדרה ב' של אינספייר בהיקף של כ-100 מיליון שקל בעלות מח"מ  ( משך חיים ממוצע )  של כ-1.77 שנים ,  נסחרות בתשואה לפדיון זבל של כ-35% ,  המשקפת חשש כבד של המשקיעים כי החברה לא תוכל לעמוד במלוא התחייבויותיה ללא צורך בסיוע חיצוני .  החברה הגיעה באחרונה להסכמות עם הבנקים לגבי הביטחונות החדשים ,  וכרגע עומדת באמות מידה פיננסיות שנקבעו לה .  הפסדים עצומים אבי ורטהיים  ( 51 )  רו"ח בהשכלתו ,  מכהן גם כיו"ר חברת הנדל"ן אלוני חץ ,  הנמצאת בשליטה משותפת של נתן חץ  ( 21% )  ומשפחת ורטהיים  ( 23% )  .  ורטהיים שימש במשך שנים רבות מנהל ההשקעות של דודו מוזי ורטהיים ואף שימש בשנים 2000-2002 יו"ר המזרחי .  את אינספייר רכש בכ-28 מיליון שקל  ( 75% )  מאברהם רוז'נזסקי וז'אק אלעד  ( המכהן כיום בתפקיד יו"ר הבנק הבינלאומי )  ,  לאחר שגבר במאבק השליטה על החברה מול משפחת לואיס הבריטית ,  בעלת השליטה ברשת המלונות ישרוטל .  לאחר שהשתלט על החברה שינה ורטהיים את תמהיל ההשקעות להשקעות בחברות תעשייתיות בוגרות מהתעשייה המסורתית תוך התמקדות בענף הרכב .  התמריץ העיקרי של ורטהיים לרכישת השליטה באינספייר היה קופת המזומנים הדשנה שלה בהיקף של כ-135 מיליון שקל .  כיום מחזיק ורטהיים בכ-82% ממניות אינספייר בהשקעה כוללת של יותר מ-110 מיליון שקל שמומנה בעיקר באמצעות אשראי בנקאי .  בעקבות צניחת המניה בשנים האחרונות בעשרות אחוזים ,  ורטהיים רושם הפסד על הנייר בגין השקעה זו של עשרות מיליוני שקלים .  עד כה ורטהיים לא נהנה מדיווידנדים ,  ולא ברור אם בכוונתו להזרים הון נוסף לחברה שרשמה הפסד על הנייר של יותר מ-150 מיליון שקל בתוך שבע שנים בגין השקעותיה הסחירות .  ורטהיים משמש כיום מנכ"ל החברה .  יו"ר הדירקטוריון של אינספייר הוא מקורבו אהוד שריג .  עם חברי הדירקטוריון נמנים דמויות מוכרות בשוק ההון ,  כמו יהושע מאור ,  בעלה של מנכ"לית בנק לאומי גליה מאור ,  ושמואל סלבין ,  לשעבר מנכ"ל האוצר ולשעבר מנכ"ל וסגן יו"ר חברת הנדל"ן אזורים שבשליטת שעיה בוימלגרין .  נתן חץ מחזיק בכ-6.5% ממניות אינספייר שאותן רכש ב-2004 תמורת כ-6 מיליון שקל ,  ורשם על השקעה זו הפסד על הנייר של כ-3.5 מיליון שקל .  בינתיים חובת ההוכחה עדיין על ורטהיים שמצדו נהנה מפירות ההשקעה באלוני חץ .  ההשקעות הכושלות עם ההשלמה של רכישת השליטה באינספייר הפך ורטהיים את החברה המנומנמת לדינמית ולא הפסיק לבחון עסקות חדשות .  ורטהיים בחן השקעה של כ-10 מיליון דולר בחברת נור מקרופרינטרס ,  ניסה לרכוש 20% מיצרנית הגרביים גבור אלפא מידי רועי גיל ואיתן אלדר תמורת 30.6 מיליון שקל וניהל מגעים להשקעה בחברת מ.ט.י מחשבים ובחברת מיברג .  ורטהיים לא רק בחן עסקות אלא גם השקיע כ-18 מיליון שקל ברכישת כ-23% ממניות חברת רימוני ,  הפועל בתחום הפלסטיקה וכ-15 מיליון שקל ברכישת 17.7% ממניות פלסטופיל הזורע ,  המייצרת יריעות פלסטיק גמישות .  ואולם הפריצה הגדולה של ורטהיים הגיעה בסוף 2006 ,  כאשר אינספייר רכשה מידי האחים מירה גומר וזאב רבינוביץ' את השליטה  ( 59.2% )  בחברת רבינטקס תמורת כ-128 מיליון שקל .  רבינטקס מייצרת ומשווקת מוצרי מיגון בליסטיים קשיחים וגמישים ,  כמו אפודי מגן וקסדות .  נוסף על ההזמנות שקיבלה רבינטקס מצה"ל ,  ורטהיים בנה על הרחבת הפעילות של רבינטקס בשוק האמריקאי שהגיעה כמה חודשים לאחר מכן באמצעות רכישת חברת ברטק  ( burtek )  העוסקת בתחום הרכב הביטחוני בארה"ב ,  תמורת כ-50 מיליון דולר .  העסקה הבטיחה רבות לרבינטקס ,  שסיימה את 2007 עם הכנסות של יותר מחצי מיליארד שקל .  ואולם ב-2008 הצטמצם היקף ההזמנות של רבינטקס בישראל וכך הצטמצמו ההזמנות של ברטק מידי הלקוח העיקרי שלה ,  חברת נביסטאר .  בעקבות זאת ירדו הכנסותיה של רבינטקס ב-2008 ל-406 מיליון שקל ,  והחברה סיימה את השנה בהפסד נקי של כ-29 מיליון שקל .  בעקבות סגירת ברזי האשראי נאלצה החברה להגיע באמצע 2009 להסדר לפרישת חובות עם מחזיקי האג"ח ,  כשאינספייר הזרימה לה כ-5 מיליון שקל ונתנה הלוואה של כ-6 מיליון שקל .  כיום מחזיקה אינספייר בכ-61% מרבינטקס בהשקעה של כ-140 מיליון שקל ,  כשהיא רושמת בגין השקעה זו הפסד על הנייר של כ-102 מיליון שקל .  השקעה בעייתית נוספת ביצעה אינספייר במאי 2006 ברכישת 65% ממניות חברת תדירגן מידי קרן פימי של ישי דוידי תמורת מחיר ממוצע של 6.6 שקלים למניה ובתמורה כוללת של כ-90 מיליון שקל ,  ומופסדת בגין השקעה זו על הנייר בכ-75 מיליון שקל .  תדיר גן עוסקת בייצור מכלולים מכניים מאלומינים ,  יציקות אבץ ומגנזיום למכוניות .  בעקבות המשבר בתעשיית הרכב האמריקאית ,  צנחו הכנסותיה של תדירגן בינואר-ספטמבר 2009 ב-30% לעומת התקופה המקבילה ב-2008 - ל-142.4 מיליון שקל ,  והחברה השלימה הפסד של 36.5 מיליון שקל מתחילת 2008 .  בסוף ספטמבר 2009 היתה קופת המזומנים של תדיר גן כמעט ריקה  ( 300 אלף יורו )  .  החברה הגיעה להבנות עם הבנקים לפרישת חובות .  בעקבות התוצאות החלשות של תדירגן ורבינטקס ,  הפסידה אינספייר מאז תחילת 2008 כ-121.2 מיליון שקל ,  הונה העצמי  ( המיוחס לבעלי המניות )  ברמת הסולו הצטמק לכ- 18.3 מיליון שקל ,  והחברה נסחרת לפי שווי שוק של 52.4 מיליון שקל בלבד .  באינספייר סירבו להגיב לדברים .  מיכאל רוכוורגר

אבי ורטהיים מחפש גלגל הצלה בקרנות המנוף
שמונה שנים לאחר שיצא לדרך עצמאית ,  ורטהיים - יו"ר אלוני חץ ואחיינו של מוזי ורטהיים - במגעים להזרמת 60-120 מיליון שקל לחברת אינספייר שבשליטתו ,  כדי שתוכל להחזיר החובות

