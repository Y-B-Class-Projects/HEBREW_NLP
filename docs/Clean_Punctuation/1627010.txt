האיש החזק של התקשורת הטורקית התקפל במאבק נגד ראש הממשלה- התפטר מתפקידו כיו"ר דואן הולדינגס
המיליארדר איידין דואן טען כי ראש הממשלה מתנכל לו בשל ביקורת שמתחו עליו עיתוניו
איל התקשורת הטורקי ,  המיליארדר איידין דואן ,  פורש מתפקידו כיו"ר אימפריית המדיה דואן הולדינג שייסד ,  ויוחלף בתפקיד על ידי בתו ארזוהן דואן . " מועצת המנהלים החליטה היום על מינוי ארזוהן דואן לתפקיד יו"ר החל מה-1 בינואר 2010 - היום שבו איידין דואן יפרוש מתפקיד יו"ר ומחברות בדירקטוריון ",  נאמר בהודעה שפירסמה החברה בבורסת איסטנבול .  דואן הולדינג - חברת המדיה הגדולה ביותר בטורקיה אשר בשליטתה כמחצית מהתקשורת הפרטית במדינה - נתונה בסכסוך מר עם רשויות המס במדינה ,  אשר הטילו עליה קנס שיא בסך 4.8 מיליארד לירה טורקית  ( 3.2 מיליארד דולר )  בגין אי סדרים בתחום תשלומי המס.דואן טען במספר הזדמנויות כי הטלת הקנס מהווה חלק ממסע לסתימת פיות של התקשורת בטורקיה על ידי הממשלה ,  ומהווה פעולת תגמול על הביקורת החריפה שהעבירו עיתונים בבעלותו על ממשלתו של רג'פ טייפ ארדואן .  חלק מהאנשים העוקבים אחר המתרחש בטורקיה אומרים שהמלחמה בין דואן וארדואן אינה באמת קשורה לפגיעה בחופש העיתונות .  לדבריהם ,  המאבק קשור יותר לעליית קבוצת יזמים אדוקה מבחינה דתית מאנטליה ,  אשר מסמלת את התחזקות מפלגת השלטון ak .  קבוצת אנטליה צומחת במהירות וצוברת כוח על חשבון האליטה הישנה באיסטנבול ,  עליה נמנית קבוצת דואן .  דואן ידוע כמתנגד מושבע של ממשלת ארדואן הדתית ,  אותה מבקרים עיתוניו בכל הזדמנות .  בספטמבר שעבר פרסמו עיתוניו את אחת הפרשיות שהסעירו את טורקיה - פרשה בה נחשדה ממשלת ארדואן כי קיבלה כספים בניגוד לחוק מארגון צדקה טורקי שפועל בגרמניה .  בעקבות הפרסום המליץ ארדואן לתושבי טורקיה  " לא להכניס את עיתוני דואן לבתיהם שכן הם מפיצים שקרים ".  ארדואן האשים אז את דואן כי הוא נטפל אליו ולמפלגת השלטון ,  בין היתר משום שלא קיבל היתרי בנייה ושיפוץ למלון הילטון באיסטנבול שבבעלותו.תוכנית הארגון מחדש שחשפה דואן הולדינג היום ,  ואשר במסגרתה יפרוש דואן מתפקידו כיו"ר ,  נועדה לחזק את השותפויות בין החברה הטורקית לבין חברות מדיה זרות ,  מסרה החברה .  הארגון מחדש ,  אשר השלמתו צפויה במחצית הראשונה של שנת 2010 ,  נועד לפשט את המבנה הניהולי של אימפריית העסקים של דואן הכוללת שלוש תחנות טלוויזיה ראשיות ושמונה עיתונים ,  בהם שלושה עיתונים לאומיים מן החשובים בטורקיה ,  וכן חברות ייצור ואנרגיה ,  בהן חברת הנפט הענקית אויל אופיסי .  במסגרת הארגון מחדש כמה מבני משפחת דואן שמילאו תפקידים ניהוליים בחברות המשפחה יעבירו את הניהול לידיהם של מנהלים מקצועיים ,  מסרה החברה .  איידין דואן ,  בן 73 ,  ייסד את החברה הראשונה של אימפריית המדיה שלו בשנת 1961 ,  ומאז התרחבה פעילות הקבוצה ל-13 מדינות ומעסיקה יותר מ-20 אלף עובדים .  הוא אחד מעשירי טורקיה ונכלל ברשימת 500 האנשים העשירים בעולם של המגזין  " פורבס ". 

האיש החזק של התקשורת הטורקית התקפל במאבק נגד ראש הממשלה- התפטר מתפקידו כיו"ר דואן הולדינגס
המיליארדר איידין דואן טען כי ראש הממשלה מתנכל לו בשל ביקורת שמתחו עליו עיתוניו

