מכבי ת"א : " ההגנה שלנו הייתה מבוהלת "
 הצהובים ניסו לעכל את המפלה בדרבי ,  בוזגלו : " לא מבין למה שיניתי צד בפנדל ".  הקבוצה תועמד לדין על התפרעות אוהדיה
במכבי תל אביב ניסו הבוקר  ( שלישי )  להתחיל ולעכל את מה שחוותה הקבוצה בהפסד המשפיל 4:2 אמש בדרבי הגדול להפועל תל אביב בבלומפילד .  הפרצופים העגומים של השחקנים בסיום המשחק ובעת יציאתם לאוטובוס שהחזיר אותם לקרית שלום אמרו בעצם הכל .  במכבי קיבלו די בהלם את תוצאת המשחק הזה ,  במיוחד לאור האופטימיות הגדולה שהיתה בקרב אנשי הקבוצה לפני שריקת הפתיחה .
" הסיבות לכשלון מורכבות ,  זה כמה גורמים יחד ,  הרבה דברים שלא עבדו לנו ",  אמר גורם במכבי תל אביב . " בראש ובראשונה לא ביצענו את מה שרצינו מבחינה טקטית ומול הפועל תל אביב אתה לא יכול לאפשר לעצמך את הלוקסוס הזה .  אחד המפתחות העיקריים היה ללחוץ את נאתכו וידין וזה לא קרה .  לא היה לחץ ולא היתה אגרסיביות .  הכל מתחיל במשחק ההגנה של הקבוצה .  נצטרך לתת את הדעת על כך שכל חוליית ההגנה שלנו היתה חלשה ומבוהלת ואסור שזה ייקרה .  הרבה מאוד שחקנים לא הגיעו מספיק טובים למשחק אתמול .  אולי זה הלחץ ואולי השחקנים שנבחרו למשימות אתמול ,  לא מספיק טובים ",  הוסיף הגורם .
 הקשר ליאור ז'אן לא יכול היה להסתיר את אכזבתו העצומה : " היו לפני המשחק המון ציפיות מאיתנו ואכזבנו בעיקר את האוהדים .  אולי משהו דפוק אצלנו בראש .  לא ניתן להסביר את זה .  אנחנו מאוד רוצים ,  אבל כל דרבי דברים מתפקששים לנו וזה מאכזב מאוד .  ההרגשה היא קשה .  לא קל לפתוח ככה משחק ,  אבל דברים כאלה קורים .  עשינו מאמצים ונראינו בדרך לחזרה .  זה מאכזב מאוד ". 
אחד השחקנים שירצה לשכוח כמה שיותר מהר את המשחק הזה הוא הבלם הצעיר ניסו קפילוטו ,  שהיה חלש מאוד והפגין את אחד המשחקים הגרועים ביותר שלו בקבוצה . " אם הוא היה מוחלף במהלך המחצית הראשונה הוא היה יכול לגמור את העונה ",  אמר גורם בקבוצה בהתייחסו לבלם הצעיר . " אין לי הסבר למשחק הגרוע שלו .  כנראה שהלחץ הכריע אותו .  למעשה הוא גמר את המשחק כבר אחרי 35 שניות עם הטעות שהביאה למצב ההבקעה של שכטר .  הוא לא הצליח להתגבר על הטעות הזאת ופשוט קרס .  מצד שני צריך לזכור שמדובר בשחקן צעיר ומוכשר והכל עוד לפניו .  לקח לו המון זמן להתאושש מאותו משחק מפורסם נגד סנטה קולומה ,  נקווה שהפעם הוא יתעשת מהר הרבה יותר .  כולם מדברים על כך שזה אותו בלם שפתח והצטיין נגד מכבי חיפה ,  אבל אז הודיעו לו בצהריים שהוא פותח בערב ולא היה לו זמן להתרגש או להילחץ ,  הוא גם ידע שלא מצפים ממנו לכלום באותו משחק .  אתמול כל הלחץ היה עליו כי היה לו מה להוכיח והלחץ משתק וזה מה שקרה .  מצד שני לא הוגן להפיל הכל על ניסו כי כל חוליית ההגנה היתה מחרידה אתמול וגם שחקנים מנוסים שיחקו בפחד ועשו במכנסיים ",  הוסיף הגורם .
" צריך גם ליהנות מהדרך שלנו והמשחק אתמול היה עוד חלק מהתהליך והדרך .  נצטרך לשבת ולראות את המשחק ,  לנתח את כל הטעויות ולהסיק מסקנות הלאה .  למזלנו תמיד יש את היום שאחרי ואנחנו צריכים כבר להסתכל קדימה אל עבר המשחק הבא ",  אמרו במכבי תל אביב .
 אחד הבודדים שקיבלו מחמאות בצד הצהוב היה הקשר מאור בוזגלו שנכנס בדקה ה-34 למשחק ,  הספיק לבשל שער ליובל אבידור ,  להחמיץ פנדל קריטי בדקה ה-44 ולכבוש שער במחצית השניה . " מאור נכנס מצוין למשחק אתמול ,  חבל שזה היה בפיגור של 3:0 ,  הפנדל קצת הוריד לו את האוויר אבל רואים על פי המשחק הזה שהוא עבר עוד שלב בהתקדמות שלו וזה מעודד אותנו מאוד ". 
שחקן בקבוצה סיפר כי בחדר ההלבשה נשמע בוזגלו אומר : " אני לא מבין למה שיניתי את הצד הקבוע שלי .  אני תמיד בועט חזק שמאלה ,  חבל מאוד ".  בעת בעיטת הפנדל של בוזגלו ,  כדור סנוקר בצבע אדום נזרק עליו מכיוון שער 5 .  הכדור הגיע לאנשי המשטרה באצטדיון ובהנהלת מכבי תל אביב מתכוונים לפנות להתאחדות בנושא .  השחקן עצמו התלונן בהפסקה בפני אנשי הקבוצה כי נזרק עליו חפץ מהיציע בעת בעיטת הפנדל .  במכבי תל אביב העבירו את כדור הסנוקר שנמצא על ידי המשטרה לטיפולה של ההתאחדות .  השופט מאיר לוי קיבל אף הוא דיווח מקצין משטרה על אותו כדור ולוי ציין זאת בדו"ח השופט בסיום המשחק .  לוי אף ציין כי במהלך המשחק נזרקה נעל מיציע אוהדי מכבי אל תוך המגרש ,  ואכן הבוקר הודיעה ההתאחדות כי הקבוצה תועמד לדין בגין התפרעות אוהדיה .  
במכבי ידעו גם היום לפרגן לאדומים על נצחונם אמש . " יש הפרשי רמות בין הקבוצות ואי אפשר להתעלם מכך .  מגיע להפועל כל הכבוד .  הם שיחקו חכם וניצלו בצורה יעילה ומקסימלית את לאלה ושכטר בהתקפה .  גם להפועל היו כשלונות בהגנה אתמול אבל זה פחות בלט כשמבקיעים רביעייה ומנצחים ",  אמרו בקרית שלום.השבוע צפויה הנהלת הקבוצה להאיץ את המגעים עם השחקנים שמסיימים את חוזיהם בקבוצה בתום העונה ,  כאשר שרן ייני ,  אורי שטרית וליאור ז'אן כבר קיבלו הצעות ראשוניות לחתום על חוזים ארוכי טווח במועדון ונראה שגם הקשר יוסי שבחון שחוזהו מסתיים בסיום העונה ,  ימשיך במדים הצהובים גם בעונה הבאה .  הבעלים הקנדי מיטש גולדהאר שנכח אמש במשחק צפוי להישאר בישראל עד השבוע הבא וככל הנראה הוא יהיה נוכח גם במשחקה הקרוב של הקבוצה נגד מכבי פתח תקוה באורווה .
 ניסו קפילוטו ומאור בוזגלו יצטרפו היום למחנה אימונים בן יומיים של הנבחרת הצעירה .
 
מכבי ת"א : " ההגנה שלנו הייתה מבוהלת "
 הצהובים ניסו לעכל את המפלה בדרבי ,  בוזגלו : " לא מבין למה שיניתי צד בפנדל ".  הקבוצה תועמד לדין על התפרעות אוהדיה

