שגריר טורקיה בישראל מבקש לחזור לארצו
לאחר שיחת הנזיפה בה הוצב בכיסא נמוך אל מול המצלמות ,  מבקש כעת אחמט אוגוז צ'ליקול לסיים את תפקידו בישראל .  סגן שר החוץ דני אילון : " רצונו של אדם כבודו "
 המשבר בין טורקיה לישראל שוב על הפרק ,  על רקע בקשתו של שגריר טורקיה בישראל אחמט אוגוז צ'ליקול למשרד החוץ הטורקי לסיים את תפקידו בישראל .  במשרד החוץ מדגישים כי אין מדובר בצעד טורקי רשמי אלא בבקשה פרטית של השגריר צ'ליקול .  סגן שר החוץ דני אילון מסר בתגובה כי  " אנו מצרים על המהלך ,  אך רצונו של אדם כבודו ". 
צ'ליקול עמד במרכזו של אחד מפרקי המשבר האחרון ביחסי שתי המדינות .  סגן שר החוץ דני אילון זימן לפני כשלושה שבועות את צ'ליקול לשיחת נזיפה .  השיחה הפכה להשפלה כאשר במהלכה קלטו מכשירי ההקלטה את אילון כשהוא אומר לעוזרו כי  " העיקר שיראו שהוא  ( השגריר הטורקי )  יושב נמוך ואנחנו גבוה ושיש פה רק דגל אחד ,  ואתה רואה שאנחנו לא מחייכים ".  השגריר הטורקי זומן לשיחת בירור בעקבות שידור תכנית טלוויזיה אנטי ישראלית בטלוויזיה הטורקית .  בתוכנית הטורקית מתוארים סוכני מוסד ישראלים התוקפים את השגרירות הטורקית בארץ וחוטפים את השגריר ומשפחתו כבני ערובה .  בתכנית משולבים גם אלמנטים גרפיים חזקים כגון דם המותז על דגל ישראל .
 אילון העביר בעקבות התקרית מכתב התנצלות לצ'ליקול .  ישראל נענתה לדרישותיו של נשיא טורקיה עבדאללה גול ,  שאיים להחזיר בעקבות התקרית את השגריר הטורקי לאנקרה .  לפיכך החליטה טורקיה כי השגריר יישאר בתל אביב .  
במכתב מסר אילון לשגריר הטורקי כי  " אני רוצה להביע את הערכתי עבורך ועבור העם הטורקי ומבטיח לך כי אף שיש לנו חילוקי דעות במספר נושאים ,  הם צריכים להיות נדונים ולהיפתר רק באמצעות פתיחות וכבוד הדדי בערוצים הדיפלומטיים בין שתי הממשלות שלנו .  לא היתה לי שום כוונה להשפיל אותך באופן אישי ואני מתנצל על הדרך שבה המהלך טופל ונתפס .  בבקשה העבר זאת לעם הטורקי ,  שעבורו יש לנו כבוד רב .  אני מקווה שגם ישראל וגם טורקיה יחפשו ערוצים דיפלומטיים ואדיבים כדי להעביר מסרים כמו ששתי בעלות ברית צריכות ". 

שגריר טורקיה בישראל מבקש לחזור לארצו
לאחר שיחת הנזיפה בה הוצב בכיסא נמוך אל מול המצלמות ,  מבקש כעת אחמט אוגוז צ'ליקול לסיים את תפקידו בישראל .  סגן שר החוץ דני אילון : " רצונו של אדם כבודו "
 
