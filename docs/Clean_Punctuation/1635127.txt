טיפת הרז האחרונה
כמו וויסקי משובח ,  כמו קפה איכותי ,  צריך להיות בוגר ובעל ניסיון - כדי לדעת ליהנות משרי רז ,  הסוד הגלוי השמור ביותר בטלוויזיה
עם השנים מתברר כי גם טעם נרכש הוא טעם נרכש .  בהתחלה התופעה הזו נתפשת כתחביב פרוורטי של מבוגרים ,  הרי למה שדבר מריר יתפתח ויתגלה עם השנים כערב לחיקך ,  איך יכול להיות שמשקה חריף שגורם לעיוותים בפרצוף יהפוך עם הזמן לאיכותי ,  אבל ככל שעובר הזמן אתה מגלה איזה קסם יש בלהבחין לפתע בקסם .  הרגע שבו מתחוורת לך האיכות הנסתרת הוא גילוי מרגש ,  ועל אף שהתהליך קורה בהדרגה ,  אחרי אימונים קשים ולא מעט שכנועים עצמיים ,  אדם נאלץ להודות שמתחת לחריפות של הוויסקי מסתתר טעם משובח ,  שמתחת למרירות של הקפה מסתתרות ארומות ממכרות ,  ושמתחת לכסות הפולנית המתולתלת של שרי רז מסתתרת אשת בוהמה מרתקת ואושיית תרבות יחידה במינה ,  וכמה מטופש וילדותי זה שלא השכלנו להבחין בזה עד עתה .
 נדרשות בגרות ובשלות כדי להודות בטעות .  איך חטאתי במחשבה ששרי היא טרחנית ומיושנת ?  מדוע השתייכותה לערוץ 1 מתייגת אותה כארכאית באופן אוטומטי ,  וגם אם כן ,  מה כל כך רע בזה ?  רק צפייה בפרק שהוקדש לה ב"כך היה "   עוד תוכנית שכדי להתענג מאיכויותיה אדם צריך להיות בוגר ובשל  הצליחה להבהיר איזה תפקיד מרכזי היא מילאה בחיים שלי ושל יגאל רביד .  בעולם אפור המשודר בשחור לבן ,  שנשלט על ידי חיים יבינים ויעקב אחימאירים ,  שרי בלטה כמו שושנה בשדה קוצים ,  כמו פנינת תרבות מלבבת המוקפת בים של אקטואליה מדכאת ,  כמו אשת העולם הגדול בלב המזרח התיכון הקטן והקטנוני  וככזו נזכור לה חסד נעורים לנצח נצחים .
 ההגשה הייתה נמרצת ,  אך כללה מגע נשי מיוחד .  התחושה הייתה כאילו כל סרט שהציגה ,  כל תערוכה שביקרה בה ,  כל הצגה שהמליצה עליה  הכל נבחר בכובד ראש ונעשה רק לאחר מפגש אישי עם היוצר ,  וזאת לאחר שניצלה את הקשרים המסועפים והממלכתיים שהעניקה לה המשרה בערוץ 1 כדי להיפגש עם האמן ולשוחח עמו בבתי הקפה הבוהמייניים של ירושלים על המשמעויות של יצירתו .  כולם התפנו מעיסוקיהם כדי לפנות את הזמן לשרי ,  כולם כרכרו סביבה בניסיון לזכות בהזדמנות להשתחל לדקות הקצרות שהוקדשו לה במהדורת החדשות ,  ואז היא הופיעה ,  בין  " תצפית "  ל"מוקד ",  בין  " מבט "  ל"עמוד האש ",  ונשיותה זורחת על רקע ישראל המיליטריסטית ומזכירה את המציאות האלטרנטיבית שיכלה להיות פה אילו רק הוקדשו לה עוד כמה דקות במהדורה .  
נדמה שגם היחס אליה מצד המגישים העצים את דמותה העדינה ותדמיתה הענוגה . " והנה שרי שלנו עם פינת התרבות ",  אמר המגיש במעין חיוך מתנשא ,  כמו אומר כי עתה ,  לקראת סיום המהדורה ,  אחרי שמיצינו את הדברים הרציניים של העולם האמיתי ,  יש מקום גם לשרי שלנו ,  האישה למשימות מיוחדות .  אבל היא מעולם לא נרתעה ממקומה השולי ,  וניצלה אותו כדי להראות לגברים ברוממה מהי הגשה אלגנטית ,  ומהי חשיבותה של תרבות לעומת האלימות והפוליטיקה ששולטים בעולמם . " תודה שרי ,  אנחנו נאלצים לסיים ",  סיכם חיים יבין ,  ולנו נשאר טעם של עוד ,  טעם שנרכש אחרי 40 שנים ,  איכותי מאין כמותו .
 
טיפת הרז האחרונה
כמו וויסקי משובח ,  כמו קפה איכותי ,  צריך להיות בוגר ובעל ניסיון - כדי לדעת ליהנות משרי רז ,  הסוד הגלוי השמור ביותר בטלוויזיה

