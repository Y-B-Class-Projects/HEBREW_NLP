בקרת התקציבים עצרה את העברת הכספים לאחי נצרת 
" חבל שלא פנו אלינו לפני כן ",  אמר יו"ר הבקרה אורליצקי .  כשהם ללא משכורות כבר ארבעה חודשים ,  פתחו השחקנים בשביתה
לאחר שלא קיבלו משכורת כבר מעל לארבעה חודשים ולאחר שאיימו בשביתה במהלך החודש האחרון ,  הודיעו הבוקר  ( ראשון )  שחקני אחי נצרת להנהלת הקבוצה כי הם מתחילים בשביתה כללית ולא יגיעו יותר לאימונים ולמשחקים .  מאמן הקבוצה ג'ון גרגורי קיבל את הסבר השחקנים ואמר להם כי הוא לא יכול לעמוד בדרכם .  כזכור ,  חלק משחקני הקבוצה כבר החלו להחרים את האימונים והמשחקים לאחר שרכביהם נלקחו מהם עקב חוב של הקבוצה לחברת הליסינג .
 אין זו השביתה הראשונה של שחקני הקבוצה השנה ,  כשלפני כחצי שנה השביתו את האימונים עקב סיבה זהה ,  אך יום למחרת חזרו להתאמן לאחר שיו"ר הקבוצה כיעד אבו עיאש הבטיח להם שיקבלו את שכרם בתוך כשבוע ולאחר שהמאמן דאז אלי מחפוד התערב בנעשה .  כעת גם כשכבר קיבלו משכורות ,  הצ'קים היו ללא כיסוי .
 השחקנים הפצועים התבקשו להפסיק בטיפולי הפיזותרפיה או לשלם על כך בעצמם ושחקנים שרכבם נלקח התבקשו להגיע לאימונים ולמשחקים בתחבורה ציבורית או יחד עם חבריהם לקבוצה הגרים בסביבתם .
 למאמן ג'ון גרגורי הובטח כי יועמדו לו סגל שחקנים מלא למשחק הבא ,  כשככל הנראה רובם יהיו שחקני מחלקת הנוער שלא מחזיקים בחוזה מקצועני .  ארגון השחקנים דיבר עם שחקני הקבוצה כיחידים ובכללם בשבוע שעבר והבטיח להם כי יעמוד מאחוריהם ,  וצפוי להתערב בנעשה בקבוצה בימים הקרובים .
 בקבוצה מתכוונים לקנוס ולהשעות את השחקנים השובתים ,  אך ארגון השחקנים יעמוד לצדם ויבהיר לקבוצה שאין באפשרותם לקנוס אותם על השביתה אם יוכרז סכסוך עבודה רשמי .  בכל מקרה בקבוצה שוקלים כבר זמן רב לעלות עם שחקני קבוצת הנוער ליתר המשחקים העונה ובכך לחסוך את הפרמיות לשחקנים הבוגרים ולצמצם את עלות הקבוצה .
 בקרת התקציבים של ההתאחדות לכדורגל החליטה לעצור את העברת הכספים השוטפת לאחי נצרת עד לבירור העניין . " חבל ששחקני אחי נצרת לא פנו אלינו עד היום ועוצרים את התהליך בזמן ",  סיפר לוואלה !  ספורט יו"ר הבקרה עופר אורליצקי . " אנחנו התעדכנו עד כה רק מהתקשורת ולכן החלטנו עכשיו לעצור ולבדוק .  אם השחקנים היו פונים אלינו היינו עוצרים את העברת הכספים ומעבירים להם את הכסף .  עכשיו מכיוון שזה חודשים אחורה לא בטוח שיש לנו מספיק כסף בשביל לשלם להם את מלוא המשכורת באופן מיידי ,  אבל רק לאחר בירור נדע הכל טוב יותר .  חשוב להדגיש לכל שחקני הכדורגל בישראל שהצעד הראשון שהם צרכים לעשות במקרה כזה זה לפנות אלינו ". 

בקרת התקציבים עצרה את העברת הכספים לאחי נצרת 
" חבל שלא פנו אלינו לפני כן ",  אמר יו"ר הבקרה אורליצקי .  כשהם ללא משכורות כבר ארבעה חודשים ,  פתחו השחקנים בשביתה

