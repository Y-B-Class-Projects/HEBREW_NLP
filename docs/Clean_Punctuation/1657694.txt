ח"כ יעקב כ"ץ שוקל לתבוע את  " ארץ נהדרת "
 יו"ר מפלגת האיחוד הלאומי זועם על מערכון ששודר ביום שישי האחרון בו הוצג למעשה כבלש נאצי ,  על בסיס סצנת הפתיחה של הסרט  " ממזרים חסרי כבוד "  ואף שוקל תביעת דיבה נגד התוכנית
סיבוב נוסף במאבקו של חבר הכנסת יעקב כ"ץ  ( כצל'ה )  ,  יושב ראש מפלגת האיחוד הלאומי נגד  " ארץ נהדרת ".  זאת ,  לאחר שבמערכון ששודר בתוכנית ביום שישי האחרון ,  הוצג ח"כ כ"ץ כאדם המגיע לביתה של מירי בוהדנה כדי לאתר עובדים זרים בלתי חוקיים ,  על בסיס תוכניתו לטיפול בתופעה שפורסמה בכלי התקשורת בשבוע שעבר .  
המערכון נבנה על בסיס סצנת הפתיחה של  " ממזרים חסרי כבוד "  שביים קוונטין טרנטינו .  בסצנה ,  זוכה האוסקר כריסטוף וולץ מגלם בלש נאצי  ( קולונל הנס לנדה )  המגיע לביתו של חלבן צרפתי המסתיר יהודים בזמן השואה .  הסצנה שוחזרה ב"ארץ נהדרת "  כולל מוזיקת הרקע ,  זוויות הצילום וכן רגע הסיום שבו כץ לכאורה מכוון רובה לעבר העובדת הפיליפינית וקורא  " Au Revoir ,  שנגרילה "   ( "להתראות שנגרילה ")  במקום  " להתראות שושנה ",  כפי שעשה בסרט לעבר דמותה של שושנה ,  בגילומה של מלאני לורן .  
גורמים בלשכתו של כ"ץ אמרו לוואלה !  תרבות כי חבר הכנסת אף שוקל תביעת דיבה נגד התוכנית בגין הדברים .  באופן רשמי ,  הסתפק כ"ץ בדברים חריפים נגד התוכנית : " כל עלילות הדם החוזרות ונישנות של 'ארץ נהדרת' נגד הציבור החרדי הדתי ומתיישבי יש"ע לא יועילו ליוצרי התוכנית 'ארץ נהדרת' לשינוי העובדה שבתוך שלוש שנים יהיו בתל אביב מאה אלף מסתננים אפריקנים ",  נמסר מלשכתו של כץ לאתר ערוץ 7 . " מכיון שתל אביב יקרה לו לפחות כמו בית אל ,  לא יפסיק כצל'ה במאמציו לשמור על תל אביב כעל עיר יהודית ". 
מהפקת התוכנית נמסר בתגובה : " 'ארץ נהדרת' היא תכנית סאטירה ויוצריה זוכים לחופש מערכתי מלא .  תפקידה של הסאטירה להציג תמונת מראה נוקבת ,  גם אם זו אינה נוחה לפוליטיקאי זה או אחר ". 
בעבר ,  הישווהכ"ץ בעצמו את  " ארץ נהדרת "  למעשי הנאצים ,  בשל הצגתו בתוכנית וכן בשל הפרומו בעירום ששודר לעונה החדשה של התוכנית . " כשמדינת ישראל תנוהל בידי הגורמים הנכונים ובהחלטות רטרואקטיביות ,  האנשים האלו יועמדו לדין על אנטישמיות ,  כמו שבגרמניה ובפולין אנשים הועמדו לדין אחרי המלחמה .  זה כמו שגבלס עסק בתעמולה נאצית ,  לכלך על יהודים ואחר כך שחטו יהודים ",  התבטא אז כ"ץ .  
הנושא אף הגיע לוועדת הכנסת ,  ששקלה לנקוט צעדים נגד חבר הכנסת בשל תלונה שהגישה סמנכ"ל הרגולציה של  " קשת ",  טלי גורן .  עם זאת ,  החליטה הוועדה כי הדברים שנאמרו נכללים במסגרת חופש הביטוי הלגיטימי של חבר הכנסת . " חופש הביטוי הוא אחד מכלי הפעולה המרכזיים של חברי הכנסת .  דבריו מצויים בגדריו הרחבים של חופש הביטוי המוענק לחברי הכנסת ",  נאמר בהחלטת הוועדה .
 
ח"כ יעקב כ"ץ שוקל לתבוע את  " ארץ נהדרת "
 יו"ר מפלגת האיחוד הלאומי זועם על מערכון ששודר ביום שישי האחרון בו הוצג למעשה כבלש נאצי ,  על בסיס סצנת הפתיחה של הסרט  " ממזרים חסרי כבוד "  ואף שוקל תביעת דיבה נגד התוכנית

