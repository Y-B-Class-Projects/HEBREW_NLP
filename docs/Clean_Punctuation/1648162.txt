לאומית :  נצרת עילית לא נתנה לעראבה לברוח
שער של אלירן חודדה בדקה ה-95 קבע 1:1 בין השתיים .  כפ"ס - בת ים 1:3 .  בני לוד - מכבי ב"ש 1:4 .  פביאן התפטר ממרמורק
המחזור ה-24 בליגה הלאומית ננעל היום  ( שני )  ,  עם שלושה משחקים נוספים .  במשחק הראשון של היום הפועל בני לוד העמיקה את המשבר של מכבי באר שבע ,  כשלא התקשתה להביס 1:4 ולחלוף על פניה בטבלה .  עירוני בת ים המשיכה לאכזב כשספגה הפסד ביתי 3:1 להפועל כפר סבא ,  שנדבקה אליה במקום הרביעי .  במשחק שנעל את היום והמחזור סיימה אחווה עראבה בביתה ב-1:1 עם הפועל נצרת עילית .  
בתוך כך ,  אחרי שבעה הפסדים רצופים ושהקבוצה נמצאת בדרך הבטוחה חזרה לליגה א' ,  התפטר מאמן הפועל מרמורק עופר פביאן מתפקידו .  פביאן ,  שהחליף במהלך העונה את ויקטור גניש ,  הוא המאמן השני שמסיים את תפקידו בקבוצה של חנן עדני ,  אך גם הוא לא הצליח להרים את הקבוצה .  גם השחקן הוותיק רועי אליהו הודיע שהוא עוזב את מרמורק בעקבות המצב .
 הראש של הקבוצה מהדרום עסוק ,  לפחות חלקו אם לא רובו ,  בעניין פרשת מכירת המשחקים לכאורה בה מעורב יו"ר הקבוצה מוטי אבוקסיס .  בקבוצה מבירת הנגב קיוו להחזיר את החיוך לפנים עם ניצחון על הקבוצה של ניסן יחזקאל בקרב תחתית ,  אלא שבסיום היתה זו דווקא בני לוד שהשיגה את שלוש הנקודות החשובות ,  ובסטייל .
 מוחמד כבהא העלה את המארחת ל-0:1 בדקה ה-38 ,  ונתן את האות למחצית שניה מלאת אירועים וארבעה שערים .  חמודי כיאל הכפיל את התוצאה בדקה ה-59 וסגר צמד שש דקות מאוחר יותר ,  כדי לקבוע 0:3 גדול לבני לוד .  ינון ברדה עוד הצליח לצמק בדקה ה-69 ,  אלא שהמילה האחרונה היתה שייכת לטל מאיר ,  שקבע בתוספת הזמן את תוצאת המשחק .  באר שבע רושמת הפסד שלישי ברציפות ,  בעוד הקבוצה של ניסן יחזקאל חולפת על פניה בטבלה ,  ופותחת פער של שמונה דקות מהקו האדום .
 שתי קבוצות שרוצות להיות בפלייאוף העליון נפגשו בבת ים והקבוצה של תומר קשטן יצאה המנצחת הגדולה .  בסיבוב הקודם ניצחה בת ים בכפר סבא 2:3 הודות לשער דרמטי והערב התהפכו היוצרות .  בת ים פתחה טוב את העונה ,  אבל בתשעת משחקיה האחרונים ניצחה רק פעמיים והשיגה תשע נקודות .  על רקע מעצרו של בלם הקבוצה ינאי דרעי שנחשד בהטיית משחקים ,  קיוו בקבוצה להידבק שוב לרמת השרון במקום השני ,  אך לא הצליחו לשמור על שער היתרון שכבש שלומי משה בדקה ה-53 .  11 דקות מאוחר יותר איזן נתן שקורי הוותיק ואחמד מרעי הפך את הקערה בדקה ה-80 ופטריק דופלה חתם בתוספת הזמן .
 לאחר ההפסד ללהיט של הליגה ,  הפועל אשקלון במחזור הקודם ,  הגיעה הקבוצה של אייל לחמן למשחק נגד הקבוצה של אלדד שביט ,  כאשר ביניהן הפרידות שתי נקודות בלבד ערב המחזור ,  לטובתה של עראבה .  זה כבר ארבעה משחקים ברציפות שעראבה מזגזגת תוך כדי שהיא מנצחת ומפסידה לסירוגין ,  והערב ,  הגיע האמצע המוחלט - תיקו .  
נצרת עילית ,  שהגיעה למשחק אחרי שני משחקים רצופים בהם לא הבקיעה או ספגה ,  חיכתה תשעים ומשהו דקות כדי לחגוג סוף סוף שער ,  ששוב הספיק לה לנקודה אחת בלבד .  רבאז גוצירידזה ,  שהצטרף לעראבה מהפועל פתח תקוה ,  מצא את שער הבכורה שלו במועדון בדקה ה-47 ,  והעלה את המארחת ל-0:1 .  אלא שנצרת עילית לא ויתרה ,  כאמור ,  ובדקה ה-96 הצליחה למצוא את השיוויון ,  ממש לקראת השריקה האחרונה ,  כשאלירן חודדה קובע את תוצאת המשחק הדרמטית - 1:1 .
 
לאומית :  נצרת עילית לא נתנה לעראבה לברוח
שער של אלירן חודדה בדקה ה-95 קבע 1:1 בין השתיים .  כפ"ס - בת ים 1:3 .  בני לוד - מכבי ב"ש 1:4 .  פביאן התפטר ממרמורק

