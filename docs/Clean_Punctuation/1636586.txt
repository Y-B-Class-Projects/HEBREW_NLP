הפועל ירושלים ניצחה 75:79 את ולנסיה בספרד
גודס וירושלים חזרו מפיגור 14 על מנת להשיג ניצחון חוץ ענק ,  75:79 על ולנסיה ונבן ספאחיה ,  תחתיו שימש גודס כעוזר בעבר
מאני טיים .  כך ,  וודאי ,  יגדירו בהפועל ירושלים את משחקי הקבוצה מעתה והלאה .  לאחר שניצחו את מכבי חיפה ביום שבת בדרמטיות ,  במשחק שנעל את הסיבוב הראשון של ליגת העל ,  פתחה הערב  ( שלישי )  קבוצתו של גיא גודס את שלב הבתים השני של היורוקאפ עם משחק חוץ קשה בולנסיה .  ואיזו פתיחה זו היתה ;  חבורת הדוקטור-ג'קיל ומיסטר הייד של גיא גודס הראתה אופי מדהים ,  כדי לסגור פיגור 14 נקודות במגרש חוץ קשה מול קבוצה מצוינת ,  שרק ביום שבת גברה אולי על הקבוצה הטובה ביבשת ,  ברצלונה ,  על מנת לנצח 75:79 ולפתוח את שלב הבתים השני ברגל ימין .  ועוד איך .
 כאמור ,  אם יש אלמנט אחד שמאפיין העונה את הפועל ירושלים זה ככל הנראה יהיה חוסר היציבות שלה .  לצד נצחונות ותצוגות כדורסל גדולות ,  האדומים הצליחו גם לאכזב העונה ,  כשהודחו מגביע המדינה ,  הושפלו במשחק העונה והציגו יכולת מאכזבת במשחקי ליגה רבים .  אלא שכל מי שצפה בקבוצה הזו העונה יכול היה לזהות כישרון גדול ופוטנציאל רב ,  וידע שבין אותו פוטנציאל בדיוק והיכולת על הפרקט קיים פער גדול ,  בו העבירו גיא גודס ושחקניו את רוב העונה עד כה .
 אלא שהערב ,  כאמור ,  קיבלנו את ירושלים הטובה .  ולנסיה פתחה חזק את המשחק ,  כשננדו דה קולו הפנטסטי ורפא מרטינז הפציצו מבחוץ כדי להעניק למארחת יתרון דו-ספרתי כבר ברבע הראשון .  הספרדים עוד עלו להפרש של 14 במהלך הרבע השני ,  אלא ירושלים חזרה ,  לאט לאט ,  ואז בבום - בריצת 0:13 בפתיחת הרבע הרביעי ,  כששרון ששון וטרה סימונס השתלטו על המשחק ,  והפכו את הקערה על פיה .  ירושלים כבר הובילה ב-9 הפרש ,  ועל אף שולנסיה הצליחה לחזור ולכפות משחק צמוד ,  זו בסך הכל היתה הזדמנות נוספת לירושלמים להראות את האופי החדש שלהם .  האדומים משיגים ניצחון חוץ ענק ,  ששוב מראה כמה פוטנציאל קיים בקבוצה הזאת .  בעונת 2006/07 שימש נבן ספאחיה כמאמן מכבי תל אביב ,  ועוזרו שם היה גיא גודס .  הערב הם נפגשו בשני צידי המגרש ,  ועל אף שלא צריך לרוץ ולהצהיר על נוק-אאוט לישראלי הצעיר ,  התוצאה הסופית מדברת בעד עצמה .  הולך להיות חורף חם במלחה השנה .
 הספרדים הלכו פנימה פעם אחר פעם אל מול האין-הגנה של ירושלים ,  ועלו ל-2:8 מהיר אחרי שלוש דקות .  אלא שירושלים חזרה במהירות עם לחץ בהגנה ,  ודאנק של ליאו ליונס בצירוף פתיחה מצוינת של פינקני השלים ריצת 0:8 ,  כדי להעניק לאדומים יתרון .  מנגד ,  נאנדו דה קולו המצוין המשיך לשלוט בנעשה כדי להשיב לקבוצתו את היתרון ,  ולעלות ל-10:17 .  גודס לקח פסק זמן וחזר עם יוגב אוחיון ,  אלא שמנגד הפציץ רפא מרטינז מבחוץ את נקודתו השביעית ,  ולרבע הראשון ירדה ולנסיה ביתרון 14:25 .
 בפתיחת הרבע השני הגיע תור מרקו מרינוביץ' להפציץ מבחוץ ,  כאשר נקודות של חוזה סימאון קבעו 16:30 .  ברנדון האנטר קם מהספסל אך הרבה להחטיא מתחת לסל ,  ובדקות האלה היחידים שתפקדו בשורות ירושלים היו דיז'ון תומפסון וטרה סימונס .  פו ג'טר קם היטב מהספסל והפציץ שלשה כדי לצמק ל-33:23 ,  אלא שמנגד צלף מרטינז אחת משלו .  חילופי השלשות נמשכו גם בדקות הבאות ,  ובשלב הזה נכנס גם שרון ששון למשחק ,  לשם שינוי ,  ועם חמש נקודות רצופות צימק ל-38:33 בלבד .  יובל נעימי הוסיף סל גדול בסיבוב ,  ואל חדרי ההלבשה ירדו האדומים בפיגור מינימלי ,  40:35 .
 המחצית השניה נפתחה בדאנק גדול של קוסטה פרוביץ' ,  ולאחר שלשה של דה קולו עלו הספרדים ל-37:45 .  ירושלים חזרה עם סימונס ,  אלא שדה קולו ,  מי אם לא ,  דאג לשמור את היתרון הספרדי בעינו .  פרוביץ' המשיך לשלוט בצבע ,  ומרטינז ,  עם שלשה שלישית במשחק ,  העלה את ולנסיה ל-48:59 .  נעימי עוד הצליח לצמק מעט ,  והאדומים ירדו לרבע בפיגור 63:54 .
 פו ג'טר התחיל את הרבע המכריע עם חמש נקודות רצופות וחשובות ,  ונקודות נוספות של נעימי צימקו ל-63:61 בלבד .  ירושלים ,  ואורי קוקיה בפרט המשיכו לשרוט את דרכם אל כל כדור אבוד ,  ושלשה אדירה של ששון העלתה את האדומים ליתרון ראשון מאז הפתיחה ,  63:66 .  הפורוורד הישראלי ,  שאכזב עד כה העונה ,  נכנס לזון מטורף ,  ועם שלשה נוספת קבע 65:71 ,  שלוש וחצי דקות לסיום .  סימונס הוסיף שלשה ענקית משלו כדי להעלות את ירושלים ל-65:74 ,  אלא שולנסיה חזרה ,  וצימקה ל-74:70 .  השופטים נחלצו לעזרת הספרדים עם שריקה מפוקפקת לעבירה בלתי ספורטיבית ,  ו-20 שניות לסיום הובילה ירושלים 75:78 .  דה קולו הלך פנימה אך החטיא ליי-אפ ,  ומשם ולנסיה כבר לא חזרה .  זה נגמר ב-75:79 ענק לירושלים ,  שרושמת ניצחון חוץ יוקרתי ,  חשוב ,  וראוי .
 קלעו לירושלים :  טרה סימונס 17  ( 3 מ-4 ל-3 ,  6 ריבאונדים )  ,  פו ג'טר 15 ,  שרון ששון 13 ,  יובל נעימי 6  ( 4 חטיפות ,  8 אסיסטים )  ,  ברנדון האנטר 6 ,  קווין פינקני 6 ,  אורי קוקיה 4 ,  יוגב אוחיון 2 ,  ליאו ליונס 2 .
 קלעו לולנסיה :  ננדו דה קולו 23 ,  רפא מרטינז 15 ,  קוסטה פרוביץ' 12 ,  תומאס קלאטי 8 ,  מאט נילסן 7 ,  מרקו מרינוביץ' 5 ,  ויקטור קלאבר 2 ,  חוזה סימאון 2 ,  סרגיי לישצ'וק 1 .
 
הפועל ירושלים ניצחה 75:79 את ולנסיה בספרד
גודס וירושלים חזרו מפיגור 14 על מנת להשיג ניצחון חוץ ענק ,  75:79 על ולנסיה ונבן ספאחיה ,  תחתיו שימש גודס כעוזר בעבר

