קצב לא יזכה לרחמים ביום הדין
משה קצב לא השכיל להבין שהיועץ המשפטי לממשלה הושיט לו חבל הצלה ,  ולא תלייה ,  כאשר הסכים עמו על הסדר טיעון מקל .  עו"ד אבי חימי חושב שקצב לא יצליח להימלט מעונש חמור מאוד
יום עצוב היום להיסטוריה הישראלית שרשמה הרשעה בעבירות מין חמורות לנשיא המדינה לשעבר ,  משה קצב .  בית המשפט המחוזי אמר את דברו ,  פה אחד ובאופן נחרץ ,  והביא לסיומה של הפרשה העגומה הזו שהעסיקה את כולנו במשך כארבע וחצי שנים .
" חבל התלייה שלי הוא חבל ההצלה של מזוז ",  אמר קצב בנאומו המפורסם ערב הגשת כתב האישום נגדו ,  אך הכרעת בית המשפט מהיום נטלה את העוקץ מדבריו .  מה שקצב לא השכיל להבין הוא שהיועץ המשפטי לממשלה דאז ,  מני מזוז ,  הושיט לו חבל הצלה ,  ולא תלייה ,  כאשר הגיע עמו להסדר טיעון מקל .  מזוז צדק :  היה עדיף לכולם אם קצב היה מממש את הסדר הטיעון ;  הוא היה מורשע בעבירה פעוטה יחסית והיה נגזר עליו מאסר על תנאי בלבד .  היום הורשע קצב בשני מעשי אונס ,  מעשה מגונה בכוח ,  מעשים מגונים ,  הטרדות מיניות ושיבוש מהלכי משפט ,  שבוצעו כנגד 3 מתלוננות ,  כך שצפוי להיגזר עליו עונש מאסר ממושך .
 מני מזוז לטעמי הוא הגיבור האמיתי של פרשה זו שהשכיל להבין מחד יש עבריין מין ומהצד השני ראה למולו את השבר הגדול שהרשעתו של קצב תביא למדינת ישראל ואזרחיה .  מזוז ,  בניגוד לקצב ,  הבין שכאשר דמות ממלכתית כנשיא מדינה ,  נחשדת בביצוע עבירות שנמצא להן בסיס ראייתי ,  שאינן קשורות למילוי תפקידו ,  ראוי שירד מהבמה הציבורית ,  יסתגר בביתו עד קץ ימיו ,  יאבד את ההטבות המפליגות להן הוא זכאי ובכך ,  המדינה  " תוותר "  על ההליך המשפטי המלא נגדו אך מנגד לא ידבק אות קלון בציבור .  כולנו צריכים לבקש סליחה ממזוז .  בית המשפט מכריע בראיות אך ליועמ"ש יש זכות וחובה לשקול שיקולים רחבים יותר ולכן הסדר הטיעון שהוצע לקצב בזמנו ,  על אף שוויתר על אישומים בעבירות מין חמורות ,  איזן נכונה בין כל האינטרסים .  
למרות שהכרעת בית המשפט המחוזי הביאה פרשה זו לקו ביניים ,  עוד דרך ארוכה יש לעבור בטרם תבוא הפרשה לקיצה .  אחרי שלב הטיעונים לעונש ,  צפוי להיגזר עונשו של קצב .  בצדה של עבירת האונס קבוע עונש של 16 שנות מאסר ,  אשר לא יפחת מארבע שנות מאסר .  ואולם ,  בעת ביצוע העבירות בהן הורשע קצב ,  עדיין לא היה קבוע עונש המינימום ,  לכן הוא לא יחול על קצב .  עם זאת ,  נראה שלא יהיה בכך די למלט את קצב מענישה חמורה ,  בהתחשב בכך שהורשע בשני מעשי אונס ובעבירות נוספות אשר בצידן עונש מקסימלי של 3 שנות מאסר .  כמו כן ,  יש לשער כי תפקידו הרם של קצב יעמוד לחובתו ולא לזכותו ,  ולאור אי נטילת אחריות מצדו על מעשיו ,  קשה להאמין שיזכה לרחמים ביום הדין .
 לאחר מכן יבוא גם יבוא שלב הערעור שמן הסתם יארך גם הוא זמן ,  אך משבית המשפט המחוזי הרשיע את קצב בשורה של עבירות ,  והכריע את דינו על יסוד ממצאי מהימנות ,  קשה להעלות על הדעת שבית המשפט העליון יהפוך את כל ההכרעה על פיה ולכן מדובר רק בעניין של זמן עד שנשיא המדינה לשעבר יתחיל לרצות את עונשו .
 
קצב לא יזכה לרחמים ביום הדין
משה קצב לא השכיל להבין שהיועץ המשפטי לממשלה הושיט לו חבל הצלה ,  ולא תלייה ,  כאשר הסכים עמו על הסדר טיעון מקל .  עו"ד אבי חימי חושב שקצב לא יצליח להימלט מעונש חמור מאוד

