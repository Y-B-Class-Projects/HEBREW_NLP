מענק הפרישה מרשות השידור :  105 אלף שקל
הסכמי הפרישה לפנסיה מוקדמת יחולו על עיתונאים בגילאים 50-64 ולעובדי הפנסיה התקציבית מגיל 40 ומעלה .  כמו כן יוענק לפורשים מענק של 11 חודשי הסתגלות
האסיפה הכללית של אגודת העיתונאים בירושלים התכנסה הבוקר לדיון לקראת הבחירות לועד האגודה שיתקיימו בשבוע הבא .  באסיפה הציג יושב ראש האגודה היוצא אחיה  ( חיקה )  גינוסר את הסכמי הפרישה וההעסקה עליהם הוסכם במהלך דיוני הרפורמה עם הנהלת רשות השידור ,  לצד הנקודות שעדיין מצויות במחלוקת .  
על פי ההסכמות שהושגו ,  הסכמי הפרישה לפנסיה מוקדמת יחולו על עיתונאים בגילאים 50-64 ולעובדי הפנסיה התקציבית מגיל 40 ומעלה ,  כולם בעלי ותק של עשר שנים לפחות ברשות .  כל עובד יקבל עם פרישתו מענק פרישה של 105 אלף שקל ,  שתי דרגות פרישה והטבות בחישוב אחוז הצבירה והגמלה .  כמו כן יוענק לפורשים מענק נוסף של 11 חודשי הסתגלות ובנוסף מענק של חודש-חצי שנה לעובדים עם אחוזי צבירה ,  הנקבעים על פי הותק ,  של 65%-70% .  מקבלי השלמת שכר מינימום יקבלו מענק של עד 45 אלף שקל .  בנוסף יקבלו העובדים פדיון ימי מחלה ,  המשך הפרשות מעסיק לקרן הפנסיה לעובדים בפנסיה צוברת וכל תנאי הקבוע בתקנון עובדי שירות המדינה .
 הסכמי הפרישה בתנאי פיצויים מוגדלים כוללים מתן שתי דרגות פרישה ,  פיצויי פיטורים מוגדלים עד 130% ,  מענק של עד 11 חודשי הסתגלות ,  מענק כספי של 110 אלף שקל ומענק נוסף של 45 אלף שקל למקבלי השלמת שכר מינימום .
 הסכמי העבודה החדשים לעובדים שלא יפרשו יכללו תוספת שכר בגובה 5% על בסיס הסכם שכר ארצי והעברת עובדים רבים למבנה שכר כולל ,  אשר אינו תלוי בהיקף העבודה הנוספת כאשר כל השכר הינו בסיס לפנסיה צוברת ,  כולל מרכיבי העבודה הנוספת .  כמו כן סוכם על הצמדה מלאה בשיעורי ההפרשות לפנסיה לכל עובדי המדינה בתקופת ההסכם ,  שיהיה תקף למשך שבע שנים ואי פגיעה בשכר תוך הבטחת רמת השכר הקיימת ,  שמירת היקף הכוננויות  ,  קידום שכר אישי ועדכוני שכר .
 הסכמי העבודה כוללים גם אופק קידום ביצירת טווח שכר לעובדי דרוג דרגה במקצועות עיתונות הפקה לסך של 9,000 שקל ועד 12,050 שקל ליתר העיתונאים שאינם בחוזה שכר כולל .  אופק הקידום יגיע לכ-13,285 שקל לעיתונאים בכירים ומנהלים זוטרים .  מעבר לסכומים אלה יועברו גמולי השתלמות לעובדים קיימים .  לעובדים בשכר כולל תוגדר תקרת שכר ,  לא כולל החזרי הוצאות ותשלומים שנתיים ,  של 22,500 שקל .  עדכוני שכר לעובדים אלו יהיו על בסיס הסכמי שכר ארציים בלבד .  תקציב הקידום השנתי יעמוד על 3.5% ,  כפול מהתקדמות השכר כיום על פי נתוני האוצר .  התקציב יחולק על פי דרגות העובדים השונות .
 עוד כוללים הסכמי ההעסקה הגדרת היקף השעות למשרה מלאה :  42.5 שעות שבועיות לעובדי 40 שעות שבועיות כיום ועל 35 שעות שבועיות לעובדי 28 שעות שבועיות כיום .  עובדים רבים המועסקים היום בשכר גלובלי ייכנסו להסכם הקיבוצי .  ההסכמים יהיו בתוקף במשך שבע שנים .  בחמש השנים שלאחר חתימתם לא יהיה ניתן לפטר עובדים ולאחר מכן יוכלו הצדדים להיפרד רק בעקבות פרידה מרצון .  
טרם הושגה הסכמה לגבי מספר נושאים בהם שעון הנוכחות ,  הגדרת השתתפות נציגות העובדים במכרזי כח אדם ועוד .
 
מענק הפרישה מרשות השידור :  105 אלף שקל
הסכמי הפרישה לפנסיה מוקדמת יחולו על עיתונאים בגילאים 50-64 ולעובדי הפנסיה התקציבית מגיל 40 ומעלה .  כמו כן יוענק לפורשים מענק של 11 חודשי הסתגלות

