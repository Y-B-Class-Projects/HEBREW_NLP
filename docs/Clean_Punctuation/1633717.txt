בית הדין לאתיקה של מועצת העיתונות נזף במעריב
העיתון ננזף על כך שלא פנה לעיתונאית נעמי לויצקי בכתבה שעסקה בתביעה שהגישה לבית הדין לעבודה נגד רשות השידור 
בית הדין לאתיקה של מועצת העיתונות נזף במעריב על שלא פנה לעיתונאית נעמי לויצקי וביקש את תגובתה לטענות שהופיעה בכתבה שפרסם אודותיה .  בישיבת בית הדין שהתקיימה בשבוע שעבר בראשות עורך הדין רמי הדר וחברי בית הדין לירון נגלר-כהן וגידי אורשר ,  נקבע כי מעריב והעיתונאי לי-אור אברבך עברו על סעיף 8 של תקנון האתיקה בכך שלא ביקשו את תגובתה של לויצקי לדברים שאמר יושב ראש רשות השידור לשעבר משה גביש בראיון שנערך עמו ופורסם בעיתון .
 כתבות מעריב שעמדו במרכז התלונה שהגישה לויצקי ,  עסקו בתביעה שהגישה נגד גביש לבית הדין לעבודה .  לויצקי טענה בתביעה זו כי גביש התחייב בפניה לתנאים מסוימים במסגרת העסקתה ברשות השידור ,  שם הגישה במשך מספר חודשים את תכנית התקשורת  " מקורות יודעי דבר ",  וכי גביש שכנעה להגיש את התכנית על בסיס היכרותם רבת השנים שאף כללה קשר רומנטי .  אחת הכתבות הייתה ראיון עם גביש שהתייחס לטענות שהעלתה לויצקי בתביעתה ולאופייה .
 בתלונתה למועצת העיתונות טענה לויצקי כי בכתבות פורסם מידע שקרי ומשמיץ נגדה בלא שביקשו את תגובתה .  מעריב ואברבך טענו כי בקשת התגובה לא הייתה מחויבת המציאות מאחר שבהליך המשפטי עמדתה זוכה לביטוי נרחב ועל כן בקשת התגובה מיותרת .  בית הדין דחה את טענת מעריב וקבע : " אנו סבורים כי שגה העיתונאי שלא נדרש ולא פרסם בכתבות האמורות את תגובתה של המתלוננת לדברים ,  כי זו לדעתנו הייתה הדרך הנכונה והאתית לעשות הדברים כהלכתם .  עוד אנו סבורים ששגה העיתון מבחינת עריכת הכתבות וכותרותיהן ,  שכן יכול היה עורך הידיעות לראות פני הדברים ולתקנם ".  בית הדין אפשר למעריב לערער על ההחלטה בתוך עשרה ימים והורה לו לפרסם את ההחלטה בתוך 15 יום .  

בית הדין לאתיקה של מועצת העיתונות נזף במעריב
העיתון ננזף על כך שלא פנה לעיתונאית נעמי לויצקי בכתבה שעסקה בתביעה שהגישה לבית הדין לעבודה נגד רשות השידור 

