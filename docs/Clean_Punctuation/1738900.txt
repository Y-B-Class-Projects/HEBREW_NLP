סערת המניות הספקולטיביות :  הזדמנות ישראלית נסוגה מהעסקה עם פלאג'יק 
 >  >  לאחר כמה שבועות טרופים בבורסה ,  שבמהלכם הודיעו חברות שונות - חלקן כאלה שציבור המשקיעים לא שמע עליהן מעולם - על מו"מ לכניסה לתחום רישיונות חיפושים וזינקו בשיעורים חדים ,  החליט משרד התשתיות להפסיק את החגיגה .  הממונה על הנפט במשרד התשתיות הודיע כי הוא מקפיא את אישור העסקאות שבוצעו ברישיונות החיפושים .  כך לדוגמה ,  יומיים לפני ההודעה של משרד התשתיות ,  החלה בשעה 12:00 מניית השלד הבורסאי ספן לזנק ורשמה עלייה של 206% - ללא סיבה נראית לעין .  שעה וחצי לאחר שהחלו העליות הודיעה ספן כי בכוונתה לפרסם  " דיווח בדבר אירוע מהותי ".  מאוחר יותר הודיע השלד כי הוא מתכוון להיכנס לתחום החיפושים בישראל .  את אותו יום מסחר סיימה ספן בנסיקה של 288% .  גם ביום שלמחרת שרתה על משקיעי מגזר הגז והנפט רוח נבואית :  מניית איזי אנרגיה ,  המתאפיינת במחזורים נמוכים ,  החלה לרשום עליות חדות בשעה 11:30 ,  עד שחתמה את המסחר בזינוק של 146% במחזור של 18 מיליון שקל - שוב ללא כל הודעה מהחברה .  רק לאחר סגירת המסחר הודיעה איזי אנרגיה כי היא מנהלת מו"מ לרכישת 10% בהיתר המוקדם הימי גל .  באותו גל העסקות ששטף את הבורסה כיכבו כמה רישיונות חיפוש .  הראשון הוא שרית היבשתי ,  הנמצא באשדוד .  בשרית מתבצע בחודשים האחרונים קידוח לחיפוש נפט .  לפידות חלץ ,  השותפות המחזיקה ברוב מניות שרית ,  החלה למכור חלקים ממנו .  כך לדוגמה ,  איש העסקים משה הרשברג קנה 10% משרית ומכר את חלקו לספן כמה שבועות לאחר מכן ,  תוך שהוא רושם רווח נאה .  גם שותפות החיפושים של יולי עופר ,  המאוגדת תחת פרימיום  ( שמיר השקעות לשעבר )  ,  רכשה 10% בקידוח .  כוכבים נוספים הם ששת רישיונות פלאג'יק .  החברה מנהלת מו"מ עם כמה חברות למכירת נתחים רחבים ברישיונות הימיים שיש בידיה .  בין השאר ,  הודיעו מודיעין ורציו כי הן מנהלות עמה מו"מ .  השותפות היחידה שחשבה כי חתמה עסקה עם פלאג'יק היא הזדמנות ישראלית של הלמן ואלדובי .  אסיפת בעלי המניות שלה ומשרד התשתיות היו אמורים לאשר את העסקה .  הזדמנות הודיעה כי רכשה 10% מהרישיונות תמורת 2.5 מיליון דולר ,  ולתקופה קצרה היו הרישיונות הנכס המבטיח ביותר בפורטפוליו שלה .  ואולם הודעת משרד התשתיות עיכבה את התוכניות .  אתמול הודיעה לבורסה הזדמנות ישראלית כי עד שהמשרד לא יגבש מדיניות ברורה היא לא מעלה את העסקה לאישור האסיפה הכללית ,  וכי בשלב זה אין ודאות שהמו"מ יסתיים בחתימת הסכם מחייב וכי העסקה תצא אל הפועל .
 
סערת המניות הספקולטיביות :  הזדמנות ישראלית נסוגה מהעסקה עם פלאג'יק 
nan
