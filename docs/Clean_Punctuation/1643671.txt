תשמישי קדושה
איציק אלפסי ניסה לספוג את האווירה בדרבי הדרומי בין סאות'המפטון לפורטסמות ולמד עוד שיעור על עוולות הפרמיירליג
האירוע ההיסטורי שהכי מתקשר לעיר סאות'המפטון שבדרום-מזרח אנגליה הוא יציאתה של ספינה מהנמל המקומי .  טוב ,  זו לא היתה סתם ספינה אלא כנראה הספינה המפורסמת ביותר בהיסטוריה ,  אבל עדיין זה אומר משהו על כמות ואיכות האטרקציות התיירותיות שיש לעיר להציע .  האנדרטה לזכר הנספים באסון הטיטאניק ,  האנייה שיצאה מהנמל המקומי ב- 10 לאפריל 1912 ומעולם לא הגיעה לניו-יורק יעדה ,  שמוצבת במרכז העיר היא בערך המונומנט היחידי שתרצו להצטלם לידו אם תקלעו לעיר הנמל הדרומית .
 אבל אם יש משהו שסאות'המפטון תמיד ראתה בו מקור לגאווה זו הקבוצה המקומית :  ה'סיינטס'  ( על שם דמות המלאך שמעטרת את סמל המועדון )  .  לא מעט שחקנים שעשו לעצמם שם גם ברמה הלאומית שיחקו בקבוצה במהלך השנים  ( דייב באסט ,  אלן שירר ,  איאן דאווי ,  ג'ייסון דוד ,  ת'יאו וולקוט ועוד )  כשמעל כולם ,  אחד ,  מאת'יו לה טיסייה האגדי- השחקן הכי לא אנגלי שצמח באנגליה במאה שעברה  ( וזו מחמאה )  .  
לה-טיסייה זה הוא מסוג האגדות שכבר אין כיום בכדורגל המודרני - הוא בילה את כל הקריירה באצטדיון ה'דל' המעופש ,  למרות שהונחו לפתחו דרך קבע הצעות מהקבוצות המצליחות והאופנתיות יותר מהצפון ,  הוא עדיין מתגורר בעיר ונשאר אוהד שרוף של המועדון גם שנים אחרי שפרש .  אם תקלעו במקרה לסביבה תוכלו עדיין למצוא אותו בפאב המקומי מספר בהתרגשות רבה ובחן האופייני לו על הימים הגדולים ההם .  פרישתו במאי 2002 מסמלת כנראה את תחילת שקיעתה השנייה של הטיטאניק .  אז נכון שסאות'המפטון לא הייתה ספינת פאר כמו זו המקורית ,  אבל במושגים מקומייים היא בהחלט היתה סוג של אימפריה וודאי הקבוצה הבכירה באזור .
 מאז המעבר לאצטדיון החדש בסט .  מריז ,  בקיץ 2001 ,  הייתה למועדון מעט מאוד עדנה .  למרות ההעפלה לגמר הגביע ב- 2003  ( הפסד 1:0 לארסנל )  השנים הראשונות בסט .  מריז בלטו בעיקר בזכות רכבת אינסופית של מאמנים וסדרת החלטות הזויות של היו"ר השנוא ,  רופרט לואו ,  שהגיעה לשיאה עם מינויו של חברו הקרוב ,  מאמן נבחרת אנגליה לשעבר ברוגבי ,  קלייב וודרוורד ,  למנהל הספורטיבי .  מהברדק הזה ,  כצפוי ,  יצא רק דבר אחד - ירידה לליגה השנייה ,  לראשונה מזה 27 שנה ,  ב-2005 .
 השנה הראשונה בצ'מפיונשיפ כמעט ועלתה לסיינטס בירידה נוספת ,  ורק סיום מוצלח של העונה הספיק לקבוצה הדרומית בכדי להישאר בליגה השנייה .  בשנה הבאה הם כבר התאוששו ,  ואפילו הצליחו להעפיל לפלייאוף העלייה ,  שם הפסידו לדרבי קאונטי בפנדלים בסיום דרמה גדולה .  הכישלון להעפיל ליגה ,  וחמור מזה ,  הצרות הכלכליות שהלכו ונערמו ,  החלו לגבות את מחירם .
 לפני שנתיים סאות'המפטון ניצלה מירידה רק במחזור האחרון ובעונה שעברה כבר נגמרו להם הניסים ,  והקדושים מצאו עצמם במה שהפך לבית הקברות הרשמי של קבוצות פאר מהעבר - הליגה השלישית ,  בחברה טובה יחד עם לידס ,  נוריץ' וצ'רלטון .  אלא שהצרות של הסיינטס לא הסתיימו פה .  עסקיו של לואו נפגעו קשה מהמשבר הכלכלי ,  החברה בבעלותו שהחזיקה בזכויות הניהול במועדון הוכרזה כפושטת רגל ולקבוצה מונה כונס נכסים .
 הקיץ ,  כשהעונה החדשה עמדה בפתח וסכנה מוחשית של הפסקת פעילות ריחפה מעל הקבוצה ,  הגיע לבסוף המושיע בדמותו של איש העסקים השוויצרי מרקוס ליבהר ,  שרכש את המועדון ובכך הבטיח ,  לפחות לעת עתה ,  את עתיד הקבוצה .  הצעד הראשון של ההנהלה החדשה היה למנות את אלן פארדיו ,  מי שהגיע ב-2006 עם ווסטהאם ויוסי בניון מרחק בעיטה אחת מהסרטים של סטיבן ג'רארד מזכייה בגביע האנגלי ,  לתפקיד המאמן .  קרנו של פארדיו ,  שזכה  ( בצדק )  להערכה רבה על עבודתו במזרח לונדון ,  ירדה אחרי תקופה שבילה בצ'רלטון לפני כשתי עונות .  אבל מעט מאוד מזה היה באשמתו .
 פארדיו נקלע למועדון בתקופה של פשיטת רגל כלכלית שהובילה ,  כמו במקרה של הסיינטס ,  לקריסה מקצועית וירידות עוקבות מהפרמיירליג לצ'מפיונשיפ ומשם לליגה השלישית .  עכשיו פארדיו ,  מנג'ר אינטלגנטי ורהוט ,  ולא פחות חשוב חם וישיר ,  הגיע לסט .  מריז בכדי לשקם את המועדון ועל הדרך גם את הקריירה שלו עצמו .
 כל זה קורה כשהיריבה הגדולה מעבר לכביש ,  פורטסמות ,  נהנית מתקופת פריחה עם בעלים עשיר ,  הצלחה בליגה ,  זכייה בגביע ואפילו הופעה באירופה שהביאה את מילאן הגדולה לביקור בדרום אנגליה .  כשקבוצת הפאר האיטלקית המשיכה דרומה ב- M27 לפורטסמות במקום להיכנס לעיר בצומת בו מסתיים ה- M3 ,  אנשי סאות'המטון רק יכלו להביט בקנאה .
 אלא שחמש-עשרה דקות התהילה של ה'סקייטס'  ( סוג של דג-סחוס וכינוי גנאי לדייגים בו מכנים אנשי סאות'המפטון את השכנים מפורטסמות' )  הסתיימו מהר מהצפוי :  הפריץ נעלם כלעומת שבא ,  כל מיני שרלטנים מזרח-תיכוניים נכנסו לעניינים ופומפי ,  למרבה האירוניה ,  נמצאת כיום בדיוק במצב של הסיינטס בקיץ - תלוייה בחסדי אביר על סוס לבן שיגיע או שלא .
 ביום המשחק אני יוצא לעשות סיבוב בעיר מוקדם בבוקר ,  לספוג אווירה .  כמעט חמש שנים חלפו מאז המפגש האחרון בין שתי הקבוצות ,  ובאזור היה צימאון גדול לדרבי .  לאכזבתי ,  חוץ מכמה אוהדים בודדים שהסתובבו עם חולצות של הסיינטס ,  לא זיהיתי תכונה מיוחדת .  במרכז העיר נערך יום השוק המסורתי ובמרכזו חגיגה מיוחדת בנוכחות ראש העיר ,  הגברת אליזבת' מיזון ,  לכבוד יום האהבה וראש-השנה הסיני שהשנה  " יוצאים ביחד לראשונה מזה שנים רבות "  כפי שהיא הכריזה בהתרגשות .  סוג של סמטוחה רב-תרבותית .  העיקר שהיא יוצאת בסדר עם כולם .
 בהעדר אקשן במרכז העיר שמתי פעמיי לכיוון האצטדיון .  שם .  אני כבר פוגש את ראשוני האוהדים ניצבים בחבורות אחד מול השני ומחליפים הקנטות .  הכחולים שרים  " What Division Are You In ?  "  ואוהדי הסיינטס משיבים להם  " You Just a Small Team in Havant "   ( האבנט היא עיירה קטנה באזור עם קבוצת חובבים שזכורה ממסע גביע מופלא לפני שתי עונות שהגיע לשיאו בכמעט סנסציה נגד ליברפול באנפילד בשמינית הגמר )  .  למרות ההקנטות האווירה בינתיים די ידידותית וניכר שהאוהדים בעיקר מארגנים הצגה לתקשורת שהתייצבה גם היא בכוחות מתוגברים בתקווה לתפוס קצת אקשן .  
העסק מתחיל להתחמם ברגע שהאוטובוסים המאורגנים שמכילים את האוהדים היותר  " כבדים "  של פורטסמות  ( וגם אלה שיצאו מספיק מאוחר בשביל להספיק עדיין לתדלק איזו שישיית בירות או שניים )  מתחילים להגיע ואוהדי הסיינטס מניפים לעברם שטרות של חמש פאונד בסוג של הסתלבטות שנונה ,  אם כי מעט יומרנית מצד כאלה שהיו גם הם עד לפני מספר חודשים בלי פרוטה בכיס .  כשהאוהדים של פומפי יורדים מהאוטובוסים ההקנטות כבר עולות שלב ולמשטרה סוף סוף יש קצת עבודה .  היא יוצרת שטח חיץ סטירילי בין שני המחנות ובשלב מסויים כשנמאס לה מכניסה אותם ,  ברגישות ונחישות ,  לאצטדיון .
 במשחק עצמו הציגה פורטסמות בעיקר את צמד האלג'יראים ,  חסאן יאבדה ונאדיר בלהאדג' ,  שניהלו היטב את מרכז השדה ,  מהצד השני סאות'המפטון עם כדורגל טכני ומשוחרר ,  כמיטב המסורת המקומית ,  כשמעל כולם בולט הקשר ההתקפי אדם לאלנה שמזכיר לי מאוד את מאור מליקסון ,  במראה ובסגנון המשחק .  רק באנגליה ,  כאן לא יודעים להעריך יכולות מהסוג שהוא מציע ,  יכול שחקן כזה להסתובב בליגה השלישית .  המחצית מסתיימת ב- 0:0 שלא משקף את הכדורגל הלא רע בכלל שהוצג .  זה לא יהיה העיוות האחרון שמשתקף בתוצאה לאחר צהריים זה .
 בהפסקה אני מתיידד עם שכני ליציע ,  בחור מקומי צעיר בשם קית' .  כשאני מספר לו שאני מישראל הוא שואל מייד על  " אייאל ברקוויטז ".  בעיר הדרומית עדיין זוכרים בערגה את הקוסם הקטן ותמיד עושים לי כבוד ששומעים שאני מגיע מישראל .  אנחנו מעלים חוויות מה- 3:6 המפורסם נגד מנצ'סטר יונייטד ב'דל' ,  בו כבש ברקו צמד ובישל עוד לשלושה ,  וקית' שואל למעשיו כיום .  אני מעדכן אותו על הקמפיין למינויו לתפקיד המאמן הלאומי .  קית' מספר שהוא מתגעגע לאותם ימים ,  אצטדיון שהיה סוג של אורווה מקומית אבל היה לו קסם שמי שחווה אותו מתקשה לשכוח . " סט .  מריז אולי אצטדיון מרשים "  אומר לי קית' , " אבל שום דבר לא מיוחד בו ". 
תוצאת המשחק ,  4:1 ,  היא אחת הבלתי משקפות העונה בכדורגל האנגלי .  מה שלא מפריע לאוהדי פורטסמות לחגוג ביציע האורחים כאילו זכו גביע עצמו .  גם אצל אברהם גרנט נראה כאילו השתחרר הרבה תסכול ,  ובמפגן נדיר של רגשות הוא צועד לעבר האוהדים ומנצח על המקהלה . " תביאו את צ'לסי !  "  הם שרים ,  אולי לכבודו ,  בעוד אוהדי הסיינטס המאוכזבים שעושים דרכם ליציאה מאחלים להם דווקא מפגש מסוג שונה : " תביאו את מס הכנסה ". 
בחזרה במרכז העיר סוף סוף האקשן המיוחל :  אוהדי פורטסמות שעושים דרכם חזרה לתחנה הרכבת  " נתקלים "  באוהדי הסיינטס בנקודות שכנראה נקבעו מראש .  המשטרה שנמצאת בשטח בכוחות מתוגברים משתלטת די ביעילות על העסק ומלבד מספר עצורים וכמה חלונות ראווה מנופצים ההתקהלויות מפוזרות די במהירות .  למגינת ליבם של עוברי האורח המקומיים ששמחו לראות לרגע קט קצת עניינים בעירם המנומנמת .  
כשהעשן מתפזר והשקט המוכר חוזר לעיר אני מהרהר כיצד הובילה החמדנות והרשלנות הפושעת של הנהלת הפרמיירליג וההתאחדות האנגלית את שתי הקבוצות הללו ,  שמהוות נדבך מרכזי בתחושת הזהות של הקהילות המקומיות ,  למצב שבו הן תלויות בחסדי זרים בעלי מניעים נסתרים .  בעוד כלפי חוץ משדרת הליגה תדמית נוצצת ,  בעזרת המכונה השיווקית המשומנת שלה ,  אבל האמת היא שהנזק שהיא גורמת לשורשים של הכדורגל באנגליה רק מתחיל לתת את אותותיו ואת אחריתו מי ישורנו .
 
תשמישי קדושה
איציק אלפסי ניסה לספוג את האווירה בדרבי הדרומי בין סאות'המפטון לפורטסמות ולמד עוד שיעור על עוולות הפרמיירליג

