ח"כ בן ארי : " שדולת הנשים שפכה את דמי "
 חבר הכנסת מהאיחוד הלאומי הגיש היום תביעת דיבה נגד שדולת הנשים בגין לשון הרע ,  לאחר שזו האשימה אותו בהסתה לאפליה . " הן עיוותו את דבריי וגרמו לי נזק בלתי הפיך "
 אחרי שהשתלח בשר הביטחון אהוד ברק וברבים מחברי הכנסת הערבים - לחבר הכנסת מיכאל בן ארי  ( האיחוד הלאומי )  יש יעד חדש להתקפות :  שדולת הנשים .  בן ארי הגיש הבוקר  ( ראשון )  תביעת לשון הרע נגד השדולה בדרישה לקבל פיצויים בגובה של כרבע מיליון שקלים .  טענתו של בן ארי מבוססת על תלונה שהגישה השדולה נגדו לוועדת האתיקה של הכנסת ושהופצה על ידה גם לכל אמצעי התקשורת בישראל תחת הכותרת : " יש לחקור את ח"כ בן ארי בחשד להסתה לאפליה נגד נשים ". 
הודעת השדולה התבססה על דברים שאמר בן ארי לפני כחודש במליאת הכנסת בדיון סביב זכויות ההעסקה של נשים .  בן ארי הצהיר בדיון מעל דוכן הנואמים : " בתור אותו בעל משרד רואי-חשבון ,  בעל משרד עורכי-דין או כל משרד אחר - נפל לי האסימון :  בפעם הבאה שתבוא אליי אשה ויבוא אליי גבר ,  אני מעדיף את חודש המילואים שלו ,  שאני יודע להתמודד עם זה ,  על פני חצי השנה ,  שהמערכת או קורסת בה או שאני מוצא מחליף טוב ממנה ".  
דבריו של בן ארי עוררו זעם בקרב שדולת הנשים ,  שדרשה להטיל סנקציות חריפות על בן ארי בשל דבריו .  בהודעה לעיתונות שפירסמה השדולה לאחר הדיון נכתב : " דבריו של ח"כ בן ארי ,  הקוראים למעסיקים במדינה והמעניקים להם לגיטימציה מלאה והבנה לאי העסקתן של נשים בגיל הפוריות ולאי העסקתן של אמהות ,  אך ורק בשל מימוש זכותן החוקית לצאת לחופשת לידה או להאריך אותה ,  על פי חוק ,  מהווים הפרה בוטה של כללי האתיקה של חברי הכנסת ,  אשר בהתאם לתקנון הכנסת מחייבים את חברי הכנסת לפעול באופן ראוי העונה על הכללים באופן מלא ". 
ח"כ בן ארי ,  מצידו ,  טען בתגובה כי שדולת הנשים השמיטה חלק מהותי מדבריו ובכך גרמה לעיוות מוחלט שלהם .  לדבריו ,  הוא הביע בתחילת הדיון את מחויבותו לזכויות ההעסקה של נשים ואמר : " הפעם אני רואה לנכון להביע התנגדות לחוק הזה ,שלהערכתי ולמיטב הבנתי הוא רע מאוד להעסקתן של נשים ,  והוא יגרום נזק בלתי הפיך בקבלתן של נשים למקומות עבודה .  לשם הגילוי הנאות  ,  למי שלא יודע אשתי היקרה ואני הורים לשבעה ילדים ".  
בן ארי טען נוכח פרסום ההודעה כי הנתבעות  " שפכו את דמו וגרמו לו נזק בלתי הפיך ",  ועל כן דרש משדולת הנשים לפרסם התנצלות ולפצות אותו כספית .  בן ארי מביא לתמיכה בטענותיו גם את החלטת ועדת האתיקה של הכנסת ששללה מכל וכל את תלונת שדולת הנשים ,  ואף הוסיפה כי  " היא רואה בחומרה את פרסום פרטיה של הקובלנה באמצעי התקשורת טרם קבלת ההכרעה .  הוועדה מבהירה בזאת כי לא תהיה כלי שרת להשגת כותרת עיתונאית ותממש את זכותה שלא לדון בקובלנות שהוגשו ואשר נתן להן פרסום תקשורתי מוקדם קודם שנתנה החלטה בעניין ". 
בשדולת הנשים מסרבים להתרגש מהאיומים המשפטיים שמשגר לעברם חבר הכנסת בן-ארי .  בתגובה לכתב התביעה אמרה הבוקר מנהלת המחלקה המשפטית של השדולה ,  עו"ד שירלי שלומיוק-בבאי : " הדברים שאמר חבר הכנסת מייצגים תפיסות מיושנות וחשוכות .  היום ,  כל העולם המערבי והמתקדם יודע שנשים הן כוח עבודה חשוב למשק ושהריון הוא לא מחלה .  במקום להתמודד עם הביקורת הציבורית שהושמעה נגדו ,  חבר הכנסת הזה פועל בדרכים כוחניות ".  
עוד אמרו בשדולה : " לא ניכנע לניסיונות להשתיק את קולן של הנשים העובדות במדינת ישראל !  שדולת הנשים תגן בבית המשפט על כל הנשים ,  שמידי יום מפוטרות ומופלות בגלל הריון ,  טיפולי פוריות או פשוט משום שהן אמהות .  המאבק הזה הוא מאבק של כל הנשים העובדות במדינת ישראל ".   מנכ"לית שדולת הנשים בישראל ,  נורית צור ,  שיגרה מצדה מכתב לח"כ בן-ארי ,  בו כתבה : " בחרת בדבריך מעל דוכן הכנסת להציג עצמך בגוף ראשון כמי שמזדהה ומסכים עם תפיסה מפלה זו וכאילו מדובר בעמדה אישית שלך ,  זאת תוך 'הדגמה' כיצד היית אתה נוהג בעסק שלך .  הדגמה ,  אשר לו היית מיושמת על ידך כמעסיק ,  הייתה מקימה נגדך עילת תביעה בגין הפרת חוק השוויון ". 

ח"כ בן ארי : " שדולת הנשים שפכה את דמי "
 חבר הכנסת מהאיחוד הלאומי הגיש היום תביעת דיבה נגד שדולת הנשים בגין לשון הרע ,  לאחר שזו האשימה אותו בהסתה לאפליה . " הן עיוותו את דבריי וגרמו לי נזק בלתי הפיך "
 
