חטף את בת זוגו - ונשלח לשלוש שנים בכלא
שני תושבי המועצה המקומית מזרעה נשלחו לכלא לאחר שחטפו וכלאו צעירה שהיתה בת הזוג של כל אחד מהם ,  במועדים שונים .  ביהמ"ש : " רק יד המזל הצילה את המתלוננת מפניהם "
 בית המשפט המחוזי בחיפה גזר הבוקר  ( רביעי )  עונשי מאסר על שני תושבי המועצה המקומית מזרעה שהורשעו ,  לאחר שהודו במסגרת עסקת טיעון בחטיפה וכליאת שווא של מתלוננת שהיתה בת הזוג של כל אחד מהם במועדים שונים .
 מוחמד עווד ,  בן 29 ,  נידון ל-35 חודשי מאסר בפועל ,  וכן למאסר על תנאי של 25 חודשים במצטבר וכן התבקש לשלם למתלוננת פיצויים בגובה 10,000 שקלים .  שותפו חמזה סעד אלדין ,  בן ה-26 ,  נדון ל-20 חודשי מאסר בפועל ,  מאסר על תנאי של 15 חודשים וכן נדרש לפצות את המתלוננת בגובה 6,000 שקלים .  
בכתב התביעה נטען כי בין עווד לבין המתלוננת היה קשר זוגי עד שבתחילת חודש מאי 2009 היא החליטה לסיימו .  בסמוך לכך ,  ניהלה המתלוננת קשר זוגי עם חמזה ,  חברו של הנאשם .  לפי כתב האישום ,  במאי 2009 הגיע עווד לאזור בית המתלוננת בנהריה והבחין בה יושבת עם חמזה ברכבו .  הוא החל לצעוק ותפס את המתלוננת כדי להכות אותה ,  אך בעזרתו של חמזה הצליחה המתלוננת להשתחרר והלכה לביתה .  
לפי כתב האישום ,  לאחר מכן קשר עווד קשר עם חמזה לחטוף את המתלוננת ולכלוא אותה ברכב בניגוד לרצונה ,  תוך שימוש באלימות ואיומים .  הנאשמים נסעו למקום עבודתה של המתלוננת במסעדה בעיר נהריה ,  שם המתינו לבואה .  כתב האישום ממשיך ומפרט כי עווד אחז בשערותיה של המתלוננת ותוך קללות משך אותה בכוח ובניגוד לרצונה אל מחוץ למסעדה לתוך הרכב .  חמזה פתח בנסיעה מהירה מהמקום ,  תוך שהמתלוננת צועקת לעזרה ונאבקת בעווד בניסיון להימלט מהרכב ,  אולם עווד אחז בה בחוזקה והיכה אותה לבל תברח .
 משהגיעו למזרעה וחמזה עצר את הרכב ,  הצליחה המתלוננת להשתחרר מאחיזתו של עווד ולהימלט מהמקום .  כתוצאה ממעשיו של עווד ,  נגרמו למתלוננת חבלות ,  שריטות ושטפי דם בפניה ,  בראשה ובכל חלקי גופה .
 השופט משה גלעד הביע בהכרעת הדין זעזוע מהמקרה , " משל אין דין ודיין ,  משל אין מורא מרשויות האכיפה ,  משל חברה או בת זוג לרכוש דמתה ,  כך פעלו הנאשמים .  הנאשמים קשרו קשר לחטוף ולכלוא את המתלוננת וביצעו את זממם בהתמדה ובנחישות ורק יד המזל הצילה את המתלוננת מפניהם ".  
בהתייחסו לרקע לביצוע המעשים ,  מה שכונה  " בגידתה "  של המתלוננת ,  ציין השופט כי הוא מהווה בעיניו נימוק לחומרא ולא לקולא . " לצערי "  כתב , " האלימות הננקטת כלפי נשים ,  בנות זוג ,  מסיבות  " בגידה "  או  " חוסר נאמנות "  מרקיעה שחקים וראוי שייאמר במפורש :  בני ובנות זוג ,  גופם ונשמתם ,  שלהם הם ושלהם בלבד .  ברצותם יעניקום לבני זוגם וברצותם ימנעום .  כפיית הקשר הזוגי באלימות ,  מכל סוג שהוא ,  אסורה ,  והעובר על האיסור ייענש בחומרה למען לא יחטאו שוב ,  הוא ושכמותו ,  עבריינים בכוח ". 

חטף את בת זוגו - ונשלח לשלוש שנים בכלא
שני תושבי המועצה המקומית מזרעה נשלחו לכלא לאחר שחטפו וכלאו צעירה שהיתה בת הזוג של כל אחד מהם ,  במועדים שונים .  ביהמ"ש : " רק יד המזל הצילה את המתלוננת מפניהם "
 
