מה עוד חסר לו ? 
אין לו את המרדנות של מראדונה ,  הממסדיות של פלה ,  הטירוף של בסט והגאונות של קרויף .  מה בכל זאת יכול להפוך את לאונל מסי לגדול מכולם ? 
מדוע ממהרים רבים כל כך לטעון כי לאונל מסי הוא השחקן הגדול בכל הזמנים ?  אחת הסיבות המרכזיות נעוצה ברצון הבלתי נשלט להיות חלק מההיסטוריה .  בני הדור הצעיר ,  אלה שלא ראו את מראדונה מלהטט ,  את פלה עושה קסמים על המגרש ,  את קרויף מנצח על התזמורת או את ג'ורג' בסט מגלה עליונות ,  חשים סיפוק מהמחשבה שהגאון הנוצץ אי פעם מרקד על מסך הטלוויזיה שלהם פעמיים בשבוע .  כל דור רוצה לשכתב את ההיסטוריה לטובתו ,  והדבר קל יותר אם ההיסטוריה מתרחשת לנגד העיניים .
 כותב שורות אלה מקווה שהבשורה אמיתית ,  ומסי ייזכר בסופו של דבר כגדול ביותר בתולדות המשחק ,  אם כי מסיבה אחרת ,  אליה נגיע בהמשך .  אלא שעד אז ,  הדרך עוד ארוכה מאוד ,  ולא ניתן להכתיר את הילד ,  בן 22 בסך הכל ,  על סמך כמה חודשים פנומנאליים ,  ואפילו לא על בסיס הנגיחה המדהימה בגמר ליגת האלופות ברומא במאי .  בינתיים ,  זה הזמן האידיאלי לבחון מה הופך שחקן גדול בדורו לאחד כזה שייזכר לתמיד .
 מעבר לשליטה הפנומנאלית בכדור ,  ליד האלוהים ולסבסובים האדירים מול אנגליה במקסיקו ב-1986 ,  דייגו הפך ליקיר העם בארגנטינה בזכות סיפור החיים שלו .  הילד משכונת העוני בלאנוס צמח לכדורגלן שמביא לעמו את גביע העולם .  מעבר לכל דבר אחר ,  מראדונה שידר בכל תנועה עצמאות ואנטי-ממסדיות .  מי שניצל בזמנו מטביעה בבור צואה בביתו ,  הגיע בכוחות עצמו לפסגות הגבוהות ביותר ,  ולא איבד בדרך את זהותו .  מראדונה תמיד מרד בכל המוסכמות ,  מה שרק העצים את ההילה סביבו .  
הנכס השני שתרם מראדונה להיסטוריה הוא נאפולי ,  הקבוצה שתהיה מזוהה עם שמו לנצח .  אין ,  וכנראה לא תהיה עוד קבוצה בעולם ,  שתישאר לתמיד כקבוצה של איש אחד .  בתקופתו ,  היא זכתה בשתי האליפויות היחידות שלה ,  ובגביע אופ"א היחיד שלה ,  ומעל הכל  גם בה ייצג דייגו את העניים והמדוכאים .  הדרום המתוסכל של המגף ניצח בזכותו של הצפון העשיר .
 האם מסי יכול לשחזר את זה ?  לא .  אין בו טיפה של בדלנות ואנטי-ממסדיות ,  והוא מעולם לא חיפש את אור הזרקורים מחוץ למגרש .  כאדם פרטי ,  מסי המנומס והביישן הוא ההיפך המוחלט מדייגו .  כבן למשפחה ממעמד הביניים הנמוך ,  שהגיע לברצלונה כבר בגיל 12 ,  הוא לעולם לא יהיה קרוב יותר ללבבות האנשים בארגנטינה ממראדונה .  הוא גם צפוי להישאר בבארסה עד סוף חייו ,  והקטלונים  עם כל הכבוד לגדולתו  לעולם לא יהיו מועדון של שחקן אחד ,  בניגוד לנאפולי .
 אחד מסודות העפלתו של פלה למעמד כה רם הוא אפקט ההפתעה .  הוא פרץ לתודעת האירופאים משום מקום ,  בגיל 17 ,  ולקח בסערה את המונדיאל בשבדיה ב-1958 .  את כל הקריירה ,  לפני המעבר לניו-יורק קוסמוס לקראת הפרישה ,  עשה באהובתו סנטוס ,  ובהיעדר שידורי טלוויזיה סדירים ,  בני העולם הישן זכו לראות אותו פעם ב-4 שנים במונדיאל ,  בתנאי שהצליח להשלים את הטורניר בלי להיפצע .  הדיווחים זרמו על כמויות השערים המדהימות והמנופחות שכבש ,  ולא בכדי .  למרות התעניינות טבעית מצד מועדונים כמו ריאל מדריד ומנצ'סטר יונייטד ,  הכריזה עליו ממשלת ברזיל בכבודה ובעצמה כעל נכס לאומי ומנעה את העברתו .
 בעוד מראדונה הוא סמל הבדלנות ,  פלה הוא סמל הפוליטיזציה והממסדיות .  הוא ניצל את השלטון למטרותיו ,  וכך טיפח את מעמדו .  כאן ,  ולא בעימות הנצחי בין ברזיל לארגנטינה ,  לב ליבו של הויכוח בין תומכי דייגו למעריצי פלה .  מבלי לזלזל בכישרונו העצום ,  איש לא יודע מה היינו חושבים היום על גארינצ'ה או על ז'רסון ,  לו היו זוכים כוכבים אלה ליחסי הציבור מצד הממשלה ,  בדומה ל"מלך הכדורגל ".  לא מפתיע ,  אם כך ,  שאחרי פרישתו בחר פלה בקריירה פוליטית ,  ושימש גם כשר הספורט של ברזיל ,  תפקיד ממנו פרש בצל חשדות לשחיתות .
 האם מסי יכול לשחזר את זה ?  לא .  מסי לא מזוהה עם אף זרם פוליטי ,  בוודאי לא בארגנטינה ,  אך גם לא בברצלונה .  בראיונות לתקשורת המקומית הוא נוהג להאזין לשאלות בשפה הקטלונית ולענות בספרדית .  הוא מתנגד בתוקף אם מנסים לגרור אותו למשבצת הדי פוליטית בשם  " יורשו הרשמי של מראדונה ".  עובדה - כאשר שיחזר במהלך 2007 את שני השערים המפורסמים ביותר של דייגו ,  הוא התעקש להגיד שלא עשה זאת בכוונה .  עזבו פוליטיקה - קצת מוזר אפילו לראות אותו לובש חליפה עם עניבה במהלך הטקסים הרשמיים .
 גדולתו של קרויף נובעת קודם כל מהמהפך המחשבתי לו הוא אחראי .  הבן של הכובסת מאמסטרדם הוא השחקן היחיד בהיסטוריה שחתום על סגנון משחק חדש ששבר את הסטיגמות והטריף את כל העולם  הכדורגל הטוטאלי .  בהדרכת ריינוס מיכלס ,  אשר מועמד ללא ספק לתואר המאמן הגדול בכל הזמנים ,  היה קרויף הרוח החיה מאחורי הכדורגל הסקסי ביותר שיש ,  הן באיאקס ,  הן בברצלונה ,  והן בנבחרת הולנד .  
קרויף הכריזמטי הנהיג שינוי תודעתי ,  על המגרש וגם מחוץ לגבולותיו .  אמירותיו בנוסח  " הדבר הקשה ביותר הוא לשחק פשוט ",  ו"אם השחקן רץ מהר ,  סימן שהוא מאחר "  נכנסו מזמן לספרי הזהב של הכדורגל .  קרויף היה המאמן על הדשא  לא רק עושה דברו של מיכלס ,  אלא משלים אותו ומעשיר אותו .  זו הסיבה שהוא הפך למאמן דגול בזכות עצמו ,  ובנה את אחת הקבוצות היפות בתולדות המשחק ,  ברצלונה של תחילת שנות ה-90' .
 האם מסי מסוגל לשחזר את זה ?  לא .  גם אם נקרא לסגנון של בארסה הנוכחית מהפכני  ( ולא כך הדבר )  ,  הוא הרי שהוא שייך לצ'אבי ולאינייסטה .  ליאו רחוק מלהמציא תזות חדשות .  נהפוך הוא  גם אם תנברו שבועות בגוגל ,  לא תאתרו אמירות מקוריות שיצאו מפיו .  בניגוד לביצועיו על המגרש ,  לתקשורת שומר מסי את התשובות הבנאליות ביותר .
 שחקן הכנף האלגנטי של מנצ'סטר יונייטד השתלב באופן כה מושלם באווירה שסובבה אותו ,  שהוא הפך בטבעיות לאליל ההמונים .  בסט גדל בשנות הסיקסטיז העליזות ,  וסימל אותן טוב יותר מכל שחקן אחר .  הבליין שלא ידע גבולות ,  The Fifth Beatle ,  הוא היה הזמר על כר הדשא ,  שיגע את כל הבנות בממלכה ,  וביטא את סגנון חייו החופשי על המגרש באופן אבסולוטי .  מעולם לא היה ,  וכנראה לא יהיה ,  שחקן שהתאים לתקופתו טוב יותר מבסטי ,  ושם המשפחה המיוחד בוודאי לא הזיק לו .
" הוצאתי את כל כספי על בחורות ,  מכוניות ושתייה ,  ואת השאר סתם בזבזתי "  אמר בזמנו בסט ,  וזה סיכם היטב את גישתו לחיים .  הקריירה שלו הסתיימה מוקדם מדי בגלל בעיות אלכוהול ,  מה שהביא בסופו של דבר גם למותו בטרם עת בגיל 59 ,  אך במובן מסוים הוסיף לתחושת העצימות שהייתה לו כשחקן .  אף אחד לא יודע כיצד שיחק בסט כשהיה פיכח לגמרי .
 האם מסי מסוגל לשחזר את זה ?  ממש לא ,  אלא אם מחשיבים את הפלייסטיישן לחלק מהתרבות העכשווית .  מסי לחלוטין לא מעוניין להיות אייקון אופנה .  להיפך - לאחר שהגיע למעמד הסופר-סטאר ,  המשימה העיקרית שלו מחוץ למגרש היא לשמור על פרטיותו .
 די-סטפאנו נחשב על ידי פרשנים מסוימים לשחקן הגדול בכל הזמנים בגלל שהוא היה המנהיג והסמל של הקבוצה הגדולה ביותר בכל הזמנים . " החץ הבלונדיני "  שיחק בריאל מדריד במשך 11 שנים ,  והיה האיש שהוביל אותו ל-5 זכיות רצופות בגביע האלופות ,  שלא לדבר על 8 אליפויות .  ייתכן מאוד שאם המזל היה לצידו ,  והוא היה זוכה לשחק במונדיאל אחד לפחות ,  די-סטפאנו היה מדורג גבוה יותר בתודעה ההיסטורית .
 האם מסי מסוגל לשחזר את זה ?  אולי .  עם כל הכבוד למאבק של ברצלונה בחבורה הנוכחית של כריסטיאנו רונאלדו וקאקה ,  החלום הרטוב באמת של הקטלונים הוא לייצר שושלת שתתעלה על ריאל המיתית ההיא ,  מסוף שנות ה-50' .  קל זה לא בטוח לא יהיה ,  והמשימה לא תלויה רק בו .
 כפי שאפשר לראות ,  הצטיינות במונדיאל היא תנאי חשוב ,  אך לא הכרחי .  עובדה  בסט ודי-סטפאנו מעולם לא שיחקו בגביע העולם .  עם זאת ,  במקרה של השתתפות ,  ההצלחה חיונית ,  וכשלון על הבמה הגדולה בתבל בהחלט יהיה לרועץ עבור מסי .  כדי להיות הטוב ביותר ,  הוא יצטרך להניף את הגביע ,  או לפחות להגיע לגמר ,  אבל זה לא העיקר .  הנקודה המהותית נמצאת במקום אחר לגמרי ,  והנה המסר .
 מסי אף פעם לא יהיה בדלן כמו מראדונה ,  לא ישמש נכס פוליטי כמו פלה ,  לא ישנה את החוקים כמו קרויף ,  ולא יהפוך למותג המזוהה עם תקופתו כמו בסט .  אם לאונל הקטן יוכתר בכל זאת לגדול בכל הזמנים ,  זה יהיה אך ורק בזכות הכישרון הטהור שלו .  בזכות כדורגל נטו .  וזה יכול להיות הדבר היפה והנכון ביותר .
 

מה עוד חסר לו ? 
אין לו את המרדנות של מראדונה ,  הממסדיות של פלה ,  הטירוף של בסט והגאונות של קרויף .  מה בכל זאת יכול להפוך את לאונל מסי לגדול מכולם ? 

