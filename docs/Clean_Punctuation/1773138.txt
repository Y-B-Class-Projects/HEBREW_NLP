הנתיב המהיר לכיס שלכם
שיטת ה"בנה-תפעל-העבר "  החדשה ,  מרגילה אט אט את הציבור בישראל לשלם פרמיה על נסיעה בכביש .  קודם כביש 6 ,  אחר כך מנהרות הכרמל ,  עכשיו נתיב מהיר בכביש 1 .  איפה זה יגמר ? 
במסיבת עיתונאים חגיגית שנערכה אתמול בנוכחותו של שר התחבורה ,  ישראל כץ ,  הושק  " הנתיב המהיר החדש לתל-אביב "  - פרויקט BOT  ( Build-Operate-Transfer ,  או בעברית  " בנה ,  תפעל ,  העבר ")  נוסף בסדרה שאמור לשפר את איכות חייהם של רבים ממשתמשי הדרך בישראל .  הוא אמור ליצור מעקף חד נתיבי לפקק התנועה האימתני והקבוע שבין מחלף בן גוריון לבין קיבוץ גלויות .  זאת מילת המפתח - אמור ,  וכלל לא בטוח שהמשימה תצלח בידו .  אולם ,  לא זה המקום לעסוק בסיכויי הצלחתו או אי הצלחתו של אותו נתיב עוקף ובבעיות הרבות שכרוכות בהפעלתו  ( ראו לינק מצורף )  ,  אלא בשיטה החדשה ,  והיקרה ,  שמונהגת בישראל .
 לפי ההגדרה המילונית ,  מדובר בשיטה לגיוס הון פרטי לטובת פרויקטים לאומיים של בניית תשתית .  הממשלה מעניקה זיכיון לתכנון ,  הקמה ותפעול של פרויקט לתקופת זמן מוגדרת .  בסוף תקופה זו ,  עובר הזיכיון לרשות הממשלה .  דוגמאות תחבורתיות לכך ניתן למצוא בכביש חוצה ישראל  ( 6 )  ,  מנהרות הכרמל וכעת גם בנתיב המהיר לתל אביב .
 במבט ראשון נראה שכולם מרוויחים .  המדינה חוסכת מעצמה עלויות משמעותיות של תכנון ,  ביצוע ,  הפעלה ותחזוקה של כביש או נתיב מסוים ,  ובתמורה לכך ,  מגלגלת את השליטה לפתחה של חברה פרטית .  זו האחרונה מעניקה לציבור המשתמשים דרך חדשה לקצר בה את זמן נסיעת הבוקר אל העבודה ובחזרה .  אולם ,  החברה הפרטית לא זוכה רק בפיסת נדל"ן וכאב ראש תכנוני ,  אלא גם לאפשרות לגבות תשלום על השימוש בקטע הדרך החדש וכאן למעשה מתעוררת הבעיה ,  שכן מקור הכסף הוא מכיסו של הנהג הישראלי . 
" אין בכך שום בעיה ,  כי הכסף לא יוצא מקופת המדינה "  אמר לי ניצן יוצר ,  ראש מנהלת הנתיב המהיר במהלך מסיבת העיתונאים .  מחד ,  יתכן באמת שבכך אין בעיה ,  שמקור הכנסות החברה אינו מקופת המדינה  ( או אז ודאי הייתה נשמעת זעקה ציבורית ,  בדומה לזו שהתעוררה מהסכם המימון שחתמה המדינה עם מפעילי כביש 6 להבטחת מינימום הכנסות )  ,  אלא מכיס משתמשי הכביש .  לא מעוניינים לשלם ?  אל תשתמשו בשירותי הנתיב המהיר .  כן מעוניינים לקצר את הפקק האדיר ?  אהלן וסהלן ,  תוציאו כסף .  
אולם מאידך ,  נראה שפרויקטים כדוגמת הנתיב המהיר ,  שאמורים להיות לטעמנו בבעלות ממשלתית וחינמיים ,  משקפים עצלות והקטנת ראש מצד המדינה בכלל ומשרד התחבורה בפרט .  למה לנו כאב ראש חדש ,  אומרים שם כנראה .  נעביר את המושכות להנהלה פרטית ,  ושהאזרח ישלם .  שאנחנו נשלם .  אבל האם אנחנו לא משלמים די מסים כדי לקבל פתרונות תחבורתיים שעשויים להקל על רבים ולתרום לטובת הכלל ?  במדינה שבה התחבורה הציבורית כה מפגרת עד שכמעט אין ברירה אלא להיות בעל רכב ,  במדינה שבה עלויות הקניין ,  הבעלות והתחזוקה הם מהיקרות בעולם בשל מיסוי שערורייתי ואגרות שונות ומשונות ,  במדינה שמכונית משפחתית אוטומטית עולה כמו מכונית סלון באירופה ,  במדינה שבה מחיר ליטר דלק מאמיר ליותר משבעה שקלים  ( וללא מחאה ציבורית באופק )  האם לא מן הראוי שנזכה לפחות בכבישים ונתיבים מהירים מבלי לשלם עליהם פרמיה ? 
אם בפתרונות תחבורתיים להפחתת גודש התנועה עסקינן ,  מדוע לא לשפר באופן משמעותי את מערך התחבורה הציבורית ?  מערך כזה אמור לכלול מערך רכבות מתקדם וענף ,  אוטובוסים ושאר פתרונות היסע שיגרמו לרבים להשאיר את רכבם בבית בכל בוקר .  נכון להיום ,  משתמשי הרכבת והאוטובוסים אינם בעלי מכוניות שמחפשים תחבורה יעילה יותר ,  אלא אזרחים שזהו פתרון התחבורתי היחיד האפשרי מבחינתם ,  משום שאין בבעלותם ,  או אין ביכולתם הכלכלית ,  לרכוש מכונית .
 היום ,  אם לא נרצה לשלם על הנסיעה בכביש 6 ,  תמיד נוכל לבלות עוד קצת בעומסי התנועה בכביש 4 ו-2 החינמיים .  אם לא נרצה לשלם סכום מופרך ,  שיכול לנסוק עד כדי עשרות שקלים לשימוש בנתיב המהיר ,  נמשיך לכלות את זמננו בעומס התנועה הקבוע בכביש 1 .  אלא שבדרך נגרום למדינה לעלויות נוספות ,  בדמות אבדן שעות עבודה ,  זיהום אוויר ,  בלאי לרכב ולתשתית שמסתכמות במיליארדים .  אז מי בעצם מרוויח מפרוייקטי ה-BOT ?  בטח שלא האזרח מין השורה ,  או לפחות זה שרוצה להגיע לעבודה בזמן מבלי להגדיל את סך ההוצאות .  קרוב לוודאי שגם לא המדינה ,  לנוכח אי צמצום ההפסדים מהגודש בכבישים .  אם כך ,  רק אותה חברה פרטית תגרוף כאן את המזומנים .  מכיסנו .  
העתיד לא נראה ורוד יותר .  אם חברות פרטיות מקבלות בעלות על כבישים ופתרונות תחבורתיים לגודש התנועה ומציבות בכניסה אליהם מכונות תשלום מתקדמות ,  מה יהיה השלב הבא ?  האם זו רכבת פרטית מהירה יותר לחברים שנוסעת במקביל לפסים של זו הנוכחית והאיטית ?  האם יהיו אלה שירותי פינוי רפואי בחירום פרטיים  ( מד"א )  למנויים בלבד ?  או אולי רמזורים אישיים שמעניקים קדימות בצמתים לבעלי הממון ?  נותר לנו רק לנחש ,  בזמן שאנחנו עומדים בפקק בדרך לעוד יום עבודה .
 
הנתיב המהיר לכיס שלכם
שיטת ה"בנה-תפעל-העבר "  החדשה ,  מרגילה אט אט את הציבור בישראל לשלם פרמיה על נסיעה בכביש .  קודם כביש 6 ,  אחר כך מנהרות הכרמל ,  עכשיו נתיב מהיר בכביש 1 .  איפה זה יגמר ? 

