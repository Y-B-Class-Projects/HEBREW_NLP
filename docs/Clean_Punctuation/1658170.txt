וולוו נמכרה לג'ילי
מסמך ההבנות להעברת המותג השוודי מפורד לסינים נחתם על ידי בכירי שתי החברות .  סכום העסקה  1.8 מיליארד דולר
חודשים רבים של ישיבה לשולחן המשא ומתן הסתיימו אמש  ( ראשון )  עם הודעת קונצרן פורד כי הגיע להבנות מול ג'ילי הסינית למכירת מותג וולוו שבחזקתו .  את ההודעה מסרו נשיא פורד לואיס בות' ויו"ר ג'ילי לי שופו ,  בארוע מתוקשר בו נחתם מסמך ההבנות בין החברות .  במסגרת ההסכם ,  יעבור המותג השוודי ,  שנמצא בידי פורד מאז שנת 1999 ,  לסינים בתמורה ל-1.8 מיליארד דולר .
 בניגוד לעסקאות מכירה אחרות שנעשו בעולם הרכב ,  פורד תעביר את כל מניות וולוו שברשותה לג'ילי ולא תמשיך להחזיק בהן .  אולם ,  היא תמשיך לספק לה יחידות כוח ורכיבים אחרים בהם עושים שימוש רכבי וולוו כיום .  כך גם יתאפשר לג'ילי להשתמש בטכנולוגיות אחרות של פורד ,  ובראשם אלה הקשורות בבטיחות .  
בג'ילי מבקשים להבהיר כי וולוו תמשיך לשמור על צביונה השוודי ,  ותהיה הפרדה מלאה בינה ובין מכוניותיה המיוצרות בסין .  אולם ,  עם צפי לייצור מיליון מכוניות בתוך חמש שנים  ( 400 אלף כיום )  בכוונתה לפתוח מפעל בסין ,  אך מבטיחה כי זה לא יפגע בקווי הייצור הקיימים בשוודיה כיום .  רק לאחרונה חידשה וולוו כמעט את כל הליין שלה עם מתיחות פנים לסדרה הקומפקטית-משפחתית ,  למכונית הסלון S80 ,  ה-XC-60 החדשה וכמובן ה-S60 שנחשפה ושיווקה צפוי להתחיל בקרוב .  תוכניות ג'ילי כפי שנרמזות ,  כוללות שני דגמים נוספים גדולים ומפוארים יותר ,  כסוג של מתחרות יוקרתיות לגרמניות כמו אודי A8 ,  ב.מ.וו סדרה 7 ומרצדס S קלאס .
 קונצרן פורד האמריקני רכש את וולוו בשנת 1999 ,  ושילם עבורה 6.5 מיליארד דולרים .  בשנים הראשונות נראה היה כי מדובר בעסקה מוצלחת ,  אולם מאז 2005 רשמה וולוו רק הפסדים .  וולוו מצטרפת לגל מכירות המותגים של פורד בשנתיים האחרונות ,  אשר כלל את אסטון-מרטין ,  יגואר ולנד-רובר .  כעת תמשיך החברה להחזיק במותגים לינקולן ומרקורי ,  וכן תמשיך בשותפות עם מאזדה .
 העברת וולוו לסינים תסתיים ברבעון השלישי של השנה ,  לאחר אישור הממשלים הרלוונטיים .  אלא שלאור הסכמים אחרים שהיו לאחרונה בשוק הרכב העולמי ,  כמו למשל נסיונות ג'נרל מוטורס למכור את אופל ,  סאאב והאמר שחלקם כשלו ,  לא נופתע אם העסקה לא תתמש לבסוף .
 
וולוו נמכרה לג'ילי
מסמך ההבנות להעברת המותג השוודי מפורד לסינים נחתם על ידי בכירי שתי החברות .  סכום העסקה  1.8 מיליארד דולר

