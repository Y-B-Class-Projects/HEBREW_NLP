ברווז על הגג
אורי פינצי ,  שמלווה בשנים האחרונות את מכללת אורגון ,  לא האמין שהדאקס שלו יגיעו לרוז-בול .  עכשיו הוא נזכר איך הכל קרה
כשהשעון על לוח התוצאות באיצטדיון  " אוצן "  הראה שנותרו רק ארבעים שניות לתום  " מלחמת האזרחים ",  משחק הפוטבול השנתי בין הברווזים "  של אוניברסיטת אורגון וה"בונים "  של אוניברסיטת אורגון סטייט ,  השושנים האדומות נשלפו סוף סוף החוצה והחלו להמסר לאוהדים ולשחקנים שהיו על הדשא .  אלה מיהרו לגעת בשושנים ולהרגיש שהן אמיתיות ;  חלקם ,  ואני ביניהם ,  שיפשפו את עינהם לנוכח המראה .  
התוצאה :  33:37 לדאקס ,  בתום אחד מהמשחקים המותחים ביותר ביריבות בת 113 השנים בין שתי האוניברסיטאות שבצפון מערב ארה"ב .  המשמעות :  אורגון דאקס נוסעים לפסדינה ,  למשחק  " הרוז בול "  המסורתי ,  בו אלופת חטיבת הפאק-10 ,  לה שייכות אורגון ואורגון סטייט ,  משחקת מול אלופת חטיבת הביג-10 שבמרכז ארצות הברית .  השנה אלה יהיו הבאקאייז של אוהיו סטייט .  השושנים לא נשלפו סתם ,  הן מסמלות את ההעפלה למשחק הנחשק ביותר בעולם פוטבול המכללות  ( מלבד משחק האליפות )  ,  הרוז בול .  בשביל הדאקס ,  זוהי סופה של עונה שהחלה בצורה הגרועה ביותר והסתיימה בצורה המתוקה ביותר .
 אחח ,  הרוז בול .  המשחק המכונהThe Granddaddy of them all  ( "הסבא'לה של כולם ")  ,  אחד מאותם המשחקים שתמיד יוצר את תשומת הלב הגדולה ביותר מבין שאר משחקי הבול ,  משחקי האליפות הקטנים בליגה פוטבול המכללות חסרת הפליייאוף .  אמנם ,  אלה החלו לאבד מערכם כאשר תאגידים החלו לממן את המשחקים וכך נוצרו להם משחקים כמו  " צ'יק-פילה בול "  ו"ליטל סיזרס פיצה בול ",  אבל לא הרוז בול - הוא מסמל את אחד מהמנהגים העתיקים ביותר בספורט האמריקאי .  הוא משוחק ביום הראשון של השנה החדשה ,  ב"איצטדיון של אמריקה "  בפסדינה הסמוכה ללוס אנג'לס ,  פסגת השאיפות של כל שחקן מכללות .
 בחזרה לדאקס .  שלושה חודשים בדיוק לפני אותו משחק היסטורי ,  התייצבו הברווזים מאורגון בבויזי ,  איידהו ,  במגרשם הכחול  ( ומעורר הבחילה )  של הברונקוס מאוניברסיטת בויזי סטייט ,  אותה בויזי סטייט שהדהימה את אמריקה שנתיים קודם לכן ,  כשניצחה את אוקלהומה במשחק ה"פיאסטה בול ".  על הקווים של אורגון אימן לראשונה צ'יפ קלי ,  מי שהיה המתאם ההתקפי הגאון של הדאקס ולקח לידיו את התפקיד הנחשק .  להגיד שאורגון הייתה צל של עצמה במשחק הראשון בעונה יעשה לקבוצה חסד .  הקבוצה ,  שהייתה מדורגת במקום ה-11 בארצות הברית ,  פשוט לא התייצבה למשחק .  התוצאה :  8:19 לבויזי סטייט .  ואם זה לא מספיק ,  לה-גארט בלאונט ,  הראנינג-בק המפלצתי של הדאקס ,  איבד את עשתונותיו וחבט בפרצופו של אחד משחקני הברונקוס שזרק לעברו הערה שלא במקום .  רשת ESPN תיעדה את האגרוף בשידור חי ,  וכיאה לתקופתנו הוא הפך ללהיט יו-טיוב ולמושג נרדף לאוניברסיטה .  אורגון ,  שיחסי ציבור הן נר לרגלה ,  געשה ורעשה .
 מבחינת אוהדי ושחקני הדאקס ,  גרוע יותר לא יכול היה להיות .  בלאונט נזרק מהסגל  ( אבל נשאר חלק מהקבוצה כדי שלא יחזור לרחוב )  ,  בהחלטה משותפת של נשיא האוניברסיטה והמאמן החדש ,  שפרצופו הנדהם הסגיר את רגשותיו לגבי הפיאסקו .  אולם בדיעבד ,  נדמה שההחלטה הלא קלה הזאת  ( בלאנט שבר את שיא הטאצ'דאונס רק שנה קודם לכן )  ,  היא זאת שעיצבה את הקבוצה ואת מנהיגותו של המאמן קלי .  לא הרבה מאמנים נתקלים בכזה אתגר במשחק הראשון שלהם ,  אבל קלי עשה זאת בכבוד .  עדות לכך היא המשחקים שנערכו לאחר הפיאסקו בבויזי :  הדאקס פשוט לא הפסיקו לנצח .  הם ניצחו ,  בין השאר ,  את יוטה שהיתה בלתי מנוצחת למשך 16 משחקים ,  את קליפורניה ,  שהיתה מדורגת שישית בארצות הברית והושפלה 42:3 ואת USC ,  שגם בה טבחו 47:20 .  הקווטרבק ג'רמייה מאסולי ,  שהביא את התקפת ה"ספרד "  לשלמות עם משחק המסירה-ריצה שלו ,  פשוט עשה מה שבא לו במגרש .
 אורגון הפכה לקבוצה הלוהטת ביותר בפאק ,  שלראשונה מזה שבע שנים לא נשלט ביד רמה על ידי הטרויאנים של פיט קרול מדרום קליפורניה .  כמעט כל קבוצה בפאק-10 החלה להגיע למסקנה שהשנה הזאת יכולה להיות  " השנה ",  בגלל עליבותם של הטרויאנים .  בסופו של דבר ,  שתי הקבוצות שהצליחו לשרוד את העונה המצויינת ומלאת התהפוכות של הפאק-10 היו אורגון ואורגון סטייט .  לראשונה ,  משחק  " מלחמת האזרחים "  היה למשחק האליפות של החטיבה ,  כאשר המנצחת יודעת שהיא זו שהולכת לרוז בול .  בשביל הביוורס של אורגון סטייט ,  היתה זו הזדמנות מצוינת לנקום בדאקס ,  ששנה קודם לכן מנעו מהם להגיע לאותו משחק .  
מעט מאוד פעמים משחק מבטיח כל כך באמת מקיים ,  אך כזה היה ה"סיביל וור "  של 2009 .  משחק מותח בקור מקפיא ,  תעוזה של מאמנים ,  ואחד ,  לה-גארט בלאונט ,  שהוחזר לסגל במיוחד למשחק  ( קלי טען שהוא עמד בקריטריונים לחזרה )  ,  וטאצ'דאון שלו היה מכריע במאמץ של אורגון לנצח .  אי אפשר היה לכתוב תסריט מוצלח יותר לדאקס .  איך בלאנט ,  שהיה פניה של הנפילה בבויזי ,  היה עכשיו לגיבור הרגע בניצחון והעליה לרוז בול .  השושנים נשלפו ,  והן הריחו מצוין ,  דקרו קצת ,  ובעיקר שימחו הרבה .
 אז מה הלאה ?  ובכן ,  ביום הראשון של העשור החדש ,  ייפגשו אורגון ואוהיו סטייט למשחק שהוא הרבה יותר מסתם מפגש .  שתי הקבוצות מסמלות שתי גישות שונות לחלוטין במשחק .  אוהיו סטייט של ג'ים טרסל היא המסורתית ,  עם ההגנה החזקה וההתקפה השבלונית הלא מעיזה .  הקווטרבק טרל פריור הוא לא  " באקאיי "  קלאסי ,  אבל עם חומר שחקנים מעולה וקהל אוהדים גדול ,  הבאקאייז ממשיכים להיות כוח דומיננטי בפוטבול .  אורגון של קלי משחקת משחק חדשני מלא במהלכים אטרקטיביים ומשחק ריצה של הקווטרבק ,  כיאה לקבוצה מהחוף המערבי .  לקבוצה חמישה סוגים שונים של מדים חדשניים ביותר ,  שמעוררים באוהדי קבוצות שונות ,  כמו אוהיו סטייט ,  חלחלה לנוכח הפגיעה במסורת .  
ב-1 בינואר יהיה זה מלחמת פוטבול של העולם הישן מול העולם החדש .  יהיו הרבה שושנים ,  וקבוצה אחת ששינתה את הגורל שלה והפכה לווינרית .  אני אהיה שם ,  למרות שלפעמים אני עדיין צריך לגעת בוורד שתלוי בחדר שלי מאותו משחק ,  להרגיש שהוא אמיתי .
  *  אורי פינצי הוא סטודנט לתקשורת ועיתונאות באוניברסיטת אורגון

ברווז על הגג
אורי פינצי ,  שמלווה בשנים האחרונות את מכללת אורגון ,  לא האמין שהדאקס שלו יגיעו לרוז-בול .  עכשיו הוא נזכר איך הכל קרה

