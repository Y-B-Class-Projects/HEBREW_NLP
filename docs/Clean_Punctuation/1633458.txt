מסתבך והולך
עד כמה רע יכול להיות  " זה מסובך ",  שהוא גורם לסטריפ ,  בולדווין ומרטין להראות רע כל כך ?  ישי קיצ'לס מאשים את הבמאית והתסריטאית ננסי מאיירס
כבר מזמן שלא סבלתי בסרט כמו שסבלתי ב"זה מסובך ".  ותאמינו או לא ,  דווקא באתי ליהנות מהקומדיה הרומנטית הזאת .  אני בהחלט מחבב ומעריך את מריל סטריפ ,  שמככבת בתפקיד הראשי בתור גרושה עשירה ומבולבלת .  אני מאוד אוהב את סטיב מרטין ואת אלק בולדווין ,  שמגלמים את שני הגברים שחושקים בה .  ואפילו את ננסי מאיירס ,  שכתבה וביימה ,  אני מוכן לקבל אל חיקי .  כלומר ,  כל עוד אנחנו מתייחסים ל"מה נשים רוצות "  ו"באהבה אין חוקים ",  שהיו חביבים יחסית ,  ומתעלמים מ"החופשה ",  שהיה כל כך משעמם ומעצבן שכמעט תקפתי את המסך בחרב שלופה .
 בכל מקרה ,  למרבה הזוועה , " זה מסובך "  התברר כסרטה הגרוע ביותר של מאיירס עד היום .  כמאה ועשרים דקות מסוייטות לחלוטין שמדגימות את כל חולייו של הקולנוע האמריקאי המסחרי ;  כמוצר מלוקק ומטומטם שתפור למידותיהן של עקרות בית אמריקאיות שסוגדות לאופרה ;  כשקית מטפטפת של זבל שמותירה ריח רע בבית גם שעות ארוכות לאחר שהושלכה לצפרדע .  בחיי ,  ראיתי סרטי סנאף שהיו מצחיקים יותר .
 כאמור ,  סטריפ מגלמת כאן גרושה עשירה שצריכה להחליט מה היא עושה עם עצמה .  מצד אחד ,  בעלה לשעבר  ( בולדווין )  להוט לחזור אליה עם הזנב בין הרגליים עשר שנים לאחר שהתגרשו .  הוא אמנם נשוי בשנית לאישה צעירה עם קעקוע על הגב ,  אבל היא די נראית כמו גבר ,  ואם בכך אין די ,  הרי שגם יש לה ילד נודניק בשם פדרו .  מצד שני ,  גם סטיב מרטין ,  שמגלם ארכיטקט גרוש ורגיש שמגיע לבנות לסטריפ בית  ( כי הבית הענק שבו היא גרה לבדה כבר אינו מספיק גדול עבורה ככל הנראה )  ,  מעוניין בה .  בקיצור ,  צרות של גרושות עשירות .  
אז סטריפ רוקדת בין גבר אחד לגבר שני ,  ובמשך כל הזמן הזה מאיירס  שמביימת את סרטיה כאילו היו מגזינים לעיצוב פנים - לא מעוניינת שנשכח לרגע שמדובר בקומדיה פשטנית להמונים .  לכן היא מרפדת את יצירתה באינספור מצבים  " משעשעים ",  צפויים ומוגזמים  ( שבפועל אינם משעשעים כלל ,  בעיקר כי הם צפויים ומוגזמים )  ובמוזיקה קלילה ,  אוורירית ובלתי נסבלת .  ולכן היא גם גורמת לדמויותיה להתנהל ולדבר כאילו היו ילדים בני שמונה .  שזה מאוד מצער ,  כי בתיאוריה ,  אין דבר מעניין יותר מתשוקותיהן הנסתרות של נשים בגיל העמידה .  ואני אומר את זה כאחד שראה בחייו כמה וכמה סרטים צרפתיים ולא מעט פורנו .
 אבל אם על סטריפ ,  בולדווין ומרטין עוד אפשר איכשהו להסתכל  ( כי גם כשהם משתטים ומתבזים ,  חלק לא מבוטל מהאפיל שלהם נשמר ,  ובגלל זה הם הצליחו לשרוד כל כך הרבה זמן בעסק האכזר הזה )  ,  הרי ששחקני המשנה הם כבר סיפור אחר לגמרי .
 שלושת ילדיה של סטריפ ,  למשל ,  והארוס של הבת הגדולה שלה  ( ג'ון קרסינסקי מ"המשרד ")  מפליאים להיות פלקטים פלסטיים שמסמלים את האמריקאיות בגלגול הכי בלתי נסבל שלה .  במלים אחרות ,  את רוב הזמן הם מבלים בלקפוץ למעלה ולמטה תוך כדי שהם צועקים בהתלהבות  " או מיי גוד ,  או מיי גוד !  !  ",  וכשהם לא עושים את זה ,  הם סתם מתנהגים כמו פרחחים מפונקים ולא מפותחים שכלית ו/או רגשית שצפויים לגרום לכל צופה מיושב בדעתו לרצות לשים אותם בתוך שק ,  לקשור ,  ולהשליך אל תוך המיסיסיפי .  ובמיוחד את הבת הצעירה .  ג'יזס ,  איזו מעצבנת .  
וזה עוד לא הכל .  כי כמובן שלסטריפ גם יש שלוש חברות ,  וכמובן שלא חסרות בסרט סצנות שבהן הארבע יושבות בנינוחות בסלון שנראה כאילו יצא מחדר תצוגה ,  מרכלות ,  בולסות עוגות ,  ומתפקעות מצחוק כמו פרות שהכניסו להן אקסטזי לחלב .  אם היה לי פסנתר כנף מיותר בהחלט הייתי שוקל להפיל אותו עליהן .  ובמיוחד על החברה שמגולמת בידי אישתו של טום הנקס .
 כשלונו המהדהד של  " זה מסובך "  מתבהר ומתחדד בחמש הדקות האחרונות של הסרט ,  שכן בשלב זה כבר לא נותרת למאיירס ברירה ,  והיא צריכה לרגע להפסיק עם הסלפסטיק ולהיות רצינית . " אז ככה מדברים מבוגרים ",  אומרת סטריפ לסטיב מרטין שעה שהם מנסים לעשות סדר בבלגן המיותר שנוצר ,  ומדגישה תוך כדי את הבעיה המרכזית של פצצת הפיגור הזאת :  עד לאותה נקודה מאיירס התעקשה להשתמש בכלים של גן חובה טיפולי כדי לספר סיפור על אנשים אינטיליגנטיים ומצליחים שנמצאים עם רגל אחת בבית אבות .
 אני מפרגן לאלק בולדווין ולכרס האימתנית שלו על כך שהם שבים למסך הגדול בתפקיד ראשי אחרי שנים ארוכות של גלות .  אני מפרגן למריל סטריפ שממשיכה לעשות חיל בתפקידים ראשיים למרות שהיא כבר בת שישים ולמרות שהיא מסרבת למתוח את פניה  ( יו גו גירל )  .  ועל אף שהפרצוף שלו נראה כאילו שכחו עליו מגהץ ,  ועל אף שהוא לא כיכב בסרט מצחיק מאז 1999 ,  גם לסטיב מרטין אני זוכר חסד נעורים ומפרגן .  
אבל ההחלטה לבזבז את הכישרון המופלג והמוכח של השלישייה הנ"ל על תסריט כה אינפנטילי וכה נמוך היא מרתיחה .  והעובדה שכל כך הרבה מבקרים החליטו להיות רחמניים ועדינים עם הסרט הזה בטענה ש"אמא שלכם תמות עליו "  בהחלט מדאיגה .  גם לגרושות עשירות יש צרכים .  אני מבין את זה ,  אני מכבד את זה ,  ואם אפשר איכשהו לעזור ,  אני יותר מאשמח .  אבל גם לי יש צרכים .  וסרטים מדכאים וחסרי תועלת כמו  " זה מסובך "  לא עונים על אף אחד מהם .
 
מסתבך והולך
עד כמה רע יכול להיות  " זה מסובך ",  שהוא גורם לסטריפ ,  בולדווין ומרטין להראות רע כל כך ?  ישי קיצ'לס מאשים את הבמאית והתסריטאית ננסי מאיירס

