מכבי תל אביב ניצחה 59:79 את רומא
מכבי תל אביב נראתה חלודה בחזרה מהפגרה והתקשתה מול רומא ,  אך התעוררות ברבע האחרון הריצה אותה לניצחון 59:79
מכבי תל אביב ניצחה הערב  ( חמישי )  את וירטוס רומא 59:79 ביד אליהו ,  אבל לא נתנה לקהל המקומי יותר מדי סיבות לאופטימיות לקראת המשך העונה ביורוליג למרות הפער הגדול .  הקבוצה של פיני גרשון חזרה מהפגרה חלודה ולא מחוברת ,  וכמעט איפשרה לרומא לקטוע דווקא מולה רצף של חמישה הפסדים ,  לפני שהתעוררות במחצית השנייה מנעה את המבוכה והשאירה לצהובים סיכוי ריאלי לתפוס את המקום השני בבית ג' .
 בשבוע הבא תצא מכבי תל אביב למשחק חוץ ביוון מול מארוסי ,  שעדיין נאבקת על המקום בטופ 16 ,  שם היא תצטרך לנצח ולייחל להפסד ביתי של צסק"א מוסקבה לקאחה ויטוריה על מנת להשתוות למספר הנקודות של הרוסים ,  כשבמקרה כזה יסיימו הצהובים במקום השני הודות למאזן הפנימי במשחקים הישירים בין הקבוצות .
 רומא הגיעה לתל אביב בסגל חסר ועם מעט אמונה ,  אבל דקות הפתיחה הבהירו לה שהשד לא נורא כל כך .  למרות שקלעו רק 2 מ-13 הניסיונות שלהם מחוץ לקשת במחצית הראשונה הצליחו הרומאים לרדת להפסקה בשוויון 35:35 ,  כשהם מנצלים את המשחק המבולגן של מכבי תל אביב ,  שנהנתה מפתיחה טובה של רביב לימונד אך נעלם בהמשך ,  וסמכה עד המחצית רק על היכולת של צ'אק איידסון  ( 23 נקודות )  ,  שחיפה על חולשתו של אלן אנדרסון החולה  ( 8 נקודות ב-17 דקות ) 
במחצית השנייה כבר באו לידי ביטוי יחסי הכוחות בין הקבוצות ,  כשאנדרסון הזכיר לרגעים בודדים את היכולות אותן הראה לנו אי שם בתחילת העונה ,  וגיא פניני סיפק כהרגלו את הערך המוסף שייצר את הריצה שהכריעה את המשחק לקראת סיום הרבע השלישי ,  אחריה הרימו הרומאים ידיים ,  ובדקות הגארבג' טיים ההפסד של רומא הפך לתבוסה .
 עקב מחלתו של אלן אנדרסון ,  שפתח את המשחק על הספסל ,  קיבל רביב לימונד הזדמנות נדירה לעלות בחמישייה ,  לצידם של אנדרו ויז'נייבסקי ,  צ'אק איידסון ,  סטפון לאזמה ודיאור פישר .  מנגד פתחה רומא עם ריקי מינארד ,  איברהים ג'אבר ,  קנדי ווינסטון ,  אנדראה קרוסריול ואנג'לו ג'ילי .
 בדקות הפתיחה לא נבהלו הרומאים מהקהל בהיכל וקרוסריול שמר אותם קרוב עם כמה מהלכי פוסט יפים ,  אבל שלשה של לימונד יצרה מומנטום צהוב ראשון אחרי ארבע דקות כשקבעה 6:11 ושלחה את המאמן האורח מתאו בוניקיולי להזעיק פסק זמן .  המקומיים הסתמכו על דקות טובות של איידסון ושתי צליפות מהירות של דייויד בלות'נטאל שקם מהספסל ,  אבל אנדראה האטסון היעיל החזיר את רומא לפיגור מינימלי של 22:20 בסיום הרבע הראשון .
 אם האוהדים בצהוב ציפו להתעוררות של מכבי תל אביב ברבע השני ,  הם קיבלו דווקא סדרה של איבודים והחטאות שבצד הגנה חדירה עזרו לרומא להשלים ריצה של 0:9 בראשותו של לוקה ויטאלי ,  ובמצב של 22:24 לאורחים לקח פיני גרשון הזועם פסק זמן בניסיון לעצור את המפולת .  גם כניסתו של אנדרסון החולה לא הושיעה את הצהובים ,  עד שדורון פרקינס העלה הילוך ובשני סלים רצופים החזיר את היתרון למכבי עם 26:28 .  בדקות הבאות ראינו בעיקר כדורסל רע משני הצדדים ,  כשאיידסון היה היחיד שתפקד בחלק ההתקפי ולהפסקה ירדו הקבוצות בשוויון 35:35 .
 את הרבע השלישי פתח אנדרסון עם חמש נקודות רצופות שסימנו את חזרתו לעניינים ,  אבל רומא שוב השתיקה את ההיכל עם מינארד שהתעורר גם הוא ונתן לרומא יתרון 42:43 ,  שלא החזיק מעמד זמן רב ,  ושתי שלשות רצופות של ויז'נייבסקי וגיא פניני קבעו 45:51 למכבי תל אביב .  האטסון ניסה להחזיר פעם נוספת ,  אבל פניני תפר שלשה נוספת ובסיום הרבע השלישי הוליכו המקומיים בהפרש שיא של 48:56 .
 ברבע האחרון ניסו הרומאים למחוק את כל הפיגור בבת אחת עם מבול שלשות לא מדויקות ,  אבל עצירתו של האטסון והיעלמותו של איברהים ג'אבר הותירו אותם אובדי עצות ,  ושלשת מומנטום של בלות'נטאל שקבעה 51:62 סגרה את הסיפור מעשית .  בדקות האחרונות הפער רק הלך וצמח ,  כשאפילו תומר בר אבן הצעיר זוכה לקבל דקות בכורה ביורוליג ,  ובלות'נטאל צולף לו להנאתו בדרך להקפצת התוצאה ל-59:79 בסיום .
 קלעו למכבי תל אביב :  צ'אק איידסון 23 נקודות ,  דייויד בלות'נטאל 15  ( 3 מ-6 לשלוש )  ,  דורון פרקינס 9  ( 5 ריבאונדים )  ,  רביב לימונד ,  גיא פניני ואלן אנדרסון 8 כל אחד ,  סטפון לאזמה 5  ( 5 ריבאונדים )  ,  אנדרו ויז'נייבסקי 3  ( 5 אסיסטים )  ,  דיאור פישר  ( 7 ריבאונדים )  ותומר בר אבן שיחקו ולא קלעו .
 קלעו לרומא :  ריקי מינארד 14 נקודות  ( 7 ריבאונדים )  ,  אנדרה האטסון 12  ( 9 ריבאונדים )  ,  אנדראה קרוסריול 10 ,  לוקה ויטאלי 8 ,  קנדי ווינסטון 6 ,  אנג'לו ג'ילי 5  ( 6 ריבאונדים )  ,  לואיג'י דאטומה 2 .
 
מכבי תל אביב ניצחה 59:79 את רומא
מכבי תל אביב נראתה חלודה בחזרה מהפגרה והתקשתה מול רומא ,  אך התעוררות ברבע האחרון הריצה אותה לניצחון 59:79

