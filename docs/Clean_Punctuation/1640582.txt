רצית ביליץ' ,  קיבלת ביליץ'
מצד אחד ,  נבחרות גדולות שמרעננות את הסגל .  מצד שני ,  נבחרות קטנות שלא נוכל לזלזל בהן .  הכל על יריבות ישראל במוקדמות היורו
נבחרת ישראל קיוותה לבית מגוון עם יריבות אטרקטיביות ,  אבל קיבלה ארבע נבחרות שכבר שיחקו בקמפיינים האחרונים .  ראשי ההתאחדות אמנם יכולים להיות מרוצים - הבית יכול היה להיות הרבה יותר קשה ,  אבל מצד שני ,  מדובר בבית ללא יריבות סקסיות שימשכו את הקהל לפוצץ את אצטדיון רמת גן במהלך הקמפיין .  ישראל הגיעה להגרלה מהדרג השלישי ואמנם נהנתה משתי יריבות נוחות יחסית בדרג הראשון והשני ,  אך תיתקל במוקשים לא קטנים דווקא מהדרגים הנמוכים .
 קרואטיה היא אחת משתי הנבחרות החלשות בדרג הראשון .  תחת המאמן הצבעוני ,  סלאבן ביליץ' ,  הקרואטים לא הצליחו להעפיל למונדיאל והודחו מבית שכלל את אנגליה ואוקראינה .  ביליץ' עצמו הוזכר כמועמד לאמן את נבחרת ישראל ושמו נקשר למספר קבוצות אנגליות ,  אך הוא נשאר וינסה להביא את הנבחרת ליורו 2012 .  הקרואטים ,  אגב ,  העפילו שלוש פעמים לאליפות אירופה בארבעת הקמפיינים בהם הופיעו כמדינה עצמאית .  
קרואטיה ,  שניצחה את ישראל פעמיים בקמפיין מוקדמות יורו 2008  ( 3:4 ו-0:1 )  היא נבחרת צעירה ששחקניה מככבים בליגות האירופאיות הבכירות .  הדור הצעיר מחליף את הדור המזדקן שהוביל את הקרואטים להצלחות בתחילת העשור .  לוקה מודריץ' וניקו קרנצ'אר מטוטנהאם מנהיגים את הקישור ובהתקפה נפגוש את אדוארדו הנהדר מארסנל ,  איביצ'ה אוליץ' מבאיירן מינכן וניקולה קליניץ' מבלקבורן ,  שמוגדר על ידי ביליץ' כעתיד הכדורגל הקרואטי .  
לעומת השמות הנוצצים בחלק הקדמי ,  נראה כי נקודת התורפה של קרואטיה היא החוליה האחורית .  השוער ודראן רונייה מלאנס כבר בן 33 ונראה רע מאוד העונה בליגה הצרפתית .  חולית ההגנה מתבססת על הקפטן יוסיפ סימוניץ' מהופנהיים והמגן הימני ודראן צ'ורלוקה מטוטנהאם .  
בקמפיין האחרון ,  כאמור ,  סיימה קרואטיה במקום השלישי בבית 6 .  היא הובסה 4:1 ו-5:1 על ידי אנגליה של פאביו קאפלו וסיימה פעמיים בתיקו עם אוקראינה ,  שסיימה שניה .  זאת לצד ניצחונות כפולים על קזחסטן ,  בלארוס ואנדורה .
 את נבחרת יוון מיותר להציג .  הנבחרת של אוטו רהאגל סיימה במקום השני בבית 2 ,  בו שיחקה גם ישראל ,  והעפילה למונדיאל בעקבות ניצחון 0:1 בסיכום שני משחקי הפלייאוף מול אוקראינה .  המאמן הגרמני בן ה-71 ידריך את הנבחרת בגביע העולם ,  אך לא ברור האם ימשיך לקמפיין הבא .  בצד ההערכה הגדולה לה הוא זוכה ,  מתוקף היותו זה שהוביל את הנבחרת ביורו 2004 ,  רהאגל ספג לא מעט ביקורות על צורת המשחק של הנבחרת .  ההערכה היא כי הופעה רעה במונדיאל עשויה להביא לסיום תפקידו של רהאגל .  
גם יוון נמצאת בתהליך של חילופי דורות .  הדור של יורו 2004 מפנה את מקומו לחבורה של צעירים מוכשרים .  בקמפיין הקרוב יקבלו כוכבים צעירים כמו סוטיריס ניניס  ( פנאתינייקוס )  ,  גיורגיוס מאקוס  ( א.א.ק )  ,  קוסטס מיטרוגלו  ( אולימפיאקוס )  ואחרים יותר הזדמנויות ,  לצד וותיקים כמו סוטיריוס קיריגיאקוס מליברפול ,  קוסטס קצוראניס ,  וגיורגוס קראגוניס .  
יוון וישראל נפרדו ב-1:1 במשחק שנערך ברמת גן וארבעה ימים לאחר מכן הפסידה הנבחרת שלנו 2:1 במשחק שנערך בכרתים .  זאת ,  למרות שבשני המשחקים הציגה יוון את הכדורגל הבינוני המוכר שלה המתבסס על הנעת כדור סבלנית ומשחק איטי .  ללא ספק ,  יוון נחשבת לאחת האופציות הנוחות מהדרג השני ,  במיוחד לאור העובדה שהסגל העייף צפוי לעבור מהפכה אחרי המונדיאל ולקראת הקמפיין הבא .
 המוקשים הגדולים בהגרלה מגיעים דווקא מהדרגים הנמוכים .  לטביה ,  למי ששכח ,  היא הנבחרת שבדיעבד מנעה מישראל לסיים במקום השני .  שער דרמטי בדקה ה-89 קבע 1:1 במשחק בריגה כאשר המשחק ברמת גן הסתיים ב-0:1 זכור ללטבים שהביא גם לפיצוץ בין דרור קשטן לקפטן יוסי בניון .  הפעם ,  אף אחד בישראל לא יזלזל עוד בלטבים .  
לטביה מודרכת על ידי אלכסנדר סטארקוב ,  אחד האנשים החזקים בכדורגל המקומי .  הסגל לא כולל כוכבים שמשחקים בליגות נוצצות באירופה ,  אבל מדובר בנבחרת אתלטית ,  אגרסיבית ונחושה שעשתה צרות צרורות בקמפיין הקודם ולא הייתה רחוקה מלסיים במקום השני בבית .  לטביה ,  כזכור ,  כבר התמודדה ביורו 2004 .  בבית שכזה ,  אין ספק שגם הלטבים יראו עצמם כמועמדים להיאבק על ההעפלה .
 גאורגיה היא אחת הנבחרות החזקות בדרג החמישי וכמו כן מדובר בנבחרת היחידה שלא פגשה את ישראל במשחק רשמי בקמפיינים האחרונים .  גאורגיה שיחקה בבית 3 של קמפיין מוקדמות המונדיאל  ( עם איטליה ,  אירלנד ,  בולגריה ,  מונטנגרו וקפריסין )  וסיימה אותו ללא ניצחון ועם שלוש תוצאות תיקו .  למרות זאת ,  הגאורגים עשו חיים קשים ,  לא התפרקו ובהחלט לא מדובר בנבחרת שיש להקל בה ראש .  
הנבחרת השתתפה לראשונה בקמפיין מוקדמות יורו 1996 ומעולם לא העפילה לטורניר גדול .  ההישגים הבולטים הם תוצאות תיקו מול דנמרק וטורקיה בקמפיין מוקדמות מונדיאל 2006 ,  ניצחון 0:1 על רוסיה בקמפיין מוקדמות יורו 2004 ,  0:0 עם איטליה בטביליסי במוקדמות מונדיאל 1998 ו-1:2 על בולגריה בקמפיין מוקדמות יורו 1996 שהיה הטוב בהיסטוריה של הנבחרת .  אגב ,  ארבע שנים מאוחר יותר פגשה גאורגיה את לטביה ויוון בשלב מוקדמות יורו 2000 .  
המאמן הוא טימורי קצבאיה ,  שהוביל את אנורתוזיס לליגת האלופות ופוטר בתחילת העונה מאולימפיאקוס .  קצבאיה החליף את הקטור קופר הארגנטינאי .  גאורגיה מציגה סגל מאוזן עם מספר שמות מוכרים שמשחקים בישראל כמו חלוץ מכבי חיפה ולדימיר דבאלישווילי ,  זוראב מנטשאשווילי מהפועל תל אביב ולבאן חמלדזה מהפועל חיפה .  
מלבדם ,  הסגל מורכב משחקנים שמגיעים כמעט מכל ליגה באירופה .  המפורסמים יותר הם הקפטן קאחה קלאדזה ממילאן ,  לבאן קוביאשווילי מהרטה ברלין ,  לבאן מחלידזה הצעיר המוכשר מפאלרמו ,  אלכסנדר יאשווילי ,  מלך שערי הנבחרת ודאטו קבירקבליה ,  שיפגוש את הפועל תל אביב עם רובין קאזאן .
 הנבחרת מהאי הקטנטן שבים התיכון כבר הפתיעה את ישראל בעבר ,  כששתי הנבחרות נפגשו באנטליה בשנת 2003 במסגרת מוקדמות יורו 2004 ונפרדו בתיקו 2:2 .  היה זה משחק לפורטוקול בלבד ,  במפגש האחרון בין שתי הנבחרות .  מלטה היא אחת הנבחרות החלשות באירופה ,  ומאז קמפיין מוקדמות מונדיאל 1994 ,  אז סיימה חמישית מתוך שש נבחרות בבית המוקדם ,  היא סיימה את כל טורנירי המוקדמות במקום האחרון של הבתים אליהם הוגרלה .  רובו המכריע של הסגל המלטזי משחק בליגה המקומית ,  והיא נטולת כוכבים בינלאומיים .  
שתי הנבחרות נפגשו רק פעמיים באופן רשמי ,  במוקדמות יורו 2004 .  במשחק הראשון ניצחה ישראל 0:2 משערים של פיני בלילי וחיים רביבו .  במשחק השני ,  כאמור ,  נפרדו הנבחרות ב- 2:2 .  בין שתי הנבחרות נערכו ארבעה משחקי ידידות ,  כשהראשון התקיים בספטמבר 1984 בישראל ,  אז ניצחה הנבחרת 1:2 .  ישראל אירחה את המלטזים גם בדצמבר 1987 והשתיים נפרדו בתיקו 1:1 .  ב-1988 אירחה אישראל שוב את מלטה והפעם ניצחה אותה 0:2 .  מפגש הידידות האחרון נערך בינואר 1989 במלטה ,  וישראל ניצחה בו 1:2 .  
בטורניר מוקדמות מונדיאל 2010 מלטה הוגרלה לבית 1 עם דנמרק ,  פורטוגל ,  שבדיה ,  הונגריה ואלבניה .  המלטזים סיימו במקום האחרון בבית עם מאזן עגום מאוד שעמד על 0 ניצחונות ,  תוצאות תיקו אחת  ( 0:0 ביתי עם אלבניה )  ותשעה הפסדים .  יחס השערים עמד על 0 שערי זכות לעומת 26 שערי חובה .
 
רצית ביליץ' ,  קיבלת ביליץ'
מצד אחד ,  נבחרות גדולות שמרעננות את הסגל .  מצד שני ,  נבחרות קטנות שלא נוכל לזלזל בהן .  הכל על יריבות ישראל במוקדמות היורו

