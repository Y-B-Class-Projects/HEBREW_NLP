דרבן השתלטה על בניין משרדים של חברה בקשיים ב-45 מיליון דולר
החברה רכשה מאחד הבנקים הגדולים בארה"ב הלוואות מובטחות במשכנתא בגין הבניין ,  שכבר היה בתהליך מימוש
 >  >  חברת דרבן השקעות שבשליטת אליעזר פישמן ,  מנצלת הזדמנויות בשוק הנדל"ן האמריקאי :  החברה דיווחה אתמול כי רכשה מאחד הבנקים הגדולים בארה"ב הלוואות מובטחות במשכנתא בגין בניין משרדים במנהטן שבניו יורק תמורת 44.5 מיליון דולר .  הרכישה התבצעה באמצעות חברה בת זרה .  יתרת הקרן של ההלוואה היא כ-67.5 מיליון דולר .  דרבן ציינה כי הבנק נמצא בהליכי מימוש המשכנתא על הנכס ,  שכחלק מהם מינה בית המשפט בניו יורק כונס נכסים זמני .  לאחר השלמת הליך מימוש המשכנתא ,  תירשם דרבן כבעלת הנכס .  במועד חתימת ההסכם שילמה דרבן 5 מיליון דולר ,  והיתרה תשולם עם השלמת העסקה .  בכוונת החברה לממן בשלב ראשון את העסקה ממקורותיה העצמיים ולבחון בשלב מאוחר יותר אפשרויות מימון חיצוניות .  הבניין הנרכש ממוקם באזור צ'לסי ,  הוא בן 12 קומות וקומת גג וכולל שטח להשכרה של כ-16,000 מ"ר .  הבניין ,  שמסווג כ-class a נמצא בימים אלה בשיפוצים ושיעור התפוסה בו מסתכם ב-34% .  דרבן מציינת כי דמי השכירות המתקבלים מהשוכרים הנוכחיים בבניין מכסים את הוצאות הנכס ואת ההוצאות השוטפות .  החברה מעריכה כי תידרש להשקיע כ-6 מיליון דולר נוספים בגין התאמות לדיירים שישכירו שטחים בנכס בעתיד ובגין עמלות תיווך .  מנכ"ל דרבן ,  יגאל לביא ,  אמר כי  " שוק המשרדים במנהטן מתחמם ,  והנכס נמצא במיקום עם שיעורי תפוסה גבוהים .  אנו צופים שהנכס יושכר במחירי שכירות שישקפו תשואה נאה על ההשקעה ".  בימים אלה פועלת קבוצת פישמן להשלמת העסקה שבמסגרתה תמוזג דרבן לתוך כלכלית ירושלים ותיהפך לחברה פרטית .
 
דרבן השתלטה על בניין משרדים של חברה בקשיים ב-45 מיליון דולר
החברה רכשה מאחד הבנקים הגדולים בארה"ב הלוואות מובטחות במשכנתא בגין הבניין ,  שכבר היה בתהליך מימוש

