הגמוניה מושלמת
יגאל שוורץ מצדד בסעיף אחד קטן מתוך חוק הסופרים והספרות ומזהיר את ההולכים שולל אחרי חוק שיפגע בסופרים ובצרכנים גם יחד
בשבוע האחרון אני בהלם מתמשך .  אני קורא ושומע תגובות נלהבות של סופרים ומו"לים לחוק הסופרים החדש ,  המועלים לשידור או מרואיינים בעיתונים ,  והמראיינים מתייחסים לדבריהם כדברי אלוהים חיים .  כאילו באמת החוק הזה ישנה מקצה לקצה את מעמד הסופר והספרות .  אינני יודע מי מהסופרים קרא את הצעת החוק המדוברת בקפדנות .  מי שעשה כך ,  וטובת הסופרים והספרות לנגד עיניו ,  ועיניו בראשו ,  אינו יכול שלא להבחין שהיא כוללת שלושה חלקים שונים זה מזה .  אחד טוב לסופרים  לכולם .  השני ,  והעיקרי ,  טוב אך ורק לקבוצת סופרים מסוימת מאוד ,  זו המחזיקה בהגמוניה התרבותית והכלכלית .  והשלישי אבסורדי  לכולם .
 החלק הראשון עניינו גובה התמלוגים לסופר  ( 4.א )  .  הוא קובע ,  בצדק רב ,  שכר מינימום סביר .  החלק השני מתייחס לשלושה מרכיבים :  המחיר המומלץ לצרכן ,  התשלום למוציא לאור ומבצעי הנחות .  המכנה המשותף של כל המרכיבים הללו הוא יצירת מערכת סנקציות שתמנע בדרך האפקטיבית ביותר את מכירתם של ספרים במחירים נמוכים מהמחיר המקסימלי שלהם .  ובכן ,  בואו נחשוב  ( קצת )  מי באמת מרוויח מכך שספר נמכר כמה שיותר זמן במחירו המקסימלי ?  א .  הצרכן ?  כמובן שלא ,  שהרי הוא יכול לקנות בכסף שברשותו הרבה פחות ספרים .  גרוע מזה ,  מכתיבים לו איזה ספרים לקנות .  שהרי בואו נחשוב  ( קצת )  .  נניח שלקורא יש מאה שקל לחודש לקנות ספרים ,  והוא בא לחנות וצריך לבחור .  במה הוא יבחר בספרו החדש של סופר ידוע ומוכר ,  וכך ילך  " על בטוח ",  או בסופר ,  שאמנם שמע עליו חוות דעת נלהבת ,  אבל  " לך תדע "?  
ב .  הסופר ?  השאלה כמובן איזה ?  אם מדובר בסופר צעיר ולא מוכר שזה ספרו הראשון ואפילו השני ,  וגם אם מדובר בסופר וותיק יותר ,  סופר איכותי מאוד המוכר רק ליודעי ח"ן ,  הרי שהחוק החדש הוא אסון עבורו .  כך ,  משום שימשיכו לקנות את ה"הגמונים "  ולא אותו ,  גם בגלל התחרות על מאה השקלים לחודש שיש בידי הצרכן .  ולו כאמור אין שום סיכוי לנצח בה ,  וגם משום שחוסמים עבורו את הדרך היחידה  העוקפת  ( חלקית )  את מנגנוני ההתקבלות של ההגמוניה - להיכנס למרכז המערכת הספרותית ,  שהיא ,  לא תאמינו ,  מבצעי ההנחות למוכרי הספרים ולקוראים .  
הרי  " הדילמה "  שבפניה עומד סופר צעיר מוכשר ומבטיח מאוד בהקשר הזה היא כזאת :  למכור 3000 ספרים ב-90 שקל ,  ואז להגיע לסכום מכירה של 270,000 שקל ,  ולהגיע אך ורק לגרעין הקשה של קוראי הספרות העברית בת זמננו ,  או באמצעות המבצעים ,  למכור 8000 ספרים במחיר ממוצע  (  !  )  נמוך בהרבה  נניח אפילו ב 35 שקלים - ואז להגיע לסכום מכירה של 280,000 .  אין לי ספק ,  ואני יודע זאת מעשרות  " מקרים "  שבהם אני מעורב ,  שהסופר הזה יעדיף את האופציה השנייה .  בעיקר משום שהוא יפרוץ את גבול הגרעין הקשה  ( והקטן )  של קוראיו ,  ויגדיל את פוטנציאל הקוראים לספר הבא שלו ,  ובמקביל ,  שוב ,  כמובן ,  את יכול המיקוח שלו עם המוציא לאור העתידי שלו .
 אז מי בכ"ז ייהנה מהחוק ?  כמובן ,  אלה שתומכים בו מעל כל במה ציבורית .  סופרים בעלי שם ,  שבשל שמם התקשורת מראיינת אותם וחוזרת ומראיינת אותם ,  ואותם בלבד ,  שהרי את מי מעניין לראיין סופר מתחיל שאף אחד לא שמע עליו ,  וחוץ מזה ,  אין שום סיכוי שהוא יתראיין ,  שהרי בכך הוא יכול לסכל באופן סופי/חמור את הסיכוי המזערי שלו להיכנס למרכז המערכת .  
אז למה הסופרים ההגמונים תומכים בחוק ?  כמובן ,  הם רוצים לשמר את המצב הקיים :  פירמידה שקודקודה ארבעה ,  חמישה סופרים  " חשובים "  ובסיסה עשרות סופרים שקיומם כסופרים - הן ברמה הכלכלית והן בעצם קיומם כאיברים בתוך המערכת התרבותית שלנו - מוטל בספק .  
אין זה מפתיע ,  אפוא ,  שרוב הסופרים שהתראיינו בהקשר הנדון כאן  כלומר  " החשובים "   שבים ומשמיעים את המנטרה ש"ממילא יוצאים כאן יותר מידי ספרים ".  ובאמת ,  חוצפה ,  מה זה שכל אחד יכול להיות סופר ?  ככה סתם ,  להיכנס היישר לבית הלורדים של הרפובליקה הספרותית ?  
וכעת לסעיף הכי מדליק ,  האבסורדי להפליא ,  הכלול במסמך השמרני-אינטרסנטי ,  אנטי דמוקרטי הזה  ( למעט ,  כאמור הסעיף החשוב שעניינו שכר המינימום )  ,  והרי הסעיף כבמקורו :
" שר התרבות והספורט יהא רשאי לעדכן את הסכומים האמורים בסעיף קטן  ( א )  [כלומר ,  את גובה ההנחה שמותר למו"ל להציע למוכר הספרים ,  י.ש .]  מעת לעת באישור ועדת הכנסת ." 
לקרוא ולא להאמין .  מי שיקבע את הפלייליסט הספרותי של המדינה יהיה שר התרבות והספורט או במקרה ה"דמוקרטי "  יותר ,  חברי ועדת החינוך של הכנסת .  שומו שמיים .
 ח"כ יקרים ,
  זבולון אורלב ,  ניצן הורביץ  ,  שלי יחימוביץ ונחמן שי ,  אתם נפלתם קורבן למניפולציה של בעלי עניין שאינו הולם כלל את המטרות המוצהרות של החוק שאתם מריצים .  החוק הזה  למעט סעיף  " שכר מינימום "  החשוב - פוגע בספרות העברית ,  מגביל את הגיוון התרבותי בפרסום ובהפצה ברבים של ספרים בישראל ומונע הזדמנות מהקוראים לבחור מבין מגוון רחב של ספרים לפי רצונותיהם וטעמיהם .  היו לכם ,  קרוב לוודאי ,  כוונות טובות ,  אבל הלכתם שולל אחר שובלי התהילה  ( הלגיטימיים )  של סופרים והוצאות ספרים שרוצים לשמר את ההגמוניה שלהם ,  ולדחוק הצידה מתחרים  ( לגיטימיים )  העושים שימוש  ( לגיטימי )  בכלים  ( הלגיטימיים )  העומדים לרשותם .
 ולבסוף ,  למען השקיפות ,  אני החתום מטה ,  משמש כעורך בכיר בהוצאת כנרת זמורה-ביתן ,  שהיא יעד ההתקפה של החוק הזה ,  שהיה צריך לכנותו ,  חוק כנרת ,  זמורה-ביתן , " צומת ספרים ".  ואולם ,  היא הנותנת .  אני עובד דווקא בהוצאה הזאת ,  כמו שעבדתי בכתר ,  ולא בהוצאה  " הגמונית "  בעלת שובל ,  משום שרק בהוצאה מסוג זה ,  אפשר לתמוך ב"רוחות צד "  שירעננו את המערכת .  מאותה סיבה עצמה עזבתי את האוניברסיטה העברית בירושלים ועברתי לאוניברסיטת בן גוריון בנגב .  אני מאמין באנרגיה של גופים פריפריאליים ,  רעבים וגדושי תשוקת הצלחה ,  מכל סוג שהוא .  רעב ותשוקת הצלחה שצריך ואפשר לנתב אותם לפריחת הספרות והתרבות העברית .
 
הגמוניה מושלמת
יגאל שוורץ מצדד בסעיף אחד קטן מתוך חוק הסופרים והספרות ומזהיר את ההולכים שולל אחרי חוק שיפגע בסופרים ובצרכנים גם יחד

