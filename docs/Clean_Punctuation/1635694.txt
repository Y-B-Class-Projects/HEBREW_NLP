קאלה : " לא נגעתי בכדור והפסדנו .  איזו הגנה זאת ?  "
 שוער הפועל ב"ש זעם על חבריו לאחר ההפסד למכבי פ"ת .  שלושה זרים ינחתו למבחנים בפ"ת ,  אורי לוזון ביקש לעזוב 
הפועל באר שבע קיוותה הערב  ( ראשון )  לתפוס שתי ציפורים במכה אחת .  גם להיצמד לבני יהודה במקום הרביעי וגם לנקום במכבי פתח תקוה על ההפסד בסיבוב הראשון .  בפועל ,  הקבוצה מבירת הנגב רק הסתבכה ,  כאשר שוב נוצחה בידי המלאבסים ,  הפעם 1:0 משער ניצחון של ניצן דמארי  ( 17 )  ,  והציגה יכולת עלובה שהרגיזה עוד יותר את האוהדים בוסרמיל .  הקהל קרא למאמן גיא עזורי להתפטר ,  ואילו הבעלים אלונה ברקת זימנה אותו לשיחה שנייה השבוע בסיום המשחק .
" הפועל באר שבע היא לא כזאת קבוצה גדולה שיכולה לאבד כל כך הרבה שחקנים חשובים ",  אמר בסיום המשחק מאמן הקבוצה גיא עזורי . " הקבוצה לא מתפקדת בתקופה האחרונה ,  אבל להרים ידיים זה הכי קל ,  נצטרך לעבוד קשה ולהתעשת על מנת לצאת לדרך חדשה .  הכול זה תירוצים ואנחנו לא אוהבים להשתמש בתירוצים .  קשה לנו מאוד להיראות כפי שנראינו בתחילת העונה .
" אנחנו עושים הרבה דברים מאולצים ,  כי אנחנו צריכים חלוץ אחרי שאיבדנו את ליאור אסולין ,  אבל מאז שהוא נפצע יש לנו בעיה קשה מאוד בחלק הקדמי "  הוסיף עזורי . " הפועל באר שבע צריכה להסתכל היום גם למטה ,  כל הקבוצות התחזקו ואנחנו נחלשנו ,  וכשזה קורה צריך להסיק את המסקנות .  התרגלתי לקריאות של הקהל ,  זה חלק מהחיים בבאר שבע ".  
" אנחנו בתקופה טובה ,  אבל במשחק הזה היינו רעים מאוד ",  אמר מאמן מכבי פתח תקוה פרדי דוד בסיום . " מלבד שלוש הנקודות היינו רעים במשחק .  אני לוקח בצד החיובי את העמידה שלנו על המגרש מהבחינה הטקטית ,  כי חוץ מזה שום דבר לא עבד לנו ,  אבל אני קונה יכולת כזו כל ארבעה משחקים ,  עם ניצחון . 
" עשינו שינויים פרסונליים ",  התייחס לאחר מכן דוד לעובדה שבתחילת דרכו בקבוצה היא לא הציגה יכולת טובה וכעת היא עם 10 נקודות מ-12 אפשריות , " הקבוצה עבדה איתי חודש ,  למדה את הרצונות שלי .  אי אפשר לשנות שיטת משחק כל כך מהר ,  ואני שמח שאחרי זמן קצר תוך כדי תנועה הקבוצה הבינה מה אני רוצה .  אנחנו צריכים לשחק הרבה יותר טוב .  כרגע אנחנו מסתכלים למעלה ,  אבל גם למטה .  אני רוצה לראות את הקבוצה משחקת עם מוטיבציה ועמידה נכונה .  כל הכבוד לכולם ,  אנחנו בדרך הנכונה ". 
עומר דמארי ,  שכבש במחזורים הקודמים והפעם פינה את המבה לאחיו ניצן ,  אמר בסיום : " היה לנו משחק קשה ,  שיחקנו לא טוב ,  אבל אני שמח שאחי הבקיע ולקחנו שלוש נקודות בוסרמיל .  היה משחק קשה ואני שמח .  היינו במקום גרוע מאוד ,  עשינו חיזוק נכון וזה בא לידי ביטוי במשחקים האחרונים .  עכשיו ברחנו מהתחתית ועשינו צעד כלפי מעלה .  בשבוע הבא יש לנו משחק קשה מול מכבי חיפה בבית ונצטרך לעשות הכל כדי להפתיע ". 
במכבי פתח תקוה הודיעו לאחר המשחק כי ביום שני ינחתו בארץ שלושה שחקנים זרים למבחנים .  מדובר בחלוץ נבחרת מולדובה ג'ורג' אובסיימיקוב ובשני קשרים אחוריים מרוסיה ,  אנדריי מגומדוב ויאן בורבסקי בן ה-20 ,  ששיחק בנבחרת רוסיה הצעירה .  יחד עם זאת ,  הקשר אורי לוזון ביקש להשתחרר מהקבוצה ועשוי להצטרף למכבי הרצליה מהליגה הלאומית . 
" תסתכלו איך נראינו .  אחר כך שחקנים מתפלאים למה הם לא משחקים .  כל המשחק אני לא נוגע בכדור ,  הרמה אחת וקיבלנו גול .  איזו הגנה זאת ?  ".  כך אמר שוער הפועל באר שבע טברטקו קאלה בחדר ההלבשה של הקבוצה לאחר ההפסד הערב למכבי פתח תקוה .  שחקנים בקבוצה מתחו ביקורת על שחרורו של פאבל פרגל ואחד מהם אמר : " עדיף להשאיר אותו ולשחק רק עם קדוסי בהתקפה .  אנחנו סובלים מההגנה יותר מהבצורת בהתקפה ". 
המגן נאור פסר עשוי לסכם כבר מחר את תנאיו בקבוצה ,  לאחר שביום שישי נרשמה התקדמות במשא ומתן איתו .  עזורי מעוניין להחתים מגן ימני באופן מיידי מתוך חשש שאם פסר יחתום בקבוצה אחרת ,  לא יוחתם בקבוצה מגן ימני עד תום מועד ההעברות . " הפערים מאוד קטנים ,  יש סיכוי שכבר מחר פסר יהיה שחקן שלנו ",  אמרו עוד לפני המשחק הערב במועדון .
 הקשר דוד רביבו מאוכזב ממעמדו בקבוצה .  למרות זאת ,  במועדון סבורים שרביבו יישאר עד תום העונה בקבוצה .  למרות ההפסד ישנה שביעות רצון מהבלם וויליאם סוארס עליו אמרו שחקנים בקבוצה : " הוא תוספת כוח משמעותית בשבילנו ". 

קאלה : " לא נגעתי בכדור והפסדנו .  איזו הגנה זאת ?  "
 שוער הפועל ב"ש זעם על חבריו לאחר ההפסד למכבי פ"ת .  שלושה זרים ינחתו למבחנים בפ"ת ,  אורי לוזון ביקש לעזוב 

