מה לי ולמאלי ? 
מעבר למוזיקה המצוינת ולמרות כמה חסרונות ,  ההופעה של אמאדו ומרים ,  צמד המוזיקאים העיוורים ממאלי ,  היתה מפגן מאלף של אחד הדברים שחסרים לישראליות יותר מכל - אנושיות
אחד המשפטים היפים ביותר של נעם רותם הוא  " איך אני פוחד להיות בכלא או עיוור ".  זאת משום שהוא מקביל בין שתי סיטואציות שונות לחלוטין אבל שבעלות משמעות זהה  מגבלה חמורה ,  כמעט בלתי אפשרית לחופש התנועה בעולם שממילא מכריח אותך לזוז כל הזמן .  המשפט הזה הוא גם הסיבה שהמופע של אמאדו ומרים אמש  ( חמישי )  במועדון הזאפה בתל אביב ניצח עוד לפני שנוגן בו תו אחד .  הוא ניצח ברגע שבו פועל הבמה סייע לצמד העיוורים ממאלי לעלות לבמה ,  ולאחר מכן כרך את הגיטרה סביב אמאדו והגיש למרים את המיקרופון .  זהו רגע קטן של שגרה בתוך מגבלה ,  רגע שמיליוני אנשים מתמודדים איתו ביומיום ועדיין  כשמאות אנשים רואים שני אנשים מבוגרים מאפריקה מגרשים את החושך באור ,  איכות השירים נעשית פחות חשובה והרוח האנושית היא זו שקובעת .
 למזלם ,  אמאדו ומרים עמדו גם בסעיף המוזיקלי במשך רוב ההופעה והעניקו שיעור מצוין ללא מעט מוזיקאים שנכחו במקום על מהו השילוב הראוי בין מוזיקת עולם ,  פופ ,  רוקנרול וג'יבריש שללפחות 95% מהנוכחים לא היה מושג מה משמעותו .  המוזיקה של אמאדו ומרים מלאת כוח ואנרגיות גבוהות ,  שנובעות מהצליל ההדוק של הלהקה שלהם ,  שכוללת בסיסט גוד וייבז קלאסי ,  מתופף ,  קלידן ונגן כלי הקשה שהזכיר את נעם זייד הלוי מלהקת הפליטים מינוס התיפוף על הלחיים .  בתוך המרקם הזה ,  הגיטרה החשמלית של אמאדו צנועה  כמעט כמו נוכחות הבעלים שלה על הבמה  ולא מתיימרת להוביל את השיר ובוודאי שלא לכפות את עצמה על הלהקה .
 למעשה ,  אם לא הניג'וס התכוף של אמאדו עם השאלה  " Are You Alright ?  "  והג'יבריש שהמשיך גם בין השירים ובמשך 25 הדקות האחרונות והמיותרות של המופע  ( שהיה מספק גם אילו היה נמשך הרבה פחות משעתיים )  ,  הסט של אמאדו ומרים היה יכול להיות מושלם .  גם בהתחשב בחסרונות ,  המופע היה חוויה מרתקת שבה המוזיקה החיה התנתקה מהתלות שלה בפרפורמנס וכריזמה כדי לגרום הנאה ואפילו התרגשות .  הרי השניים לא יכולים לנהל דיאלוג עם האנרגיה שעולה מהחיוך של הקהל וגם לא עם שלושת האנשים המחופשים שדילגו לבמה כדי לרקוד  ( ונראו מאולצים למדי )  ,  כיוון שהם לא יודעים שהם שם ולכן לא יכולים לנווט את המופע על פי תגובות הקהל .  אז במקום להידחף למקומות שהם לא רואים ,  השניים נתנו לשירים כמו  " Welcome To Mali ",   " אפריקה "  וכמובן הרגע המרגש של הערב , " Sabali ",  שבו מרים ליטפה את ראשו הקרח של אמאדו ואמרה לו שהיא אוהבת אותו ,  לזוז במקומם .  התוצאה  לעומת לא מעט אמני רוק ישראלי שעוסקים בעניינים ברומו של עולם ולא בווריאציה אולטרה-מתוחכמת על מוזיקת עולם ,  אמאדו ומרים הם מיק ג'אגר וקית' ריצ'רדס .
 המוזיקה של אמאדו ומרים ,  במיוחד אחרי אלבומם האחרון ,  מצוינת גם מבלי לדעת בכלל את הסיפור המיוחד שעומד מאחורי המוזיקאים האלו .  ובכל זאת ,  התחושה בהופעה שלהם היתה שהפחד של כל אדם להיות בכלא או עיוור גרם למפגש עם הדמויות החד פעמיות ממאלי להפוך לחוויה אחרת ,  שיהיה קשה לשחזר מול מוזיקאים  " רגילים ".  התכונה הכללית שאפיינה את האפיזודה הזו היא  " אנושיות "  ובאופן אירוני אין מושג שהישראליות יותר עיוורת לו כרגע .
 

מה לי ולמאלי ? 
מעבר למוזיקה המצוינת ולמרות כמה חסרונות ,  ההופעה של אמאדו ומרים ,  צמד המוזיקאים העיוורים ממאלי ,  היתה מפגן מאלף של אחד הדברים שחסרים לישראליות יותר מכל - אנושיות

