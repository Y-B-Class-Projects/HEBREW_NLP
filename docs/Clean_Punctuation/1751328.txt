מי בדלת ? 
דלת מעוצבת ומזוזה מאתגרת ,  הם שני הפריטים החדשים של המעצב הישראלי דרור בן שטרית .  אם אתם בניו יורק מומלץ מאוד לקפוץ ולראות אותם מקרוב
דרור בן שטרית .  אם לא שמעתם את השם הזה עד עכשיו ,  רצוי מאד שתעצרו כאן ותגגלו אותו לפני שאתם ממשיכים לקרוא .  או.קיי .  עכשיו אפשר להמשיך :  בן שטרית זה ,  34 ,  מהמעצבים הישראלים המוכשרים שעושים חיל בחו"ל ,  מעצב ממקום מושבו שבניו יורק פריטים שונים - החל מרהיטים ,  דרך מוצרים משלימים ופרטי אופנה וכלה בחללי תצוגה - עבור חברות עיצוב מובילות כגון  " אלסי ",   " קפליני ",   " בופי "  ועוד .  
אחד המיזמים המשמעותיים שעליהם הוא חתום הינו פרויקט מגורים מפואר שנבנה ממש בתקופה זו באבו דאבי ,  הכולל 65 וילות אקסקלוסיביות שתוכננו מתוך חשיבה אקולוגית .  בנוסף ,  דלת יוקרתית שעיצב עבור החברה האיטלקית Lualdi ומזוזה עבור חברת העיצוב המובילה Alessi ,  הם שני הפריטים האחרונים שיצאו תחת ידיו וזוכים בימים האחרונים לסיקור נרחב בניו יורק .  כך שבמקרה שאתם מנעימים את זמנכם בימים הקרובים בתפוח הגדול ,  שווה לכם לראות מקרוב את העיצובים שלו כל עוד הם מוצגים לראווה .
 העובדה שרק לעיתים רחוקות דלתות זוכות לתשומת לב עיצובית על ידי מעצב על ,  כמו כל פריט ריהוט אחר ,  הביאה את יצרנית הדלתות האיטלקית Lualdi להרים את הכפפה ולעשות מעשה . " בדומה ליצירות אמנות ,  גם דלתות תורמות לאווירה הכללית של החלל ,"  מציין  ( ובצדק )  אלברטו לולדי ,  נשיא החברה . " אם כך ,  מדוע לא מעניקים גם לדלת התייחסות עיצובית ודקורטיבית שזוכים לה פרטי ריהוט ?  ".  
לולדי לא רק מפריח ככה סתם שאלות לאוויר וממתין שתגיע איזו תשובה מחוכמת .  כדי להעלות את קרנן של הדלתות הוא פנה בבקשה לשלושה מעצבים מובילים שיעצבו לחברתו דלתות יוקרה עם אמירה עיצובית מובהקת .  בן שטרית ושני המעצבים האמריקאיים דיויד רוקוואל ורוברט א.מ שטרן נרתמו למשימה .  
הדלתות שבן שטרית עיצב מכונות  " Davina "  על שם דבינה רוזנבאום ,  ארוסתו היפיפייה .  הן מעוצבות כך שהן מתמזגות עם הקיר ומתהדרות בקמט אלכסוני לכל אורכן המעניק להן עומק ,  שיוצר אשליה של דלת פתוחה באופן חלקי .  שינויים בתאורה יוצרים על הדלת צללים מרצדים המעניקים עניין ויזואלי לחלל ,  בדומה לתמונה יפה . " דבינה "  של בן שטרית מגיעה בשלושה צבעי בסיס אחידים :  אדום ,  שחור או לבן ,  ומחירה מתחיל מ-2000 דולר .  ניתן לראות אותה ואת והדלתות של שני המעצבים האחרים בתערוכה שנערכת עד ל-19 בנובמבר בספריית החומרים Material ConneXion שבניו יורק .
 נראה שאת התקופה הנוכחית בחר בן שטרית להקדיש לדלתות .  במקרה ,  או שלא ,  הוא גם עיצב במקביל מזוזות עבור חברת העיצוב המוערכת  " אלסי ".  המזוזות עשויות פלדת אל חלד מרוקעת והרעיון העיצובי שעומד מאחוריהן נובע מתוך שילוב של עבר והווה ,  מסורת ודת ,  טקסיות והרגלים .  האות ש' שמציינת את הקיצור  " ש.ד.י "   ( שומר דלתות ישראל )  ובדרך כלל מתנוססת בחזיתו של בית המזוזה ,  משתלבת בעיצוב המקורי של בן שטרית בתוך הצורה המרוקעת וגורמת למתבונן לנחש היכן היא נמצאת .  
ההשראה לעיצוב המזוזה הינה חותמת שעליה מוטבע דימוי של מנורה ,  המתוארכת למאות הרביעית והשביעית אחרי הספירה .  ב-8 בנובמבר היא תושק במעמד חגיגי בחנות החדשה של המוזיאון היהודי בניו יורק ,  במחלקה מיוחדת שנקראת Design edition .  מחירה יהיה 85 דולר .  מלבדה ,  המחלקה כוללת פרטים מעוצבים ,  מודרניים ועכשוויים שללא ספק מעניקים קצת סטייל לשבתות ושאר חגי ישראל ומנהגיהם .  חנוכיות צבעוניות של המעצב קארים ראשיד ,  פמוטים ,  קערות פסח ,  גביעי קידוש ועוד מגוון כלי יודאיקה שעוצבו על ידי מעצבים מוכשרים ומוצגים בחנות ,  בהחלט עושים חשק לקיים לפחות חלק מתרי"ג המצוות .
 
מי בדלת ? 
דלת מעוצבת ומזוזה מאתגרת ,  הם שני הפריטים החדשים של המעצב הישראלי דרור בן שטרית .  אם אתם בניו יורק מומלץ מאוד לקפוץ ולראות אותם מקרוב

