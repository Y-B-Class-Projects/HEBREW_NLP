מהברירה נשאר רק המחדל
אברהמי תוהה איך זה שרנדי מוס לא נכנס לפרובול ,  כיצד תיגמר סאגת מייק ליץ' וטקסס טק ולמה טמפה ביי ממשיכה לפשל
1 .  עדכון .  מייק ליץ' הוציא צו מניעה נגד טקסס טק כדי שיתאפשר לו לאמן את הקבוצה שלו .  התגובה לא איחרה לבוא :  טקסס טק הגישה לליץ' מכתב פיטורין .  הרבה דברים מעניינים קורים כאן .  ליץ' נלחם נגד האוניברסיטה שלו כדי שיוכל לאמן את נבחרת הפוטבול של אותה אוניברסיטה .  אתם יכולים לחשוב על פרופסור למתמטיקה שיתנהג בצורה דומה ?  האקט של ליץ' מעיד עד כמה הוא רואה את עצמו מעל ומעבר לאוניברסיטה ,  ועד כמה הוא רואה בנבחרת הפוטבול גוף נפרד ממגדל השן האקדמאי .  האוניברסיטה לא יוצאת נקייה כאן :  אף פרופסור למתמטיקה לא מקבל אפילו סכום שמתקרב ל-2.5 מיליון דולר שליץ' מקבל בשנה .
 מעניין מאוד יהיה לראות את טקסס טק מגנה על ההחלטה שלה לפטר את ליץ' .  אחרי הכל ,  מדובר באותה אוניברסיטה שהחתימה את בובי נייט לאימון נבחרת הכדורסל שלה לאחר הפיטורים שלו מאינדיאנה .  עוד דבר שצריך לזכור :  בפברואר הצדדים חתמו על חוזה חדש .  חלק מההסכם קבע שאם ליץ' עדיין יהיה בתפקיד ב-31 בדצמבר השנה ,  הוא יקבל בונוס על סך 800,000 דולר .  אני אומר לכם שוב :  הפרשה הזו היא חלק מניקוי המאורות הכללי באמריקה .  ליץ' לא הולך להתפטר בשקט .  הוא הולך להרים ספות ,  ואנחנו נוכל לראות ,  בעזרת השם ,  טאטוא של שנים .
 2 .  הפרובול ,  האולסטאר של ליגת הפוטבול ,  היה מאז ומתמיד האח החורג של משחקי האולסטארים .  הוא נערך שבוע לאחר הסופרבול ,  לא היה בו שום מתח תחרותי ,  והמיקום שלו ,  בהוואי ,  היווה תפאורה מושלמת למה שהמשחק היה :  חופשה .  בתחילת השנה ליגת הפוטבול החליטה לשנות את המצב :  המשחק עבר למיאמי והוא ישוחק שבוע לפני הסופרבול .  זו החלטה קצת פחות מטופשת מההחלטה של ליגת הבייסבול לקבוע את זהות המארחת של הוורלד סירייס לפי הליגה שתנצח באולסטאר  ( לפי ההיגיון של הבייסבול ,  יש מצב תיאורטי שקבוצה תנצח 162 משחקים ועדיין תתארח אצל קבוצה שניצחה 90 משחקים )  .  זו הייתה החלטה מטופשת כי אם ניקח את השנה כדוגמה ,  הרי קיים סיכוי די מוחשי שאינדיאנפוליס ומינסוטה ייפגשו בגמר ואני לא רואה שום מצב שבו אחד מ-14 השחקנים שנבחרו משתי הקבוצות הללו הולך לסכן את עצמו שבוע לפני הסופרבול במשחק חסר חשיבות .
 והמשחק הזה הוא מטופש בעצמו ,  כי פרובול בלי רנדי מוס זו חתיכת פארסה .  מבט לסטטיסטיקה מראה שלכל אחד מארבעת הרסיברים שנבחרו לייצג את ה-AFC  ( רג'י וויין ואנדרה ג'ונסון כפותחים ,  ווס וולקר וברנדון מרשל כמחליפים )  יש מספרים שמצדיקים בחירה .  לפי הטבלאות הסטטיסטיות מגיע להם לפני מוס  ( אלא אם מסתכלים על כמות הטאצ'דאונים והיחס בין תפיסות לטאצ'דאון ,  שתי הקטגוריות החשובות ביותר לתופס .  מוס תופס טאצ'דאון כל מסירה שישית )  .  על הבחירה של אנדרה ג'ונסון אני בכלל לא מתווכח ,  רסיברים אחרים בליגה צריכים משקפת כדי לראות אותו  ( והוא עושה את זה בלי שום עזרה התקפית מסביבו )  ,  גם את הבחירה ברג'י וויין אני יכול להבין .  אבל ברנדון מרשל לפני מוס ?  וולקר ?  ווס וולקר הוא תופס נהדר ,  אבל הסיבה היחידה שהוא מוביל את הליגה בתפיסות היא שהסייפטים חייבים ללכת עם מוס ,  זה משאיר הרבה מקום לתפיסות העשרה יארדים של ווקר .
 אבל הנה הדבר היותר חשוב .  מדובר ,  כאמור ,  במשחק ראווה ,  כמו האולסטאר של הכדורסל .  האוהדים שבוחרים את החמישיות ב-NBA ,  בוחרים בהתאם .  הם רוצים שחקנים ראוותניים .  זו הסיבה שטרייסי מקגריידי קיבל השנה כל כך הרבה קולות עוד לפני ששיחק משחק אחד .  הבחירה ב-NFL מחולקת לשלושה  ( אוהדים ,  מאמנים ושחקנים )  .  המסקנה שלי היא שכשמדובר במשחקי ראווה ,  עדיף לתת לצופים את הזכות לבחור .
 3 .  פיל טיילור ,  בניגוד לעלה התאנה של הניו יורק טיימס  ( וויליאם רודן )  ,  הוא טוראי שחום עור בספורטס אילוסטרייטד .  קראתי השבוע טור מאוד מעניין שלו על האפליה ההפוכה ממנה סובלים רצים אחוריים לבנים - אין אף רץ אחורי בהרכב הפותח של שום קבוצה ב-NFL ורק אחד מחמישים הרצים האחוריים המובילים במכללות הוא לבן .  קשה להאמין שמדובר באפליה גזעית - אחרי הכל ,  המקומות שבהם קיימת האפליה האמיתית ,  ההנהלה והמאמן הראשי ,  עדיין מאויישים במאמנים לבנים שמחליטים מי יהיה הרץ האחורי שלהם .  אבל אני כן מאמין שהורים לבנים לא ממש דוחפים את הבנים שלהם לשחק בתפקיד הזה .  מדובר בתפקיד השוחק ביותר בליגה עם אורך חיים של נר  ( יחסי )  ועם פציעות כואבות יותר מכל תפקיד כישרון אחר  ( זאת אומרת ,  לא אלו שבקו ההתנגשות )  .  
4 .  ואם כבר מאמנים ואפליות .  אם נכונות השמועות על ההתעניינות של טמפה ביי בביל קווהר ,  הרי שמדובר בביזיון ממשי .  טמפה ביי פיטרה את ג'ון גרודן והציעה את התפקיד לרחים מוריס ,  חודש לאחר שהאחרון קיבל על עצמו את תפקיד מתאם ההגנה .  הבחירה של טמפה היתה צינית :  הם רצו לשמור לעצמם את אחד מהמתאמים הצעירים החמים ביותר בליגה ומוריס היה מטרה נוחה כדי להפיל עליו מאזן גרוע של קבוצה שהוא התבקש לבנות מחדש .  העובדה שטמפה לא מיהרה לנער מעליה את השמועות בשבוע שבו הקבוצה מנצחת בניו אורלינס ,  היא אחת הבושות הגדולות ביותר של השנה .
 
מהברירה נשאר רק המחדל
אברהמי תוהה איך זה שרנדי מוס לא נכנס לפרובול ,  כיצד תיגמר סאגת מייק ליץ' וטקסס טק ולמה טמפה ביי ממשיכה לפשל

