התגמול לסוכנים מקפיץ את דמי הניהול 
סוכני הביטוח נהנים מעד 50% מדמי הניהול ,  בנוסף לשפע מבצעים והטבות שמציעות להן החברות בתמורה לגיוס לקוחות .  כאשר הסוכן מעדיף למכור מוצר עם דמי ניהול גבוהים ,  ניגוד האינטרסים כבר בפנים
 >  >  חלק ניכר מדמי הניהול שנגבים על ידי חברות הביטוח ובתי ההשקעות מוצאים בסופו של דבר את דרכם לכיסם של סוכני הביטוח וסוכנויות ההסדר .  תפקידם של אותם סוכנים הוא להעניק ללקוחות את השירותים מול חברת הביטוח ,  משירותי גבייה ותשלום ועד התמודדות עם טעויות בתהליך .  במחקרו של אליעזר שוורץ ,  שהוצג באחרונה בכנסת ,  אף הוזכר התגמול לסוכנים כאחת הסיבות לעלייה החדה בדמי הניהול בענף הגמל .  העמלות שמקבלים הסוכנים משתנות לפי המוצרים .  בביטוחי מנהלים הן בטווח של 30%-50% מדמי הניהול שגובות החברות מההפרשות השוטפות ו-20%-25% מדמי הניהול שנגבים מהצבירה . " מרבית חברות הביטוח נותנות את העמלה מהצבירה .  מגדל לא נותנת ,  ומפצה על כך באמצעות עמלה גבוהה יותר שהיא נותנת מההפקדות השוטפות ",  מסביר גורם בשוק . " הם רואים בצבירה רכוש שלהם ולא מוכנים להתחלק בדמי הניהול שנגבים ממנה ".  בפוליסות מסולקות ,  שהופסקו ההפקדות בהן ,  סוכני הביטוח לא מקבלים עמלה .  באחרונה הודיעה הכשרה ביטוח כי תשלם עמלות לסוכנים עבור פוליסות מסולקות - גם כאלה ששוכבות אצל החברות וגם כאלה שהסוכנים יעבירו אליה .  לפי הערכות ,  היקף הפוליסות המסולקות בשוק הוא 30 מיליארד שקל ,  והן מניבות לחברות הכנסות של כ-250 מיליון שקל מדמי הניהול בשנה .  בקרנות הפנסיה הסוכנים לא מקבלים עמלות על צבירה ,  אלא נתח של עד 4% ,  כולל מע"מ ,  מההפרשות השוטפות .  אם יש החזרי דמי ניהול ללקוחות ,  הם מקבלים פחות .  המצב הפוך בגמל ,  שם מקבלים הסוכנים עמלות של 30%-50% רק על הצבירה . " אומרים שביטוח מנהלים הוא רווחי יותר ,  אבל זה נכון בעיקר לחברות הביטוח .  לגבי הסוכנים באופן כללי יש אדישות בין העמלות מהמוצרים ,  בפרט אם אין החזר דמי ניהול בפנסיה ",  טוען איציק עוז ,  מנכ"ל אגם לידרים .  סוכנויות הסדר עובדות בדרך כלל על דמי ניהול נמוכים יותר מסוכנים עצמאיים ,  היות שבמסגרת ההסכמים שלהן עם מעסיקים הן מבטיחות להם דמי ניהול נמוכים באופן יחסי .  בנוסף לעמלות השוטפות ,  מקבלים הסוכנים גם עמלות היקף על פרמיות חדשות שהם מביאים לחברות הביטוח - עמלה חד פעמית של כ-5% מהפרמיה השנתית .  סוכני הביטוח נהנים גם ממבצעים ופרסים שמציעים הגופים המנהלים חדשות לבקרים .  לא מזמן שברה הראל את כל השיאים כשהציגה תחת הכותרת  " חגיגה בצבירה "  מבצע שהציע לסוכנים פרס של עד 1% מהיקף הגיוסים שישיגו בקופות הגמל ,  קרנות ההשתלמות וקרנות הפנסיה ,  בנוסף לעמלות שהם מקבלים .  הראל כיוונה את המבצע לצבירות בעלות דמי ניהול גבוהים בלבד - 1.2% ומעלה .  בסוכנויות הביטוח הגדולות טוענים שהמבצעים לא קשורים אליהם . " מבצעים פונים בעיקר לסוכני הביטוח העצמאיים ולא לסוכנויות גדולות .  אנחנו עובדים עם בתי ההשקעות הגדולים ,  והתגמול שהם נותנים די זהה - כך שמבצעים לא מדברים אלינו ",  אמרו באחת מסוכנויות ההסדר .  הבעיה עם מבצעים ועם שיטת התגמול של הסוכנים היא שמוצרים בעלי דמי ניהול גבוהים יותר הם גם רווחיים יותר עבור הסוכנים ,  ולכן נוצר אצלם ניגוד בין טובת הלקוח - הזקוק למוצר זול ומתאים - לבין האינטרס האישי שלהם להרוויח כמה שיותר .  חוזר שהוציא המפקח על הביטוח מחייב את הסוכנים לחשוף את השיקולים שלהם בבואם למכור מוצרים פנסיוניים ,  כמו גם את התועלת האישית שאמורה לנבוע להם מהמכירה .
 
התגמול לסוכנים מקפיץ את דמי הניהול 
סוכני הביטוח נהנים מעד 50% מדמי הניהול ,  בנוסף לשפע מבצעים והטבות שמציעות להן החברות בתמורה לגיוס לקוחות .  כאשר הסוכן מעדיף למכור מוצר עם דמי ניהול גבוהים ,  ניגוד האינטרסים כבר בפנים

