משרד הרווחה תלוי בארגונים החברתיים 
המגזר השלישי
 >  >  משרד הרווחה יצא באחרונה בהודעה חגיגית שבה הוא חושף את רשימת הארגונים שבהם הוא כביכול תומך ומפרט את הסכומים שהעביר להם .  שר הרווחה ,  יצחק הרצוג ,  אף צירף להודעה אמירה חד משמעית שלפיה  " הקונצפציה כאילו הארגונים נתמכים רק מתרומות שגויה .  המדינה מספקת חמצן למגזר השלישי ולמעשה המגזר השלישי תלוי בממשלה ".  בהודעת המשרד הקפידו לכתוב שפעילות הארגונים היא  " עבודת קודש ",  אך גם הלינו על כך שהמשרד הממשלתי לא מקבל את הקרדיט הראוי על  " התמיכה "  שהוא נותן למגזר השלישי .  למעשה ,  למשרד הרווחה לא מגיע שום קרדיט על מה שאמור להיות מובן מאליו .  ההודעה והרשימה שפירסם מטשטשות את ההבדלים שבין  " תמיכות "  לבין תשלום לארגונים עבור שירותים שהם מספקים לו בהפעלת מגוון מוסדות רווחה - מקלטים ,  מעונות ומועדוניות .  משרד הרווחה והרצוג מציגים את עצמם כפטרונים של המגזר השלישי ,  אך למעשה המציאות הפוכה - משרד הרווחה תלוי בארגונים החברתיים הרבה יותר משהם תלויים בו .  יש לברך את משרד הרווחה על השקיפות הארגונית והכלכלית שהוא מפגין ולקוות שמשרדים אחרים ילכו בעקבותיו .  אך המשמעות האמיתית של הרשימה הזאת - הכוללת 877 ארגונים ללא כוונת רווח שהמשרד העביר להם תקציב שמסתכם ב-1.5 מיליארד שקל - הוא המרכזיות והחשיבות של המגזר השלישי לחברה הישראלית .  בחינה של נתוני המשרד מגלה כי 95% מ-1.5 מיליארד שקל שהועברו לארגונים הם תשלומים בעבור שירותים .  על רקע נתון זה ,  קשה לקבל את אמירות ראשי המשרד כאילו  " השתתפות המשרד במימון פעילותם החשובה של הארגונים מאפשרת להם לספק מגוון שירותים איכותיים ".  השירותים שהארגונים מספקים לאוכלוסיות הנזקקות ,  שהמדינה משלמת בעבורם מכיוון שהיא לא מסוגלת לספק אותם בעצמה ,  נובעים בראש ובראשונה מהרמה הגבוהה של המנהלים ,  העובדים והפעילים בארגונים .  האבסורד הוא שאותם מנהלים שמובילים קדימה את שירותי הרווחה נתונים לביקורת ציבורית בלתי פוסקת לגבי תנאי העבודה וגובה השכר שלהם .  נתוני משרד הרווחה מוכיחים כי קיימת הצדקה וקיים צורך בהתמקצעות מלאה של המגזר השלישי ובראשו הארגונים החברתיים .  עמותות לא צריכות להיות מנוהלות במשרה חלקית ולחיות מתרומות או מתנדבים בלבד .  בהתחשב בתפקיד החברתי המרכזי שהן ממלאות יש לאפשר להן לפתח תנאים וסטנדרטים מקצועיים שלא נופלים מאלה הקיימים במגזר העסקי ,  תוך כדי שמירה על מהותם כארגונים שאינם למטרות רווח .  כיום המדינה היא הלקוח מספר אחת של הארגונים החברתיים - וטוב שכך ,  כי כל האזרחים מרוויחים .  ואולם המדינה לא צריכה להסתפק בהיותה הלקוח המוביל של הארגונים - עליה לסייע למגזר השלישי בדרכים מהותיות יותר ,  כמו הורדת מסים ,  פטורים מארנונה ותמיכות של ממש .  רק אז יוכל שר הרווחה לומר כי הארגונים החברתיים תלויים בו כפי שהוא תלוי בהם .  הכותב הוא שותף במשרד עורכי הדין בוגט-קידר והיה רשם העמותות

משרד הרווחה תלוי בארגונים החברתיים 
המגזר השלישי

