בלקן ביט בוקס :  על הטרנד הבולגרי במוזיקה המסתלסלת
דודו אהרון הוא רק הטפטוף שבישר את מבול המוזיקה הבולגרית שעומד לנחות עלינו .  חגי אוזן על הטרנד החדש שכובש את המוזיקה המסתלסלת בישראל
סימנים ראשונים לתופעה הזאת אפשר היה לקלוט כבר לפני חמש שנים .  זמרי סלסולים ישראלים שהופיעו בבתי קזינו בבולגריה ורומניה מול קהל ישראלי נחשפו למוזיקה המקומית וגילו אוצר :  ערוצי המוזיקה במדינות הבלקן היו עמוסים בשירים שיכולים בקלות להפוך ללהיטים בישראל .  והיום ,  כמה שנים אחרי ,  כבר אי אפשר שלא להרגיש את זה בשטח .  הטפטוף הראשוני של שירים בולגריים ורומניים כבר כאן .  דודו אהרון נתן את הסימן הראשון לחגיגה הגדולה עם  " כסף ואלכוהול "  ו"תגידו לה ".  הלחן של שניהם הוא בולגרי במקור והם הפכו ללהיטים גדולים בארץ כש"תגידו לה "  זכה בתואר שיר השנה של  " רשת ג' "  וערוץ 24 .  זה היה היורה ,  תיכף יגיע המבול .
 באלבום החדש של מושיק עפיה ,  למשל ,  יש שני שירים עם לחן בולגרי : " אני שלך "  ו"יש לך אותי ".  הסינגל של רגב הוד , " רק אלוהים יודע ",  ואלו של הזמרים הצעירים לירן אביב  ( "שוב את שלי ")  ,  מורן כרמל  ( "לא מפספסת ")  ופאר טסי  ( "מותק ")   כולם עם לחנים מהמדינה שעד היום השפעתה העיקרית על התרבות הישראלית היתה מכבי יפו .  וזה רק הולך ומתפשט .  אחרי עשרות שנים שבהן נלקחו לחנים מיוון ,  טורקיה ומדינות ערב ,  עכשיו מגיע תורן של ארצות הבלקן להפוך לספקיות הלחנים לתעשיית המוזיקה המסתלסלת בישראל .
 מבחינה מוזיקלית זה לא מפתיע .  יש קשר ברור בין הצלילים הבלקניים לאלו המזרח תיכוניים .  שניהם מגיעים מאותה שכונה .  כלי הנגינה ,  הסלסולים ,  המקצבים והאווירה מאוד מזכירים את אלו של טורקיה ויוון .  כך גם היחס כלפי המוזיקה הזאת ברומניה ובולגריה .  את אותו זלזול שסופגת המוזיקה המסתלסלת בישראל ,  חוטפים הסלסולים הבלקניים .
 בעוד ההגדרה המקצועית יותר של הז'אנר הזה היא פולק-רוק ,  היא מכונה בגסות  " מלונת כלבים ".  ובטוח שזה לא מתוך כבוד .  לעומת הכינוי כזה ,  התעשייה המסתלסלת בארץ יכולה אפילו לברך על ההגדרה הרווחת שלה כמוזיקה מזרחית .  מה גם שעד כמה מדובר בטרנד החדש ההגדרה הזו דווקא מדויקת .  זאת באמת מוזיקה מזרחית .  מזרח אירופית .
 אלא שהיוצרים הישראלים לא חפים מאשמה .  השימוש בלחנים הבולגרים נעשה באותו האופן שבו מנוצלות המנגינות מיוון וטורקיה .  כלומר ,  עם קרדיט סתמי ,  נטול שם .  על עטיפות האלבומים והסינגלים פשוט כתוב :  לחן - בולגרי .  בלי שמות היוצרים או היוצרות .  במהלך הזה ,  לא רק שאין כבוד כלפי המלחינים המקוריים אלא נודף גם ריח רע של חשש לגניבת זכויות יוצרים או סתם שימוש ללא אישור וידיעת היוצר .  ולגנוב מרומניה ,  זה כבר באמת משהו שכנראה רק ישראלים מסוגלים לעשות .  
יחד עם זאת ,  בעניין הקרדיט יש בעיה יותר גדולה .  מכיוון שיש דמיון כל כך גדול בין הצלילים שבאים מהמדינות האלה ,  קשה באמת לדעת את מוצאן המקורי .  כך ,  למשל ,  ל"תגידו לה "  יש גרסה גם בבולגרית ,  רומנית ,  יוונית ,  טורקית וארמנית .  אותו הדבר לגבי  " כסף ואלכוהול ".  אפילו ל"ערב טוב "  של ליאור נרקיס ו"אני שלך "  של משה פרץ ,  שחתומים בעצמם על הלחנים של השירים האלה ,  יש גרסאות ברומנית ובולגרית שדומות באופן מחשיד .  במקרה של משה פרץ ,  זה ממש אחד לאחד .  בסביבתו של הזמר כבר נבדקה האפשרות להליך משפטי שיוכיח שפרץ הוא היוצר המקורי .  בקיצור ,  ישראל היא רק שותפה בחגיגה שהיא דו כיוונית .  לא חסרים מקרים שבהם לחנים ישראלים לגמרי זכו לביצועים בבולגרית .  בין היתר ,  ניתן למנות את  " לכל אחד יש "  של שלומי שבת וליאור נרקיס ואת  " חולה על כדורגל "  של אייל גולן .  לכן ,  יתכן שבמקרה הזה ישראל יוצאת זכאית מתוקף הכלל  " הגונב מגנב  פטור ". 
בעתיד ,  כך נראה ,  הגל הבולגרי הזה רק ילך ויתגבר .  הדמיון בין ההתנהלות עם המוזיקה היוונית למה שקורה עכשיו עם הבלקנית לא מותיר מקום לספק .  זמרים ומפיקים חוזרים מרומניה ובולגריה עמוסים בדיסקים .  הם חופרים ביוטיוב ובאתרי מוזיקה בלקנית בולטים ,  בהם BALKANIKA.TV ,  במטרה למצוא את הלהיט הבא .  זה קל ,  זמין והצלחתו המוכחת ממזערת את הסיכונים בארץ .  הכאב האמיתי יהיה אם זה יבוא על חשבון טרנד אחר ,  מבורך ,  של זמרים שכותבים ומלחינים לעצמם את השירים .  
 *  תודה לערן לבני שסייע בהכנת הכתבה

בלקן ביט בוקס :  על הטרנד הבולגרי במוזיקה המסתלסלת
דודו אהרון הוא רק הטפטוף שבישר את מבול המוזיקה הבולגרית שעומד לנחות עלינו .  חגי אוזן על הטרנד החדש שכובש את המוזיקה המסתלסלת בישראל

