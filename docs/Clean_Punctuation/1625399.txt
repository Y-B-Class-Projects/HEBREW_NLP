קצין בכיר : " הפעולה בשכם - לא הוצאה להורג "
 בצה"ל דוחים את טענות הפלסטינים שהפעולה הלילה בשכם היתה בגדר הוצאה להורג ואומרים כי  " הכוחות פעלו על פי נהלי הפתיחה באש ".  שלושת מבצעי פיגוע הירי בו נרצח הרב מאיר אבשלום חי ביום חמישי ,  נהרגו במבצע
גורם בכיר בפיקוד המרכז הגיב היום בצהרים  ( שבת )  לטענות הפלסטינים שהפעולה הלילה בשכם היתה בגדר הוצאה להורג .  לדבריו , " במצבים כאלו שבו המבוקש אינו מסגיר את עצמו ויש לו נגישות לנשק הכוח רשאי לבצע ירי כפי שבוצע ".  הקצין הוסיף ש"מדובר בחוליה בכירה מאד של הפתח ,  אנשים עם ידע מקצועי וצבאי ברמה גבוהה .  כמו כן מדובר בחוליה מנוסה מאד עם נגישות לנשק ".  הוא סיפר שמספר שעות לאחר הריגת המחבלים ,  הסגיר חבר נוסף בחוליה את עצמו לידי כוחות המשטרה הפלסטיניים .  
שלושת מבצעי פיגוע הירי שגבה את חייו של הרב מאיר אבשלום חי ,  נהרגו הלילה מאש צה"ל .  במבצע משולב של מספר כוחות צה"ליים הלילה באזור הקסבה של שכם התפתחו חילופי אש עם השלושה ,  לאחר שהתקבל מידע מהשב"כ לפיו מבצעי הפיגוע מסתתרים במקום .  הכוחות הגיעו לאזור ,  שם התפתחו חילופי אש כבדים שבסיומם נהרגו שלושת החמושים הפלסטינים .  לא היו נפגעים לכוחות צה"ל .
 הפלסטינים דיווחו כי השלושה הם פעילים בזרוע הצבאית של פתח - גדודי חללי אל-אקצא .  המקורות דיווחו כי ההרוגים הם ענאן סובח ,  פעיל בזרוע הצבאית בעיר שקיבל באחרונה חנינה מלאה במסגרת הסכם המבוקשים בין ישראל לרשות ,  ראיד סורכג'י ורסאן אבו שרח .  יצויין כי גדודי חללי אל אקצא נטלו אחריות לפיגוע הירי ביום חמישי ,  בו נרצח הרב מאיר אבשלום חי מההתנחלות שבי שומרון .
 בביתם של השלושה בשכם נמצאו שני רובי אם-16 ,  אקדח ותחמושת רבה .  בצה"ל מעריכים שאחד מכלי הנשק היה זה שבאמצעותו נרצח בפיגוע הרב מאיר חי .  
מקורות רפואיים פלסטינים צוטטו בכלי התקשורת באמרם כי כוחות צה"ל הרגו את סורכג'י ואבו שרח לאחר שפשטו על בתיהם הנמצאים באזור העיר העתיקה והרגו אותם .  סגן מושל שכם מסר עוד כי ההרוג השלישי ,  ענאן סובח ,  נהרג מירי ישיר של כוחות צה"ל .  אבו שרח הוא אחיו של נאיף אבו שרח ,  מהמפקדים הבכירים של הזרוע הצבאית שנהרג על ידי צה"ל .
 על פי הדיווחים ,  כוחות גדולים של צה"ל פשטו על שכם בשעה 4 לפנות בוקר ,  כיתרו את העיר העתיקה והטילו עוצר על אזורים רבים ,  בעיקר על רחוב כשיכי .  על פי דיווח בסוכנות הידיעות  " מען ",  חיילי צה"ל כיתרו שלושה בתים ,  שניים מהם בעיר העתיקה ושלישי באזור ראס אל-עין ,  שם נהרגו שניים מהפלסטינים .  
מפקד פיקוד המרכז ,  אלוף אבי מזרחי ,  ציין בתום המבצע כי  " צה"ל ושירות הביטחון הכללי יפעלו במלוא הנחישות כנגד אלו השואפים לפגוע באזרחי מדינת ישראל ובכוחות הביטחון ולא ישקטו עד אשר יבוא חשבון עם כל המעורבים בפיגוע הרצחני ". 
למרות זעמם של מנגנוני הביטחון הפלסטינים על העובדה כי לא עודכנו בביצוע המבצע ,  בצה"ל מציינים בחיוב את פעילותם ואומרים כי  " ב-24 השעות לאחר הפיגוע ביצעו המנגנונים כ-120 מעצרים בניסיון למצוא קצה חוט ".  
בתקרית נפרדת ,  זיהתה הלילה תצפית צה"ל שלושה פלסטינים שהתקרבו בזחילה לעבר גדר המערכת בצפון רצועת עזה ,  סמוך לנתיב העשרה .  כח צה"ל פתח בנוהל מעצר חשוד ולאחר מכן הזעיק כלי טיס שירה לעבר השלושה והרג אותם .  בצה"ל אומרים כי על גופות השלושה נמצאו אמצעים המעידים כי התכוונו לבצע פיגוע .  הצבא מעריך שהשלושה התכוונו לנצל את הערפל הכבד שששרר אתמול באזור כדי לחדור לישראל ולבצע פיגוע .  הפלסטינים טוענים מנגד כי הפלסטינים ניסו למצוא עבודה בתוך תחומי ישראל .
 נביל אבו רדיינה ,  דוברו של אבו מאזן ,  אמר הבוקר בתגובה לחיסול החוליה ולהרג הפלסטינים בעזה ,  כי  " ההסלמה הישראלית החמורה מראה שישראל לא מעוניינת בשלום והיא מנסה לפוצץ את המשא ומתן ".  לדבריו , " ישראל מטרפדת את המאמצים הבינלאומיים להתניע מחדש את שיחות השלום ". 
עדכון ראשון :  09:01

קצין בכיר : " הפעולה בשכם - לא הוצאה להורג "
 בצה"ל דוחים את טענות הפלסטינים שהפעולה הלילה בשכם היתה בגדר הוצאה להורג ואומרים כי  " הכוחות פעלו על פי נהלי הפתיחה באש ".  שלושת מבצעי פיגוע הירי בו נרצח הרב מאיר אבשלום חי ביום חמישי ,  נהרגו במבצע

