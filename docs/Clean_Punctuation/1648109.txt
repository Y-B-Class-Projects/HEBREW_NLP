אין אקזיט
האם הקולנוע הישראלי מסוגל להפסיק לטרחן את האתוס הלאומי ?  האם עפר שכטר כבר הבשיל להיות שחקן רציני ?  לא לפי  " פובידיליה "
 מורים לתסריטאות ולכתיבה יוצרת אוהבים לומר לתלמידיהם  " כתבו על מה שאתם יודעים "  בלי לקחת בחשבון עד כמה מסרס ובעייתי זה להגביל את האדם לעולמו הצר .  הם אולי שכחו שמאז ומעולם מדענים ,  פילוסופים ואנשי רוח יצרו יש מאין רק מתוך חקירה מתמדת ועיקשת מעבר לגבולות של מה שכבר היה ידוע להם .  כאן,לעומת זאת ,  בארץ חמדת אבות ,  אנחנו מוצפים עד אין קץ ביוצרים העוסקים במה שהם רואים ומכירים מהבית - אם זה בגלל הנטייה של קרנות הקולנוע לתמוך כמעט אך ורק במה שיש עליו חותמת  " Made In Israel "  אפריורית או בגלל החיבה המקומית לשיקוף הזהות העצמית .  כך או כך ,  הקולנוע הישראלי מתבוסס תמידית במלחמות ,  מצוקות סוציו אקונומיות ,  קיפוח עדתי וחרדות יהודו-שואתיות .  לאור כל זה ,  סומן הסרט הישראלי הטרי  " פובידיליה "  כמשב רוח מרענן בתעשייה הלאומית .  משב הרוח הפוטנציאלי הזה עוקב אחר רגב  ( עפר שכטר )  ,  איש מחשבים צעיר הסובל מאגרופוביה חמורה .  בשל כך הוא מייצר לעצמו בסיס אם מצויד המאפשר לו לקיים את חייו מתוך נוחיות ביתו ,  ומערכת היחסים היחידה שהוא מנהל היא עם ג'סיקה  ( אפרת דור ,  הטובה בתפקידה )  ,  שעובדת באתר סקס כמושא אוננות לגולשים .
 האידיליה האגורפובית נסדקת משני כיוונים כאשר רגב מתבקש לעזוב את מבצרו על ידי מתווך דירות קשיש  ( שלמה בר שביט )  שמטפל במכירת הדירה עבור בעל הבית המתגורר בחו"ל ,  ובמקביל - צעירה כמהה לאהבה  ( אפרת בוימולד )  ,  העובדת עבור 'פיפל מיטר' ,  חודרת לחייו כמעט בכוח ודורשת ממנו להשתתף במדגם צופי הטלויזיה .
 הסיפור הזה ,  שהבמאים יואב ודורון פז ביססו על רומן בעל אותו שם מאת יזהר הר לב  ( שהשתתף בכתיבת התסריט )  ,  הוא מעין גרסה ישראלית של  " תומא מאוהב "  הבלגי ,  מה שמעיד על האוניברסליות שלו .  זהו סרט שיכול באופן עקרוני להתקיים בתל אביב בה במידה שהוא יכול להתרחש במנהטן .  אין בו היצמדות להוויה המקומית המוכרת ,  והמושגים והדימויים שלו שאובים מהקיום הגלובלי של המאה ה-21 :  ניכור ,  חרדות ,  סייבר ספייס ,  טלוויזיה רב ערוצית ,  מין וירטואלי וכיוצא בזה . " פובידיליה "  עוסק בכל אלה ביומרה ליצור קינה או תהייה על הקלות הבלתי נסבלת של הקיום ,  אבל החורים בטקסט הקולנועי אינם מאפשרים לו לממש את השאיפה הזו .  האחים פז ניסו לדחוס בפחות משעה וחצי חומרים רבים מדי ,  שלא נדבקים זה לזה .  הבעיה היא שבמקום לייצר סופר-גלו קולנועי ,  שבאלכימיה מסוימת יכול לברוא נסים עלילתיים ,  נמלטו האחים פז למחוזות האסתטיקה הטהורה .  אמנם הסרט מרשים ברמת הארט ,  והעיצוב שלו מזכיר סרטי אימה ומותחנים פסיכולוגים תוצרת הוליווד ,  אבל התוכן ועיצוב הדמויות משתרכים מאחור בכמה וכמה דרגות פיגור .
 שכטר ובוימולד ,  שמנסים לגייס עצמם כמיטב יכולותיהם ,  נראים כשני זבובים אומללים המתאמצים לשחות בתוך ריבה .  שכטר מנסה להפוך את דמותו המיוסרת לקוהרנטית ,  אבל הסצינות המביכות שנכתבו לו שומטות את הקרקע תחת ניסיונו ההרואי לפרוץ ממשבצת ה"עפר שכטר מראה ת'תחת ".  השחקן הצעיר הגיע כבר לבשלות שמאפשרת לו למצות את יכולותיו ,  אבל יוצרי  " פובידיליה "  לא טרחו לברור את המוץ מהתבן בכל הקשור לאחידות דמותו המזגזגת .  
המקרה של בוימולד עגום עוד יותר :  דמותה ילדותית על גבול האידיוטית ,  ומערכת השיקולים הכמעט לא קיימת שלה מעצבת אותה כאשה נואשת עד פתטית .  בעולם של  " פובידיליה ",  דמות נשית אינה יכולה להיות יותר מקריקטורה קפריזית .
 בסיכומו של דבר ,  הבעיה העיקרית היא שהאחים פז לא החליטו איזה סרט הם רוצים לעשות - אלגוריה על מצב האדם ?  דרמה פסיכולוגית ?  תעלומה מותחת ?  סיפור על אהבה בלתי אפשרית ?  הקלחת הפובידילית מערבבת בלי הכרה חומרים מעניינים ,  והם לא מצליחים להתגבש לכדי סיפור מגובש שמצדיק את עצמו ואת הצפייה בו .  
נקודות הפתיחה המבטיחות איפשרו לצמד היוצרים לממש את הכמיהה לסרט ישראלי שלא מטרחן בלי הכרה את האתוס הלאומי ,  אבל התוצאה היא אכזבה צורבת .  האם משתמע מכך שאין לנו יכולת לבטא את עצמנו בלי העצמיות ההיפר ישראלית-יהודית שלנו ?  אפשר לקוות שלא כך הדבר ,  אבל בינתיים עוד לא הוכח אחרת .
 
אין אקזיט
האם הקולנוע הישראלי מסוגל להפסיק לטרחן את האתוס הלאומי ?  האם עפר שכטר כבר הבשיל להיות שחקן רציני ?  לא לפי  " פובידיליה "
 
