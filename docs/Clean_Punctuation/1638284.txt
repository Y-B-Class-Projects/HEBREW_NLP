אם תהיה מחלוקת בין שטייניץ לחזקיהו - ויינשטיין יידרש להכריע 
במקרה שתתעורר מחלוקת על מינוי של גליה מאור בין היועצים המשפטיים של האוצר ובנק ישראל - היועץ המשפטי לממשלה יכריע
 >  >  כדי למנוע מעורבות פוליטית בבנקים שהולאמו נחקק חוק המניות הבנקאיות שבהסדר  ( "חוק המניות ")  שקבע כיצד ימונו דירקטורים בבנק .  חוק המניות קובע כי יוקם ועד ציבורי בלתי תלוי אשר יגבש רשימה של מועמדים לדירקטורים בבנקים שבהסדר .  בראשות הוועד הזה עומדת השופטת המחוזית בדימוס שולמית ולנשטיין .  מי יכול להיכלל ברשימה ?  החוק קובע תנאים למועמדות כגון כישורים מקצועיים והעדר זיקה אישית ופוליטית לשר ולסגן שר .  מועמדים בעלי זיקה פוליטית ייפסלו ,  אלא אם יוכיחו שיש להם  " כישורים מיוחדים "  לתפקיד .  על המועמד לדירקטור חלות הדרישות החלות על דירקטור חיצוני בחברה ציבורית .  אחד התנאים הללו קובע כי מנכ"ל לא יוכל לכהן כדירקטור לפני שחלפו שנתיים מאז פרש מכהונתו .  התנאי הזה הוא הבעיה של גליה מאור ,  מנכ"ל לאומי .  אבל שר האוצר ,  יובל שטייניץ ,  שהציג חוות דעת לפיה גליה מאור חייבת בצינון של שנתיים ,  פנה דווקא לוועדת המניות .  מה זה ?  הוועד הציבורי לא ממנה דירקטורים .  דירקטורים נבחרים באסיפה הכללית של בעלי המניות של הבנק .  ועדת המניות ,  בראשות עו"ד מרגלית נוף ,  היא שמפעילה את כוח ההצבעה של המדינה באסיפת בעלי המניות של בנק לאומי .  גם ועדה זו הוקמה לפי חוק המניות וגם היא ועדה ששיקול הדעת שלה עצמאי ובלתי תלוי .  ועדת המניות בוחרת מועמדים לתפקידי דירקטור מתוך הרשימה שקבעה ועדת ולנשטיין .  עד היום תמיד נבחרו מועמדי המדינה באסיפה מכיוון שלמדינה היה רוב של המניות .  כיום ,  לראשונה ,  יש גם מועמד לדירקטור שאינו מטעם המדינה ,  דוד קליין .  האם ועדת המניות צריכה לקבל אישור משטייניץ למועמדים ?  ועדת המניות אינה חייבת להתייעץ עם שר האוצר לפני ההצבעה .  מנגנון זה נועד למנוע מעורבות פוליטית בניהול הבנק .  באופן לא פורמלי ,  המועמדים תמיד נבחרו על דעת שר האוצר וגם על דעת המפקח על הבנקים .  אז לשר האוצר אין שום השפעה ?  מעט מאוד .  יו"ר הדירקטוריון הנוכחי ,  איתן רף ,  פורש .  החוק קובע כי מינוי יו"ר דירקטוריון חייב לקבל אישור של ועדת המניות וכי הוועדה  " תתייעץ "  עם שר האוצר ועם המפקח על הבנקים .  מה פירוש  " תתייעץ "?  הוועדה צריכה לשמוע את דעת השר והמפקח אחרי שהדירקטוריון יצביע ויבחר יו"ר .  עדיין ,  החלטת הוועדה עצמאית והיא יכולה להחליט בניגוד לדעת השר והמפקח ,  אך כדאי שיהיו לה נימוקים טובים לכך .  בפועל ,  גם הוועדה מבינה שעדיף שיו"ר בנק יהיה מקובל על שר האוצר והמפקח .  לשר האוצר יש חוות דעת משפטית שלפיה מינוי גליה מאור אינו חוקי מכיוון שהיא חייבת בצינון של שנתיים ,  אבל ועדת המניות תומכת במאור .  מה יקרה עכשיו ?  מאור תיבחר כנראה לדירקטוריון באסיפת בעלי המניות הקרובה אם לא יוגש בג"ץ .  עמותת אומ"ץ טוענת שמינוי זה פסול בגלל שמאור חייבת בצינון .  העמותה יכולה להגיש בג"ץ בטענה שוועדת המניות פעלה בניגוד לחוק בהצבעתה בעד מאור .  ייתכן שניתן לעתור לבג"ץ כבר עתה ,  מכיוון שוועדת המניות החליטה לתמוך במועמדות מאור באופן רשמי .  נניח שמאור תיבחר ליו"ר הדירקטוריון .  המינוי כפוף לאישור ועדת המניות .  מה אם הוועדה תתייעץ עם השר והמפקח ואלה יתנגדו למינוי ?  הוועדה אינה חייבת לקבל את עמדת השר והמפקח ,  בתנאי שהחלטתה סבירה וחוקית .  יש להניח שאם השר והמפקח יתנגדו שניהם למינוי מאור ,  הוועדה לא תאשר אותה .  מקרה מעניין יותר יתרחש אם השר יתנגד ,  כפי שכבר הודיע שיעשה ,  אבל המפקח דווקא יתמוך במינוי .  מכיוון שהמחלוקת היא מחלוקת משפטית ייאלץ המפקח על הבנקים לנמק את עמדתו באופן משפטי .  במקרה זה יהיו שתי חוות דעת סותרות - זו של היועץ המשפטי של משרד האוצר וזו של היועץ המשפטי של המפקח על הבנקים .  ואז מה קורה ?  הנחיות היועץ המשפטי לממשלה קובעות כי כאשר קיימת מחלוקת בין יועצים משפטיים בתוך הממשלה - היועץ המשפטי לממשלה הוא הסמכות המכריעה ביניהם ,  ויש להביא את הנושא לדיון בפניו .  אם היועץ המשפטי לממשלה יקבל את עמדת האוצר ,  הוא יסרב להגן בבג"ץ על מינוי גליה מאור ואז ועדת המניות לא תוכל לאשר את המינוי .  אם היועץ יכריע לטובת המפקח ,  ועדת המניות תוכל לאשר את מינוי גליה מאור ואם תוגש עתירה לבג"ץ - מחלקת הבג"צים תגן על המינוי .  אז מה היא עמדת היועץ המשפטי לממשלה ?  היועץ ,  יהודה ויינשטיין ,  עדיין לא מכהן שבוע בתפקיד .  המשנה ליועץ ,  אבי ליכט ,  סמך את ידיו על חוות הדעת של משרד האוצר הפוסלת את גליה מאור .  מצד אחד ,  ליכט הוא איש מחלקת הבג"צים לשעבר ולעמדתו משקל רב .  מצד אחר ,  ככל הידוע ליכט לא ראה את חוות הדעת הנגדית שבה נימוקים כבדי משקל נגד פסילת גליה מאור .  לכן ,  הכל פתוח .
 
אם תהיה מחלוקת בין שטייניץ לחזקיהו - ויינשטיין יידרש להכריע 
במקרה שתתעורר מחלוקת על מינוי של גליה מאור בין היועצים המשפטיים של האוצר ובנק ישראל - היועץ המשפטי לממשלה יכריע

