מיקרוסופט תראה קינקט בישראל :  למי אכפת ? 
כשבמיקרוסופט מתלהבים מכך שיראו את הקינקט על במה בישראל 4 ימים לאחר השקתו ,  הם שוכחים שלא אכפת לנו מהם
הקינקט מגיע לארץ !   " שלושה ימים אחרי מסיבת העיתונאים בארצות הברית מרכז המו"פ של מיקרוסופט יציג בשבוע הבא לראשונה בישראל את Kinect בכנס Contech 2010 "  נכתב בהודעה שנחתה בתיבת המייל ,  מטעם הכנס והמרכז .  התחושה הראשונית של אפאתיה  עיתונאים ישראלים רבים ,  ואני ביניהם ,  שיחקו בקינקט במהלך אוגוסט וספטמבר בשני כנסים שנערכו בגרמניה - התחלפה עד מהרה בתחושת עלבון .  
אנחנו מרבים להתלונן כאן על היעדר השיווק הרשמי של אקס-בוקס בישראל ,  מזכירים את ההבטחה של מנכ"ל מיקרוסופט ישראל דני ימין להביא את הקונסולה לישראל עד סוף השנה  ( נאמר בתחילת 2007 )  ואת אמירה שלו על כך שבמיקרוסופט כבר קבעו תאריך פנימי להשקה בישראל ומדובר בנושא שיקבל עדיפות  ( נאמר ביולי 2008 )  .  אבל המציאות היא שכבר יש אקס-בוקס בישראל ,  ולצרכן לא באמת אכפת אם מי שמייבא אותה זו מיקרוסופט או באג .  
למעשה ,  ניסיון העבר מלמד אותנו שעשרות שעות לפני שמשה ליכטמן יציג את הקינקט מעל במה בכנס המדובר ,  ישחקו בו לא מעט ישראלים בבתיהם .  הסיבה לכך נעוצה בהמצאה המופלאה של האחים רייט  המטוס .  במאה השנים האחרונות ,  התבררו אלה כיעילים מאוד בהובלה מהירה של משאות ואנשים .  יום לאחר השקת האייפון ,  הוא כבר היה בארץ .  יום לאחר השקת האייפד ?  גם .  אין סיבה שהיבוא האישי יפסח על הקינקט .  
הדיסוננס הזה ,  בין קלות הייבוא האישי והזמינות הגבוהה של מוצרים שכביכול לא הושקו מעולם בישראל ,  לבין נטייה של חברות כמו מיקרוסופט להתעלם מהיבוא הזה במאמצים שיווקיים ,  זאת למרות שגם הוא מכניס לחברה כסף ,  הוא בסיס תחושת העלבון .  אז נכון ,  מיקרוסופט לא מביאה את הקינקט לישראל ,  אבל להתלהב מכך שהוא יוצג על במה בכנס אנשי היי-טק ,  כשרק בכיר במיקרוסופט מורשה להשתמש בו ,  זה להתעלם מכך שמיקרוסופט כלל איננה רלוונטית בתחום הגיימינג בישראל ,  והיבוא האישי יקדים בוודאי גם את ההצגה ה"ראשונה בישראל ".  
יום אחד ,  ישכילו במיקרוסופט להבין שצרכנים מסתדרים גם בלי החברה בכל הנוגע לשינוע מוצרים ממקום למקום ,  וכי המאמצים העיקריים של החברה אמורים להיות בתחום השיווק .  כן ,  גם כשמדובר במוצרים מהם הסניף המקומי לא מרוויח ישירות .  ואז ,  יפסיקו בחברה להעליב את הצרכן ,  וינסו להפוך עצמם לרלוונטיים עבורו .
 
מיקרוסופט תראה קינקט בישראל :  למי אכפת ? 
כשבמיקרוסופט מתלהבים מכך שיראו את הקינקט על במה בישראל 4 ימים לאחר השקתו ,  הם שוכחים שלא אכפת לנו מהם

