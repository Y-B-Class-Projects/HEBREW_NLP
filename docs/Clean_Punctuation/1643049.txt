השקט של סעד חרירי ,  החכמה של נסראללה
בדיוק לפני 5 שנים נרצח ראש ממשלת לבנון רפיק חרירי .  הסורים נטשו ,  נסראללה התחפש למתון והיורש סעד חרירי יכול  ( בינתיים )  לישון בשקט .  והרוצח ?  השאלה הזו כנראה תישאר פתוחה
ב-14 בפברואר 2005 הרעיד פיצוץ אדיר את ביירות .  רפיק חרירי ,  ראש ממשלת לבנון הנערץ ,  חוסל עם 14 ממאבטחיו ומלוויו כשמכונית תופת התפוצצה ליד מכוניתו המשוריינת ,  בעת שחלף בסמוך למלון סנט ג'ורג' בביירות .
 בספרו 'רצח מר לבנון' ,  מתאר העיתונאי הבריטי ניקולס בלנפורד את ההלם והזעם שאחזו בלבנונים : " קהל רב התאסף סביב מעון האבן בקרייטם .  קשישה לבושה צעיף ישבה על הרצפה ,  מתנודדת ומקוננת .  הקהל געש בשקט מרוב כעס וצער .  ואז לפתע צעק אדם צעיר :  'הביטו פנימה אל לבבותיכם !  אנחנו יודעים מי עשה זאת !  סוריה !   (  ..  .)  - זה היה רגע מכונן ". 
חמש שנים בדיוק חלפו מאז אותו  " רגע מכונן ".  הכיבוש הסורי בלבנון הסתיים חודשיים וחצי לאחר ההתנקשות ,  מלחמת לבנון השנייה פרצה שנה וחצי לאחר מכן ,  ובנו של חרירי - סעד - מונה לראש ממשלת לבנון כארבע שנים וחצי לאחר שאביו נרצח באמצע היום ,  בלב העיר .  מי שניהל את אחד מתאגידי הבנייה הגדולים בעולם ובחר להתרחק מהפוליטיקה ,  נאלץ לרשת את אביו בהנהגת מפלגת  " אל-מוסתקבל ".  מאז מנסה חרירי להיכנס לנעליו הגדולות של אביו ,  רפיק - בנו של איכר עני מצידון שהפך לאיל הון ,  למנהיג ולפוליטיקאי מחונן .
" מדיניותו של סעד חרירי הולכת בעקבות מדיניותו של אביו ",  קובע פרופסור קייס פירו ,  מרצה ללימודי המזרח התיכון באוניברסיטת חיפה . " הוא פשרן ,  לא מעורר פרובוקציות ,  מנסה לדבר בטון נמוך ורגוע וכנראה שהוא מצליח ,  בעיקר בקרב העדה הסונית .  אני לא חושב שמישהו מקרב ההנהגות הנוכחיות הפועלות בלבנון רוצה לפגוע בחרירי ,  משום שהוא מסמל תקופה חדשה של פשרות בין העדות ובין המנהיגים ,  אבל לעולם אי אפשר לדעת .  הרי שניים-שלושה אנשים יכולים לקבל החלטה כזו ולפגוע בו ". 
לדברי פרופ' פירו ,  מאז חיסול רפיק חרירי לפני חמש שנים השתנתה האתנו-פוליטיקה בלבנון .  נסראללה ,  לטענתו ,  הוא אחד הגורמים המרכזיים שמנעו את פריצתה של מלחמת אזרחים במדינה : " הסורים יצאו לגמרי מלבנון בעקבות המחאה ,  וגם הקיטוב העדתי בין סונים ושיעים קיבל צורה חדשה שהתבטאה בבחירות בשנים 2005 ו-2009 .  מותו של חרירי ב-2005 שינה לגמרי את הפוליטיקה הפנימית של לבנון .  הוא היה עלול להביא למלחמת אזרחים מחודשת ומה שעצר אותה זה בעצם חכמתם של אנשי חיזבאללה .  הם עשו הכול כדי לרכך את המאבק העדתי בין הסונים לשיעים ".  
" מאז חיסול חרירי אנחנו רואים שבכל נאום שהוא נושא ,  מנסה נסראללה להרחיק את מלחמת האזרחים בין שתי העדות ובד בבד גם להסביר ללבנונים שהוא לא מעוניין לשנות את השיטה הלבנונית שקיימת בחלוקת השלטון ",  מסביר פרופ' פירו . " הקיטוב החדש נעצר בגלל חכמת מנהיגים כגון נסראללה וסעד חרירי .  חרירי השכיל להבין שבלבנון צריך לעשות הכול כדי להגיע להסכמים עם עדות אחרות ומנהיגים אחרים .  ניתן לראות זאת גם בביקורו האחרון של חרירי בסוריה ובהתקרבותו לחיזבאללה ,  ל'אמל' וליתר הסיעות הקיימות בלבנון ". 
פרופ' פירו מעריך כי לבנון יצאה מהמשבר בעקבות מות חרירי . " אנחנו לא יכולים לדעת מה יקרה מחר או מחרתיים ,  כי בלבנון כל דבר יכול להביא לשינויים ,  אך בינתיים העניינים נראים רגועים .  יש שקט מבפנים ומבחוץ .  ייתכן שהמשבר שפרץ לאחר מות חרירי לימד את כל האליטה הלבנונית שכל צעד לא מחושב יכול להביא להתפרצות ".  לדבריו ,  גם הכלכלה הלבנונית עברה משברים מאז מות חרירי אך בזמן האחרון חוזרת הצמיחה הכלכלית לארץ הארזים : " יש עדיין בעיות ,  אך יש גם סימנים של חזרה למסלול שלפני מלחמת האזרחים ". 
ועדיין נשאלת השאלה מה היה קורה אילו רפיק חרירי היה נותר בחיים ?  פרופ' אייל זיסר ,  מומחה לסוריה ולבנון מהחוג למזרח התיכון באוניברסיטת ת"א ,  סבור שלא היינו עדים לשינוי דרמטי במדינה : " יכול להיות שפה ושם דברים היו נראים קצת שונה ,  אבל נתוני יסוד של דמוגרפיה ,  התחזקות השיעים ,  אירן וחיזבאללה - לא היו משתנים .  חרירי לא יכול היה לשנות את נתוני היסוד .  חיזבאללה היה ממשיך בפעילותו בין אם חרירי היה ראש ממשלה ובין אם לאו ,  והוא היה אף חוטף את החיילים באותו בוקר ביולי 2006 ". 
יחד עם זאת ,  פרופ' זיסר טוען שבזכות קשריו המצוינים ותחכומו הרב ,  היה אולי חרירי מצליח למנוע את התלקחות מלחמת לבנון השנייה : " חרירי אמנם לא היה מצליח למנוע מחיזבאללה לפעול ולחטוף חיילים ,  אך יכול להיות שלא היינו עדים להתלקחות ,  כי חרירי היה משכיל ,  באמצעות קשריו הבינלאומיים ובאמצעות קשריו עם חיזבאללה ,  למתן את הלהבות .  אולי הוא היה מצליח באמצעות קשריו גם ללחוץ על ישראל להרגיע את גובה הלהבות באותה מלחמה ".  
ב-23 במאי 2009 פרסם העיתון הגרמני  " דר שפיגל "  דיווח בו נכתב כי ועדת חקירה של האו"ם מצאה כי ארגון חיזבאללה הוא שעומד מאחוריו ההתנקשות בחרירי .  הארגון כמובן דחה את ממצאי הוועדה . " לרפיק חרירי היו אמנם קשרים טובים עם חיזבאללה ,  היו לו מהלכים בארגון ,  הם התחשבו בו יותר ,  אך זה לא אומר שהוא היה מחוסן מחיסול .  סעד כעת עובר תהליך הדרגתי של התקרבות לחיזבאללה .  אולי עוד עשרים שנה הוא יהיה עם אותם קשרים שקשר אביו עם הארגון .  אבל עדיין נשאלת השאלה :  איך זה בדיוק עוזר לו ?  ". 

השקט של סעד חרירי ,  החכמה של נסראללה
בדיוק לפני 5 שנים נרצח ראש ממשלת לבנון רפיק חרירי .  הסורים נטשו ,  נסראללה התחפש למתון והיורש סעד חרירי יכול  ( בינתיים )  לישון בשקט .  והרוצח ?  השאלה הזו כנראה תישאר פתוחה

