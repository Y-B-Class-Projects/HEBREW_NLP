מסתבר שגם הדבורים אוהבות ניקוטין
ממחקר שנערך באוניברסיטת חיפה עולה כי דבורים מעדיפות צוף שמכיל גם ניקוטין וקפאין על פני צוף ללא חומרים אלה .  הניסוי הבא יבדוק האם הדבורים כמו בני האדם מתמכרות לניקוטין
בני האדם הם לא החיה היחידה בטבע אשר אוהבת קפאין וניקוטין .  מחקר שנערך באוניברסיטת חיפה העלה כי דבורים מעדיפות צוף בעל ריכוזים קטנים של ניקוטין וקפאין על פני צוף ללא חומרים אלה .  
המחקר ,  שנערך בחוג לביולוגיה אבולוציונית סביבתית באוניברסיטת חיפה ,  נבדק האם החומרים קפאין וניקוטין ,  הנמצאים בריכוזים שונים גם במספר סוגים של פרחים ,  מושכים את הדבורים אליהם .  החוקרים אפשרו לדבורים לבחור בין צוף מלאכותי שהכיל סוכר בריכוז המצוי בפרחים בטבע וריכוזים שונים של קפאין וניקוטין לעומת צוף  " נקי "  שהכיל רק סוכר .  
מהממצאים עלה כי הדבורים מעדיפות באופן מובהק צוף שמכיל ניקוטין וקפאין .  ריכוז הניקוטין המועדף על הדבורים היה כמו ריכוזו בטבע .  ככל שהריכוז עלה על ריכוז זה הן העדיפו באופן מובהק צוף  " נקי ". 
לדברי החוקרים ,  קשה לקבוע בוודאות האם החומרים הממכרים בצוף התפתחו במהלך האבולוציה כדי לייעל את תהליך ההאבקה ,  אולם אפשר לשער על פי הממצאים כי הצמחים שנבררו במהלך הברירה הטבעית היו אלו שפיתחו ריכוזים  " נכונים "  של חומרים ממכרים אלה כך שהם ימשכו את הדבורים ולא ידחו אותם ,  מה שכמובן מעניק להם יתרון גדול על פני צמחים אחרים .  החוקרים הדגישו שהניסוי הנוכחי הוכיח העדפה ולא התמכרות ,  וכעת בכוונתם לבדוק האם הדבורים אכן מתמכרות לניקוטין וקפאין .
 
מסתבר שגם הדבורים אוהבות ניקוטין
ממחקר שנערך באוניברסיטת חיפה עולה כי דבורים מעדיפות צוף שמכיל גם ניקוטין וקפאין על פני צוף ללא חומרים אלה .  הניסוי הבא יבדוק האם הדבורים כמו בני האדם מתמכרות לניקוטין

