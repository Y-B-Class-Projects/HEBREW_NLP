האיש שייפגע יותר מכולם מהמלצות ועדת חודק 
קבוצת אי.די.בי דומיננטית בענפים רבים במשק - אך עוצמתו של נוחי דנקנר ,  האיש ששולט בה ,  חזקה אף יותר .  הבעיה היא שכוחו של דנקנר אינו ניתן למדידה ,  ובעיקר - הוא אינו באחריותו של אף רגולטור
 >  >  זמן קצר לאחר הבחירות לכנסת ,  במארס 2009 ,  זכה ראש הממשלה המיועד ,  בנימין נתניהו ,  למחמאות מפתיעות מנוחי דנקנר .  היה זה בשיא המשבר ,  כשאנשי עסקים לחצו על משרד האוצר להכניס יד לכיס הציבורי ,  לנוכח מה שנראה כחוסר יכולתם לגלגל חובות ולפרוע איגרות חוב במועד .  דנקנר - שבאופן אישי לא נזקק לסיוע שכן הוא הכין עצמו ואת החברה שבשליטתו ,  אי.די.בי ,  למשבר באופן מוצלח - עקץ את שר האוצר היוצא ,  רוני בר-און ,  ושידר מסר לנתניהו : " משרד האוצר לא עושה מספיק .  למעשה ,  ישראל היא המדינה היחידה שלא עושה כלום ",  קבל דנקנר בפתיחת סניף שופרסל בנתיבות . " אם יש מישהו שלפי דעתי ראוי ,  יכול ומוכשר לעשות את העבודה שצריך לעשות ,  זה בנימין נתניהו ",  הוסיף להחמיא לנתניהו .  למרות זאת ,  נתניהו כראש ממשלה המשיך את מדיניות ממשלת אולמרט ועל אף המלצות צוות מאה הימים של הליכוד בראשות יובל שטייניץ ,  שנהפך אחר כך לשר האוצר שלו ,  נמנע נתניהו מלנקוט כל פעולה כדי לחלץ טייקונים מחובותיהם .  אלא שהטיפול בחובות החברות במגזר העסקי לקרנות הפנסיה ,  קופות הגמל וביטוחי המנהלים שב להעסיק את נתניהו ,  שר על לענייני כלכלה ,  כמו גם את דנקנר ,  המגייס הגדול במשק ,  חודשים מאוחר יותר .  הבוקר ,  כאשר יפורסמו המלצות ועדת חודק שמונתה על ידי משרד האוצר כדי לפתור את כשלי השוק שחשף המשבר ,  תעלה עוד יותר רמת העיסוק שלהם בעניין .   ( עוד על המלצות הוועדה בעמודים 2-3 )  .  באופן די תמוה עמדתו של נתניהו בנוגע לוועדת חודק עדיין לא ידועה ,  אבל מה שברור הוא שדנקנר מתנגד להמלצות שמטילות מגבלות חדשות על חברות המגייסות כסף בבורסה .  באחרונה נחשף ב-themarker כי בתוך כמה שבועות נפגש דנקנר עם נתניהו ועם שטייניץ .  אמנם כל הצדדים טענו כי בפגישות לא דובר על שוק האג"ח ,  וכי לא הוזכר שמו של דוד חודק ,  יו"ר הוועדה ,  אך ברקע להן עמדו כמובן ההמלצות שלו שמאיימות לשנות לרעה את המצב בענף גיוסי החוב . " רה"מ פגש את דנקנר במסגרת ידידות ארוכת שנים ביניהם ",  אישרו מלשכת נתניהו . " דנקנר לא ביקש מעולם שום בקשה מרה"מ ,  בשום נושא ,  לא בפגישה זו ולא בשום הזדמנות אחרת ",  המשיכה התגובה .  אי.די.בי בראשות דנקנר היתה בין הגופים היחידים שפירסמו את התנגדותם להמלצות בנייר עמדה מקצועי ומסודר שכלל ניתוח של מומחים ,  כחלק מההליך הציבורי של ועדת חודק . " מקריאת הדו"ח ניתן להתרשם כי הוועדה התעלמה ממושכלות יסוד בכלכלת שוק ובהינף קולמוס היא עשויה לפגוע בעקרונות על ,  שהם מאושיות היסוד של הכלכלה המערבית המודרנית ",  נכתב בנייר של אי.די.בי .  עורכי הדין של אי.די.בי כתבו עוד : " מעיון בדו"ח הביניים ובהמלצות הכלולות בו בולט חוסר התאמה בין המשמעויות הנרחבות ומרחיקות הלכת של הדו"ח על שוק ההון הישראלי ,  אל מול העובדה שחלקים גדולים מהדו"ח לוקים בחסר של תשתית ראייתית ואינם נתמכים בראיות כלכליות .  במיוחד בולט לעין החסר בתשתית ראייתית שתצביע על כשלי שוק אמיתיים בשוק החוב הקונצרני ,  שבכוחם להצדיק התערבות כה קיצונית של הרגולטור ".  דנקנר פועל נגד המלצות חודק גם באמצעות עמי אראל ,  מנכ"ל חברת דסק"ש מקבוצת אי.די.בי .  אראל מציג את עמדת הקבוצה נגד ההמלצות בכנסים בהם הוא משתתף ובדיונים עם הוועדה .  אפשר להבין את ההתנגדות :  קבוצת אי.די.בי היא אחד הלווים הגדולים במשק ,  שלחברותיה התחייבויות של 28 מיליארד שקל באג"ח .  קושי במדידת הריכוזיות ועדת חודק היא המקום שבו ההון פוגש רגולציה .  דנקנר מנסה להשפיע על המלצותיה בזכות עוצמתו הפרושה על פני תחומים רבים במשק ,  ובאמצעות מערך הקשרים שלו שמתחילים בנגישות לראש הממשלה ,  ומסתיימים בהעסקת רגולטורים ופוליטיקאים לשעבר .  אי.די.בי היא דוגמה טובה לקושי במדידת עוצמת הריכוזיות .  החברה פועלת בכמה ענפים שבהם היא דומיננטית במיוחד כמו ביטוח ושוק ההון ,  סלולר ,  רשתות שיווק ונדל"ן .  בתחום המלט ,  נשר שבבעלות הקבוצה היא מונופול החולש ,  ככל הנראה ,  על כ-95% מהשוק .  התחרות היחידה שיש בו היא מיבוא .  הכנסות החברה ב-2008 היו 1.56 מיליארד שקל ,  והרווח הנקי היה 183 מיליון שקל .  בתחום התקשורת מחזיק דנקנר ,  בין השאר ,  בחברת סלקום ,  המחזיקה בכ-35% מענף התקשורת הסלולרית  ( יותר מ-3 מיליון מנויים )  .  הכנסותיה ב-2008 הסתכמו ב-6.4 מיליארד שקל והרווח היה כמעט מיליארד שקל .  בתשעת החודשים הראשונים של 2009 הרוויחה סלקום 915 מיליון שקל .  בתחום הקמעונאות שולט דנקנר ,  בין השאר ,  בשופרסל המחזיקה כ-37% מהשוק .  הכנסותיה ב-2009 הסתכמו ב-11 מיליארד שקל והרווח הנקי שלה הגיע ל-323 מיליון שקל .  בתחום הביטוח מחזיקה כלל ביטוח מקבוצת אי.די.בי בכ-17% משוק הביטוח הכללי  ( ביטוחי דירות ,  רכב ורכוש )  .  היא נמנית עם חמש החברות הגדולות ,  לצד מגדל ,  מנורה ,  הראל והפניקס ,  המחזיקות יחד 67% מהשוק .  לכאורה ,  בכל ענף כזה אפשר לטפל באופן נקודתי בהיבטים הנובעים מריכוזיות או מרמת תחרות נמוכה .  כך למשל ,  בשוק הביטוח יכול המפקח על הביטוח לתת מענה לתחרותיות הנמוכה ,  ואילו בשוק הסלולר אמון משרד התקשורת על הרגולציה בענף .  בכל אחד מהענפים מופקדת רשות ההגבלים העסקיים על שמירת התחרות ,  ובידיה כלים לאמוד אותה לפי ענפים ותתי-ענפים .  זאת אחת הסיבות לכך שבשבוע שעבר הוגש כתב אישום נגד מנכ"ל שופרסל ,  אפי רוזנהויז ,  בשל ניסיון להגיע לכאורה להסדר כובל בלתי חוקי ,  כדי לפגוע במתחרה רבוע כחול .  ואולם עוצמתו של מי ששולט באי.די.בי על כל זרועותיה אינה נמצאת בתחום אחריותו של איש ,  ולרשות ההגבלים העסקיים אין כלים כמותיים למדידתה .  העוצמה הזו באה לידי ביטוי כאשר אינטרסים של הקבוצה עלולים להיפגע ,  כמו למשל בהמלצות ועדת חודק .  טייקון העשור דנקנר הגיע למעמדו בשלב ראשון בזכות כישרון ,  תעוזה ומזל .  הוא אמנם נולד למשפחה עשירה ,  אולם העובדה שפתח פער עצום מול בני הדודים שלו - דני ,  גדי ודורי דנקנר ,  שהחלו מאותה נקודה - מדגישה את יכולותיו .  לפוטנציאל של אי.די.בי נחשף בסוף שנות ה-90 ,  כשכיהן כיו"ר ועדת האשראי של בנק הפועלים .  כשעסקת מכירת הקבוצה לחברת קרדן קרסה ,  החליט להשתלט על התאגיד בעצמו .  הוא אירגן גרעין שליטה שכלל את גנדן ומשפחות מנור וליבנת וניהל משא ומתן קשה ורב תהפוכות .  לאחר הרכישה הפגין כישרון ניהולי מרשים בביצוע מהלכים ארגוניים ופיננסים ,  שהפכו את התאגיד מאוסף חברות לעסק מגובש יחסית הנשלט מלמעלה .  דנקנר ,  הטייקון הבולט ביותר שהצמיח העשור האחרון ,  הוא גם האיש החזק ביותר במגזר העסקי כיום והמשפיע ביותר על האזרח הקטן ,  בכוח הכלכלי שהוא מרכז ובכישוריו למנף כל זאת להצלחה עסקית .  הריכוזיות במשק כמעט לא השתנתה בעשור החולף מבחינת מספר המשפחות השולטות ,  מכיוון ששחקנים ותיקים יצאו ממעגל ההשפעה וחדשים רכשו את נכסיהם .  עם זאת ,  העוצמה האישית של כמה טייקונים ,  ובראשם דנקנר ,  זינקה דרמטית .  דנקנר רכש ביושר את העוצמה שבידיו ,  בעבודה קשה ,  מבלי להפר חוקים ומבלי לקבל יחס מועדף מהרגולטורים ,  בכך שהפך את התאגיד המנומנם שרכש ב-2003 מידי משפחות רקנאטי וקרסו לתאגיד שעוצמתו מטילה אימה על רבים .  משפחות רקנאטי וקרסו הפקידו את הניהול השוטף בחלקים שווים ,  פחות או יותר ,  בידי שניים - ליאון רקנאטי ובן דודו ,  אודי רקנאטי .  למעשה ,  פעל התאגיד כשתי יחידות נפרדות ,  מכיוון שבני הדודים לא הרבו לשתף פעולה .  כל יחידה שכזו פעלה כאוסף חברות עצמאיות עם מנכ"ל עצמאי ,  כשבני הדודים מכהנים בחלקן כיו"רים ,  בדרך כלל לא פעילים במיוחד .  דנקנר יצר מבנה תאגידי דומיננטי ,  שעבר לכל אורך שדרת הניהול של החברות הבנות והנכדות .  הוא הבהיר שהמטה ירכז את כל הפעילויות משיקולי שליטה וחיסכון - החל ברכישת ציוד משרדי וכלה ברכישת שירותי פרסום וייעוץ משפטי .  דנקנר החיל על כל החברות שיטת ניהול אחידה ,  שאחד העקרונות הראשונים בה היה תשואה להון - כלומר חתירה לרווח גבוה כל שניתן .  כפועל יוצא מכך ,  החברות החלו להתחרות זו בזו על התשואה להון .  בהמשך הבהיר לכולן ,  כי הן יצטרכו להתמודד עם החברה האם על אותה תשואה .  כלומר ,  חברה תצטרך להציע השקעה נושאת תשואה נאה לרווחיה ,  ואם לא תמצא כזו ,  יועברו הרווחים כדיווידנד לחברה האם ,  שתדע מה לעשות אתם .  האתגרים הללו הפכו אמנם את החברות ליעילות יותר וממוקדות מטרה ,  אולם גם הפכו אותן ליותר אגרסיביות .  חברות הליבה של דנקנר עשר חברות גדולות הוגדרו חברות ליבה של אי.די.בי .  אלה כוללות את סלקום ,  מכתשים אגן ,  שופרסל ,  כלל ביטוח ,  נשר ,  נכסים ובניין ,  גיוון אימג'ינג ,  נטוויז'ן-ברק ,  נייר חדרה וגולף .  דנקנר מפקח אישית על חברות אלה .  שנה ורבע לאחר רכישת אי.די.בי השתלט דנקנר על סלקום ,  שבה החזיק אחזקות מיעוט ,  ועל רשת המרכולים קלאבמרקט ,  שסופחה לשופרסל והפכה אותה לענק קמעונאי אגרסיבי .  ניסיונותיו להמשיך להגדיל את כוחו באמצעות רכישת שליטה בבנק הפועלים טורפדו על ידי רשות ההגבלים .  זו גרמה לו לסגת משתי רכישות נוספות - של ניו פארם ,  שהיתה מעצימה את כוחו הגדול ממילא בקמעונות ,  ושל הנסון ישראל ,  שהיתה הופכת אותו לדומיננטי מדי בשוק חומרי הגלם לבנייה ,  מאחר שהוא מחזיק כבר בנשר .  עם זאת ,  הרשות לא יכולה לעצור את התרחבותו לתחומים חדשים - דנקנר אוהב לומר כי כשהוא כובש פסגת הר ,  הוא מחפש את הפסגה הבאה - כמו שקורה עם כניסתו כעת לתחום חיפושי הגז .  עורכי דין ורואי חשבון שפע האחזקות של דנקנר מקנה לו שליטה ניכרת בשוק העבודה .  החברות שבבעלותו מעסיקות באופן ישיר עשרות אלפי עובדים לפחות .  בנוסף ,  הן מספקות תעסוקה מתמשכת ללא מעט משרדים של נותני שירותים ,  כדוגמת עורכי דין ,  בנקאי השקעות ודומיהם .  על פי דברים שחלק מאנשים אלה סיפרו ניתן להניח ,  כי בקרב נותני שירותים מתעוררת בעיה כשהם מתבקשים לייצג מתחרים של דנקנר ,  מחשש לאובדן אופציה לקבלת עבודה ממנו .  עורכי הדין מספרים כי במשרד עוה"ד של פיני רובין הרגישו זאת היטב ,  לאחר שזה ייצג את שרי אריסון נגד דנקנר ,  במהלך שנועד להרחיקו מבנק הפועלים .  כבר זמן רב שדנקנר בוחן השקעות בחו"ל ,  ובצדק .  דו"ח של חברת ייעוץ שהזמין זמן קצר לאחר רכישת אי.די.בי קבע כי הקבוצה נטועה עם שתי רגליה במשק הישראלי ,  וכדי לנהל טוב יותר את הסיכונים ,  ראוי שרגל אחת שלה תהיה בחו"ל .  דנקנר אכן בחן לאורך השנים רכישות בחו"ל ,  לדוגמה בתחום התקשורת ,  אולם אלה הניבו השקעות ספורות ,  בעיקר בפיננסים ונדל"ן .  הסיבה לאי ההשקעה היתה מוצדקת :  בתקופת טרום המשבר הכלכלי המחירים של החברות לרכישה היו גבוהים .  אחד הפתרונות שנבחרו היה רכישת כור ,  המחזיקה במכתשים אגן ,  שלה פעילות נרחבת בחו"ל .  דנקנר ביצע שתי השקעות ענק בחו"ל - האחת כושלת ,  שבמסגרתה נרכשה קרקע להקמת פרויקט מלונאות ענק בלאס וגאס ;  והשנייה מוצלחת במיוחד ,  שבמסגרתה נרכשו ונמכרו מניות בבנק השווייצי קרדיט סוויס ברווח של מיליארדי שקלים .  בסוף 2009 הודיע דנקנר כי בכוונתו להפוך את אי.די.בי לתאגיד גלובלי שהמטה שלו בישראל .  הקשרים הפוליטיים של דנקנר לא מקפחים גם את מוסד הנשיאות ואת השרים המעניינים את עסקיו .  ערב בחירתו של שמעון פרס לנשיא הכריז דנקנר על תמיכתו בו ובאוטובוס הבכירים שסייר בינואר במגזר הערבי ישב דנקנר ליד פרס .  מי שלעתים מכשיר לדנקנר את הקרקע לקשרים הטובים עם פוליטיקאים הוא עורך דינו ,  רם כספי .  את קשריו עם הרגולציה הממשלתית ידע דנקנר לבסס באמצעות רכש ממשלתי .  חיים גבריאלי ,  יד ימינו שמשמש כיום בתפקידים בכירים בקבוצה ,  היה בעבר עוזר שר האוצר .  בנוסף צורף לצוות ההנהלה הבכיר של גנדן ,  החברה הפרטית שבשליטתו ,  נציב מס הכנסה לשעבר יוני קפלן .  כשדנקנר הקים קרן השקעות בתחום הבריאות בתחילת 2007 הוא גייס את שר הבריאות לשעבר ,  דני נווה ,  שהיה חבר ליכוד ומקורב לנתניהו .  בכיר נוסף שהצטרף לקבוצה הוא הרמטכ"ל לשעבר דן חלוץ ,  שמונה ליו"ר סטרלינג ,  חברת סטארט-אפ שפועלת תחת אי.די.בי .  שר נוסף לשעבר שהועסק אצל דנקנר הוא רוני מילוא .  דנקנר מעסיק גם את בכירי רשות ני"ע לשעבר אריה מינטקביץ ואיל סולגניק .
 
האיש שייפגע יותר מכולם מהמלצות ועדת חודק 
קבוצת אי.די.בי דומיננטית בענפים רבים במשק - אך עוצמתו של נוחי דנקנר ,  האיש ששולט בה ,  חזקה אף יותר .  הבעיה היא שכוחו של דנקנר אינו ניתן למדידה ,  ובעיקר - הוא אינו באחריותו של אף רגולטור

