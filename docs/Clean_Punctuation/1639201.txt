מתיחת שרירים בישורת האחרונה
לישראל יש יסוד להניח כי חמאס רגיש במידה מסוימת לתגובת ממשלות העולם שבאורח רשמי עדיין מחרימות אותו כארגון טרור .  הנהגתו בעזה רגישה .  גם בדמשק .  
שתי זרועות ההנהגה האלה יודעות כי הממשלה בירושלים מציעה להן עיסקה מרחיקת לכת תמורת שחרורו של גלעד שליט .  אפילו מי שסבורים - כמוני - כי המחיר מופרז מוצאים שביב של גאווה בכך שמדינת היהודים כה מרחיקה לכת למען בן שבוי .  
אין אפוא מחלוקת בציבוריות הישראלית כי נחוץ להעמיד את ממשלות העולם הנאור על גובה המחיר הזה כדי להגביר ולהפיק לחץ בינלאומי על חמאס לסיים את המשא ומתן המתיש .  
בנימין נתניהו הבטיח אתמול במסיבת עיתונאים משותפת עם עמיתו האיטלקי סילביו ברלוסקוני כי אם חמאס מעוניין בעיסקה יש לא רק עם מי לדבר אלא גם על מה לגמור .  חבל אולי שנתניהו לא ניצל את הביקור האחרון בגרמניה כדי לקדם את המטרה שנועדה להבהיר לעולם מה הוא המחיר הכבד שאפילו עליו מסרב לפי שעה חמאס להסכים .  
ראוי לזכור כי על פי הדיווחים חלק מהגמישות לכאורה שגילה חמאס - כמו הוויתור על שחרורו של מרואן ברגותי - משחקת לידיו .  
אך אם חאלד משעל ואיסמעיל הנייה האטו את המשא ומתן כחלק מתכסיס שנועד להשיג את גיבויו של המתווך הגרמני וכמבחן לעצביה של הממשלה בירושלים כי אז תגובת משפחת שליט מדברת בעד עצמה .  מעתה אין היא קוראת רק לממשלת ישראל לגלות יתר רוחב לב .  היא פונה בשלב כה קריטי דווקא לחוטפים המחזיקים בבנה לגלות יתר אחריות כלפי האינטרס של העם הפלסטיני .  
הדעת צריכה לתת כי לאחר דו-קרב מילולי חריף חזרו שני הצדדים לשמור על שתיקה גמורה .  לא מפני שהכל קפא אלא מפני שממשיכים לדבר .  ככל שיצהירו פחות כך אי אפשר יהיה לומר להם בבוא היום כי ויתרו יותר .  
העובדה שדובר חמאס שבר לפתע את השתיקה ודיבר אתמול על קיפאון אינה עדות לניתוק מגע אלא למתיחת שרירים ועצבים בישורת האחרונה של ההתדיינות .  

מתיחת שרירים בישורת האחרונה
nan
