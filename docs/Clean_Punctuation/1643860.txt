הכל חוץ מגלקטיקוס
העיתונים מתקשים לבצע מהלכים במועדון ,  השחקנים ממלאים בדבקות הוראות טקטיות ,  הכוכבים כבר לא רבים בחדר ההלבשה והצעירים מקבלים הזדמנות הוגנת .  קבוצת החלומות החדשה של ריאל מדריד היא קודם כל קבוצה ,  שרחוקה מלהזכיר את הפרויקט הפסיכוטי מפעם
כאשר פלורנטינו פרז החל בפרויקט הגרנדיוזי שלו בתחילת המילניום ובנה בריאל מדריד את קבוצת הגלקטיקוס המקורית ,  הוא למעשה פתח עידן חדש בכדורגל העולמי ,  לפיו הפן הכלכלי משחק תפקיד לא פחות מכריע מזה המקצועי .  פרז הציף את מדריד בכוכבים הגדולים ביותר של אותה תקופה ,  תוך הקפדה על צירוף סופרסטאר מדי עונה .  הפרויקט התחיל בצורה נפלאה ,  כשהמועדון רשם הכנסות שיא מפרסום ומרצ'נדייז וגם קצר הצלחות על כר הדשא ,  כולל זכייה בליגת האלופות ב-2002 ,  אך קרס לחלוטין בשלב מסוים ,  כשהשיא היה עם פיטוריו המיותרים של ויסנטה דל בוסקה .
 פרז עזב את תפקידו בבושת פנים ,  אך חזר אליו בתחילת העונה הנוכחית עם הבטחה לפרויקט שאפתני עוד יותר ,  הגדול שידע הכדורגל העולמי .  גלקטיקוס 2.0 .  ואכן ,  הנשיא היומרני התעלם מחובות הענק ,  נעזר בהלוואות מהבנקים ,  שלף את פנקס הצ'קים והשקיע מעל 250 מיליון יורו בשחקני רכש מהמובילים בעולם ,  כשבין היתר הנחית בסנטיאגו ברנבאו תוך חודש את קאקה וכריסטיאנו רונאלדו וניפץ פעמיים את שיא ההעברות .  
לכאורה ,  שבירת השוק הזו הייתה אמורה לשנות שוב את כללי המשחק ,  עוד יותר מאשר היה בקדנציה הראשונה של פרז .  בפועל ,  ריאל מדריד הנוכחית ,  למרות הכוכבים הגדולים והשיגעון הכספי של חודשי הקיץ ,  היא הכל מלבד קבוצת גלקטיקוס ,  במובן החיובי של הרעיון .  דווקא קבוצה כזו ,  שלא מכרה חולצות ומוצרים נלווים כפי שעשתה קודמתה ולא מסתנוורת מאור הזרקורים ,  יכולה להיות זו שתגשים את מטרת העל של המועדון ותחזיר את תואר ליגת האלופות למדריד .
 ב-23 בינואר ביקרה ריאל מדריד באלבניה ,  שם קיימה משחק ידידות מול העולה החדשה גרמוזי ,  שהבעלים המילארדר שלה ניאות לשלם 2 מיליון יורו למועדון הפאר הספרדי עבור ההשתתפות .  האירוע הגרנדיוזי שהוכרז כיום חג באלבניה ,  הסתיים בקטסטרופה מוחלטת ,  כאשר במגרש שררה עלטה עקב הפסקת חשמל ושחקני שתי הקבוצות נאלצו להמתין 90 דקות לפני שהופעל גנרטור הגיבוי שאפשר את קיום המשחק .  עיתוני מדריד חגגו על הפרשה ,  וכתגובה בחרו באלבניה את השעיר לעזאזל התורן ופיטרו את מנהל האצטדיון .  לצערם של העיתונים המזוהים עם ריאל ,  זה האדם היחיד אשר הם גרמו לפיטוריו .  
בתחילת העונה ,  ובמיוחד אחרי הפיאסקו בגביע מול אלקורקון ,  העיתונים 'אס' ו'מארקה' יצאו מגדרם כדי להביא לפיטוריו של מנואל פלגריני ופשוט חירבו את סיכוייה של הקבוצה להתחבר באמצעות קמפיין מתוקתק ומפוקפק .  איכשהו ,  בניגוד למקרים רבים מהעבר ובעיקר הודות לגיבוי מפתיע מצד חורחה ולדאנו ,  שלא הסכים לקחת על עצמו את תפקיד המאמן כשפרז הלחוץ ביקש זאת ממנו ,  פלגריני שרד וקיבל את הזמן הדרוש לחבר את אוסף השחקנים המוכשר מאין כמוהו העומד לרשותו ,  לכדי יחידה מגובשת אחת .
 בניגוד לאנשי התקשורת שהניעו את הקמפיין השלילי ,  המאמן הצ'יליאני וצוותו המקצועי לא נפלו לרגע למלכודת ההשוואות ,  גם כשנראה כי העסק נשמט מבין ידיהם .  כשנשאל על ברצלונה ,  השיב פלגריני כי  " מדובר בקבוצה עדיפה כרגע ,  אנחנו לא יכולים להציג את הכדורגל שלה ".  כאשר התבקש להתייחס לקבוצה שלו לעומת הגלקטיקוס של תחילת העשור ,  התחמק באלגנטיות והעדיף לפרגן לשחקניו .  ההשוואות הללו יצרו כלפי חוץ את הרושם כאילו ריאל מדריד מאכזבת בגדול ,  כפי שקיוו בעיתונים הגדולים ,  אך האמת היא שהן שירתו בצורה מושלמת את פלגריני והשחקנים שלו .
 הם ידעו לעשות את העבודה בצורה סולידית והשוו השבוע את שיא הנקודות של המועדון לתקופה זו של העונה - 53 נקודות ב-22 משחקים .  ועם מספרים כאלה גם למלעיזים קשה להתווכח . " זו הייתה אחת המטרות הראשונות של הקבוצה - להשיג יציבות ומערך קבוע ",  הסביר קפטן ריאל מדריד בעבר ,  מנואל סאנצ'יס ,  בטורו ב'מארקה' . " אמנם נדרשו לכך מספר חודשים ,  אבל מהנקודה הזו אפשר לצאת קדימה ,  להתמודד עם ברצלונה ולנסות לזכות בשני התארים שעוד נותרו .  עקביות היא מילת המפתח בריאל בחודשיים האחרונים ". 
ככל שחולף הזמן ריאל מדריד מתאימה עצמה לכדורגל של מנואל פלגריני .  כדי לעשות זאת ,  היא הייתה צריכה להתנער מהתלות המוחלטת בכריסטיאנו רונאלדו .  הפורטוגלי סחב את הקבוצה על גבו עם שערים חשובים ברגעים קשים ,  אולם דווקא בפעמים שנעדר  ( עקב הרחקות מטופשות שלימדו על השפעת הסביבה הלוחצת עליו )  ראינו ריאל משוחררת יותר ומהנה יותר .  רונאלדו הוא למעשה היחיד שבאמת נכנס לנישת הגלקטיקו .  שאר שחקני הרכש היקרים ,  בין אם זה קאקה וצ'אבי אלונסו הנחבאים אל הכלים או קארים בנזמה המתבודד ,  לא תואמים את ההגדרה . 
" יש סביבו גדודי עיתונאים וכל מילה ומעשה שלו יוצרים הדים נרחבים ",  תיאר דני ,  חלוץ העבר יליד קטלוניה שגדל דווקא במחלקת הנוער של ריאל מדריד ובהמשך חזר הביתה ולבש את מדי ברצלונה . " זה לא קל להיות בסיטואציה כזו ,  אבל נראה שהוא באמת אוהב את זה .  ברגע שרונאלדו יתנער מעט מהמניירות וישתלב באופן סופי עם המשחק הקבוצתי ,  ריאל מדריד תהפוך לקבוצה אימתנית .  הוא הרי השחקן הכי מוכשר בליגה ". 
האיש שפרח בימים בהם רונאלדו ישב ביציע ,  ולמעשה מדגים את השינוי בריאל מדריד ,  הוא אסטבן גראנרו ,  שבעזרת גיבוי והדרכה נכונה ממאמנו ושמירה על יכולת יציבה עשוי להפוך ביום מן הימים לאנדרס אינייסטה של ריאל .  הקשר הנפלא של ברצלונה פילס דרכו בין סוללת כוכבים מרשימה וקישור עמוס במיוחד שהיה לקטלאנים ,  וגם גראנרו נמצא כעת בנקודת זינוק דומה .  הקשר הצעיר שחזר לקבוצה אחרי תקופה מוצלחת בחטאפה למרות שלא הופיע ברשימת הבקשות של פלגריני ,  מהווה עבור קהל האוהדים את הדבקות במסורת ,  גם אם המקרה שלו הוא יחיד במינו כרגע ,  במיוחד כאשר בברצלונה ממשיכים לקדם שחקנים ממחלקת הנוער לקבוצה הבוגרת . " אין גאווה גדולה יותר מהשילוב המוצלח של גראנרו ",  טען סאנצ'יס . " אולי הוא יפתח את הדלת לאחרים ויגרום לפלגריני להאמין גם בשחקני הקנטרה ". 
כאמור ,  ריאל אולי לא מבריקה כפי שפנטזו אוהדיה בעקבות משחקי הפתיחה בליגה ,  אבל בהחלט נראית לאחרונה מפוקסת ומחוברת .  קבוצה בצלמו של פלגריני . " בדיוק כמו ויאריאל ,  רק הרבה הרבה יותר מוכשרת ומסוכנת ",  נכתב ב'אל פאיס' אחרי הניצחון המרשים על לה קורוניה בריאזור ,  בו לא ניצחו הבלאנקוס 18 שנים . " ריאל הנוכחית היא קבוצה מסודרת ,  נחושה וחסינה מנטלית ".  בתחילת העונה היה זה לסאנה דיארה שבלט ,  לאחר מכן היגואין החל לפרוח ולהבקיע בצרורות ולאחרונה גראנרו הוא המצטיין שמספק רעננות בקישור ,  כאשר ההגנה ממשיכה להתייצב למרות חסרונו של פפה הפצוע .  בקיצור ,  הכי רחוק מגלקטיקוס נוצצים . 
" אי אפשר להגיד על ריאל שהיא גלקטית .  זו לא קבוצת החלומות ",  טען דני ,  ששיחק בריאל בימים בהם היו בקבוצה פרננדו היירו ,  פרננדו רדונדו ,  פג'ה מיאטוביץ' ועוד רבים וטובים ,  ולאחר פרישתו עבר לייצג את קבוצת הקט רגל של המועדון . " הרבה השתנה מהימים שלנו ,  בעיקר בגלל המעורבות של התקשורת והכסף הגדול שנכנס ,  אבל למרות כל זה דווקא הכדורגל הפשוט והגיבוש הקבוצתי יכולים לעשות את ההבדל במאבק של ריאל עם ברצלונה ,  שהיא קבוצה טובה ומלהיבה יותר ". 
בתקשורת הקטלאנית ממשיכים לזלזל ביריבה  ( "אין מה לדאוג .  ביכולת הזו ,  למרות שהפער עומד כעת על שתי נקודות בלבד ,  הוא בטח יצמח לעשר אחרי הקלאסיקו ")  ובמדריד מחכים בפינה למעידה קטנה כדי לשלוף מחדש את כותרות  " פלגריני הביתה ",  אבל במועדון עצמו משדרים ביטחון ושומרים על שקט יחסי ומפתיע למדי כשמדובר במועדון כל כך גדול .  מאבקי האגו ,  אם קיימים ,  נותרים עד כה עמוק בחדר ההלבשה וגם פרשת גוטי טופלה צורה ראויה מצד פלגריני ,  שאפילו הצליח להרוויח מחדש את הקשר המוכשר אך פרובלמטי ,  והושווה בשל כך על ידי האוהדים לדל בוסקה הזכור לטוב .  אצל המאמן המשופם ,  כזכור ,  זה נגמר עם תואר אירופי בארון .
 
הכל חוץ מגלקטיקוס
העיתונים מתקשים לבצע מהלכים במועדון ,  השחקנים ממלאים בדבקות הוראות טקטיות ,  הכוכבים כבר לא רבים בחדר ההלבשה והצעירים מקבלים הזדמנות הוגנת .  קבוצת החלומות החדשה של ריאל מדריד היא קודם כל קבוצה ,  שרחוקה מלהזכיר את הפרויקט הפסיכוטי מפעם

