10 המכות לחיסכון האישי
אף נביא לא יוביל אותנו מהעבדות למינוס אל חירות כלכלית .  הגדלת החיסכון הפרטי היא משימה אישית שכדי להצליח בה צריך להכיר את האויבים שאוכלים לנו את הכסף בלי שנרגיש
 >  >  10 מכות הטיל הקדוש ברוך הוא על אויבינו ,  המצרים הקדמונים .  רבותינו נתנו בהן סימנים :  דצ"כ עד"ש באח"ב .  בזכות המכות האלה  ( וגם בזכות הנהגה פוליטית נחושה ויוצאת דופן של משה רבנו ואחיו אהרון )  יצא עמנו מעבדות לחרות .  וירא כי טוב .  והנה חלפו להן 4,000 שנה ,  ושוב נידונים רבים מבני עמנו לחיי עבדות .  עבדות למינוס הכרוני בחשבון הבנק ,  עבדות לחשבון כרטיס האשראי שתמיד מפתיע לרעה ועבדות להררי החשבונות שנערמים בכל חודש בתיבת הדואר .  האם יש מוצא מהעבדות הזו ?  האם יימצא הנביא הפיננסי שיוליך אותנו מחשיכה לאור גדול ,  ויצלח יחד עמנו את המדבר הצחיח של האוברדראפט ?  הפעם נראה שלא .  בעידן המודרני החיסכון הפרטי הוא משימה אישית לגמרי ,  והנבואה - אתם יודעים כבר למי היא ניתנה מאז שחרב בית המקדש .  למזלנו ,  בעידן האינטרנט והמידע הזמין ישנם שפע של אתרים שמספקים עצות וטיפים איך להוציא פחות ,  לחסוך יותר ולהשקיע את כספנו בתבונה .  אז מיהם האויבים הקשים ביותר של חשבון הבנק ?  מהן המכות העיקריות שמחבלות לנו בתיק ההשקעות ?  הנה כמה אפשרויות :  1 .  ראוותנות - מוציאים יותר מהמשכורת בזה בעצם מתחיל הכל .  מי שמוציא יותר מהכנסתו השוטפת לא יכול לחסוך .  החשבון הוא פשוט .  לאנשים שמשתכרים משכורת מינימום אכן קשה לחיות רק מהכנסתם השוטפת ,  אבל הוצאות שגדולות מההכנסות אינן נחלתם הבלעדית של העניים .  גם בעשירון העליון ישנם אנשים שמוציאים יותר מהמשכורת החודשית שלהם .  מדוע ?  אולי משום שהם לא יכולים להתאפק .  אולי משום שהם רוצים לעשות רושם ולנופף בעושרם והצלחתם כלפי סביבתם .  לפני עידן המשבר הפיננסי של 2008 ,  אמריקאים רבים חיו מעבר ליכולתם ומימנו את הצריכה השוטפת באמצעות נטילת חובות ושבירת חסכונות .  כיום נראה שהציבור האמריקאי חוזר לשפיות ,  ושיעורי החיסכון בארה"ב עולים .  בישראל ,  לעומת זאת ,  נדמה שחגיגת הצריכה מעולם לא פסקה .  אפשר לקוות שמי שקונה מכנסי מעצבים ב-2,000 שקל או רכב שטח ב-250 אלף שקל עושה זאת בכסף הפנוי שלו ,  ולא ממשכן את עתידו .  2 .  תאוות בצע - מנסים להתעשר מהר הרצון להתעשר מהר עלול דווקא להיות מכשול בדרך להשגת עצמאות כלכלית .  אנשים שרוצים להתעשר מהר נוהגים לקחת סיכונים גדולים ולעשות טעויות בדרך .  הם ייטו לקצר תהליכים ,  ישקיעו במניות בשיעור גבוה מדי וינהרו אחר מניות מסוכנות ואופנתיות שעולות מהר ויורדות עוד יותר מהר .  כשהשוק יהפוך כיוון הם ייבהלו וימכרו ,  ורק לאחר שהשוק יתאושש הם יחזרו אליו .  לרוב זה יהיה מאוחר מדי .  באתר האינטרנט getrichslowly.org ,  שמספק עצות פיננסיות בסיסיות ,  נאמר לא פעם שאנשים נהנים מכסף רק כאשר לחבריהם יש פחות משיש להם .  הבעיה היא שכולם נמצאים במרוץ להשגת אותם דברים ,  ותמיד יהיו אנשים שיש להם פחות . " אתם צריכים לעשות מאמץ אמיתי להתעלם ממה שיש לאנשים אחרים ולהתרכז בצרכים האמיתיים שלכם ",  נכתב שם .  או כמו ששאל באד פוקס ,  הברוקר הצעיר מהסרט  " וול סטריט ",  את גיבור הסרט הטייקון גורדון גקו : " תגיד לי גורדון :  כמה זה מספיק ?  "  3 .  חוסר תכנון - לא מגדירים יעדים הצעד הראשון כדי להתאים את ההוצאות להכנסות הוא לדעת כמה אתם מוציאים .  לרוב האנשים יש מושג כללי מהן הוצאותיהם החודשיות ,  אבל ההבדל בין מושג כללי לבין ההוצאות בפועל יכול להגיע לאלפי שקלים .  תכנון נכון הוא לא רק הוצאות .  אחד הדברים החשובים למי שמנסה להרוויח מהשקעות לאורך זמן הוא להגדיר יעדים - יעדי חיסכון ויעדי זמן .  כך למשל ,  מי שיודע שהוא יכול להפקיד כסף לזמן ממושך ולא לגעת בו ,  יוכל להיחשף ביתר קלות למכשירים פיננסיים מסוכנים יותר ,  כאלה שתוחלת התשואה מהם גבוהה יותר .  מי שיודע כי צפויה לו הוצאה גדולה בטווח זמן ידוע מראש  ( רכישת מכונית ,  נסיעה לחו"ל או מימון לימודים )  צריך לתכנן מראש מהם המקורות שבעזרתם יבצע את ההוצאה ,  כמה מזה ישקיע מהונו העצמי וכמה ייקח בהלוואה .  תכנון מראש ואימוץ אסטרטגיית השקעות שניתן להתמיד בה הם צעד ראשון וחשוב כדי למקסם את התשואה בכל תיק השקעות .  4 .  עצלנות - לא עוקבים אחר ההוצאות כולנו אוהבים להיות ספונטניים מדי פעם ולהוציא כמה שבא לנו .  הבעיה היא שלרובנו יש מגבלת תקציב שצריך לחיות לפיה .  מי שמכין לעצמו תקציב ומתכנן את צעדיו בקפידה יוכל לשלוט טוב יותר בהוצאותיו .  מי שמגיע לקניות עם רשימה מוכנה מראש יצליח להוציא פחות ממי שקונה באופן ספונטני .  5 .  הדחקה - משתמשים בכרטיסי אשראי ולא במזומן הנה תרגיל מחשבתי :  בכל פעם שאתם מגהצים כרטיס אשראי לצורך קנייה מסוימת ,  נסו לדמיין מה הייתם עושים אילו הייתם צריכים לשלם על אותה קנייה במזומן .  במקרים לא מעטים תגלו שאילו השתמשתם במזומן ,  האצבע שלכם על ההדק היתה כבדה יותר .  כרטיסי האשראי שברשותנו מקילים על ביצוע קניות .  הם הופכים את חוויית הקנייה ליעילה ונוחה וגורמים לנו להתפתות ולקנות יותר ממה שאנחנו צריכים ,  ואם מציעים לנו לקנות בעשרה תשלומים שווים ,  זה נראה כאילו קיבלנו את המוצר בחצי חינם .  אין זה מקרה שתרבות הצריכה המערבית מבוססת במידה רבה על כרטיסי אשראי .  במדינות שבהן כרטיסי האשראי נדירים יותר ,  מדינות מתפתחות למשל ,  הצריכה נמוכה בהרבה .  אנשים רבים במדינות אלה חיים לפי אמצעיהם וצרכיהם ,  וברוב המקרים גם שיעורי החיסכון שלהם גבוהים יותר .  6 .  אי נטילת אחריות אישית - מזניחים את החיסכון הפנסיוני חיסכון פנסיוני הוא שם קוד לכל הכספים שנגרעים מדי חודש מהשכר שלנו ונעלמים למקומות כמו ביטוח מנהלים ,  קרן פנסיה ,  קופת גמל ואפילו קרן השתלמות .  אלה הכספים שאמורים לשרת אותנו בתקופה מאוחרת של חיינו ,  כאשר נצא ממעגל העבודה .  בישראל החיסכון הפנסיוני נעשה על פי חוק ,  ורוב האנשים סומכים על המעביד שלהם ועל הממשלה שבעת פרישה יהיה להם מספיק כסף כדי שלא יצטרכו לרדת ברמת החיים .  הם מעדיפים לשכוח מהכסף הזה ולא להתעסק אתו יותר מדי .  מצד אחד זה טוב - אין צורך להתעסק יותר מדי עם חיסכון לטווח ארוך .  עדיף להניח לו לצמוח באטיות עד ליום שבו נזדקק לו .  אלא שגם הזנחה מוחלטת של החסכונות האלה אינה דבר טוב .  לעתים קרובות נדרשים עדכונים באופי החיסכון :  שינוי מרכיבי הסיכון בהתאם לגיל ,  שינוי מרכיבי הביטוח בהתאם למצב המשפחתי והבריאותי ,  מעקב אחר קופות וקרנות שנפתחו אצל מעסיקים שונים ,  וכן קבלת עדכון תקופתי מסוכן הביטוח על התקדמות החיסכון ועל אפשרויות חיסכון חדשות שעשויות להיות טובות יותר .  הציבור בישראל מתקרב בהדרגה לעידן שבו ההחלטות העיקריות לגבי אופי החיסכון הפנסיוני יתקבלו על ידי העובדים .  תהליך זה יחייב את ציבור העובדים והחוסכים ליטול אחריות אישית על כל מרכיביו של החיסכון הגדול והחשוב ביותר בחייהם .  7 .  נאיביות - לא משווים מחירים בעולם אוטופי כל המוצרים הדומים בעולם היו נמכרים בכל מקום באותו המחיר .  אנחנו עדיין לא חיים בעולם כזה ,  אבל בזכות מנועי השוואת המחירים באינטרנט המידע שיש לנו על מחיריהם של מוצרים שונים רב כיום מאי פעם .  אם פעם היינו צריכים לכתת את רגלינו בין חנויות כדי להשוות מחירים ,  כיום חלק עצום מהמידע מוגש לנו על מסך המחשב בבית .  מי שלא יעשה במידע הזה שימוש ,  כמעט תמיד ישלם יותר .  8 .  נאמנות מוגזמת - נמנעים מלהחליף ספקי שירות נאמנות היא תכונה חשובה בחיים .  נאמנות להורים ,  לילדים ,  לבני זוג ולחברים עוזרת לחוות חיים שלמים ומספקים יותר .  אבל בכל הקשור לנותני שירותים שאנחנו נזקקים להם ,  נאמנות גבוהה מדי לא תמיד טובה לנו .  היא בעיקר טובה להם .  לפני כמה חודשים ביצע themarker בדיקה מקיפה אצל כמה נותני שירותים בסיסיים :  בנקים ,  שירותי טלוויזיה רב-ערוצית ,  שירותי תקשורת קווית וסלולרית וספקי אינטרנט .  גילינו שלעתים די בשיחת טלפון אחת כדי לקבל הנחה מפליגה מנותן השירות .  נותני השירות מוכנים לעשות הרבה כדי שלא נעזוב אותם ,  והם מוכנים לתת לנו הנחה שיכולה להסתכם במאות ואלפי שקלים בשנה .  הם מעדיפים לתת הנחות נאות לאלה שמתעקשים ,  ויודעים שמשאר הלקוחות הנאמנים שלהם הם יגבו מחיר מלא .  חשוב לדעת :  במקרים רבים זהו כסף שמונח על הרצפה ,  וצריך רק להתכופף ולהרים אותו .  9 .  אשראי מופרז - עושים שימוש מופרז בחוב למימון הצריכה נכון ,  אנחנו עדיין לא כמו האמריקאים ,  שלקחו בשנות הגאות של שוק הנדל"ן משכנתא שנייה ושלישית על הבית כדי לממן לעצמם חיים נוחים וראוותניים יותר - אבל לא מן הנמנע שאנחנו בדרך לשם .  הלוואות ונטילת אשראי הם כלים שיכולים לסייע בביצוע השקעות .  אדם שרוצה להשקיע בעסק שיניב לו תשואה בעתיד ,  ואין לו מספיק הון עצמי ,  יכול למנף את ההשקעה שלו באמצעות הלוואה .  הכלל הפשוט אומר שהלוואה כדאי לקחת רק אם הריבית שמשלמים עליה נמוכה מהתשואה שמניבה ההשקעה .  זהו הכלל הבסיסי ,  אך הוא אינו היחיד .  אבל מה שנכון לצורך השקעה לא כל כך נכון כאשר מדובר בצריכה שוטפת .  מוצרי צריכה אינם מניבים כל תשואה ,  ולכן רצוי להימנע ככל האפשר מלרכוש אותם באמצעות הלוואות .  חשוב גם לדעת להבדיל בין השניים - מהו מוצר השקעה ומהו מוצר צריכה .  מכונית ,  מטבח חדש ,  ספה לסלון וטיול לחו"ל - אלה מוצרי צריכה .  עסק פרטי ,  תיק השקעות לטווח ארוך ,  לימודים וחינוך לילדים - אלה השקעות .  לגבי דירות לשימוש אישי הדעות חלוקות .  יש שיגידו שמדובר בהשקעה ויש שיגידו שמדובר במוצר צריכה .  אחת הדרכים להבחין ביניהם היא להשוות את הריבית על המשכנתא לתשואה הפוטנציאלית של הדירה משכירות .  אם הריבית על המשכנתא גבוהה מהתשואה הפוטנציאלית ,  ייתכן שהדירה שקניתם היא מוצר צריכה .  10 .  בורות - לא מגבשים אסטרטגיה לחיסכון ארוך טווח אימוץ אסטרטגיה הוא הצעד הראשון בדרך להשגת מטרות בחיים .  האסטרטגיה קובעת את הדרך שבה נלך כדי להגיע ליעד הסופי .  מי שרוצה להיות רופא או עורך דין ,  יודע שכדי להגיע לכך הוא צריך לעבור כמה שלבים בדרך .  הוא הדין במטרות פיננסיות שאנשים שואפים להשיג בחייהם .  אסטרטגיה לבדה עדיין לא מבטיחה שנגיע למטרה ,  אבל היא מתווה את הכיוון הכללי .  מי שהחליט בגיל 30 כי המטרה שלו היא לחסוך 2 מיליון שקל עד גיל 55 ,  צריך לתכנן מראש כיצד יעשה זאת .  הוא יכול לעשות זאת באמצעות חיסכון של 1,000 שקל בחודש ,  או באמצעות חיסכון של 2,000 שקל בחודש .  בהתאם לסכומי החיסכון שלו הוא יצטרך לבחור אם המטרה ניתנת להשגה באמצעות מכשירי השקעה בטוחים יחסית שמניבים 3% בשנה ,  או שיצטרך לחפש מכשירים מסוכנים יותר שאמורים להניב לאורך זמן 6% או 7% בממוצע לשנה .  המעבר למכשירים מסוכנים יותר יחייב אותו להתמקצע ולהכיר טוב יותר את הסיכונים שכרוכים במכשירים אלה .  לאחר שיכיר אותם הוא יצטרך לבחור בשיטת הפעולה המתאימה :  השקעה עצמית ,  אמצעות קרנות נאמנות או תעודות סל .  כל צעד שינקוט ייגזר מהאסטרטגיה הראשונית שבה בחר ומהיעדים שהוא רוצה להשיג .  ואז כמובן הוא יצטרך להיזהר מאחת הטעויות הנפוצות של כל משקיע - החלפת אסטרטגיית השקעה לטווח ארוך בגלל רעשי סביבה שמטרידים מאוד בטווח הקצר .
 
10 המכות לחיסכון האישי
אף נביא לא יוביל אותנו מהעבדות למינוס אל חירות כלכלית .  הגדלת החיסכון הפרטי היא משימה אישית שכדי להצליח בה צריך להכיר את האויבים שאוכלים לנו את הכסף בלי שנרגיש

