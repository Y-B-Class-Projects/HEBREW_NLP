שופרסל נגד פרוקטר אנד גמבל :  נכנסת גם לתחום מוצרי ההיגיינה לנשים תחת המותג הפרטי
הרשת החלה לשווק תחבושות היגייניות ומגנים תחתונים ,  הנמכרים במחירים נמוכים מאלה של המותגים השולטים כיום בענף מוצרי ההיגיינה - אולוויז ואולדייז
 >  >  שופרסל ממשיכה להרחיב באגרסיביות את המותג הפרטי שהיא משווקת .  רשת השיווק הגדולה בישראל נכנסה לענף מוצרי ההיגיינה לנשים ,  לאחר שהשיקה מותג פרטי הכולל קו של תחבושות היגייניות וקו של מגנים תחתונים .  את המוצרים מייצרת עבור שופרסל חברת קוראטקס הגרמנית .  היקפו של שוק התחבושות ההיגייניות בישראל הוא כ-85 מיליון שקל בשנה ,  והיקפו של שוק המגנים התחתונים הוא כ-71 מיליון שקל  ( לפי נתוני נילסן .  נתח שוק כספי שנתי ,  לא כולל את רשת סופר-פארם )  .  ענף מוצרי ההיגיינה לנשים נשלט על ידי פרוקטר אנד גמבל ,  עם מותג התחבושות ההיגייניות אולוויז ומותג המגנים התחתונים אולדייז .  אולוויז מחזיק בנתח שוק של 67% ,  בעוד שלילי של חוגלה קימברלי מחזיק ב-18% וקוטקס - גם הוא של חוגלה קימברלי - מחזיק ב-11.5% .  אולדייז מחזיק בכ-57% משוק המגנים התחתונים ,  בעוד שקרפרי מחזיק ב-17.5% וקוטקס של חוגלה קימברלי ב-14.5% .  ענף מוצרי ההיגיינה לנשים מתאפיין במוצרים ממותגים ובנאמנות לקוחות גבוהה .  המותג קוטקס ,  שהושק בישראל ב-2004 ,  מחזיק כיום בכ-10% מהשוק בלבד ,  לאחר השקעה גדולה בפרסום .  כנהוג אצל שופרסל ,  גם הפעם זול המותג הפרטי מהמותג המוביל בקטגוריה ,  אך יקר מכמה מהמותגים הפחות ידועים .  באתר שופרסל ישיר ,  שהמחירים בו דומים לאלה שברשת העירונית שופרסל שלי ,  נמכרת חבילה של 60 מגנים תחתונים במחיר מבצע של 18.99 שקל - כלומר ,  31 אגורות ליחידה .  אריזה של 68 מגנים תחתונים של אולדייז נמכרת באתר במחיר מבצע של 26.99 שקל  ( 39 אגורות ליחידה )  .  עם זאת ,  אריזה של 60 מגנים תחתונים של לילי נמכרת ב-14.99 שקל ,  כלומר 24 אגורות ליחידה .  התחבושות ההיגייניות של שופרסל נמכרות בשופרסל ישיר במחיר מבצע של 18.99 שקל ל-24 יחידות - 79 אגורות ליחידה .  המוצר המקביל של אולוויז נמכר ב-23.99 שקל ל-28 יחידות - 85 אגורות ליחידה .  אריזות המוצרים דומות מאוד ,  לאחר שבשופרסל בחרו באריזות בגוון תכלת - הצבע שמאפיין גם את האריזות של אולוויז .  במותג הפרטי של שופרסל יש יותר מ-1,000 מוצרים ,  האחראים על כ-10% מסך המכירות ברשת .  לאחרונה ביצעה שופרסל כמה מהלכים שהבהירו כי אין בכוונתה לפסוח על אף קטגוריה עם המותג הפרטי .  כך ,  פתחה הרשת חזית מול שטראוס כשהשיקה שוקולד בטבליות ,  נכנסה לתחום הסלטים והיא אף בוחנת כניסה לתחום החלב .
 
שופרסל נגד פרוקטר אנד גמבל :  נכנסת גם לתחום מוצרי ההיגיינה לנשים תחת המותג הפרטי
הרשת החלה לשווק תחבושות היגייניות ומגנים תחתונים ,  הנמכרים במחירים נמוכים מאלה של המותגים השולטים כיום בענף מוצרי ההיגיינה - אולוויז ואולדייז

