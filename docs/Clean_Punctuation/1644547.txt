הטאץ' הגאוני של רוי קוסטה
מנהלה המקצועי של בנפיקה בנה קבוצה שאולי תשבור את הבצורת באימפריה ,  עם סביולה ,  איימאר ,  קרדוסו ואחד הקהלים הנדירים בעולם
ברצלונה ,  ריאל מדריד או מנצ'סטר יונייטד ,  מיהי הקבוצה בעלת מספר החברים הפעילים הגדול ביותר בעולם ?  בשאלה כזו סביר להניח שלא מעט יטעו .  מכל השמות הגדולים דווקא בנפיקה הפורטוגלית היא זו שאוחזת במספר חברי המועדון ,  ה'סוסיוס' ,  הגדול ביותר ,  נכון ל-2009 .  בקבוצה מהבירה הפורטוגלית רשומים כ-170 אלף חברים .  הבאה אחריה בתור היא ברצלונה עם כ-157 אלף חברי מועדון .  מנצ'סטר יונייטד ,  בניגוד לשתיהן ,  אינה בבעלות אוהדים ,  אלא בבעלות פרטית עם מספר חברים של 151 אלף חברים ברחבי העולם .
 סיפור ההצלחה של בנפיקה ,  אחת מקבוצות הפאר של הכדורגל העולמי ,  העונה מקפל בתוכו לא מעט רכיבים שנרקמו ליחידה אחת מוצלחת .  אפשר למנות את כישלון היריבות הגדולות ,  פורטו וספורטינג ליסבון ,  כפי שכתב אנדי בארסל : " פורטו נהנית כעת מכסף גדול שזרם למועדון מאז הזכייה שלה ב-2004 בליגת האלופות .  מאז מכרה הקבוצה שחקנים בשווי כולל של כ-200 מיליון יורו אלא שזה פגע בה רבות ".  ניתן לדבר על האחיזה המשמעותית של המנהל המקצועי רוי קוסטה והמאמן ז'ורז'ה חסוס בקבוצה ,  על קאדר השחקנים המרשים שנבנה וכהנה וכהנה .  אלא שאפשר לתמצת הכול לכדורגל ,  או יותר נכון שערים .  הרבה שערים .  אגב ,  האם זה יספיק לאליפות - היעד הראשי אליו מכוונת העונה הקבוצה ?  לא בטוח .  אמנם פורטו וספורטינג לא בתמונה ,  אבל דווקא בראגה הצנועה קוראת עליה תיגר רציני .
 רוי קוסטה נחשב וכנראה ייחשב לצמיתות כאגדה בליסבון ופורטוגל .  למאסטרו רזומה מרשים ברחבי אירופה וכן בנבחרת .  קוסטה החל את הקריירה שלו בבנפיקה ולאור האהבה הגדולה בין שני הצדדים זה היה בלתי נמנע שהוא גם יסיים אותה שם .  על הקשר הבלתי אמצעי בין קוסטה ובנפיקה יכול להעיד הסיפור הבא :  במשחק ידידות ב-1996 שערכה פיורנטינה ,  בה שיחק אז קוסטה ,  נגד בנפיקה הבקיע המאסטרו שער ,  אלא שבמקום לשמוח ולחגוג ,  דמעותיו של קוסטה זלגו מעצמן נוכח הכיבוש .
 ב-2006/7 ,  לאחר סיבוב ארוך ומפואר בן 12 שנים במילאן ופיורנטינה ,  שב קוסטה לבנפיקה לשנתיים ,  כשבעונה האחרונה כבר היה ידוע לכל שבסיום קדנציית המשחק שלו הוא ימונה למנהל המקצועי .  ב-11 למאי ערך את ההופעה האחרונה שלו במדים האדומים ,  ויום בלבד לאחר מכן כבר הוצג כמנהל המקצועי . " במקום לבכות אני מחייך כי אני מסיים את הקריירה שלי היכן שחלמתי שאסיים :  בנפיקה ",  אמר במסיבת העיתונאים .
 המועדון שיווע באותם ימים למנהיג אמיתי ,  יד מכוונת מלמעלה שתביא קצת עדנה לו ולאוהדיו הרבים .  מאז 2000 עברו במועדון לא פחות מתשעה מאמנים ,  כשאף אחד מהם לא עונה על הציפיות .  מאז האליפות ב-1994/5 זכתה בנפיקה באליפות אחת בלבד  ( 2005 )  .  עבור מועדון פאר שהתהדר בשתי זכיות רצופות בשנות ה-60' באליפות אירופה זה מעט מאוד .  בהתחשב בכך שפורטו זכתה בארבע האליפויות האחרונות זה כבר בלתי נסבל . " אנחנו חייבים לשנות דברים ,  ואנחנו נשנה .  נעשה זאת כי האחריות שיש על כתפיי וההיסטוריה של המועדון הגדול הזה דורשים את זה ",  אמר באופן נחרץ נשיא המועדון לואיס פיליפה ויירה בסיום העונה .
 קוסטה המשיך לעבוד בדקדקנות על בניית הקבוצה - מלאכה בה החל ב-2008 .  ראשית ,  הוא מינה מאמן .  אחרי שנכשל עם קיקה סאנצ'ז פלורס הספרדי שמות גדולים פחות שיחקו אצלו תפקיד .  למרות שלואיז פליפה סקולארי היה פנוי ,  הרי שקוסטה וההנהלה החליטו לתת לבסוף את המפתחות בידיים של ז'ורז'ה חסוס .  האירוני בסיפור הוא שחסוס ,  שהדריך בעונה הקודמת את בראגה ,  היה בין אלו שהניחו את היסודות המצוינים שקיימים בה ,  והיא כעת היריבה הגדולה ביותר שלו על התואר . " לא הגעתי לכאן רק בגלל סיבות כלכליות ",  הבהיר חסוס לאחר שמונה , " אלא בגלל הפרויקט שמנסים לבנות בבנפיקה ובגלל שאני מאמין גדול בו .  אני מגיע לכאן עם אמונה שלמה שאני אוליך את הקבוצה לאליפות ,  זו מטרה ריאלית בהחלט .  מי שמגיע לבנפיקה חייב לחשוב בצורה הזו :  אין שום מטרה אחרת מלבד זכייה באליפות ". 
אחרי ההצהרה הגדולה של המאמן יצא הצמד ,  קוסטה את חסוס ,  להליך הבנייה המחודש .  קוסטה כבר הביא מספר שחקנים עונה קודם לכן ,  אך שייף הקיץ את הסגל הקיים .  אם את פורטו הוליכו עד העונה הנוכחית הצמד-חמד הארגנטינאי ,  החלוץ ליסנדרו לופז והקשר לוצ'ו גונזאלס ,  הרי שמכירתם לליון ומארסיי ,  בהתאמה ,  לאחר ארבע אליפויות ברציפות הביאה את הקבוצה לרדת מנכסיה .  בנפיקה עלתה על הנוסחה המנצחת שהצעידה את פורטו באיחור אמנם ,  אבל מוטב מאוחר מאשר לעולם לא .  המועדון חיבר אף הוא צמד ארגנטינאיים פורה משלו .  חאבייר סביולה ,  שהתבזבז ארוכות על הספסל בריאל מדריד ,  הובא למועדון וחבר לפאבלו איימאר ,  שהובא עונה קודם לכן ,  כדי להוביל את הקבוצה .  לאחר עשור שלא שיתפו פעולה יחד ,  מאז ימי ריבר פלייט העליזים ,  נראים כיום הארנבון ואיימאר מפחידים מתמיד ונותנים הרבה חומר למחשבה למראדונה .  גם הקשרים רמירז הברזילאי  ( שהובא מקרוזיירו )  וחאבי גארסיה ,  שמאס ,  כמו סביולה ,  לראות את משחקי ריאל מהספסל ,  נחתו בליסבון .
 עם קאדר מרשים כפי שקיבל ,  כל שעשה חסוס זה לתת לשחקניו לבוא לידי ביטוי על המגרש .  המאמן נשאר עם ה-2:4:4 של סאנצ'ז פלורס ,  אך שינה את התצורה ליהלום כשמשחק הקבוצה מבוסס כעת רבות על תנועה ללא כדור . " אנחנו מחפשים כל הזמן את השער ",  העיד סביולה על פילוסופיית המשחק של הקבוצה . " זו הדרך שחסוס מנחה אותנו ".  הכדורגל של חסוס ובנפיקה מעורר השראה ,  כמו בימיו הגדולים של יוזביו במועדון .  חסוס חושב כל העת התקפה ועם צורת המשחק שלו לא פלא שבנפיקה כובשת בצרורות .  אחרי 20 משחקי ליגה סופרת הקבוצה מליסבון 52 כיבושים .  לשם השוואה ב-30 מחזורי העונה הקודמת היא הבקיעה רק 54 .
 מי שמוליך את החוד הכה קטלני של הקבוצה הוא אוסקר קרדוסו .  החלוץ הפרגוואי הנהדר כבש 17 שערים עד כה ,  כשסביולה מספק בינתיים 10 ,  ובסך הכול הם הבקיעו יותר ממחצית משערי הקבוצה בליגה .  הנתון של קרדוסו מעורר השתאות בפני עצמו ,  כאשר החלוץ ,  לו זו העונה השלישית בקבוצה ,  הבקיע עד כה יותר שערים מבכל עונה אחרת בכללותה .  בשנתו הראשונה כבש 22 בכל המסגרות ,  אשתקד סיים עם 17 ,  וכבר עכשיו הוא סופר 23 .  
בבנפיקה לא שוקטים על השמרים ,  ובחלון ההעברות האחרון הביאו את החלוץ הברזילאי אלן קרדץ ,  שכבר זכה להשוואות מחמיאות עם חלוץ העבר האימתני של פורטו ,  גם ברזילאי ,  מריו ז'ארדל . " אני יודע שאני מזכיר לאוהדים של בנפיקה את ז'ארדל .  גם אני הגעתי מוואשקו דה גמא וגם אצלי משחק הראש זו הנקודה החזקה ",  אמר קרדץ .  במועדון גם חושבים על הטווח הרחוק ,  כשכבר החתימו לעונה הבאה את המגן פאביו פארה והחלוץ הארגנטינאי פרנקו חארה .  גם רשימת השחקנים המושאלים של הקבוצה ארוכה וענפה .
 אז צוות מקצועי חזק יש ,  סגל שחקנים שכל קבוצה הייתה מתקנאת בו גם קיים ,  ומה עם הקהל ?   " ההצלחה שלי נובעת רבות מהאוהדים והתמיכה שאני והחברים שלי מקבלים מהקהל באצטדיון שלנו .  זו עוד סיבה לכך שקרדוסו ואני מבקיעים כל כך הרבה שערים ",  חשף סביולה את המניע האמיתי .
 בהמשך לעובדה כי הקבוצה מחזיקה במספר חברי המועדון הרשומים הגדול ביותר ,  הרי שבסיס האוהדים שלה במדינה עצום ,  זכר לימים שיוזביו הטריף את המדינה . " בנפיקה היא קבוצה הרבה יותר גדולה מפורטו ",  אמר המגן השמאלי סזאר פשיוטו לאחר ה-0:1 על פורטו ,  שסימל העונה את העברת השרביט ,  כנראה . " פורטו קבוצה גדולה ,  אבל אי אפשר בכלל להשוות אותנו אליה .  לבנפיקה אוהדים רבים בכל מקום ,  ולא רק בפורטוגל .  בכל מקום אליו אנחנו מגיעים אלפי אוהדים מחכים לנו .  אפילו בנסיעה שלנו לקנדה ,  חיכו לנו שם הרבה אוהדים ,  זה היה נפלא ". 
עם אצטדיון מדהים שמונה 65,647 מקומות ,  קשה שלא להבין את סביולה ופשיוטו .  אצטדיון האור ,  בו משחקת הקבוצה ,  עבר שיפוץ מאסיבי לקראת יורו 2004 שנערך בפורטוגל ,  והוא נחשב כיום לאחד המרשימים והאיכותיים ביותר שקיימים בכדורגל העולמי .  את האצטדיון המפואר מעטר פסל של כוכב העבר הגדול יוזביו .  כמו כן ,  באצטדיון מגודל ומוגן העיט  ( הסימן שמעטר את סמל הקבוצה )  שחג מצד לצד לפני כל משחק ביתי .
 בנפיקה סובלת אמנם העונה מגרעון גדול והחוב שלה לבנקים מוערך בלמעלה מכ-100 מיליון יורו .  מירוץ החימוש הגדול של קוסטה ,  יחד עם ההיעדרות מליגת האלופות העונה עלו לה ביוקר רב .  אלא שקוסטה יודע שדרך ההצלחה על המגרש ,  כמו פורטו ,  תוכל הקבוצה להעמיד מאזנים חיוביים ואף להרוויח .  הרי הוא היה זה שאמר בשעתו ,  כשנכנס לתפקיד : " איתי ,  הכול אפשרי ". 

הטאץ' הגאוני של רוי קוסטה
מנהלה המקצועי של בנפיקה בנה קבוצה שאולי תשבור את הבצורת באימפריה ,  עם סביולה ,  איימאר ,  קרדוסו ואחד הקהלים הנדירים בעולם

