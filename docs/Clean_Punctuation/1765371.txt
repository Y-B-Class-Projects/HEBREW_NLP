כל התחבורה הציבורית ,  בנייד
משרד התחבורה משיק את מוקד המידע הארצי לתחבורה ציבורית .  לוחות זמנים ,  מסלולי נסיעה ומיקום תחנות בטלפון או SMS
משרד התחבורה החל היום  ( רביעי )  בהפעלתו של ה'כל קו' ,  מוקד מידע ארצי לתחבורה ציבורית לאחר פילוט מוצלח שנערך בשבועות האחרונים .  את המידע ניתן לקבל באמצעות הטלפון על ידי חיוג למספר  * 8787 או שליחת SMS ,  וזאת בנוסף לאתר האינטרנט שהושק לאחרונה  ( ראה קישור )  .  המידע כולל בין השאר את מסלולי הנסיעה ,  מיקום תחנות ,  לוחות זמנים ועדכונים על מסלולי הנסיעה של התחבורה הציבורית .
 בשלב זה מרכז מוקד המידע פרטים על חברות האוטובוסים המפעילות קווי תחבורה ציבורית ברחבי הארץ וכן רכבת ישראל .  בעתיד יתווסף מידע גם על הרכבת הקלה בירושלים ועל המטרונית ,  הכרמלית והרכבל בחיפה .  המוקד הכל קו יאפשר לראשונה בישראל לקבל מידע מהיר על לוחות זמנים ויעדים ויאפשר לנוסעי התחבורה הציבורית לתכנן את מסלול הנסיעה המהיר ביותר בין נקודות המוצא ליעד ,  לרבות שילוב נסיעה עם אמצעי תחבורה אחרים . 
" הרפורמה בתחבורה הציבורית שהביאה לכניסתן של חברות תחבורה ציבוריות חדשות לענף ולמגוון של שירותי תחבורה ציבורית בישראל מחייבת ריכוז של כל המידע במקום אחד ונוח לטובת משתמשי התחבורה הציבורית ",  כך לדברי שר התחבורה ישראל כץ .  עוד הוא מוסיף כי  " מערך מידע לאומי שכזה הוא תנאי הכרחי לשינוי הרגלי השימוש של הצרכן הישראלי בתחבורה ציבורית ". 
שעות הפעילות של מוקד המידע הטלפוני :  בימים א' עד ה' מהשעה 7:00 בבוקר ועד 23:00 בלילה ;  ביום שישי מהשעה 8:00 בבוקר ועד 15:00 אחה"צ ;  במוצאי שבתות וחגים ,  חצי שעה מצאת השבת ועד 23:00 בלילה .  בנוסף ,  ניתן יהיה לקבל מידע כאמור גם באתר האינטרנט המעמיד לרשות הנוסעים משוב המאפשר להם לפנות בשאלות והצעות למשרד התחבורה או לכל אחד ממפעילי התחבורה הציבורית ולדרג את שביעות רצונם מהשירות החדש .
 
כל התחבורה הציבורית ,  בנייד
משרד התחבורה משיק את מוקד המידע הארצי לתחבורה ציבורית .  לוחות זמנים ,  מסלולי נסיעה ומיקום תחנות בטלפון או SMS

