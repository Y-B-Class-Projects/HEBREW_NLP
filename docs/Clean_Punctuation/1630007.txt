הפתרון :  רשות מזון 
ליקויים בפיקוח
 >  >  הפיקוח על המזון בישראל לקוי ,  חסר ומסכן את בריאותנו .  מאז 1966 פורסמו עשרות דו"חות של מבקר המדינה וועדות ציבוריות בנושא .  התקיימו אינסוף דיונים בנוגע לצורך הבהול להקים רשות מזון מרכזית ולייצר מערך פיקוח אפקטיבי בישראל ,  בדומה ל-fda האמריקאי .  הדו"חות והמסקנות כולם נבלמו בעיקר על ידי גורמי הפיקוח הקיימים .  רשויות מזון בעולם המערבי ובייחוד במדינות באירופה ,  קמו לרוב לאחר שרשרת אירועי מזון קטסטרופליים שהמחישו את ההכרח בהסדרה יעילה יותר של התחום ,  כמו משברי הדיאוקסין ,  הסלמונלה והפרה המשוגעת בסוף שנות ה-90 ותחילת ה-2000 .  בישראל ,  כמו בישראל ,  הולידה הקטסטרופה הפרטית שלנו - פרשת רמדיה - הרבה מאוד דיבורים ,  הבטחות וועדות ומעט מאוד מעשים - בטח ובטח שלא הקמת רשות מזון מרכזית .  ארגון אמון הציבור ישב במהלך שנה וחצי עם צוות מומחים בתחום המזון והבריאות וכתב דו"ח לוועדת הבריאות של הכנסת .  הדו"ח המפורט מציע מתווה להקמת רשות מזון מרכזית בישראל ,  בדומה לרשויות מזון שהונהגו בעולם המערבי .  הרשות תעניק רמת ביטחון גבוהה יותר בתחום המזון בישראל ,  בהתאם לסטנדרטים המחייבים במדינות העולם המערבי .  להלן ההמלצות העיקריות ברפורמה שמציע הארגון :   ?  הקמת רשות מרכזית עם אחריות כוללת לתחום המזון ,  שכל הגורמים הפועלים בתחום כפופים לה .  רשות כזו תמנע את התופעה הישראלית של התנערות רגולטורים מאחריות בטענה שזה  " לא בתחום אחריותם "   ( למשל ,  סירוב משרד הבריאות ומשרד החקלאות לפקח על מזון רפואי לבעלי חיים )  .  בנוסף ,  רשות כזו תאפשר זיהוי מהיר של אירועי זיהום ,  תחלואה או הרעלה עקב הצלבת מידע מכלל המקורות הרלוונטיים וקביעת סדרי עדיפויות לפיקוח לפי רמת הסיכון  ( למשל יותר בדיקות אצל יצרן עם היסטוריה של בעיות ו/או יצרן של מזון רגיש במיוחד )  .   ?  עיגון מעמד הרשות בחוק כגורם עצמאי שתפקידיו המרכזיים הם בטיחות המזון והגנה על זכויות הציבור .  רשות עצמאית תוכל להציב בראש סדרי העדיפויות את השיקול הציבורי באופן עצמאי ומקצועי ,  תוך קיום דיון עם כל בעלי העניין בתחום המזון - מצד התעשייה ומצד הציבור כאחד .   ?  חיוב הרשות בשקיפות מלאה של פעולותיה ושל כל החלטות המדיניות שלה ופרסום קבוע ומיידי של ממצאי בדיקות ופעולות אכיפה לציבור ,  יצירת הרתעה משמעותית מול הגורמים המפוקחים  ( אף מסעדה או יצרן מזון לא ירצו פרסום מידע שלילי מצד גורם מוסמך )  .  הפרסום גם יאפשר לרשות לרכוש חזרה את אמון הציבור בפיקוח וליהפך לכתובת מרכזית למידע עבור כולם .  כל זאת במקביל להחמרת הענישה ובכלל זה יצירת מערך קנסות מרתיע .   ?  חיוב הרשות בגיבוש תוכנית עבודה רב-שנתית מפורטת ומתן דין וחשבון לציבור על העמידה בתוכנית .  פיקוח על בטיחות מזון חייב להתבצע בתכנון ארוך טווח ועל פי ניתוח הסיכונים בתחום .  גיבוש תוכנית רב-שנתית ופרסומה יבטיחו שמערך הפיקוח יהיה נתון לביקורת ציבורית ומקצועית באופן רציף ולא רק באירועי משבר .   ?  חיוב הרשות לדאוג גם להכוונה והכשרה לתעשיית המזון בענייני בטיחות מזון .  תעשיית המזון כוללת כמות גדולה של יצרנים ,  משווקים ובתי אוכל קטנים שזקוקים לא רק לפיקוח אלא גם להכוונה והכשרה מקצועית .  הרפורמה המפורטת תועבר להמשך חקיקה בכנסת .  - הכותבת היא מנכ"לית ארגון אמון הציבור

הפתרון :  רשות מזון 
ליקויים בפיקוח

