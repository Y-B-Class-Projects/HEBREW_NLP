המיליונר שחשב שהוא המשיח
איך הידרדר נער הפלא שגרף מאות מיליוני דולרים בשדות גז בארה"ב לאשפוז בכפייה באברבנאל ?  גומא אגייאר ,  סוף ימות המשיח
רק לפני שנה עסקו העיתונים המקומיים בפלורידה בשאלה תמוהה .  האם ייתכן שגומא אגייאר ,  אחד התורמים הגדולים בדרום פלורידה ,  מאמין שהוא המשיח ?  
באותה תקופה נתבע אגייאר ,  שהגיע לישראל ב-2008 ומשמש כספונסר של בית"ר ירושלים ,  על ידי דודו ,  איש העסקים תומאס קפלן ,  שהיה שותפו בעסקת הענק שהפכה אותו למיליונר .  בתביעה טען קפלן כי אגייאר עושה שימוש לרעה בכספי קרן משפחתית שאותה הוא מנהל כי הוא חושב שהוא המשיח .  אגייאר שמר אז על קור רוח והגיב להאשמות בבוז .  הוא כינה אותן אבסורדיות וזכה לתמיכת השופט בפלורידה ,  שדחה את התביעה וקבע כי אין לה בסיס .  
ואולם בחודשים האחרונים סיפק אגייאר סיבות נוספות שהביאו את מקורביו לשוב ולתהות על מצבו הנפשי .  לפני כחודש שאלו את עצמם צופי תוכנית הראיונות של אברי גלעד בערוץ 2 לאן נעלם אגייאר ,  שהיה אמור להתראיין בתוכנית .  לאחר שעה קלה הרגיעו דובריו של אגייאר את הסקרנים ואמרו שהוא פשוט נסע להירגע בספא בים המלח ,  שם היה מעורב בתאונת דרכים קלה .  ואולם להפקה סיפר אחד ממקורביו כי אגייאר נעלם לאחר שהודיע לאשתו כי נחטף על ידי גורמים לא מזוהים .  
לפני כמה חודשים עלה אגייאר לכותרות בעקבות מעצרו בגין נהיגה תחת השפעת סמים בארה"ב ,  אז טען כי הוכה על ידי המשטרה .  הוא אף הספיק להכריז באחרונה שהוא הבעלים הרשמי של בית"ר ירושלים ,  ובכך גרם אי נוחות למנהלי ההתאחדות לכדורגל . " אני אוהב להכאיב לאנשים ואוהב לכאוב .  אולי אני חולה .  אולי אני צריך לדבר עם פסיכיאטר ,  יש לכם על מי להמליץ לי ?  ",  אמר באחרונה בראיון לרדיו 103 .  שלשום חצה אגייאר גבול נוסף .  הוא סיפר שנסע עם אשתו לעזה לאחר שקיבל מידע על מקום הימצאו של גלעד שליט ,  נכנס לרצועה ושיחרר את שליט שנמצא כרגע בידיו .  
המקרה הזה הוא שהוביל ככל הנראה את אשתו של אגייאר ,  ג'יימי ,  לאשפז אותו בכפייה במחלקה הסגורה בבית החולים הפסיכיאטרי אברבנאל .  דוברו של אגייאר מסר מטעם המשפחה כי הלחצים שחווה בעקבות תביעותיו של קפלן נגדו הביאו להידרדרות במצבו .  דוברו כינה את התביעות  " מרושעות "  ואמר שאגייאר נפל קורבן  " לטרור פסיכולוגי "  מצד דודו .  אגייאר ודודו נאבקים בשנים האחרונות בבתי המשפט בארה"ב והגישו תביעות אחד כנגד השני על עשרות מיליוני דולרים ,  אך בספטמבר בחר אגייאר להסיר את התביעה נגד דודו . 
" בשבוע האחרון התחיל אתו בלאגן ",  אמר ל-themarker מקורב לאגייאר שנמצא עמו בקשר שוטף . " היו לו מתחים רבים וזה התחיל להשפיע .  הוא נהיה הזוי .  הוא סיפר שהוא דיבר עם אלוהים וגם עם המשיח ".  דוברו של אגייאר מסר כי הוא התפנה בהסכמה לבית החולים ,  אך מקורב שהיה נוכח במקום טען אחרת . " היו שם התפרעויות .  אנחנו מקווים שהוא ישתחרר מהר ,  כי הוא לא צריך טיפול בכאלה רמות ,  פשוט היו לו מתחים ". 
אגייאר ,  שכבר הכריז כמה פעמים כי הוא מעוניין לבנות את בית המקדש בירושלים ,  נולד בריו דה ז'ניירו שבברזיל וגדל בפלורידה כבן להורים יהודים שהתנצרו .  בגיל 26 עבר לטקסס כדי לחפש את מזלו .  שם הוא פגש ברב טוביה זינגר העומד בראש ארגון אנטי-מסיונרי והתעמת אתו על כך שהכפיש את הנצרות .  בעקבות המפגש נהפכו השניים לחברים ואגייאר חזר ליהדותו ואף קרא לחברה שהקים עם דודו בשם בעל משמעות בעברית  ( לאור אנרג'י )  .  
אגייאר הגיע לישראל בתחילת 2008 כמולטי-מיליונר צעיר ומבטיח ופילנתרופ בעל מגע זהב .  הוא תיאר לתקשורת את סיפור חייו כהצלחה אדירה ,  ובתוך זמן קצר נהפך  " למושיע של בית"ר ירושלים ",  לאחר שהפקיד ערבויות בסך 4 מיליון שקל עבור חובות הקבוצה שהשאיר אחריו בעלי הקבוצה ,  ארקדי גאידמק .  במקביל ,  נהפך אגייאר לבעלים של הפועל ירושלים בכדורסל .  
באותה תקופה נתן אגייאר תרומת ענק בסך 8 מיליון דולר לארגון נפש בנפש ,  המעלה עולים מצפון אמריקה לישראל ומסייע להם .  אגייאר אף תרם מיליוני דולרים למוסדות חב"ד בעולם ,  היה אחד מנותני החסות של ועידת הנשיא האחרונה ושימש נותן החסות העיקרי למצעד החיים האחרון באושוויץ ,  לאחר שנתן את אחת התרומות הפרטיות הגדולות ביותר בחייו של המצעד - בסך 500 אלף דולר .  
בחודשים האחרונים חיזק אגייאר את הקשר שלו עם גורמים דתיים ובעיקר לכאלה השייכים לחסידות חב"ד .  לפני כחודש הוא הגיע לשכונת גאולה במרכז ירושלים ,  ונכנס לחנות כובעים חרדית שבה הוא רכש כמה מגבעות חרדיות מהודרות שאותן נוהגים לחבוש חסידי חב"ד .  לאחר מכן הוא הופיע עם הכובע בהתוועדות  ( לימוד קבוצתי של תורת החסידות )  של חב"ד .  בחודש האחרון הוא ביקר עם חסידי חב"ד בכמה מוסדות ברוסיה שממומנים על ידו ,  ולמרות סופות השלגים ששררו ברוסיה ,  יצא לבקר קברי צדיקים באזור .  
ביתו בשכונת ימין משה בירושלים מלא בספרי דת והוא מחזיק בדירה נוספת הממוקמת בהר הבית וצופה על הכותל המערבי .  בדצמבר האחרון הוא תרם 770 אלף דולר למטה חב"ד העולמי ,  כסמל לשנה העברית הנוכחית  ( שבספרות מסתיימת ב-770 )  כמספר הבניין של מטה חב"ד בניו יורק .  באחרונה אף התחדש אגייאר באאודי r8 חדשה ,  בשווי 1.3 מיליון שקל .
 אגייאר עשה את הונו לאחר שחברת קידוח הגז לאור אנרג'י שהקים יחד עם דודו קפלן ,  מצאה את מאגר הגז הגדול בטקסס ומכרה 50% מנכסיה לחברת אנקנה הציבורית ב-2.5 מיליארד דולר בסוף 2007 .  להצלחה ,  לפי אגייאר ,  היו שני שותפים - הוא ,  שהקים את החברה ,  גייס את דודו ומשקיעים נוספים וכיהן כמנכ"ל החברה ,  ואלוהים - שכיוון אותו בדרכו והביא אותו לרכוש את זכויות הקידוח באזור שבו נמצא גז טבעי .  
לפי כתב התביעה של קפלן ,  אגייאר הרוויח כ-200 מיליון דולר ממכירת החברה ,  אך אגייאר הכריז בראיון ל-themarker באוגוסט האחרון כי הונו גבוה בהרבה וכי הוא מחזיק במניות מיעוט בכמה חברות ובנכסים בירושלים . " אני עדיין גדל וכל מה שאני עושה מצליח ,  אז אני לא יכול להגיד בדיוק כמה אני שווה .  אני מתאר לעצמי שאני האדם הכי עשיר בישראל .  זה לפחות הניחוש שלי .  אף אחד לא יכול לקנות אותי ".  
התביעה של קפלן ,  איש עסקים אמריקאי שעשה את הונו בעסקי הסחורות ובין היתר נשוי לדפנה רקנאטי ,  בתו של איש העסקים הישראלי לאון רקנאטי ,  גרמו אי נוחות גדולה לאגייאר כבר באוגוסט האחרון . " המצב הזה גרם לי לכזה נזק מוחי שהמפסיד בתיק הזה יסבול כל חייו ",  אמר אז .  באותה תקופה היה אגייאר בטוח בצדקתו .  הוא טען שקפלן מקנא בו ורוצה לגנוב את כספו . " הוא עומד להפסיד ,  כך שכל מי שאי פעם האשים אותי בחרא ,  יסבול בגלל זה ",  אמר .  
בתביעה טוען קפלן כי הוא ולא אגייאר אחראי לבניית יסודות החברה והוא זה שיזם את הקידוחים ואת מכירת נכסיה .  קפלן טען כי אגייאר פוטר ממשרתו ולא מחזיק יותר בחברה לאחר שמעל באמונו ובכספי החברה .  לטענת קפלן ,  אגייאר העסיק את אחד מעובדי החברה לצורכיו האישיים ,  שכר שירותי מאבטח צמוד ללא אישור בשכר של 275 אלף דולר כולל בונוס על חשבון החברה וכן את שירותי גיסו בעבור שכר ובונוס של כ-1.4 מיליון דולר ,  העביר מאות אלפי דולרים לאשתו ואחותו בטענה שסיפקו שירותים לחברה ,  השתמש בכרטיסי האשראי של החברה למימון טיולים ובגדים ולפני שפוטר גנב ציוד משרדי הכולל מחשבים ניידים ומסך פלזמה .  
בתגובה לתביעה של קפלן הגיש אגייאר תביעה נגדית ודרש פיצוי כספי ,  בטענה שרומה על ידי קפלן ,  שגרם לו לחשוב כי הוא שותף בחלק גדול יותר בחברה ורקם מזימה לסילוקו מהחברה . " התביעות שלו הן ההתקפות הקטנות שלו עלי ,  אבל ההתקפות שלי בחזרה הן מכות מוות ",  אמר אז .  אגייאר טען כי פנה לקפלן בבקשה להלוואה לאחר שהחליט להשקיע באזור הקידוח בטקסס ,  וזקף לעצמו את הצלחת המיזם ולעסקת הענק עם אנקנה ,  בעוד שקפלן ,  לפי טענתו ,  לא היה מעורב בניהול השוטף של החברה והשקיע רק 15 מיליון דולר במיזם .  
עם זאת ,  ל-themarker נודע כי בספטמבר האחרון הסיר אגייאר את התביעה נגד דודו .  בסוף המסמך שבו ביקש להסיר את התביעה נכתב כי אגייאר  " מתפלל "  שבית המשפט ייקח לתשומת לבו שהוא ביטל את התביעה ,  אך שהוא שומר על הזכות לחזור בו .
 פרק תמוה נוסף בשרשרת האירועים שפקדו את אגייאר מאז שנחת בישראל קשור לתביעה נגד קפלן .  בחודש האחרון היה אגייאר מעורב בסיפור שהסעיר את העולם החרדי שבמרכזו הרב האמריקאי לייב טרופר .  
בתקשורת האמריקאית פורסמה קלטת שבה דרש הרב מאזרחית אמריקאית שירותי מין עבורו ועבור חבריו בתמורה לגיורה .  
אגייאר היה ממקורביו של טרופר ואולם בין השניים נוצר בשנה האחרונה קרע עמוק ,  כשטרופר העיד לטובת קפלן ,  שתרם כספים לארגונו .  טרופר אף הגיש תלונה במשטרה נגד אגייאר בטענה שזה איים על חייו וניסה להשליכו מהקומה התשיעית של מלון בירושלים .  בקהילה היהודית בארה"ב עלו השערות כי אגייאר היה זה שהפיץ את הקלטת שהפלילה את הרב .  
משפחתו של אגייאר ביקשה שלא להגיב לכתבה .  עורך דינו אמר כי הוא לא מעוניין להגיב על טענותיו של קפלן נגד אגייאר ,  משום שהן עדיין מתבררות בבית משפט .  הארי טרופין ,  עורך דינו של קפלן ,  טען כי  " המסמכים שהוגשו לבית המשפט מדברים בעד עצמם ". 

המיליונר שחשב שהוא המשיח
איך הידרדר נער הפלא שגרף מאות מיליוני דולרים בשדות גז בארה"ב לאשפוז בכפייה באברבנאל ?  גומא אגייאר ,  סוף ימות המשיח

