שברולט אוואו מתחזקת
שברולט תחשוף בדטרויט את האוואו RS  ,  קונספט שרירי לדור הבא של הסופר מיני .  GMC תציג קונספט קטן מידות המנוגד לתפישתה
המילים  " האצ'בק חמה "  ושברולט אוואו ,  אף פעם לא תצאנה מפיו של חובב הנהיגה המושבע ,  בטח לא במשפט אחד וברור .  בדטרויט בכל אופן חושבים אחרת ודרך אחת להציג בפני הקהל כיצד תתגבש הופעתה הסדרתית של האוואו דור 2 ,  היא להקדים את ההשקה בלבוש מושחז וספורטיבי .  אז קבלו בבקשה את ה-RS אוואו האגרסיבית :  חלומו הרטוב של כל פועל היי-טק צעיר או נציג שירות של אחת מחברות הכבלים או הלווין .  בקרוב אצלנו ? 
האמריקנים מכירים את האוואו כדייהו קאלוס ,  ולכן עבורם מדובר בחידוש כפול :  גם מכונית קומפקטית מהחטיבה באירופה ,  וגם סוג של  " פימפ מיי רייד "  לעניים .  אין ספק למשל שהעיצוב החיצוני ספג השראה משברולט ספארק הקטנה וגם קצת מהקרוז .  זוהי מעלה שעומדת לזכותה אך מעט מוגזמת בסיועם של חישוקי 19 אינטש ענקיים .  אפילו בתא הנוסעים נוכח שאר רוח מפולפל על ידי מושבים חובקים בחיפוי עור ונגיעות ספורטיביות .  
אם נהיה נדיבים כלפי עברה ,  האוואו אף פעם לא נחשבה למכונית כעורה במיוחד ולכך דאגה סדנת העיצוב 'איטלדיזיין' .  אבל בכל הקשור לחדוות הנהיגה ,  נו ,  שם באמת שלא היה על מה לדווח .  כדי לטפל ברעה החולה שפוקדת אותה ,  חימשה החטיבה את האוואו RS במנוע טורבו קטן ולו נפח של 1.4 ל' המפיק 138 כ"ס ומשודך לתיבה ידנית בת שישה יחסי העברה .  זוהי גם הקדמה לדגם נוסף במשפחת הקרוז שיצטרף להיצע לקראת אמצע 2010 עם אופציה לתיבה אוטומטית .  ביצועים על הכביש של ה-RS ?  טרם נחשפו המספרים הרשמיים אך ניתן לנחש שעם כ-21 קג"מ ,  נקבל כ-9 שניות ל-100 קמ"ש ו-200 בסוף הסקאלה .
 האוואו החדשה בגרסתה העממית והפשוטה ,  תהווה קפיצת דרך לעומת הדור המוחלף כך מקווים בכירי ג'נרל מוטורס כשממול עומדות מתחרות בסגמנט הסופר-מיני כמו פורד פיאסטה וחברותיה .  לגבי השקת דגם ספורטיבי בסגנון ה-RS ,  מוקדם להחליט אם כזה אכן יושק .  לישראל בכל אופן תגיע האוואו הרגילה לאחר השקתה באירופה במהלך 2010 .
 אם להאמין למה ש-GMC מצהירה עליו לקראת תערוכת דטרויט ,  החברה שנודעת כשמנה במותניה ,  עוברת דיאטת כסאח רצחנית בהנחיית GM אולי כדי להנצל מהכחדה .  החטיבה הכי פחות מאוזכרת בתאגיד תחשוף רכב רעיוני ואורבני מצומצם בהיקפיו  - " הקטן בהיצע שלנו עד היום "  לדבריה ,  בעל סידור הושבה מודולארי לארבעה אנשים ודלתות הנפתחות כלפי חוץ כמקובל בדגמי הראווה לעתים .
 GMC מכנה אותו גרניט  ( GRANITE )  והתמונות מלמדות על בחירה בקווי מתאר אירופים שאורזים את סביבת היושבים בחזות מעוצבת ונאה אגב מידות קומפקטיות ככלי-רכב בסנגון הקיה סול למשל ;  אורכו כ-4 מ' ובסיס גלגלים של כ-2.65 מ' מבטיחים שהמשפחה תשכון בחסותו בנוחות סבירה .  על אף שלזכותו שני מושבי בסיס שגרתיים מאחורנית ,  רוחב של כ-1.77 מ' אמור לספק מענה ראוי לבני הבית הקטנים או מבוגרים צנועי קומה ;  רק שלא יחשבו לצייד אותו בחישוקי הענק  ( 21 אינטש )  אם רכות חשובה להם יותר מההופעה .  
הגרניט חולק קשר משפחתי למחצה עם האורלנדו של שברולט .  אך בעוד שה-GMC הקטן אינו מיועד בשלב זה לייצור ,  האורלנדו ערוך להשקתו הרשמית בחודשים הקרובים .  שיתוף אחד ,  מאוד ברור ביניהם ,  נכון למנוע בחזית ולזה נפח של 1.4 ל' טורבו המייצר כ-138 כ"ס בדיוק כמו באוואו RS ,  ומשודך לתיבת הילוכים אוטומטית בעלת שישה הילוכים .  
אם הגרניט יעפיל לפס ההרכבה תהיה זו הפתעה ,  מאחר וג'נרל מוטורס עדיין שוקלת לפרק את החטיבה הוותיקה בגין הסלידה הציבורית מכלי-רכב זללנים ועליית מחירי הנפט .  אך זאת תעשה לא לפני 2011 ובטח שלא במועד רב-חשיבות כמו תערוכה בינלאומית .
 
שברולט אוואו מתחזקת
שברולט תחשוף בדטרויט את האוואו RS  ,  קונספט שרירי לדור הבא של הסופר מיני .  GMC תציג קונספט קטן מידות המנוגד לתפישתה

