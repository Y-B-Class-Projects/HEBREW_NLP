האישה שהתחפשה
ספיישל פורים :  יוני מספר לכם על דייט כושל ,  והפעם - מנקודת המבט של הבחורה .  גם אנחנו התבלבלנו
הכי גרועים הם הבחורים שמאחרים .  מילא החמש דקות ,  בשביל המתח ,  אבל כבר יותר מרבע שעה שאני יושבת בחור הזה ,  בוהה בערבסקות שעל הרצפה ומעשנת  ( פסיבית )  את הסיגריה של הערס מהשולחן ליד .  ואם כבר להתייבש ,  אז לא במקומות זרוקים ,  כאילו-מגניבים ,  עם תקרה גבוהה ושולחנות מעופשים ומלצריות שאף פעם לא מחייכות .  אני רוצה ללכת אבל כמו תמיד לפני שאני עוזבת הכל ,  אני מחייגת למיכל .  היא לא עונה אבל שיר אופטימי של בוב מארלי מתנגן בצליל ההמתנה שלה ,  ומחזיר לי את הצבע לפנים .  בדיוק אז אני רואה שהוא הגיע ומנתקת .  עומד מולי בחולצה לבנה עם הדפס שחור ,  מחייך במבוכה ,  ומרפרף לי נשיקה קטנה על הלחי .
 הוא מתנצל על האיחור ,  מספר על השרשרת שנקרעה באופניים ,  ומנסה לפתח שיחה .  הוא מתבדח על זה שהוא התחיל איתי באוטובוס ,  אבל אני לא משתפת פעולה ,  ומתרכזת בטיפת הזיעה שנוצצת לו על המצח .  מבחינתי ,  הוא יכול לשכוח מהדייט השני .  עם כל ההזעה הזו הוא לא נראה בכושר טוב במיוחד ,  ובלי משקפי השמש האופנתיות הוא כבר הרבה פחות מרשים .  אף פעם לא אהבתי בנים שנראים כאילו הם שכחו להתגלח .  אבל אז ברמן ממושקף קולט אותנו ועושה לו שלום עם היד ,  מצביע עליי וקורץ בחיוך .  המשקה השני יהיה על חשבון הבית .  הוא מסמיק ואני מרימה את המבט כלפי מעלה ,  נותנת לו כמה שניות להסתכל לי בעיניים .
 אני יוצאת לשירותים ,  מסמסת לדנה 'אני רוצה הביתה' ,  חוזרת ,  רואה אותו מחזיק בספר שלי ומביט בעטיפה האחורית .  פדיחה ,  שכחתי לגמרי שהשארתי אותו על השולחן .  איכשהו זה מצליח להרשים אותו ,  ומשם השיחה זורמת באופן מפתיע .  מסתבר שיחסית לבחור ,  בספרים יש לו טעם טוב .  הוא שואל המון שאלות ומתלהב מזה שאמא עורכת ,  בעיקר מזה שיש לנו אספקת ספרים בחינם .  הוא מדבר הרבה - מספר על הקריירה העיתונאית המדופלמת שלו ,  ועל התשוקות שלו ועל הציורים  לא הדברים שמרשימים אותי במיוחד .  מסתבר שהוא עובד עכשיו עם ילדים בחינוך מיוחד ,  מאוד דומה למה שעשיתי בשנת שירות ,  ואני מנסה לכוון את השיחה לשם .  הוא מבין עניין ומחייך ,  שואל על הגרעין ,  על החבר הקודם .
 הוא קם לשירותים ,  ומשאיר לי קצת זמן לנתח את המצב .  אינטליגנטי ,  מודע לעצמו ,  לפעמים מרוחק ,  ולפעמים חמוד .  משפת הגוף שלו אני קולטת שהוא מרגיש איתי בנוח ,  אולי אפילו קצת יותר מדי ,  ולא נראה שהכוונות שלו רומנטיות .  אני לא רוצה אותו ,  זה בטוח ,  אבל היה יכול להיות נחמד לדעת שהוא מעוניין .  אולי הנחש הקטן בכלל מתכוון להשתמש בי בשביל להשיג את דנה .  כשהוא חוזר ואנחנו יוצאים לכיוון האוטו ,  שלובי ידיים .  הוא מתחיל ללטף בעדינות ,  לגשש בקצות האצבעות ,  וזה נעים לי .  אני מחייכת .  מגיעים לאוטו ,  מגמגמים קצת ,  ונפרדים בנשיקה חצי רטובה ומאוד מזמינה .  מבט ארוך ,  והוא אומר שהוא רוצה לעשות את זה שוב ,  שידבר איתי מחר-מחרתיים .  אבל אני מחכה ,  ומחכה ,  והוא לא יתקשר בשבוע הבא ,  וגם לא בזה שאחריו .
 
האישה שהתחפשה
ספיישל פורים :  יוני מספר לכם על דייט כושל ,  והפעם - מנקודת המבט של הבחורה .  גם אנחנו התבלבלנו

