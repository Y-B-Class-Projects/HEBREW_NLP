חייכו ,  אכלתם אותה
למעשה ,  אין הבדל בין  " מה אתם הייתם עושים ?  ",  תוכניתו החדשה של חיים הכט ,  לבין תוכנית המתיחות המיתולוגית של יהודה ברקן .  רק שברקן לפחות לא הסתתר מאחורי היומרה צדקנית לחנך את צופיו
גם חברי הטוב ג' נפל קורבן לתעלולי המצלמה הנסתרת של חיים הכט ו"מה אתם הייתם עושים ?  ",  התוכנית שעלתה אמש  ( שבת )  בערוץ 2 ומנסה לבדוק כיצד הישראלים מגיבים לדילמות מוסריות .  היה זה בזמן ש-ג' שוטט בצהרי היום בשדרה תל אביבית והבחין על אחד הספסלים באב שמלמד את בנו הקטן להשתמש ברובה .  ג' הוא ללא ספק טיפוס מיוחד ,  כזה שבחוגים מסוימים יוגדר כ"עוף מוזר ",  אדם צבעוני ומוחצן שנוטה לבטא בקול את רגשותיו ותחושותיו ,  גם בפני זרים .  באותה תקופה הוא גם היה  " בין עבודות ",  כדבריו ,  ומאחר שהיה פנוי ממחויבויות ,  אולי אפילו משועמם וצמא לריגושים ,  הוא לא היסס בטרם ניגש להתעמת עם האב עם הרובה ,  באמצע היום ,  באמצע השדרה . 
" מה אתה חושב שאתה עושה ?  ",  גער באדם המבוגר ,  ללא חשש מכלי הנשק הקטלני שהחזיק בידו , " איזו מין חוסר אחריות זו ללמד ילד להשתמש ברובה ?  ".  בין השניים פרץ ויכוח ,  האיש עם הרובה היתמם ושלף תירוצים מטופשים ,  ג' איים לקרוא למשטרה ,  ואז הופיע מבין השיחים חיים הכט וחיוך של ניצחון התנוסס על פניו . " צולמת במצלמה נסתרת ",  אמר לו הכט והוסיף בפטרוניות : " כל הכבוד לך ,  אתה אדם מוסרי ".  
ג' לקח את הדברים בצורה פחות משועשעת . " לא האמנתי שאמנון לוי הצליח לעבוד עליי ",  סיפר לחבריו ,  שלא הופתעו מהטעות בזיהוי או מהתגובה הנסערת .  ג' הנבוך סירב כמובן לשתף פעולה עם התעלול ,  אסר על הכט לשדר את הקטע ,  הביע את זעמו על החוצפה של ההפקה ,  והמפגש ביניהם  ( ששווה תוכנית בפני עצמה )  הסתיים באיומי תביעה משפטית ובאצבעות מונפות .  אם תשאלו את ג' ,  ההתנהגות של הכט ותוכניתו היא שפלה ולא הוגנת ,  והם האחרונים שיכולים להטיף על מוסר .  
בנוסף ,  זה קצת אירוני ש-ג' עונה לקריטריונים המוסריים שחיפש הכט .  נדמה שהרבה מעבר לאחריות ציבורית ,  ג' המשועמם חשף חטטנות ,  טרחנות ואגרסיביות  מגוון התכונות שמגדירות את  " הישראלי המכוער ".  הרי אם יש במקומותינו טיפוסים מפוקפקים ובלתי נסבלים ,  האין הם אלו שלא מהססים להתערב במעשיך ומתעמתים איתך על דברים שאינם מעניינם ?  האם לא אלה האנשים המסוכנים באמת ,  עם אמות מוסר לקויות ? 
הכט ,  אמנם ,  מגדיר את תוכניתו החדשה כ"קלוז אפ על המצפון "  ומתהדר בכוונות נעלות לבחון את מידת המוסר של הישראלים ,  אך בפועל  " מה אתם הייתם עושים ?  "  מתגלה כתוכנית מתיחות ותו לא .  גם מטרתו של יהודה ברקן היתה להציג את תגובת האדם הטיפוסי לסיטואציה בלתי רגילה ,  אך הוא לפחות הודה שמדובר במוצר בידורי ולא התיימר למצוא טוב לב או לחנך את העם .  יש אמנם משהו ממכר בתוכניתו של הכט ,  אך נדמה שזה בעיקר נובע מכך שהיא מספקת את יצר המציצנות  מעין אלטרנטיבה ל"האח הגדול ",  שבה הצופה מביט מהצד באנשים אלמוניים מתמודדים עם משימות ואתגרים שמונחתים עליהם מגבוה ,  וחורץ את דינם .
 שכן ,  יש בתוכנית הזו משהו מקומם .  זו לא רק הצדקנות המצועצעת ,  זו לא רק ההתנשאות השיפוטית ,  זה בעיקר פופוליזם לא הוגן .  הכט ,  לדוגמה ,  מציג ילד רעב בדוכן פלאפל או אב שמכה את בנו באמצע חנות בגדים ,  ומעז להפנות אצבע מאשימה כלפי אזרחים שלא הגיבו  " נכון "  לסיטואציה .  הכט לא מהסס לשפוט את הציבור ,  לגעור בו ולנזוף בו תוך שהוא רושף כלפי המצלמה ,  אך מתעלם מכך שההתנהגות האנושית הנורמלית היא להירתע מעימות ,  להסס ולקפוא ,  ולחשוב פעמיים לפני שמסתערים ומתעמתים אל מול סיטואציות מסוכנות .
 יחד עם זאת ,  איש לא יתפלא אם  " מה אתם הייתם עושים ?  "  תהפוך ללהיט .  מדובר במוצר טלוויזיוני נמוך ,  אך הוא מוגש במקצועיות .  המניפולציות הרגשיות הן לעתים שפלות ,  אך עדיין מחממות את הלב .  קשה שלא להתרגש למראה צדיקים אמיתיים או התנהגות אנושית טובת לב .  הכט ממשיך לטפל באירועים בדרכו הכריזמתית ,  וגם אם יש בו צדקנות מוגזמת ,  היא עדיין נתפסת כחיננית וכובשת .  הוא מאיים ומרתיע ,  אך כוונותיו מתפרשות כחיוביות .  הניסיונות שלו לחנך את החברה הישראלית ולהציב לה מראה הם פופוליסטיים ושטחיים ,  אך מועברים ביעילות ,  עם רצף אירועים שמצליח להפנט .  ובנוסף ,  מתברר שתנועות הידיים המוגזמות שלו הן מעבר לגימיק רטורי  עובדה שגם מאחורי הקלעים הוא מנופף בידיו לעבר מכשירי העריכה בצורה בלתי נשלטת .  בסופו של דבר ,  התופעה המדאיגה ביותר היא התגובה הציבורית לתוכנית :  מתברר שאזרחים רבים פנו להפקה בחשש שאולי גם הם צולמו ותועדו בסיטואציה כזו או אחרת ,  ורק זה מה שחסר לנו עכשיו  שתיווצר מעין פרנויה לאומית ,  שאנשים ידחפו את אפם למעשי אחרים ויעירו לזולתם באובססיה רק מהחשש שייצאו רע בטלוויזיה .  מנגד ,  אם בסופו של דבר הפרויקט של הכט יגרום לאנשים להתנהג טוב יותר ,  אולי זה שווה את זה ,  גם אם המחיר הוא עוד מוצר טלוויזיוני צבוע ,  בינוני ולא מוסרי .
 

חייכו ,  אכלתם אותה
למעשה ,  אין הבדל בין  " מה אתם הייתם עושים ?  ",  תוכניתו החדשה של חיים הכט ,  לבין תוכנית המתיחות המיתולוגית של יהודה ברקן .  רק שברקן לפחות לא הסתתר מאחורי היומרה צדקנית לחנך את צופיו

