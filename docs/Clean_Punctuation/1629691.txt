נדחתה בקשת לחיאני לקצר הרחקתו מהעירייה
בית המשפט דחה את בקשתו של שלומי לחיאני לקצר את תקופת הרחקתו מעיריית בת ים .  עם זאת ,  הוא יוכל להתראיין שוב לאמצעי התקשורת בעוד עשרה ימים
בית משפט השלום בראשון לציון דחה היום  ( חמישי )  את בקשתו של ראש עיריית בת ים שלומי לחיאני לקצר את תקופת הרחקתו מהעירייה .  לחיאני ,  שנעצר לפני כשבועיים בחשד לעבירות בתחום טוהר המידות ,  שוחרר למעצר בית והורחק מעיריית בת ים למשך 20 יום .  בנוסף ,  נאסר עליו להעניק ראיונות לכלי התקשורת במהלך תקופה זו .  לחיאני עתר לבית המשפט בבקשה לבטל את האיסורים האלה .
 השופט רפי ארניה כתב בהחלטתו ,  כי  " לא שוכנעתי כי קיימים ענייני עירייה כה דחופים אשר מצדיקים ומחייבים את נוכחותו של החשוד בעירייה .  מקובלת עליי עמדת המשיבה כי נוכחותו של המבקש בעירייה שעה שנציגי המשיבה נכנסים לעירייה מדי יום ביומו ,  חוקרים עדים ונוטלים מסמכים הינה עניין העשוי להפריע למהלכי החקירה ". 
בנושא הראיונות לתקשורת כתב השופט ארניה כי ההגבלה ,  כשהיא מוטלת ללא הגבלת זמן , " איננה מידתית ,  איננה סבירה ונראית גם בלתי נחוצה ",  ולכן הגביל את האיסור על מתן ראיונות לתקשורת לעוד 10 ימים .
 פרקליטו של לחיאני עו"ד אמנון זכרוני אמר בדיון בבקשה כי  " הגענו למצב שהוא בלתי נסבל ,  גם מבחינת האינטרס הציבורי .  מדובר בנבחר ציבור שהופקד לנהל ענייני עיר .  כל יום אני מוצא את עצמי במצב מגוחך שפקידי עירייה פונים אליי לשאול אותו אם לחתום על מכרז או לא .  המצב הוא בלתי נסבל ". 
בנושא הראיונות בתקשורת אמר עו"ד זכרוני כי  " מדובר במצב שהייתי מגדיר אותו כשערורייה ציבורית .  אני רוצה להזכיר לבית המשפט את הנסיבות המיוחדות ששררו באותה העת ,  שהתבטאו בזימון עיתונאים לפתח ביתו ,  שלפי הערכתנו מי שדאג לזימון העיתונאים היו גורמי חוק  ..  .  מעבר לזה היו הדלפות שנובעות מן החומר המשטרתי .  גם אזרח מן השורה זכאי להגן על עצמו ,  והדבר מקבל תוקף מיוחד לגבי איש ציבור .  מאחר שמועלות האשמות וטענות כלפיו הוא חייב להגיב עליהן ".  זכרוני הוסיף כי  " האיסור הזה וההדלפות מזכיר לי מה שהיה מקובל במשטרים חשוכים ".  
בא כוח המדינה רפ"ק ערן מלכה התנגד לבקשותיו של לחיאני מטעמים של טובת וקידום החקירה .
 
נדחתה בקשת לחיאני לקצר הרחקתו מהעירייה
בית המשפט דחה את בקשתו של שלומי לחיאני לקצר את תקופת הרחקתו מעיריית בת ים .  עם זאת ,  הוא יוכל להתראיין שוב לאמצעי התקשורת בעוד עשרה ימים

