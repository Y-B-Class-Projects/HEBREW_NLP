שש אחרי העוגיה
האם חיקוי העוגיה של עודד בן עמי בארץ נהדרת מדויק ?  פז חסדאי צפה בתוכנית שלמה של  " שש עם "  ושרד כדי לספר
על אף העונה המאכזבת למדי של  " ארץ נהדרת ",  עדיין יש לתת לתוכנית את הכבוד הראוי לה על היכולות של יוצריה לזהות תופעות חברתיות ותרבותיות .  גם בעונה בינונית בסטנדרטים של התוכנית היא הצליחה ליצור את מומי ואת ליטל מעתוק ,  שכבר הפכו לקלאסיקה ,  את הפרודיה המשעשעת על טל ברודי ,  ולמרות כל אלה ,  נדמה שאחת ההברקות הגדולות של העונה נוגעת לדמותו של עודד בן עמי ,  מגיש המהדורה  " שש עם ..  ."  המוצג כעוגייה גדולה ועגלגלה ,  ודמותו מהווה המשך ישיר לאבחנות המדויקות של יוצרי התוכנית ולביצוע המיומן של מאפריה .
 על פניו נדמה שההקבלה לעוגייה היא מעט מוזרה וקיצונית ,  אך מבחינה חיצונית היא בהחלט מתבקשת .  פרצופו הענק והמעוגל של בן עמי אכן מאופיין במימדים מפתיעים ,  ונדמה ששתי עיניו הקטנות מבצבצות להן כמעין בליטות קטנות בסופגנייה שמנמנה ,  אך כמובן שעוגייה היא יותר מצב רגשי מאשר מאפיינים פיזיים .  עוגיית בן עמי מייצגת את כל המרכיבים של תוכניות החדשות של שעות הערב המוקדמות ,  שמתקשות לזגזג בין אקטואליה לבידור ,  בין רצינות לקלילות ,  והעיסוק בכל אחד מהנושאים נעשה באותה שטחיות ומתקתקות  ( להלן עוגייה ) .זו לא המהדורה המרכזית ,  שנדרשת להגשה ממלכתית ולעיסוק בנושאים החשובים והמהותיים ,  ואלו לא תוכניות הבוקר שיכולות להרשות לעצמן לרכל ,  לקשקש ולברבר על נושאים ריקניים .  למהדורת אחר הצהריים ,  של שעות הביניים ,  נדרשת גרסת ביניים .  התוצאה היא לא זה ולא זה ,  משהו ללא מטרה מוגדרת שנעשה כבדרך אגב ,  ונדמה שגם נקודת המוצא של יוצרי המהדורה היא שהצופים ,  שחזרו זה עתה מהעבודה או מנסים להשתלט על עדת ילדים צווחנים ,  לא באמת מרוכזים או ממוקדים .  וכך קולו של בן עמי רק מהדהד לו ברקע בסלון ,  ומבטיח לכל המהססים שבהמשך מצפים לנו נושאים אחרים ,  קלילים יותר ,  כמעין פרס לו ראויים כל אלה שצלחו את המהדורה עד סופה .
 החידוש האחרון של  " שש עם ..  "  משנה מעט את הגישה העצלה והלאה .  בפינה  " מתגוששים "   ( עם דגש על השש )  דנים שני פובליציסטים על שלושה נושאים בשש דקות ,  בפורמט שמועתק מ"יציע העיתונות "   ( שמועתק מתוכנית אמריקאית )  ומאפשר דיון קצר ושטחי בכל נושא שעומד על הפרק ,  בין אם זו סוגיה ביטחונית  ( בה עסקו בתוכנית אתמול איתן בן אליהו ורן אדליסט )  כבדת משקל או הופעה של קובי פרץ .  הוויכוח על כל נושא נמשך שתי דקות קצרות ,  והשעון מתקתק כל העת ברקע ,  על מנת להזכיר למשתעממים שהשיחה המרתקת אוטוטו עומדת להסתיים ,  בהבטחה שמיד יגיע הגונג המיוחל ויתחיל לו ויכוח נוסף ,  שגם הוא יהיה עקר ,  ושגם הוא יסתיים עוד שתי דקות.למעשה אין מדובר בדיון או בעימות ,  כי אם בוויכוח שנעשה רק לשם הוויכוח ,  ויוצר טלוויזיה אלימה שמקדשת את אלה בעלי הקול העוצמתי יותר ומיומנים בשליפת סיסמאות מתלהמות  ( קופמן עשה מזה קריירה )  .  אלא שגם כאן מתייחסת  " שש עם "  לצופים כאל ילדים חסרי סבלנות ,  ופה באות לידי ביטוי יכולותיו הקסומות של בן עמי :  המיומנות להתייחס אל כל אותם נושאים באותה גישה לא מחויבת ,  עם אותו טון דיבור סלחני ומצועצע .  התוצאה היא לא ארוחה מלאה ומזינה ,  אך גם לא עוגה המוגשת כמנה אחרונה מתוקה ומתגמלת .  זו פשוט סתם עוגייה ,  קטנה ועבשה .
 
שש אחרי העוגיה
האם חיקוי העוגיה של עודד בן עמי בארץ נהדרת מדויק ?  פז חסדאי צפה בתוכנית שלמה של  " שש עם "  ושרד כדי לספר

