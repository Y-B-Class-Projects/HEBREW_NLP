מדיוונד מתקרבת לעסקה עם טבע :  הגישה בקשה לשווק את התרופה נגד כוויות באירופה
עם קבלת האישורים ,  טבע צפויה לרכוש מניות מדיוונד בסכום של עד 86 מיליון דולר
חברת מדיוונד שבשליטת כלל ביוטכנולוגיה  ( 55% )  הגישה בקשה לרשות התרופות האירופית לאשר את שיווקה של התרופה נקסובריד - nexobrid  ( לשעבר debrase )  במדינות האיחוד האירופי .  הבקשה הוגשה בהליך שיאפשר למדיוונד לקבל את האישור לשווק התרופה בכלל המדינות באיחוד מבלי שיהיה צורך בהגשת בקשה נפרדת לכל אחת מהן .  מדיוונד צופה שהליך רישום התרופה יימשך עד שנה.על פי הסכם ההשקעה בין חברת טבע לבין מדיוונד ,  טבע תקבל זכות בלעדית לשווק ולהפיץ את התרופה במדינות האיחוד האירופי ואם יתקבל ההיתר לשיווק התרופה ,  תהיה מדיוונד זכאית לתשלום שנקבע בהסכם ההשקעה.נקסובריד קיבלה מעמד של תרופת יתום באירופה ובארה"ב .  מעמד זה ניתן כתמריץ לחברות לפתח תרופות למחלות שמספר החולים בהן בארה"ב קטן מ-200 אלף ושיעור החולים בהן מכלל האוכלוסייה נמוך מ-0.05% באירופה .  מעמד תרופת יתום מבטיחה למדיוונד בלעדיות של 7 שנים בשיווק התרופה באירופה ו-10 שנים בארה"ב.מדיוונד הכריזה ביוני 2010 על הצלחה בניסוי בשלב השלישי והמכריע בבני אדם בתרופה נקסו בריד שמיועדת להטריה של כוויות מדרגה שנייה ושלישית - כלומר לטיפול סלקטיבי ברקמה הפגועה מכווייה וסילוקה באמצעות מריחת תרופה ממקור ביולוגי על הפצע .  זהו תחליף לטיפול המקובל כיום :  הסרה של הרקמה הפגועה יחד עם רקמות בריאות שכרוכה בניתוח ובאשפוז.נקסובריד מבוססת על תערובת של אנזימים מגבעולי אננס שמעורבבים עם ג'ל סטרילי שמיוצר אף הוא על ידי מדיוונד .  התערובת מאכלת את הרקמה הפגועה באופן סלקטיבי ,  יעיל ומהיר מבלי לפגוע בתאים הבריאים ,  ובכך מסייעת להסיר מהר יותר את הרקמה המתה ולהקטין את הסיכון לזיהום ולצלקות בתום הריפוי .  מדיוונד השיגה בניסוי בשלב השלישי את המטרה העיקרית :  מספר החולים שנדרשו לעבור ניתוח להסרת רקמה שנכוותה ירד מ-62.5% בטיפול המקובל כיום ל-15.1% בחולים שטופלו בנקסובריד.שוק הטריית הכוויות נאמד ב-400 מיליון דולר בשנה בעולם כולו .  כ-80 אלף איש מתאשפזים מדי שנה בארה"ב ובאירופה בשל כוויות מדרגה שנייה ושלישית.ראובן קרופיק ,  מנכ"ל כלל ביוטכנולוגיה ,  ועופר גונן ,  סמנכ"ל החברה ,  אמרו שמדיוונד החלה לעבוד על פיתוח התרופה נקסובריד לשימוש באינדיקציות גדולות בהרבה של הטריית פצעים כרוניים ,  למשל פצעים סוכרתיים ועל אינדיקציות נוספות .  קרופיק וגונן אמרו שבעקבות התוצאות הקליניות המצוינות שהושגו בניסוי בשלב השלישי באירופה ,  בכוונת החברה להגיש בקשה לרשות המזון והתרופות האמריקאית  ( fda )  לאשר את ביצועו של ניסוי בשלב השלישי בהיקף מצומצם משמעותית מהיקף הניסוי באירופה ,  שכלל 152 חולים.על פי הסכם המיזוג בין מדיוונד לחברת פוליהיל ,  צפויה טבע שמחזיקה ב-14.7% ממניות כלל ביוטכנולוגיה ,  לרכוש מניות של מדיוונד ב-5 מיליון דולר במועד ההשלמה הראשוני של המיזוג .  בנוסף ,  תרכוש טבע מבעלי המניות של מדיוונד מניות בסכום של 22 ו-64 מיליון דולר במועד קבלת אישור השיווק של המוצר באירופה ובארה"ב ,  לפי שווי חברה של 271 מיליון דולר ו-593 מיליון דולר בהתאמה .
 
מדיוונד מתקרבת לעסקה עם טבע :  הגישה בקשה לשווק את התרופה נגד כוויות באירופה
עם קבלת האישורים ,  טבע צפויה לרכוש מניות מדיוונד בסכום של עד 86 מיליון דולר

