ראש הממשלה : " אני מזועזע מהפגיעה בביניש "
 במערכת הפוליטית התייחסו לפגיעה בנשיאת ביהמ"ש העליון .  נשיא המדינה מסר כי  " אסור לעבור על כך לסדר היום ".  רה"מ בנימין נתניהו אמר שאין להעלות על הדעת פגיעה בביניש ,  ויו"ר הכנסת אמר כי מדובר בפגיעה בסמל שלטון
 ( צילום :  נעם כהן ,  עריכה :  יאיר דניאל ,  קריינות :  אילן שניג ) 
המערכת המשפטית והפוליטית סוערת בעקבות הפגיעה בנשיאת בית המשפט העליון דורית ביניש .  ביניש נפגעה בראש מנעל שהושלכה לעברה במהלך דיון בבית המשפט .  ראש הממשלה בנימין נתניהו התקשר מפולין לביניש ודרש בשלומה .  מלשכת ראש הממשלה נמסר כי , " ראש הממשלה הביע זעזוע עמוק על מעשה התקיפה וגינה בתוקף כל ביטוי של אלימות ".  בשיחת הטלפון עם ביניש אמר לה נתניהו : " אני מזועזע .  אסור לפגוע בבית המשפט ואין להעלות על הדעת פגיעה בנשיאת בית המשפט העליון .  אני מחזק אותך ואת כל מערכת המשפט ". 
נשיא המדינה שמעון פרס ,  אשר נמצא בברלין לרגל יום השואה הבינלאומי ,  התקשר לנשיאה אף הוא ושאל לשלומה .  בשיחה אמר הנשיא לביניש : " הפגיעה בך היא פגיעה במוסד קדוש של מדינת ישראל ואסור לעבור על זה לסדר היום .  תהיי חזקה ,  לבי איתך ושמרי על עצמך ".  ביניש השיבה לנשיא כי  " מאוד מרגשת אותי העובדה שהתקשרת .  תודה על הדאגה ,  אני אהיה בסדר ". 
יושב ראש הכנסת ראובן ריבלין הביע זעזוע מהשלכת הנעל לעבר נשיאת בית המשפט העליון . " אני רואה את המעשה הזה בחומרה רבה ,  גם אם לשמחתי הוא לא הסתיים בפגיעה פיזית חמורה יותר ",  אמר ריבלין . " המעשה עצמו חמור ואסור לנו להסס נוכח חציית קו אדום פרועה מהסוג הזה .  אין זו רק פגיעה אישית בגברת ביניש ,  שאני מאחל לה רפואה שלמה ,  אלא פגיעה בסמל שלטון ,  בהיותה ראש הראשות השופטת .  גם בתוך סערת רגשות ובעת ויכוחים לגיטימיים ,  חשוב לשמור מכל משמר על כל סמלי השלטון במדינת ישראל ובכלל זה על הרשות השופטת ,  כי יש לנו רק דמוקרטיה אחת ". 
השר לענייני מיעוטים אבישי ברוורמן אמר בתגובה כי  " זוהי אלימות חמורה מאין כמותה שהיא תוצר של הסתה מתמשכת נגד בית המשפט העליון והעומדת בראשו ונגד שלטון החוק בישראל .  יש למצות את מלוא חומרת הדין עם הזורק .  אני כל כולי תקווה שהגורמים המסיתים יתפכחו לאחר מקרה חמור זה ". 
יושב ראש ועדת החוקה של הכנסת ח"כ דוד רותם  ( ישראל ביתנו )  אמר בתגובה למקרה כי  " הניסיון לפגוע בנשיאת בית המשפט העליון השופטת ביניש הוא הרמת יד על מערכת המשפט ועל מדינת ישראל כולה .  מותר לחלוק על פסקי הדין של מערכת המשפט ,  כולל פסקי דין של השופטת ביניש ",  אמר ח"כ רותם . " אולם מערכת המשפט היא מסמלי השלטון של מדינת ישראל ופגיעה במערכת או בנציגיה היא פגיעה במדינת ישראל כולה .  יש לנקוט צעדים נחרצים למנוע פגיעה רצינית כלשהי בשופטי ישראל ".  
חבר הכנסת איתן כבל  ( עבודה )  קשר בין האירוע לבין הדיונים על מעמדה של מערכת המשפט במערכת הפוליטית .  לדברי כבל , " מי שזרק רפש על בית המשפט העליון בכנסת ובממשלה ,  נושא באחריות על כך שזורקים נעליים על נשיאת בית המשפט .  אני קורא לכל חברי הכנסת ולכל הסיעות לגנות מעשה בזוי זה ",  אמר כבל .  
ביניש נפגעה במהלך דיון בבית המשפט העליון לאחר שהנעל הושלכה לעברה ופגעה בראשה .  גבר כבן 52 שהגיע לדיון חלץ את נעליו והשליך אותן לעברה של נשיאת בית המשפט העליון דורית ביניש כשהוא צועק  " מושחתת ".  הנעל פגעה בראשה והיא נפלה לאחור .  לאחר מכן השתלטו אנשי משמר בית המשפט על המשליך כשהם מזעיקים באופן מיידי את כוחות הביטחון .  במשטרת ישראל אישרו כי האיש עוכב לחקירה .  מבדיקה ראשונית עולה כי התוקף הינו תושב ירושלים אשר נכח בדיון על אף שאין לו כל נגיעה לנושא הנדון .  לשוטרים סיפר כי השופטת  " מיררה את חייו משך זמן ארוך ולכן החליט לנקום בה ". 
עדכון ראשון :  12:28

ראש הממשלה : " אני מזועזע מהפגיעה בביניש "
 במערכת הפוליטית התייחסו לפגיעה בנשיאת ביהמ"ש העליון .  נשיא המדינה מסר כי  " אסור לעבור על כך לסדר היום ".  רה"מ בנימין נתניהו אמר שאין להעלות על הדעת פגיעה בביניש ,  ויו"ר הכנסת אמר כי מדובר בפגיעה בסמל שלטון

