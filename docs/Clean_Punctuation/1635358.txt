לדרג את יכולת ההתאוששות 
לקחי המשבר
 >  >  האמירה ש"השטן נמצא בפרטים הקטנים "  נכונה גם להצעתו של יוג'ין קנדל ,  ראש המועצה הכלכלית חברתית במשרד ראש הממשלה ,  בעניין המלצות ועדת חודק .  הוועדה הוקמה כדי לגבש קריטריונים למתן אשראי על ידי הגופים המוסדיים  ( דוגמת חברות ביטוח וקרנות פנסיה )  לחברות המגייסות אג"ח .  המלצות הביניים שפירסמה כללו התניות להשקעת המוסדיים ולהגנות שיקבלו במקרה של קריסה או חילופי בעלים בחברה המנפיקה .  כיום ,  חוב הבנקים מובטח וחוב המוסדיים נחות ואינו מובטח .  ההמלצות עוררו התנגדות מצד בעלי חברות ,  שעד כה קיבלו את כספי המוסדיים בזול ;  ומצד הבנקים ,  שההמלצות מטילות עננה על מרחב התמרון שלהם בשוק האשראי .  מחלוקת נוספת התעוררה בשאלת תוקף ההמלצות .  ועדת חודק רוצה שהן יהיו מינימום מחייב ,  כשוועדת ההשקעות בכל גוף מוסדי תוכל לשנות אותן .  המתנגדים רוצים שהן לא יהיו מחייבות .  באי.די.בי ,  המגייסת והמתנגדת הגדולה להמלצות אף הזהירו ,  כי הפיכתן למחייבות לא תאפשר מיחזור חוב מול הבנקים ותפגע בכך בצמיחת החברות ובמשק כולו .  קנדל תומך בגישת המתנגדים ,  לפיה ההמלצות לא צריכות להיות מחייבות מכוח רגולציה ,  אך גם תומך בהן במלואן .  לגישתו ,  יש לאפשר לשוק גמישות ואין לאכוף מיידית את כל ההמלצות על כל הגיוסים .  יישומן המדורג יתבסס על חברה ,  או חברות שייצגו את המוסדיים ויקבעו ,  יחד עם החברה המנפיקה ,  את אמות המידה בכל הנפקה .  אם המהלך לא יצלח ,  יגיע שלב הרגולציה המחייבת .  הצעת קנדל מאפשרת אמנם גמישות מירבית ,  אולם היא טומנת בחובה סכנה של דיאלוג בסגנון  " התמקחות בבזאר ",  שימסמס את המלצות ועדת חודק .  אמות המידה בהנפקות עלולות להיות מוכרעות על ידי חוזקו והשפעתו של המנפיק ולא בהכרח לשקף את האינטרסים של המוסדיים .  לכן ,  אם משרד האוצר יאמץ את ההמלצה ,  יהיה עליו לקבוע כללים מדויקים לקבלת החלטות על ידי הגוף שיאשר את אמות המידה בכל הנפקה .  משרד האוצר יוכל ,  למשל ,  לגבש מערכת מדורגת חדשה של אמות מידה לניהול החוב של המוסדיים במקרה של שינויים קיצוניים בחברה מנפיקה ,  המוכרת בעולם כדירוג התאוששות  ( recovery )  .  המערכת תקבע ,  לדוגמה ,  כי מקבץ של אמות מידה מסוימות בהנפקה ,  הכולל שיעבוד כלשהו לטובת המוסדיים יבטיח דירוג גבוה ,  ויישום אמות מידה מינימליות יבטיח דירוג נמוך .  כך תהיה לגופים מוסדיים מערכת דירוגים ,  שתשקף את יציבות החברה  ( דירוג קיים )  ואת הכלים לניהול החזר השקעתם  ( לא קיים )  .  אג"ח יוכל להיות מדורג aa לגבי יציבות החברה ו-c לגבי יכולת ההתאוששות ממשבר ,  אם אין בהנפקה די סעיפים שיאפשרו למוסדיים לנהל את חוב החברה כלפיהם במקרה של קשיים .  משרד האוצר יצטרך להחליט בקרוב ,  אם הוא מסוגל להריץ את מה שנראה כרפורמה היחידה בשוק ההון הנובעת מלקחי המשבר העולמי ,  או שהוא מחמיץ את ההזדמנות .
 
לדרג את יכולת ההתאוששות 
לקחי המשבר

