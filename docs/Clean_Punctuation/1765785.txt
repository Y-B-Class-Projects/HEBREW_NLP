הפסיכולוגיה שמאחורי הקופון
שוברי ההנחה חוזרים בגדול :  בחסות האינטרנט ,  שבים הקופונים למפתים עבור הצרכנים ,  שכבר לא מתביישים להיכנס לעסק ולנופף בשובר בגאווה .  האם זה באמת משתלם ,  ומי המרוויח הגדול ? 
מה הביא לרוח השינוי ולתרבות הצריכה מעודדת החיסכון ?  יאיר בר ,  איש מחשבים ובלוגר אוכל ,  מתקשה למנות את שמות כל המסעדות שבהן אכל באחרונה בהנחה משמעותית :  לוקאס ,  קסה דה ברזיל ,  מעדניית חוות צוק ,  הום בורגר ,  סושי סמבה ,  אוונגרד ,  בר גוריון בהרצליה וריבר הן רק חלק מהן . " סעיף הקניות בכרטיס האשראי התחלף באתרי השוברים .  במקום לקנות אוכל ולבשל בבית - אני אוכל בחוץ ".   
" הישראלים חולים על דילים ",  מסביר דורי הללי ,  ממייסדי אתר גרופר שעלה לרשת במארס והיה הראשון בתחום . " השוברים שאנחנו מציעים לא מעניקים הנחה של כמה שקלים - מדובר בהנחה של 50% כשאתה יושב במסעדה .  ישראלים לא יוציאו קופון שנותן להם הנחה של 10 שקלים כי זה מביך .  אבל שובר שמעניק זיכוי של 200 שקל במחיר של 100 שקל ,  על מוצר שהוא לייפ סטייל - כלומר ,  כזה שבכלל לא היית קונה ללא הנחה - עושה את העבודה ".  
פרופ' רחל שיף מהמחלקה לפסיכולוגיה באוניברסיטת בר אילן לא מבינה על מה המהומה .  מבלי לנתח לעומק את התופעה ,  היא מסבירה את סוד ההצלחה . " זה מבוסס על פטנט לא מתוחכם - להגביר את תרבות הצריכה .  אתה מרגיש שכדאי לך ,  שאתה מרוויח בכך שאתה קונה הנחה .  יש פרסומות עם מסרים תת-הכרתיים ,  שאתה אפילו לא מרגיש מה רוצים למכור לך - כאן זה פשוט מאוד .  אומרים לך :  'תקנה ,  זה כדאי' .  אנשים רואים בהנחה מעין הישג :  הצלחתי להשיג משהו זול יותר .  פעמים רבות הם בכלל לא שמים לב שהם מוציאים כסף על משהו שהם לא צריכים ".  
פרופ' שמואל ליימן-ווילציג ממגמת התקשורת במחלקה למדעי המדינה בבר אילן מסביר כי יחסי הכוחות בין הקונים והמוכרים הם אלה שהשתנו . " עד לפני 15-20 שנה ,  רוב הכוח היה בידי המוכרים במערכת קפיטליסטית מודרנית .  הם היו השולטים והחזיקו ביותר מידע על הקהל והשוק ,  מאשר זה שהקהל החזיק על השוק . 
" כשרציתי לקנות אופניים לפני 30-20 שנה ,  הייתי יכול לשאול שכנים ולבקר בשתיים-שלוש חנויות קרובות .  כיום ,  האינטרנט מאפשר לי לראות את כל המידע תוך דקות .  הטכנולוגיה שינתה את התמונה .  לצרכנים יש כוח גדול יותר מלמוכרים .  זה מעצים אותנו ,  נותן הרגשה שאנחנו רוכבים על הסוס של החברות הגדולות .  ואם אנחנו בעלי הבית ומחזיקים בכוח אז אין לנו בעיה להשתמש בתלושים ,  בקופונים או בכל מה שמעניק לנו הנחה .  כי אנחנו לא עושים את זה מתוך חולשה .  להפך ,  החברות הגדולות מתחנפות אלינו על ידי פיתויים והנחות ". 
ההתקדמות הטכנולוגית העלתה את האבולוציה הצרכנית שלב .  אם פעם כדי לקבל הנחה ,  היינו צריכים להיות שייכים למועדון חברים ,  להשתתף בהגרלה או לבצע סקר שוק מקיף ,  כיום מדובר בבדיקה של דקות ספורות :  כמה קליקים על העכבר יגלו לכם איפה אפשר לרכוש את המוצר הזול ביותר בחנות הקרובה לביתכם .  המעבר הקל של האינפורמציה העלה את מודעות הצרכנים ואת התחרות בין החברות .  אם כל כך קל ומהיר לבדוק מה העסקה הכי משתלמת ,  למה לשלם יותר ?   
" כל העסק של אתרי קופונים מתאפשר בגלל קיומן של הרשתות החברתיות .  האינטרנט בלבד לא מספיק ",  מסבירה טל לב ,  ממייסדי אתר הקופונים  " בא לי גם "   ( baligam )  . " הכוח הוא הקנייה הקבוצתית ,  אחרת אין עסקה .  דרך האתר ,  אתה יכול לספר בלחיצת כפתור לכל החברים שלך בפייסבוק ולגייס רבים מהם למספר המינימום כדי שתיסגר עסקה .  זה לא היה עובד במייל ,  כי זה מצריך יותר מדי השקעה מצדם ,  אבל עם פונקציות כמו like ו-share בפייסבוק את מעביר את המסר להמונים בשניות ".   
" זה התפשט מהר מאוד ",  מספר בר . " נחשפתי לכוח הקנייה בזכות הרשתות החברתיות .  ההפצה היתה ויראלית ,  וכל אחד שקיבל הצעה הפנה אותה לכל החברים שלו .  בהתחלה יש לך תחושה של ראשוניות כי קיבלת הנחה מאוד גדולה .  אתה מרגיש כאילו דפקת את המערכת וברור שאתה רוצה להעביר את ההטבה לחברים שלך ".  
האינטרנט האיץ תופעות חברתיות-צרכניות נוספות :  אחד האתרים הפופולריים ביותר ברשת הוא אתר אגורה שבו מוצעים פריטים שונים ,  שאינם בשימוש ,  ללא תמורה - צריך רק לבוא ולקחת .  גם אתרי מוצרי היד השנייה ,  ובראשם יד2 ,  צברו פופולריות אדירה בשנים האחרונות .  שיטוט באתר חושף שאנשים מוכרים בו הכל :  ריהוט ,  כלי נגינה ,  כלי מטבח ,  מכונות קפה ,  מינויים לחדרי כושר ,  תלושים ,  תקליטים ישנים .  המחירים עבור פריטים נעים בין שקלים בודדים לעשרות אלפי שקלים . 
" לפני 150-200 שנה ,  טרום העידן הקפיטליסטי ,  אנשים לעשות נהגו החלפות :  אני נותן לך מה שאני יכול ואתה נותן מה שאתה יכול .  האינטרנט מחזיר אותנו לעידן הקודם בכך שאני יכול להגיע לאתר שחושף עבורי את כל המידע ,  ולעקוף את המערכת המתוחכמת הקפיטליסטית .  אנחנו לא ממש חוזרים לעבר ,  אז היינו יכולים להחליף פריטים רק עם השכנים ברחוב ,  אלא לתבנית מסחר אישית וחברתית יותר ",  מוסיף ליימן-ווילציג .  
ד"ר טלי תאני-הררי ,  מומחית להתנהגות צרכנים בבית הספר למינהל עסקים של אוניברסיטת בר אילן ,  מסבירה כי הטכנולוגיה שינתה את כל תהליך ה"היפטרות "  מהמוצר ושכיום ישנו מחקר ער בתחום . " פעם ,  אם אחרי 20 שנות שימוש מישהו רצה לתת את הספה שלו ,  הדרך היחידה היתה לתת אותה לבן משפחה או לחבר קרוב .  כיום אפשר לעשות זאת באופן אפקטיבי הרבה יותר ,  ללא הצורך בהיכרות אישית ,  תוך שימוש בפלטפורמות טכנולוגיות שונות .  בנוסף ,  חשוב להבין שצרכנים נקשרים רגשית למוצרים שבהם הם משתמשים .  לכן ,  אחרי 20 שנה שאדם השתמש בספה ,  קשה לו סתם כך לזרוק אותה בחדר הזבל .  אם הוא ייתן את הספה למישהו שמעוניין בה ,  שיפנה אותה מביתו ,  ישתמש בה וייהנה ממנה - זה יהיה הרבה יותר נעים עבורו .  בנוסף ,  יש גם תועלת כספית המהווה תמריץ משמעותי מרכזי עבור הצרכן ".  
לדברי תאני-הררי ,  חברות מנסות להתחקות כיום אחר תהליכי ההיפטרות מהמוצר על רקע מאפיינים צרכניים אלו .  הן מנסות להשפיע על הצרכן להיפרד מהמוצר ,  להיפטר ממנו ולקנות את התחליף החדש הרלוונטי לו . " לא בכדי מוצעים כיום מבצעי 'טרייד אין' - חברות הבינו שהשלב הזה חשוב ומשמעותי .  אם אתה נותן לצרכן אפשרות להחזיר משהו ישן ולקבל עליו זיכוי ,  אפילו קטן מאוד ,  זה חשוב לו ומקל עליו ". 
אחד הסיפורים המפורסמים שהעלה את גרופון האמריקאית לכותרות התרחש באוגוסט .  העסקה היומית של גרופון חצתה מדינות והציעה שובר של 50 דולר בגאפ תמורת 25 דולר .  ההצעה האטרקטיבית הפילה את האתר ,  ובכל דקה נמכרו כעשרה קופונים .  בסיום זמן העסקה נמכרו 441 אלף קופונים ,  ולמערכות הסליקה של גרופון זרמו ביום אחד 11 מיליון דולר .  
כמה מתוך זה הגיע לגרופון ?  כמו ההנחה שהם סידרו לצרכנים - 50% מההכנסות .  על פי החישוב ,  גאפ סיפקו סחורה ברבע מהמחיר .  איך הגיעו גרופון להסכם נהדר שכזה ?  נראה שלמרות ההנחה המטורפת כל הצדדים מרוצים .  
ההצלחה של גרופון פתחה את התיאבון לכמה ישראלים שצפו מהצד .  האתר הראשון בזירה המקומית היה גרופר .  הללי ,  דותן סתיו ויובל קרזבסקי ,  שהכירו בשירות הצבאי ומגיעים מעולם ההיי-טק ,  עקבו אחרי גרופון והחליטו לנסות לשחזר את ההצלחה .  גרופון שימשה מודל גם עבור המתחרים של גרופר - אתר בא לי גם שהקימו לב ,  אוהד רשף וליאור הנדלר .  השלושה ,  ילידי תל אביב ,  הכירו ב-2004 בניו יורק עת שהו שם לצורכי לימודים ועבודה . " ידענו שאנחנו עומדים לחזור לארץ והתחלנו לחשוב מה נעשה אחר כך .  לאוהד יש רקע ברשתות חברתיות ,  ליאור משפטן ואני מגיעה מתחום השיווק והצרכנות .  אוהד הציע שנקים בישראל אתר כמו גרופון ".  ביולי 2010 עלה האתר לאוויר ,  וכיום הוא נחשב לאחד האתרים המובילים בתחום .  אבל נראה כי ההצלחה המהירה מפתה מתחרים נוספים - 10 אתרים ישראלים כבר מציעים עסקות בהנחה והיד עוד נטויה . 
" כל יום מודיעים לי על אתר חדש שנפתח ",  אומרת לב . " לתחום נכנסים שחקנים גדולים כמו וואלה שופס .  יש תחרות רצינית ,  אבל היא מתבטאת פחות בלקוחות ויותר בבתי העסק .  כל האתרים התחילו את הפעילות באזור תל אביב ובתי עסק מקבלים פניות מכמה אתרים במקביל .  מבחינת הלקוחות התחרות עדיין זניחה .  כרגע נתח השוק של הענף הוא כמה מאות אלפים - יש עוד לאן לגדול ".   
" בשלבים הראשנים ידענו שתהיה תחרות גדולה .  החסם הטכנולוגי כאן קטן מאוד .  פיתוח של אתר כזה נמשך שלושה-ארבעה חודשים בלבד ,  זה לא איזה סטארט-אפ מסובך ",  אומר הללי . " מה שמושך אנשים לאתר שלך הוא היקף הפעילות .  הם לא יירשמו לכל האתרים - זה מסורבל .  אנחנו עם של עדר :  כולם רוצים לקנות איפה שכולם קונים .  האתרים החזקים ,  שזו פעילת הליבה שלהם ושמציעים עסקות טובות - ישרדו .  תוך שנה יישארו כאן שניים-שלושה אתרים .  השאר ייסגרו ".  
התרחבותו המואצת של התחום ומודל גרופון האמריקאי רומזים על שולי הרווח הרחבים שמספקים עסקי הקופונים בישראל .  שיעורי העמלה שגובים אתרי הקופונים נחשב לצנוע יותר .  ההערכות הן כי מדובר ב-15%-30% ;  היסטוריית המבצעים ,  שגלויה בכל אתרי הקופונים ,  מאפשרת לחשב בקלות סדרי גודל של היקפי סליקה ומחזורי פעילות ,  ונראה כי למרות שמדובר בעסק חדש המצב לא רע בכלל .  חמשת האתרים שנראים הפעילים ביותר בתחום  ( גרופר ,  בא לי גם ,  וואלה שופס ,  דיל היום ויממה )  ,  סלקו בנובמבר יותר מ-5 מיליון שקל תמורת 67 אלף קופונים .  אתר גרופר ,  הפעיל ביותר ,  סלק בנובמבר כ-392 אלף שקל  ( לפי שיעור עמלה של 20% )  .  חישוב שנתי שמרני מאוד ,  שאינו מביא בחשבון את שיעורי הצמיחה הבריאים באתרים ,  מצביע על הכנסות שנתיות של כ-4.7 מיליון שקל . 
" בהתחלה בעלי עסקים לא הבינו מה אנחנו רוצים מהם ",  מספר הללי . " לתת 50% הנחה ,  לא כולל העמלה שלנו ?  זה נשמע להם הזוי .  צריך היה להיות בית עסק מתוחכם כדי להבין שזה עובד .  ממודעה בעיתון לא מגיעים אליך 2,000 איש בחודש לבית העסק ".   
" לעסק לא שווה לתת הנחה אם מדובר במעט אנשים ",  מוסיפה לב . " אם אני באה עם שתי חברות ,  אף אחד לא ירצה להעניק לי 50% הנחה .  אבל אם אני מבטיחה לו שעוד 400 חברות מגיעות אתי - זה כבר סיפור אחר .  בתי העסק הבינו שזה דיל מצוין :  שילוב של קמפיין שיווקי ומכירתי בו זמנית .  הלקוח שומע ,  רואה ומיד יש קריאה לפעולה .  יש לו 24 שעות להחליט אם הוא הולך על זה .  יש פוקוס גדול מאוד על בית העסק ותוך יום הוא מקבל זרם לקוחות שמגיע אליו בטווח זמן קרוב ,  והתשלום נעשה מראש .  המודל מונע מהלקוחות להגיע לבתי עסק אחרים כי הם שילמו כבר ויש קופון ". 
נראה כי המחמאות שמחלקים הללי ולב למודל העסקי של האתרים שהקימו ,  לא מגיעות רק מהצד שלהם .  היסטוריית העסקות איפשרה לפנות לבתי עסק שלקחו בהן חלק ,  ונראה כי מלבד הצרכנים המרוצים ובעלי האתרים שגוזרים קופון יפה ,  גם בעלי העסקים מדווחים על עסקה מצוינת . " זה גאוני ,  כי כולם מרוויחים ",  אומר נתי אלטיט ,  בעליה של רשת המסעדות ריבר . " זו דרך מצוינת להשקיע בלקוח באופן הטוב ביותר .  הלקוח אוהב פנייה אישית הרבה יותר מפנייה במדיה הרחבה על ידי מיתוג .  לקחת 50-100 אלף שקל ולהשקיע בפרסום בעיתונות ובשלטי חוצות זה טוב ,  אבל ברגע שאתה מצליח להביא את הלקוח אליך למסעדה ,  אתה מבין את הכוח של המודל הזה ".  
העסקה שחתם אלטיט עם גרופר היתה העסקה החמה ביותר שראה השוק המקומי .  אלטיט רצה לפרסם סניף חדש שפתח ברחוב הרצל בתל אביב והציע לצרכנים רעבים ליהנות מהנחה של 70% :  קופון במחיר של 12 שקל שווה 40 שקל באותו הסניף .  המבצע עלה באתר גרופר בחצות הלילה והופסק ב-8:30 בשל עודף ביקושים ,  לאחר שנמכרו 7,200 קופונים . 
" לא האמנתי שיש לנו כזה ביקוש עצום .  אתה גם מבין איזה כוח יש למותג שלך .  מלבד אלה שקנו והציפו את הסניף החדש באותו חודש ,  יש השפעה בעקיפין על אנשים שעוברים ברחוב ורואים סניף חדש גדוש במבקרים .  זה נראה מעולה ",  משבח אלטיט . " אם לא הייתי מפסיק את המבצע באמצע ,  הייתי מגיע ל-15-16 אלף קופונים .  זה בלתי נתפש .  השקעתי 80 אלף שקל כי ברור שבמחירים כאלה אני לא מרוויח על הלקוח ,  אבל אנשים הגיעו עד אלי .  מספיק לי שיבואו לאכול אצלי פעם אחת ,  מכאן חובת ההוכחה עלי .  אבל להביא אותם לביקור זו משימה לא פשוטה בכלל ".  
המחיר האטרקטיבי ושיעורי העמלה הדשנים שגובים מפעילי האתרים לא משאירים הרבה מקום לשחק עם המשוואה :  בעלי העסקים מפסידים מהעסקה החברתית .  אבל מלות המפתח ,  כך עולה משיחות עמם ,  הן הטווח הארוך .  על העסקה באתר הם מפסידים ,  אבל הם מתייחסים אליה כאל הוצאת שיווק .  בטווח הארוך הם מרוויחים מאחר שחלק מהלקוחות חוזרים . 
" בנוסף ,  ההגעה של הלקוחות לבית העסק מביאה עמה גם עסקות נוספות במחירים רגילים .  למשל ,  זוג חברים שקנה קופון הולך עם עוד זוג חברים למסעדה ,  שאילולא העסקה לא היו מגיעים אליה .  הם משלמים בקופון אחד 100 שקל  ( עליו שילמו 50 )  ,  אבל הארוחה עלתה 200 ;  כשאתה נכנס לאייסברג לקנות 1 ק"ג גלידה בהנחה ,  אתה קונה באותה הזדמנות עוד כמה מתוקים .  
אתרי הקופונים מאפשרים לעסקים גדולים יחסית ,  מוכרים וממותגים לבשר חדשות לצרכנים שלהם :  למשל ,  סניף חדש לרשת המסעדות ריבר ;  קסטרו חידשה את החנות ברמת אביב ומזמינה לרענן את המלתחה עם 50% הנחה ;  וחינאווי מציע 50% הנחה בחנות החדשה ברחוב בן יהודה בתל אביב .  אבל גם לעסקים קטנים יותר או מוכרים פחות יש מקום במודל והם מספרים כי הם מקבלים הזדמנות נהדרת לפרסום גדול וממוקד עם פוטנציאל להרחיב את בסיס הלקוחות .
" בכל פעולה שיווקית אני שובר את הראש איך לפרסם ,  מתי לפרסם ,  כמה זה יעלה לי ,  מה אני מרוויח ואם בכלל אני מחזיר את ההשקעה .  המודל של אתרי הקופונים פותר את הדילמות ,  זה מודל גאוני ",  מספר שי עטיה ,  מנכ"ל ובעלים של mygranola . " יצאנו עם המבצע באתר גרופר חודש וחצי אחרי שהאתר היה באוויר וזה היה כל כך מוצלח שהתקשיתי להאמין .  אתה לא מרוויח ,  אבל אתה בטח לא מפסיד ונחשף להמון לקוחות .  לא יכולתי לבקש התנסות יותר אפקטיבית .  אנשים נכנסים לאתר שלי להזמין את המוצרים ,  גרנולה לפי טעם אישי .  אני מגדיל את מאגר הלקוחות הפוטנציאלים מבלי לעשות הרבה .  הרווח שלי גדול יותר מזה של מסעדה ,  למשל ".   
" האתר מאפשר לבעל עסק לפנות לקהל יעד ממוקד :  קבוצה צרכנית בגילי 25-45 שנרשמו מרצונם כדי לצרוך ",  מסבירה לב . " אבל יש גם דור חדש של בני 60 פלוס שזו שעתו לצרוך - יש לו כסף ופנאי וסקרנות רבה להכיר את עולם האינטרנט .  זו תופעה חדשה :  קבוצת גיל הזהב שלא מפסיקה לקנות .  אני רואה את זה דרך הנתונים ".  
זווית נוספת שבוחנת לב היא הנוכחות הגוברת המוגברת של נשים . " עד היום רוב הקניות באתרים ברשת היו בחנויות אלקטרוניקה שהצרכנים בהן הם לרוב גברים .  פתאום מגיעים אתרים שמאשרים לקנות דברים שנשים אוהבות :  ספא ,  מסעדות ,  אירועי תרבות .  אגב ,  נשים מתחברות פחות להנחה ויותר למוצר ".  
סמנכ"לית השיווק של יקבי בנימינה ,  תמנע שטרית ,  מספרת כי מלבד ההצלחה עם הקופון שהציע היקב  ( "ארבעה בקבוקים במחיר של שניים במארז עד הבית .  הגענו ל-300 צרכנים עד הבית ")  העסקה מאפשרת לה ללמוד על המותג : " הפידבק מיידי - אתה רואה שכשאתה מציע את המוצר שלך בדיל יוצא דופן - אנשים קונים .  הרי יש מוצרים שלא הייתי קונה גם בהנחה של 70% .  אבל זה מעמיד אותנו במבחן המציאות וזה גורם לך להבין איך המוצר שלך נתפש .  מכרנו 1,200 בקבוקים ביום .  אני לא מרוויחה ממכירה כזו ולא הייתי יכולה להשיק כזה דיל כל יום ,  אבל הלקוחות שלנו התלהבו מאוד .  בעמוד הבית שלנו בפייסבוק שואלים אותנו מתי נעשה מבצע כזה שוב .  לקוחות מאוד העריכו את העסקה כי הם יודעים שהיא טובה .  היו גם לקוחות שכעסו כי הם קנו במחיר מלא ".  
המודל שעליו מבוססים האתרים הוא של עסקות  " חד פעמיות ",  כלומר אין חזרה על אותה עסקה לפחות בטווח של כמה חודשים . " עסקות עם אותו בית עסק נעשות עבור מוצרים שונים .  כך למשל ,  חברת טקסטיל שהציעה דיל של מצעים לבנים בחגים ,  הציעה באחרונה שמיכת טלוויזיה ",  מסבירה לב .  
הרעיון העסקי במודל הוא שריבוי עסקות והנחות יכול לפגוע בבית העסק .  הלקוחות עשויים להתרגל למבצעים ויימנעו מקנייה במחירים רגילים כי הם ימתינו לעסקות אטרקטיביות .
 ראשון בערב .  עוד כמה שעות ירועננו מסכי הבית באתרי הקופונים וצרכנים פוטנציאלים ישקלו אם לצבור שורת חיוב נוספת בכרטיס האשראי .  מדובר בעסקות טובות בהחלט ,  רק כדאי לשים לב שאתם לא צורכים יותר מדי . " הבחירות שלנו נותנות הרבה פעמים רעיונות לאנשים במחיר אטקטיבי מאוד ",  מסבירה לב . " המחיר הוא טריגר ,  אבל לא המהות .  יש לי לקוחה שכתבה לנו שעכשיו היא ובעלה יוצאים הרבה יותר כי היא יכולה להרשות לעצמה ". 

הפסיכולוגיה שמאחורי הקופון
שוברי ההנחה חוזרים בגדול :  בחסות האינטרנט ,  שבים הקופונים למפתים עבור הצרכנים ,  שכבר לא מתביישים להיכנס לעסק ולנופף בשובר בגאווה .  האם זה באמת משתלם ,  ומי המרוויח הגדול ? 

