כשהכרישים מריחים דם
העונג ששאבה התקשורת מקריסתו של גומא אגייאר הזכירה עד כמה היא יכולה להיות אכזרית וחסרת אחריות .  סמי בכר לא לבד
עוד לא נולד השופט שהצליח לכבוש את לבם של חובבי הספורט .  לרוב מדובר בטיפוסים טרחניים ואפרוריים ,  שנדמה כי רק תסכולים חברתיים או בעיות פיננסיות הובילו אותם למקצוע .  קשה שלא לחשוד באדם שבחר בתפקיד שהאידיאל שלו הוא להיות לא מורגש ,  אך גם ככה התחושה היא כי הם אויבי המשחק ,  שעוצרים את השטף שלו עם שריקותיהם המעיקות ,  אלמנט שמצטרף להתנהגותם הכוללת ,  שלעתים קרובות מתפרשת כמתריסה .  לא פעם נראה שהם נהנים משיכרון הכוח ,  עסוקים ברדיפה אחר כבוד ,  מנסים להתחכך בתהילה בדרך צדדית ומציקנית ,  וכמובן שטעויותיהם החוזרות ונשנות מוסיפות גם הן לתדמית השנואה שלהם .  אך האם אלו הסיבות להתעללות התקשורתית שהתחוללה בתקופה האחרונה בסמי בכר ובירון זריף ?  קשה לי להאמין .
 מעולם לא ריחמתי על שופטי ספורט כפי שריחמתי על בכר וזריף לאחרונה .  זימונו לחקירה של בכר ברשויות המס ,  כזכור ,  גרר כותרות ענק בעיתונים ,  עם עליהום חסר רחמים שרמז כי הוא אחראי לכל התחלואים של הכדורסל בישראל ,  שהוא הסמל הראשי לשחיתות בענף והאיש שבגללו צריך להקים ועדות חקירה ,  לבטל אליפויות ולסגור את הליגה .  בסופו של דבר התברר כי האיש בסך הכל לא דיווח על חלק מהכנסותיו למס הכנסה ,  דבר שאומנם מהווה עבירה פלילית ,  אך מכיוון שאין מדובר בהעלמה של מיליוני דולרים ,  אלא בכמה אלפים בודדים ממשכורת לא מרשימה של שופט כדורסל ,  נדמה שאין מדובר בעוול חברתי יוצא דופן .  כך היה גם במקרה של זריף ,  שעל פי רשויות המס הוגדר כפושע ש"התחמק מתשלום מס תוך שימוש בעורמה ,  מרמה ותחבולה ".  בסופו של דבר ,  ההודעה על ביטול החשדות נגדם בכל הנוגע למעורבות בבנק של פנאן תפסו מקום צנוע בהרבה מהכותרות שבישרו על החקירה נגדם .  ככה זה עם ביטול האשמות ,  זה משעמם .  אין פה סיפור .
 קשה שלא להסיק כי בהתנפלות על בכר יש הרבה מעבר לחיפוש אחר צדק .  אומנם כאדם שומר חוק ,  קשה לי שלא לסלוד ממעלימי מסים למיניהם ,  וכחובב ספורט ,  קשה להמשיך לבטוח בשופטים שהורשעו בעבירות פליליות ,  אך מפה ועד לשחיטה שנעשתה לשניים המרחק רב .  לאן נעלמה ההגינות הבסיסית של התקשורת ?  האם הפרסומים על ביטול החשדות נגד השניים לא אמורים לתפוס בדיוק את אותו מקום שתפסו הדיווחים המוקדמים ?  האם יש פה מניעים נסתרים ?  יכול להיות שמדובר פה בטינה הבסיסית כלפי שופטים ,  בשילוב עם הטינה המושרשת כלפי מכבי תל אביב ובניסיון להילחם בה בכל מחיר ?  ואולי זה ניסיון צדקני של עיתונאים להוכיח שהפעם הם כן מנסים לבצע את עבודתם ,  בניגוד לכל השנים בהן העלימו עין מפועלו של פנאן ? 
כנראה שמדובר בשילוב מסוכן של כל האלמנטים הללו ,  אך כך או כך ,  מדובר בהתנהלות חסרת אחריות .  שיקולים יצריים עומדים בבסיסה של העיתונות ,  שמתקשה להיות הגונה או ניטרלית ,  אך כל אלה בטלים לעומת המרכיבים האמיתיים שמניעים את התקשורת ,  כל אותם שיקולים פופוליסטיים וניסיונות לסנסציוניות ,  שבמקומות מתוקנים מאפיינים רק צהובונים ,  אך במקומותינו מהווים את עקרונות היסוד לעיתונות כולה .  
היחס השבוע לאשפוזו של גומא אגייאר שיקף היטב את המגמה .  קשה היה שלא לחוש את העונג שאפיין את הפרסומים על קריסתו של אגייאר ,  כמו גם את הניצול הציני של המשבר האישי של האדם .  השיא התבטא כמובן ב"ראיון "  שערך עם איציק זוהר ,  כשהמשפט הזכור ממנו בעיקר היה כשהמראיין פנה אל האדם המעורער בנפשו עם השאלה  " people say you are full of shit ".  
אלמנט האחריות שוב תופס פה תפקיד משמעותי ,  ועצוב לראות כיצד התקשורת נוהגת כאחרון הטוקבקיסטים ,  ויורה מהמותן .  כבר התרגלנו לכותרות ענק שקריות וממוצאות בסגנון  " קולאוטי סיכם במכבי תל אביב ",  שנפרסות בעזות מצח על פני עמודים שלמים ולמחרת מתבררות כחסרות אחיזה במציאות  ( וכמובן ,  לעולם לא גוררות התנצלות על הדיווח הכוזב )  ,  אך כשזה נוגע לגורלם של אנשים פרטיים ולפגיעה בתדמיתם הציבורית - הרי שזהו עוול נוראי וצורם .
 לא ברור איזה ערך עיתונאי היה בתיעוד של רגעיו האחרונים של אגייאר לפני האשפוז שנכפה עליו ,  מלבד למציצנות טהורה .  מדובר ברגעי שפל של אדם חולה ,  שהוא אומנם דמות ציבורית שהרוויח לא מעט מהחשיפה ,  אך גם הוא זכאי מדי פעם למידת הרחמים .  לצערנו ,  קשה להאמין שניתן למצוא את העורך האחראי והמוסרי שיסרב לפרסם קטע שכזה מטעמים שוליים כמו צנעת הפרט .
 
כשהכרישים מריחים דם
העונג ששאבה התקשורת מקריסתו של גומא אגייאר הזכירה עד כמה היא יכולה להיות אכזרית וחסרת אחריות .  סמי בכר לא לבד

