מעבר לכל ספק
הכסף של מייקל דאגלס וקתרין זיטה גונס אכן לעולם אינו ישן .  הזוג צירף עוד נכס לאוסף הנדלן שלו ,  בעיירת השינה בדפורד
מייקל דאגלס וקתרין זיטה ג'ונס רכשו לאחרונה אחוזת כפר מפוארת בבדפורד ,  ניו יורק .  בני הזוג בחרו לרכוש את האחוזה הקולוניאלית ,  Guard Hill Road כינויה ,  לאחר שהתגוררו בה בשכירות בחצי השנה האחרונה .  זהו הנכס השני של שני זוכי האוסקר בניו יורק .  בבעלותם דירת פאר בבניין קנילוורת' במנהטן ,  בניין מתחילת המאה ה-20 בסגנון הקיסרות הצרפתית השנייה ממערב לסנטרל פארק .  
בדפורד היא עיירת שינה צפונית לעיר ניו יורק המונה כ-19,000 איש ,  רובם לבנים ואמידים  ( ההכנסה הממוצעת למשק בית בעיירה היא כ-100 אלף דולרים )  .  מבין התושבים ,  מרתה סטיוארט ,  מתיו ברונפמן ,  רלף לורן ,  ריצ'רד גיר ,  גלן קלוז וצ'בי צ'ייס .  האחוזה השלווה ,  630 מ"ר גודלה ,  מעוצבת בסגנון שנות ה-30 ומשתרעת על פני שטח כולל של 5.7 אקרים  ( 23 אלף מ"ר )  .  הרכש החדש עלה לזוג ההוליוודי לא פחות מ-5.25 מיליון דולרים .
 שטחי האחוזה שנבנתה ב-1938 מכוסים מדשאות ועצים ותיקים .  שביל חצץ פרטי מוביל אל הבית עצמו המחופה באבנים לבנות ,  תריסיו שחורים וחלונותיו מחולקים במסגרות אבנט .  לבית שתי קומות ,  ולפי המפרט באתר ניהול הנכסים המתווך ,  הוא כולל 5 חדרי אמבטיות וחצי ,  5 חדרי שינה ,  רצפת עץ ,  5 אחים ,  בריכת שחייה ,  בית אורחים ,  חוות סוסים ,  קוטג' לאומנת ,  אגם מלאכותי קטן ,  מגרש טניס ,  מוסך לשלוש מכוניות ועוד הרבה .  אכסדרת הכניסה מובילה אל סלון מואר ומאורך עם רצפת פרקט ,  ספריית נישה ואח  ( הראשונה שפוגשים בבית מתוך חמש )  .  בפינת האוכל המוקפת קירות המכוסים בטפטים מדוגמים בציורי בית כפר הדומה לבית עצמו ,  אח פינתית נסתרת .
 בית הווינטג' לא נעדר מטבח מודרני ומאובזר אשר שופץ לאחרונה .  במטבח הממוקם בקומת הקרקע ארונות לבנים ,  דלפק שיש ,  מספר עמדות עבודה ,  שני מדיחי כלים ובר ארוחת בוקר .  קומת הקרקע כוללת גם ספרייה וחדר ארוחת בוקר ,  שניהם עם אח ,  חדר שמש עם דלתות צרפתיות ומאווררי תקרה ,  חדר אמבטיה וחדר שינה קטן שככל הנראה אמור לשמש עוזרת .  
בקומה העליונה ,  בנוסף לסוויטת ההורים המרכזית שקירותיה מכוסים בטפטים בסגנון צרפתי  ( toile )  בתכלת ולבן ,  יש שני חדרי שינה נוספים ואח נוספת ,  הרביעית .  כמו כן בקומה העליונה ,  חדר אמבטיה נפרד ,  חדר עבודה וחדר כביסה .  מרפסת מוצלת בעץ באחורי הבית מובילה אל מדשאה הנשמרת ירוקה הודות למערכת השקיה אוטומטית .  בפינה אחורית בנכס המוקפת בעצים אגם קטן ובסמוך מגרש דשא לטניס .
 דאגלס  ( 66 )  וזיטה-ג'ונס  ( 41 )  נשואים מאז שנת 2000 והם הורים לשני ילדים ,  מייקל דילן  ( 10 )  וקאריס-זיטה  ( 7 )  .  דאגלס היה נשוי בעבר במשך 23 שנים לדיאנדרה ,  אם בנו קמרון  ( 32 )  ,  המרצה מאז אפריל השנה עונש מאסר של 5 שנים באשם החזקת וסחר בסמים .  על פי המדווח ,  גירושיו מאשתו הקודמת עלו לדאגלס כ-45 מיליון דולרים ,  לא כולל בית בקליפורניה ,  אחוזת  " לה קווינטה ,  שגרושתו מעמידה בימים אלו למכירה בסכום עוצר נשימה של 29 מיליון דולרים .  
לבני הזוג ,  כאמור ,  נכסי יוקרה נוספים .  מלבד דירת הפאר במנהטן ,  בבעלותם גם בית באי המושבה הבריטי ברמודה באוקיינוס האטלנטי ;  בית סקי באספן ,  עיירת הסקי היוקרתית בהרי הרוקי בקולורדו ;  קומפלקס מגורים על צוק במיורקה ,  האי הספרדי הגדול ביותר באיים הבלאריים במערב הים התיכון ;  דירה במחוז סנצ'ורי סיטי בלוס אנג'לס ;  בית רחב ידיים בעיר החוף סוונזי אשר בוויילס ,  מולדתה של זיטה-ג'ונס ;  ובית חוף באי פרטי בקבוצת האיים הבריטיים טרקס וקייקוס מזרחית למיאמי .
 מדוע הזוג הנוצץ היה צריך את הנכס הכפרי החדש ?  אולי למנוחה והתרגעות בסופי שבוע עבור השחקן אשר הודיע באוגוסט השנה שגידול סרטני התגלה בגרונו או למפלט משפחתי שקט עבור בנו בזמן חופשות מן הכלא .  מכל מקום ,  אויר צח ,  צמחייה ירוקה ,  שחייה ,  רכיבה ,  טניס ומנהטן במרחק קצר אף פעם לא הזיקו לאיש .
 
מעבר לכל ספק
הכסף של מייקל דאגלס וקתרין זיטה גונס אכן לעולם אינו ישן .  הזוג צירף עוד נכס לאוסף הנדלן שלו ,  בעיירת השינה בדפורד

