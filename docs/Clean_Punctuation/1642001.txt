לאון פלדמן מצטרף ל"הקצה "
 האינדי הישראלי יקבל במה נרחבת בתוכנית  " הקצה "  עם הצטרפותו של השדר הוותיק שיגיש פינה קבועה בתוכנית של יום ראשון .  המגיש קוואמי : " הגיע הזמן שקולו יישמע בגלגלצ "
 שדרן הרדיו לאון פלדמן מצטרף לצוות תוכנית הרדיו האלטרנטיבית  " הקצה "  בגלגלצ .  פלדמן ,  שעזב לאחרונה את תחנת הרדיו 102FM ,  שם הגיש תוכנית שעסקה בסצנת האינדי בישראל ,  יגיש החל מיום ראשון הקרוב פינת אינדי ישראלית בתוכנית ,  בה יחשוף חומרים חדשים . 
" מאז שאני ילד רציתי לשדר בתחנה הצבאית ",  אמר פלדמן לוואלה !  תרבות , " והנה ,  30 שנים אחרי קיבלתי הזמנה ממר אייל קוואמי פרידמן דה לה פוקס לקחת חלק בתוכנית הדגל של התחנה .  זו אולי התוכנית החשובה ביותר ברדיו הכלל ארצי בנושא אינדי והיא אחראית לקידומם של ז'אנרים שלא זוכים לחשיפה בשאר שעות השידור והתחנות האחרות . 
" את האג'נדה שלי ,  הסובבת סביב מדוכאי ונדכאי המוזיקה המקומית ,  בניתי ב-15 שנות שידור ,  ברובן בתחנת הקולג' המעולה קול הקמפוס ובשנתיים האחרונות ברדיו תל אביב ,  עד שהאחרונים שינו את לוח המשדרים וקוצצתי יחד עם אנשים טובים אחרים ",  הוסיף פלדמן . 
" אך למרות אהבתי הגדולה לרדיו הסטודנטיאלי והאזורי ,  הבמה שקוואמי הציע לי בקצה תהיה גדולה פי כמה מכל מה שאנסה לעשות במקומות אחרים .  בפינה שלי אשמיע אמני אינדי ישראלים שאפילו קוואמי לא ממש מכיר ,  נדבר על תופעות מקומיות ובאופן כללי יהיה טעים .  רק מלחשוב על לשבת איתו באותו אולפן אני מתחיל לרייר ,  ויחד עם נדב רביד זה באמת הסופר גרופ של האינדי הרדיופוני ".  
" אנחנו יותר ממאושרים לצרף את לאון ,  אחד המגישים האדירים בהיסטוריה של הרדיו הישראלי ,  לצוות תוכניתנו הצנועה ",  אמר קוואמי לוואלה !  תרבות . " 'הקצה' מסקרת חומרי אינדי ישראלי בכמויות כבר יותר מעשור אבל תמיד מתוך תחושה שאפשר יותר .  מאחר שלאון הוא מיסיונר אינדי ישראלי משכמו ומעלה ,  חשבנו שמן הראוי יהיה שהוא יביא אלינו את הדברים שלא הספקנו להגיע אליהם או שטרם השמענו בכלל .  ולא חסרים כאלה ".   
" לאון הקדיש את עצמו בתוכניותיו המופלאות בקול הקמפוס וברדיו תל אביב ליצירה ישראלית עצמאית ",  הוסיף פרידמן , " והוא ממשיך להפיץ את הבשורה הטובה בערבי 'לכלוך באוזן' הפיצוציים שלו באוזןבר בתל אביב ,  בהם הוא מקדם וחושף אמנים ישראלים אלטרנטיבים .  אנחנו שמחים להרחיב את גבולות החשיפה האלה גם דרכינו .  כמו כן ,  בהיעדר תוכנית משלו כרגע ברדיו בהחלט הגיע הזמן שקולו ודבריו יישמעו כמו שצריך בגלגלצ ". 

לאון פלדמן מצטרף ל"הקצה "
 האינדי הישראלי יקבל במה נרחבת בתוכנית  " הקצה "  עם הצטרפותו של השדר הוותיק שיגיש פינה קבועה בתוכנית של יום ראשון .  המגיש קוואמי : " הגיע הזמן שקולו יישמע בגלגלצ "
 
