גוטמן : " אדאג שדברים כאלה לא יקרו יותר "
 מאמן הפועל ת"א לא אהב את החזרה של בית"ר ירושלים .  ויאריאל התעניינה בשכטר ,  האדומים לא מתכוונים לשחררו
צילום ועריכת וידאו :  נועם אשל
בית"ר ירושלים הייתה שותפה ,  שבוע שני ברציפות ,  להצגת כדורגל נפלאה בבלומפילד ושוב ,  כמו בשבוע שעבר ,  הפסידה 4:3 ,  הפעם להפועל תל אביב .  האדומים כבר הובילו 1:4 מול 10 שחקנים של מחזיקת הגביע ,  שהצליחו לכבוש פעמיים ולהפוך את המשחק לדרמטי ומותח .  בהפועל תל אביב היו מרוצים בסיום רק מהניצחון ,  שצימק את הפער ממכבי חיפה לשמונה נקודות ,  שלושה שבועות לפני משחק העונה .  בבית"ר ,  כרגיל לאחר הפסדים ,  דיברו רק למצלמות הטלוויזיה .  
לאחר המשחק הייתה קטטה בין אוהדי בית"ר ירושלים להפועל תל אביב .  14 אוהדים של שני המועדונים נעצרו .
 יכולתו הטובה של איתי שכטר הביאה להתעניינות רבה בחלוץ באירופה ,  כשאחת הקבוצות שחיזרו אחריו לאחרונה היא ויאריאל ,  אך למרות העובדה שהקבוצה הספרדית מוכנה לשלם סכום גבוה עבורו בהפועל תל אביב לא מתכוונים לשחרר את שכטר לפני סיום העונה .
 בסיום המשחק אמר שכטר ,  שכבש את השער הרביעי : " פתחנו את המשחק טוב ,  אבל עשינו אותו קשה לעצמנו .  למדנו היום שיעור בכדורגל שאסור להוריד לרגע את הראש .  כל טעות שלך יכולה לגרור גול של היריב מהצד השני .  כך או כך ,  הגיע לנו לקחת שלוש נקודות ואני שמח שעשינו את זה ,  אפילו אם זה בדרך הקשה ".  
" בגדול ,  עשינו את העבודה ואנחנו מאוד מרוצים מהתוצאה .  אני מחלק את המשחק הזה למספר חלקים :  פתיחת משחק נפלאה שלנו עם יתרון 0:1 ואחרי השער השני וההרחקה ,  שיחקנו כדורגל לא בוגר ולא יציב .  ירדנו למחצית ביתרון 1:2 ,  עשינו סדר ויצאנו נפלא לחצי השני .  אחרי ה-1:4 ,  החזרנו את בית"ר למשחק .  אני אדאג שדברים כאלה לא יקרו יותר ",  סיכם אלי גוטמן את המשחק תוך שהוא מביע אכזבה מהשינויים ביכולת של קבוצתו תוך כדי 90 הדקות . 
" ראיתי את השחקנים בחדר ההלבשה מרוצים מעצם הניצחון ,  אבל הם קיבלו שיעור היום .  כשאתה מקבל שיעור ויוצא עם שלוש נקודות זה סימן טוב .  הבאנו את הנקודות הזכות ובכדורגל שלנו ,  אבל לספוג שערים כאלה ,  זה משחק של חוסר ריכוז ואין סיבה שדברים כאלה יקרו .  אנחנו צריכים לשחק כדורגל יותר יציב ",  המשיך המאמן .  
לגבי משחק ההגנה של קבוצתו אמר גוטמן : " משחק ההגנה שלנו היה טוב ועד המשחק הזה ,  הוא היה מצוין .  אלו דברים שקורים בכדורגל ואני לא מתרגש ".  על ההופעה של ניל אברבנל שהחליף את וינסנט אנייצה : " הוא היה בסדר גמור ולקח כדור מאוד קשה .  השערים לא היו באשמתו ".  על המועמדות של ברק יצחקי לקבוצה הוסיף : " מעולם לא דיברתי איתו ואני לא יודע אם ניתן להביא אותו .  אנחנו מחפשים חלוץ זר ולא פשוט להביא זרים טובים שייכנסו מיד לתוך התבנית הקבוצתית .  כרגע ,  לצערי ,  אין מועמדים ". 
ערן זהבי ,  שהועדף על פני מיכאל זדנברג בהרכב והחזיר עם שער ובישול הוסיף : " בהתחלה הלך לנו טוב וחבל שקיבלנו את שני השערים בסיום .  עשינו את המשחק קשה ,  אבל היה לנו משחק טוב ואני שמח שניצחנו .  אלי נתן לי לשחק ורציתי להוכיח שהמקום שלי על המגרש ".  
הקשר התייחס לחוסרים הרבים בהרכב ואמר : " אני לא חושב ששמו לב שמישהו היה חסר .  כל אחד עשה את העבודה על הצד הטוב ביותר וכולם עזרו אחד לשני .  להבקיע ארבעה שערים מול בית"ר ירושלים ,  זה לא דבר שבא כל יום .  חבל שספגנו שלושה .  זה היה המשחק הכי טוב שלי העונה ,  אבל הפנים קדימה למשחק נגד מכבי פתח תקוה .  עד מכבי חיפה יש לנו עוד הרבה זמן .  יש את מכבי פתח תקוה על הראש ואנחנו מקווים לעשות שם תוצאה טובה ". 
גורמים בכירים בהפועל תל אביב אמרו בסיום כי ב-48 השעות הקרובות תתבצע פנייה רשמית לבית"ר ירושלים בנוגע להעברתו של ברק יצחקי .  האופציה הריאלית היא רכישת 50 אחוז מהכרטיס והעברתו להפועל כבר העונה .  אם וכאשר יימכר השחקן לאירופה ,  בית"ר תקבל מחצית מסכום המכירה בדומה לעסקה שביצעה הפועל עם מכבי נתניה בנוגע לאיתי שכטר .  
מקורב ליצחקי אמר הערב : " הפערים בין יצחקי להפועל קטנים .  לפי מה שאני מבין ,  זה קרוב ,  אבל אסור לשכוח שיש גם את הצד של בית"ר בסיפור הזה .  בכל מקרה ,  נחכה שתגיע ההצעה הרשמית .  ברק הראה היום שהוא מקצוען ולא נתן לשמועות להפריע לו במשחק ".  
חדר ההלבשה של בית"ר ירושלים היה דומם בסיום .  השחקנים ירדו חפויי ראש והאוטובוס עזב את האצטדיון במהירות .  יצחק שום ואיציק קורנפיין סירבו לדבר בסיום עם כלי התקשורת ,  כהרגלם לאחר הפסדים .  
היחיד שהסכים לדבר הוא הספונסר ,  גומא אגייאר : " כמובן שאני מאוכזב לקבל רביעייה שניה בתוך שבוע .  מצבנו יכול היה להיות יותר טוב ,  אבל צריך להודות בעובדות - שיחקנו עם שחקן פחות כמעט כל המשחק ואי אפשר להתלונן יותר מדי .  אני מקווה ומאמין שנשתפר ". 

גוטמן : " אדאג שדברים כאלה לא יקרו יותר "
 מאמן הפועל ת"א לא אהב את החזרה של בית"ר ירושלים .  ויאריאל התעניינה בשכטר ,  האדומים לא מתכוונים לשחררו

