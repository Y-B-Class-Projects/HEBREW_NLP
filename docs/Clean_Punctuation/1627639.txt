 " צריך לטפל במקרים כאלו לפני מפעל אינטל "
 יו"ר ארגון זק"א ביקר בחריפות את הנוהג החרדי  " לסגור דברים בתוך העדה ",  בהתייחסו למקרה הרצח הלילה בירושלים . " לפני מפעל אינטל יש לטפל במקרים כאלו ".  מעצר האב החשוד ברצח הוארך בשבעה ימים
יו"ר ארגון זק"א ואחת הדמויות הבולטות בעולם החרדי ,  יהודה משי זהב ,  התייחס היום  ( שישי )  בשיחה עם וואלה !  חדשות למקרה הרצח המזעזע שאירע הלילה בירושלים בו על פי החשד רצח האברך נחמן אינשין את בתו בת השמונה חודשים . " זה סיפור שהציבור החרדי לא ידע כל כך מהר לאכול אותו ",  אמר משי זהב , " שכן מדובר במשפחה משמנה ומסלתה של הציבור החרדי ". 
הוא ביקר בחריפות את הנוהג החרדי לסגור מקרים כאלה בתוך העדה ואמר כי במקרים כאלו  " יש לתת לגורמים המוסמכים לטפל בזה ,  באנשי מקצוע ולא רק בברכה ובתפילה ולהגיד שהכול בסדר ולסגור את זה בפנים ".  משי זהב העריך כי לחץ המשפחות לחתן במהירות אנשים שהתגרשו הוא אולי אחד הגורמים לזיווגים לא מוצלחים . 
" במקרה הזה מדובר בשני גרושים לשעבר .  יש לחץ חברתי סביבתי על הזוג כשיש בן או בת גרושים אז מיד ממהרים לחתן ולפעמים יוצא שמחתנים ללא בדיקה .  עכשיו מתחילים לצוץ כל מיני ידיעות  שהיו לו  ( לאב החשוד .  ד.מ .)  התקפי זעם ,  שהיה נוטל כדורים .  אז עכשיו כולם חכמים .  למה לא בדקו קודם לכן ?  "  שאל .
 משי זהב סבור שלא ניתן יהיה לעבור על המקרה לסדר היום בתוך העדה החרדית . " לפני שמטפלים באינטל צריך לטפל במקרים האלו ",  אמר . " מצד שני ,  גם לא לקחת מקרה אחד ולהשליך על כל הציבור .  צריך לזכור שהאלימות בקרב העדה החרדית עדיין נמוכה בהשוואה לציבור הכללי ואם יש אירוע כזה ,  הוא בגדר 'אדם נשך כלב' ולא ההיפך ". 
משי זהב ציין בחיוב את התנהגות המשטרה ש"מיד הרחיקה את הגופה לבית החולים כדי למנוע מחאה של הציבור שעלולה היתה להוביל לקשיים ".  לדבריו יש ערך חינוכי בכך שנשמר הסדר ובמשא ומתן שנוהל עם המשטרה והוסיף כי כך  " אפשר להשיג הישגים בהידברות ולא בהתפרעויות ,  כפי שקרה בפרשה של 'האם המרעיבה' ".  
בית משפט השלום בירושלים האריך בצהרים בשבעה ימים את מעצרו של אינשין .  בתוך כך נקבע כי במהלך תקופת המעצר יעבור האב שתי בדיקות פסיכיאטריות .  פרקליטו של החשוד ברצח טוען כי האב לא היה שפוי בעת ביצוע המעשה ,  ולכן זומן פסיכיאטר מטעם ההגנה כדי שיאשש זאת .  
מוקדם יותר קבע פסיכיאטר מחוזי כי נחמן אינשין ,  האב שחשוד ברציחת בתו פרומה ,  כשיר למעצר .  האב בן ה-23 נעצר הלילה בחשד שחנק למוות את בתו בדירה ברחוב שמואל הנביא בעיר .  מחקירה ראשונית עולה כי אמה של התינוקת בת השמונה חודשים ,  יצאה מהבית בעקבות מריבה עם האב והזעיקה את המשטרה ואת מגן דוד אדום מחשש לחיי בתה .

" צריך לטפל במקרים כאלו לפני מפעל אינטל "
 יו"ר ארגון זק"א ביקר בחריפות את הנוהג החרדי  " לסגור דברים בתוך העדה ",  בהתייחסו למקרה הרצח הלילה בירושלים . " לפני מפעל אינטל יש לטפל במקרים כאלו ".  מעצר האב החשוד ברצח הוארך בשבעה ימים

