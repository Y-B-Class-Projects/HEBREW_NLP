אנגליה :  גבירותי ורבותי ,  מהפך
ארסנל הפכה פיגור 2:0 לניצחון 2:4 על בולטון ,  והעפילה לפסגת הפרמיירליג .  וילה עלתה לגמר גביע הליגה ,  ליברפול-טוטנהאם 0:2
הכדורגל האנגלי הביא לנו הערב  ( רביעי )  שלושה משחקים במספר :  משחק השלמה מהמחזור השני ,  משחק במסגרת המחזור ה-22 ,  וגומלין חצי גמר גביע הליגה .  ארסנל ,  שנכנסת לקטגוריית המשחק המוזכר הראשון ,  כבר פיגרה 2:0 בביתה מול בולטון ,  אלא שאז השתחררה החבורה הנפלאה של ארסן ונגר ,  הבקיעה 4 פעמים ברציפות ,  ניצחה 2:4 ועלתה לראש הפרמיירליג ,  לראשונה מאז פתיחת העונה .  משחק מרתק ומשוגע לא פחות היה גם בוילה פארק ,  שם ניצחה אסטון וילה 4:6  (  !  )  את בלקבורן על מנת להעפיל לגמר גביע הליגה ,  שם היא תפגוש את אחת הנציגות של העיר מנצ'סטר .  המשחק ה"נורמאלי "  היחיד של הערב היה באנפילד ,  שם התאוששה ליברפול מהתקופה הנוראית שעוברת עליה עם 0:2 ביתי על טוטנהאם ,  הודות לצמד של דירק קויט המצוין .
 אחרי שהפסידה לצ'לסי בחודש נובמבר ,  הפער בין ארסנל והמקום הראשון צמח ל-11 נקודות .  מאז ,  ולאחר שהתקשורת האנגלית מיהרה להוציא את התותחנים ממירוץ האליפות ,  החלו שחקניו של ארסן ונגר לדרוס כל מה שעבר בדרכם ,  ולמשחק הערב מול בולטון - משחק השלמה מהמחזור השני - הם הגיעו בידיעה שניצחון יעלה אותם למקום הראשון ,  לא פחות .  עם שמונה משחקים רצופים ללא הפסד ,  קיבל הערב ונגר בחזרה את דנילסון הפצוע ,  כשגם תיאו וולקוט ישב על הספסל ,  ועל אף שלל החסרונות הקבועים ,  המארחת נתנה הצגה נוספת ,  ולשם שינוי גם הציגה אופי מברזל .
 דווקא בולטון ,  שלא ניצחה בשלושת משחקיה האחרונים ,  פתחה בסערה ,  ובדקה השביעית ניצל הבלם גארי קייהיל טעות בהגנת ארסנל ,  ובעט ברגל שמאל מתוך הרחבה על מנת להעלות את קבוצתו ל-0:1 .  ארסנל לא הבינה מה קרה ,  ובדקה ה-28 קיבלה בולטון פנדל מפוקפק ,  אותו ניצל מתיו טיילור כדי לקבוע 0:2 .  התותחנים ההמומים חזרו למשחק דרך הסגנון הקבוע שלהם ,  ושתי דקות לפני הירידה לחדרי ההלבשה סיים תומאס רוזיצקי מהלך קבוצתי יפה ,  וניצל בישול של ססק פברגאס כדי לצמק ל-2:1 .
 ארסנל עלתה עם כוחות חדשים במחצית השניה ,  ובדקה ה-52 הגיע האירוע המכונן של המשחק ,  ככל הנראה .  וויליאמס גאלאס ביצע עבירה קשה על מארק דייויס ,  אלא שהשופט הורה להמשיך במשחק ,  ארסנל יצאה קדימה ,  ופברגאס נכנס לרחבה והבקיע מזווית קשה .  2:2 לא ספורטיבי במיוחד ,  אבל המארחת חוזרת למשחק .  בשלב הזה ונגר ושחקניו לחצו על הדוושה ,  והשער השלישי היה באוויר .  הוא הגיע בדקה ה-65 ,  כשתומאס ורמאלן ניצל ערבוביה ברחבה כדי לבעוט מקרוב ,  חזק ,  ברגל שמאל ,  ופנימה - המהפך הושלם ,  2:3 לארסנל ,  ושער חמישי העונה לבלם הבלגי .  הדובדבן הגיע בדקה ה-85 ,  כשאנדרי ארשבין המופלא סיים מהלך קבוצתי מרהיב על מנת לקבוע את תוצאת המשחק .  התותחנים מנצחים 2:4 ועולים לפסגת הפרמיירליג - לראשונה מאז נובמבר .  תמיר כהן פתח בהרכב בולטון ושיחק 90 דקות .
 ללא הפצועים הרגילים - ג'רארד ,  טורס ,  בניון וגלן ג'ונסון - עלו הערב האדומים לאחד המשחקים החשובים ביותר שלהם העונה ,  במלחמה ישירה על מה שעשוי להיות ההבדל בין כרטיס לליגת האלופות והעפלה מאכזבת לגביע אופ"א עם תום העונה .  המארחת ,  שאכזבה מאוד בשבוע שעבר עם הדחה מהגביע לאחר הפסד לרדינג ותיקו 1:1 עם סטוק בליגה ,  פתחה הערב עם הרכב הגנתי משהו ,  כאשר דירק קויט עלה כחלוץ בודד ,  ומאחוריו אלברט ריירה ,  פיליפ דגן ,  אלברטו אקווילאני ,  לוקאס וחאבייר מסצ'ראנו .
 וליברפול אכן לא הציגה כדורגל מלהיב במיוחד הערב ,  אבל בניגוד למשחקים קודמים ,  היא הביאה לדשא משהו די נדיר אם לוקחים בחשבון את רוב משחקיה העונה :  אופי .  הפתיחה של האדומים היתה מוחצת ,  וכבר בדקה השישית ביצעו אקווילאני וקויט מהלך קבוצתי נפלא ,  שהסתיים בבישול נאה של האיטלקי להולנדי ,  שבנגיעה אחת ועם הרבה סטייל קבע 0:1 למארחת .  טוטנהאם עוד ניסתה לחזור למשחק ,  בניצוחו של לוקה מודריץ' ובעיקר עם בעיטות מחוץ לרחבה ,  אלא שהמשחק ,  לשם שינוי ,  היה שייך לליברפול ,  ובתוספת הזמן היא קיבלה פנדל מפוקפק ,  אותו ניצל קויט על מנת להשלים צמד ולקבוע את תוצאת המשחק .  0:2 לליברפול ,  שמצמקת את הפער בינה ובין המקום הרביעי וטוטנהאם לנקודה אחת בלבד .
 איזה משחק משוגע קיבלנו בוילה פארק .  בניגוד לליברפול ולארסנל ,  וילה הנפלאה שיחקה הערב בגומלין חצי גמר הגביע האנגלי ,  וידעה שיתרונה 1:2 מהמשחק הראשון שם אותה עם רגל וחצי בוומבלי .  כל שנותר למרטין אוניל ושחקניו היה לא לפשל ,  ובשלבים רבים של המשחק - זה בדיוק מה שהם עשו .  הרוברס היממו את וילה בדקות הראשונות ,  כשניקולה קאליניץ' הבקיע צמד מהיר בדקות 10 ו-26 ,  על מנת להקנות לבלקבורן 0:2 ואת הכרטיס הזמני לגמר .
 וילה ידעה כי היא צריכה שני שערים לפחות על מנת להשיב לעצמה את הכרטיס ,  אז היא עשתה מה שקבוצות גדולות עושות במצבים האלה :  התפוצצה .  סטיבן וורנוק צימק ל-2:1 בדקה ה-30 ,  וג'יימס מילנר איזן ל-2:2 עם הירידה לחדרי ההלבשה .  
המחצית השניה היתה שייכת למארחת באופן בלעדי ,  כאשר סטיבן אנזוני הצעיר השלים את המהפך וקבע 2:3 בדקה ה-53 ,  וגבריאל אגבונלהור הפך את זה ל-2:4 בדקה ה-58 .  גמור ?  עוד לא ,  עוד לא .  אמיל הסקי הביך את הגנת בלקבורן בפעם החמישית בדקה ה-62 ,  ודקה לאחר מכן צימק מרטין אולסון ל-5:3 .  הדקות הבאות המשיכו להיות מטורפות לגמרי ,  כאשר ברט אמרטון כבר צימק ל-5:4 בדקה ה-84 והפריח תקוות מחודשות בלב אוהדי בלקבורן ,  אלא שהמילה האחרונה היתה שייכת לאשלי יאנג הנפלא ,  שקבע את תוצאת המשחק בתוספת הזמן ,  והעלה את קבוצתו לגמר גביע ראשון מאז 2000 .  בוומבלי תפגוש וילה את המנצחת בסיכום המשחקים בדרבי של מנצ'סטר .  יהיה מעניין .
 
אנגליה :  גבירותי ורבותי ,  מהפך
ארסנל הפכה פיגור 2:0 לניצחון 2:4 על בולטון ,  והעפילה לפסגת הפרמיירליג .  וילה עלתה לגמר גביע הליגה ,  ליברפול-טוטנהאם 0:2

