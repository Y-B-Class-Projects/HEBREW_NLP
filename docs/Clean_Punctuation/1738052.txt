 " לאוצר יש שורה של אמצעים לפיצוץ בועת הנדל"ן "
 נדל"ן
 >  >  החשב הכללי באוצר ,  שוקי אורן ,  סבור כי הפתרון לעליות המחירים בשוק הנדל"ן צריך להיות יצירת היצע גדול יותר ,  כולל באזורי ביקוש . " בעבר חשבו כי הדבר הנכון הוא עידוד ביקושים לנדל"ן בפריפריה וחניקת אזורי הביקוש במרכז .  הגישה הזו נכשלה ",  הוא אומר .  לדעת ד"ר גיל בפמן ,  הכלכלן הראשי של בנק לאומי ,  מחירי הנדל"ן החלו לעלות בשל היעדר היצע - במשך עשור נבנו בישראל 30 אלף דירות חדשות בשנה במקום 45 אלף . " בעולם הזה ",  אומר בפמן , " היצע וביקוש צריכים להיפגש ".  לדבריו ,  המפנה הגיע לפני שנתיים ,  בין היתר בשל הריבית הנמוכה מאוד - אך לא רק בגללה . " לא כל הקלפים בידי הנגיד .  צד ההיצע אינו אצלו ,  אלא אצל היזמים .  לאחרונה החלו היזמים לבנות יותר אבל ייקח זמן עד שההיצע יגדל .  גם הממשלה היתה יכולה להשפיע על ההיצע ולא עשתה זאת ",  אמר .  לדעת בפמן ,  בהעלאת הריבית אין התמודדות נקודתית עם מחירי הנדל"ן ,  מכיוון שההעלאות משפיעות רוחבית על כל מי שנזקק לאשראי מהבנקים . " אם בנק ישראל רוצה להשפיע נקודתית על מחירי הנדל"ן - הוא יכול להגביל את שיעור האשראי לדיור ,  כפי שעשה לפני כמה חודשים .  ברור שרק העלאת ריבית ב-0.25% לא תבלום את העלייה בדיור ",  אומר בפמן . " צעדים אדמיניסטרטיביים יוכלו למתן או לבלום עלייה במחירים .  אבל אז קיימת בעיה של פגיעת יתר .  כלומר ,  יש לבנק ישראל מה לעשות ,  אבל הסכנה היא בתוצאות הלוואי ".  בנקאי בכיר אחר סבור כי קובעי המדיניות צריכים למנוע התנפחות של מחירי הנכסים ,  ולהסביר לציבור שלמדיניות כזו יש מחיר . " יש בועת נדל"ן בין אשקלון לחדרה מזה כשנתיים .  בנק ישראל יכול למתן את הבועה או לפוצץ אותה אם יהיה מוכן לשלם את המחיר הציבורי ",  אמר . " למשל ,  הבנק יכול להחליט לא להתערב ברכישת דירות שמחירן עד מיליון שקל .  לעומת זאת ,  על דירות שמחירן 1-1.5 מיליון שקל הוא יוריד את שיעור המימון המקסימלי מ-70% ל-65% ,  על דירות שמחירן 1.5-2 מיליון שקל יירד שיעור המימון ל-60% ועל דירות שמחירן יותר מ-2 מיליון שקל שיעור המימון יירד ל-50% .  מהלך כזה יביא להורדת מחירים ".  לדברי הבכיר , " כל הבנקים המסחריים צריכים להשתתף במהלך ,  לדווח אמת ,  כי כיום לא כל הבנקים מדווחים אמת אפילו לעצמם .  חייבים להפחית את שיעור המינוף בהלוואות לדיור .  אנחנו עוברים כעת תהליך של העלאת המינוף ברכישת נדל"ן .  אפשר לטפל בבעיה בצעדים אדמינסטרטיביים מבלי להכאיב למי שלא רוצים להכאיב ".  לדעת הבכיר , " העלאת הריבית היתה מיותרת אבל צריך להבין - הנגיד צריך לתמרן ולרוץ בין הטיפות עד שישתווה פער הצמיחה והתעסוקה בין העולם לישראל .  הנגיד עושה עבודה טובה .  בסוף אתה חייב לתת למי שמנהל מדיניות לנהל אותה ,  גם אם זה לא מקובל על כולם .  צריך גם לנהל טוב יותר את יתרות המט"ח ,  כדי שלא נפסיד יותר מדי כסף ".  ד"ר מומי דהן מבית הספר למדיניות ציבורית באוניברסיטה העברית סבור כי להעלאת הריבית חשיבות רבה על תחום הנדל"ן .  לדבריו , " ברור שהריבית הריאלית השלילית היא משאבה משמעותית לניפוח מחירי הנדל"ן .  לכן כל העלאת ריבית מצננת מחירים .  אם באמת יש בועת נדל"ן ,  לאוצר יש שורה של אמצעים שבהם הוא יכול לנקוט כדי לפוצץ אותה ,  למשל באמצעות מס שבח ,  מס רכישה וביטול הפטור ממס על השכרת דירה .  כל תזוזה כאן יכולה לחולל נפלאות ,  יחד עם הריבית ".  לדעת אלכס זבז'ינסקי ,  כלכלן ראשי של דש ברוקראז' , " כלקח מהמשבר העולמי הבנקים המרכזיים התחילו לטפל לא רק ביציבות מחירים - אלא גם בנכסים כמו נדל"ן .  הטיפול בנדל"ן אינו חד-משמעי ,  מכיוון שלא ברור אם ניתן לטפל בנדל"ן רק דרך הריבית .  באוסטרליה ,  למשל ,  מנסים לפתור בעיה דומה לשלנו גם דרך העלאת ריבית וגם דרך הטלת מגבלות על האשראי .  נראה כי הנגיד ימשיך להעלות ריבית כדי לטפל במחירי הדירות ,  אך בצורה מדודה ".  

" לאוצר יש שורה של אמצעים לפיצוץ בועת הנדל"ן "
 נדל"ן

