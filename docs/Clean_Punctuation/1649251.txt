דור-אלון מתדלקים בדלק
כל אחת מהחברות תציב עמדות תדלוק שלה בשתיים מהתחנות של המתחרה .  הממונה על ההגבלים : " אין פגיעה של ממש בתחרות "
 בעוד שהיא בוחנת בימים אלה את הבעלויות הצולבות של קבוצת דלק במשק האנרגיה ,  אישרה הממונה על ההגבלים העסקיים ,  רונית קן ,  לדלק ישראל ולדור אלון שיתוף פעולה בפעילות הדלקנים .  ל-themarker נודע כי לפני כשבועיים קיבלה קן את בקשות החברות לאשר להן להציב עמדות תדלוק אוטומטיות בשתי תחנות של המתחרה ,  עבור לקוחות הדלקנים שלהן - לחמש שנים .
 מדובר באישור להצבת שתי עמדות דלקן של דלק בשתי תחנות של דור אלון במודיעין וביבנה ;  וכן בהצבת עמדות ספידומט של דור-אלון בתחנות של דלק במחלף שבעת הכוכבים בהרצליה ,  וברחוב יגאל אלון בתל אביב .
 הבקשה ,  שמשמעותה מתן פטור מאישור הסדר כובל  ( לפי סעיף 14 לחוק ההגבלים העסקיים )  ,  הוגשה ב-24 בינואר - ואושרה בתוך שלושה שבועות בלבד .  בבקשה טענו החברות שבאזורים שבהם ממוקמות התחנות המבוקשות אין להן נוכחות מספקת ,  וכי מתן האישור ישפר את השירות ללקוחות ויגדיל את כושר התחרות של כל אחד מהצדדים .
 לפי ההסכם בין החברות ,  העמדות ישרתו רק את לקוחות הדלקן המסוים  ( ולא את הציבור הרחב )  במתכונת של תדלוק עצמי ,  ללא מתדלקים - כשהתמורה ממכירת הדלק תועבר ישירות לידי החברה שהציבה את העמדה .  באשר לדלק שיימכר ,  סוכם כי הוא ינופק על ידי מפעילת התחנה ,  כשתמורת הזרמת הדלק ועבור הזכות להצבת העמדה - יועבר תשלום בפועל או בקיזוז .
 לדעת קן ,  אין בהסדר זה משום חשש לזליגת מידע נוסף בין הצדדים או להרחבת שיתוף הפעולה ביניהם .  לטענתה ,  החברות ימשיכו להתחרות ביתר האספקטים של פעילותן .  באשר לחשש מפני הפחתת המוטיבציה של החברות להתחרות ביניהן בשל האינטרס הכלכלי שבהמשך קיומו של ההסדר ,  מעירה הממונה כי זה אינו ריאלי משום היקפה המצומצם של ההתקשרות .
" הכבילות של ההסכם אינן פוגעות פגיעה של ממש בתחרות בשוק ,  כי עיקרו של ההסדר אינו בהפחתת התחרות או במניעתה ",  כתבה קן בהחלטתה ,  והוסיפה כי לדעתה יש בהסדר משום שכלול התחרות בשוק ציי הרכב - ואף חיזוקו .
 ציי הרכב המאובזרים בדלקנים אחראים כיום ל-35%-49% מהכנסות החברות .  ההסדר צפוי לפיכך לתרום לדור אלון ,  שסובלת מחולשה במיקום תחנות בתוך ערי המרכז ;  ולסייע לדלק ,  שספגה באחרונה מהלומה לאחר שאיבדה שבע תחנות לטובת סונול .  מכאן שההסדר ,  אם יורחב בעתיד לתחנות נוספות ,  עשוי לאיים על פז ועל סונול .
 
דור-אלון מתדלקים בדלק
כל אחת מהחברות תציב עמדות תדלוק שלה בשתיים מהתחנות של המתחרה .  הממונה על ההגבלים : " אין פגיעה של ממש בתחרות "
 
