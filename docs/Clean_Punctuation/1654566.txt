או לה לה
לקראת ההופעות של יו לה טנגו בישראל בשבוע הבא ,  לקחה על עצמה דנה קסלר משימה כמעט בלתי אפשרית :  להסביר מה כל כך מיוחד בלהקה הזאת
מיום ליום גוברת ההתרגשות לקראת הגעתם של Yo La Tengo לשתי הופעות בישראל  ( ב-22 וב-23 במרץ במועדון הבארבי בתל אביב )  .  מי שאוהב אותם מן הסתם כבר הזמין כרטיס או לפחות שריין לעצמו את היום .  הבעיה היא להסביר למי שטרם שמע עליהם במה מדובר ,  ולשכנע אותו שדבר כזה אסור לפספס .
 אלה העובדות היבשות :  יו לה טנגו הם איירה קפלן  ( גיטרה ושירה )  ,  אשתו ג'ורג'יה האבלי  ( תופים ושירה )  וג'יימס מקניו  ( בס )  .  קפלן והאבלי הקימו את ההרכב בניו ג'רזי בשנת 1984 .  הם הוציאו 12 אלבומי אולפן  ( או 14 ,  תלוי איך סופרים )  ,  אבל הדיסקוגרפיה שלהם ארוכה ופתלתלה ,  וכוללת המון אי.פיז ,  סינגלים ,  אוספים ,  שיתופי פעולה ,  פסקולים לסרטים ועוד .  יו לה טנגו הם ללא ספק אחת הלהקות המוערכות ,  היציבות ,  החרוצות והטובות ביותר של האינדי האמריקאי .  קשה להתכונן להופעה בשל הדיסקוגרפיה הענקית שלהם  ( כשאתם עושים שיעורי בית תתמקדו באלבום האחרון והמעולה ,  Popular Songs ,  ולדעתי אין מצב שהם לא ינגנו  " Autumn Sweater "  מ- "  I Can Hear the Heart Beating as One )  .  אך באותה מידה קשה גם להגדיר את הלהקה או להסביר את סוד קסמה .
 אין ליו לה טנגו לוק ,  אין להם ממש תדמית .  הם לא להקה צעירה ופרועה ואפילו לא להקה צעירה ופרועה לשעבר .  הם לא נאמנים לז'אנר מוזיקלי מסוים ,  וגם לא לאווירה מסוימת .  לפעמים הם רועשים ומנסרים ,  לפעמים הם מלנכוליים ושקטים .  לפעמים הם חולמניים וסינמטיים ,  לפעמים הם מצחיקים .  יש להם שירים קצרים מאוד ושירים ארוכים מאוד ושירים באורך רגיל למדי .  אולי התיאור המדויק ביותר הוא המשפט שנכתב באתר של הלייבל שלהם ,  מטדור : " כל שיר בעולם יכול להישמע כמו יו לה טנגו ,  בתנאי שיו לה טנגו מנגנים אותו ". 
ההערה הזאת רלוונטית גם לחיבה המוכחת של הלהקה לקאברים .  הם הוציאו עד היום כמעט מאה קאברים ,  וכשלהקה כמו יו לה טנגו מקליטה קאבר ,  מובן שהמניע לכך שונה מאוד מאשר אצל כוכבני פופ שמנצלים להיטי עבר רווחיים כדי להיכנס למצעדים .  השירים של יו לה טנגו מונעים מאהבה למוזיקה ומהיכרות עמוקה עם ההיסטוריה של הפופ  ( קפלן היה מבקר מוזיקה לפני שהקים את הלהקה )  .  
עד היום ביצעו יו לה טנגו לא מעט שירי סיקסטיז  ( ה-Who ,  הסידז ,  Love ,  הקינקס ,  הוולווט אנדרגראונד )  ,  שירי פאנק אמריקאי  ( ריצ'רד הל ,  המודרן לאברז ,  הראמונז )  ,  וגם דברים רבים אחרים :  קווין ,  פליטווד מק ,  דניאל ג'ונסטון ,  יוריתמיקס ,  בריאן אינו ,  מה שתרצו .  יו לה טנגו כל כך אוהבים לעשות קאברים שכבר שנים שהם משתתפים בפרויקט הצדקה של WFMU ,  תחנת רדיו מעולה מניו ג'רזי .  במסגרת הפרויקט הם מבצעים מדי שנה באופן ספונטני שירים לבקשת המאזינים .  אני מתערבת אתכם שאם מישהו יצעק במהלך ההופעה בבארבי שהוא רוצה שיר של כוורת ,  יש סיכוי לא רע שיו לה טנגו ייענו לאתגר .  
אבל מכל הלהקות שיו לה טנגו אוהבים ומוקירים ,  הלהקה שהשפעתה ניכרת יותר מכל במוזיקה שלהם היא הוולווט אנדרגראונד  עובדה שאף הביאה את יו לה טנגו לגלם אותה בסרט I Shot Andy Warhol על הנודניקית ההיא שירתה באבא של הפופ ארט .  
הזמזום החודרני של הוולווט אנדרגראונד ,  כמו גם הניגוד שבין החתרנות האפלה למלודיות המתוקות שלהם ,  נמצאים תמידית בלב של יו לה טנגו ,  שלוקחים את ההשפעה הזאת למקום חנוני הרבה יותר .  פעם היה אפשר לראות ביו לה טנגו את גרסת חדר השינה או את הגרסה הגיקית של הוולווט אנדרגראונד ,  אבל עם השנים הם התפתחו והרחיבו את המנעד שלהם עוד ועוד .  היום הם עושים הכל  משוגייז ונויז ועד פולק וסול  והכל מתאים להם ,  בתנאי ,  כאמור ,  שהם אלה שמנגנים אותו .
 יו לה טנגו הם לא להקת סקס ,  סמים ורוקנרול .  הם ככל הנראה להקת הרוק השפוייה והשקולה ביותר בהיסטוריה .  יכול להיות שסוד הקסם שלהם טמון באיזון :  הם חכמים בלי להיות שכלתניים מדי ,  הם חביבי הביקורת בלי להיות יומרניים ,  והם מהלכים על חבל דק בין נסיוניות וסאונד מאתגר לבין מלודיות ששובה את הלב .  במילים אחרות ,  מדובר באחת הלהקות המיוחדות ביותר על כדור הארץ  אל תפספסו את ההופעה שלה .
 

או לה לה
לקראת ההופעות של יו לה טנגו בישראל בשבוע הבא ,  לקחה על עצמה דנה קסלר משימה כמעט בלתי אפשרית :  להסביר מה כל כך מיוחד בלהקה הזאת

