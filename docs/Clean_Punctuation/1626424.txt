הקרב על פלמחים : " לא לטייח דו"ח כה חמור "
 המאבק נגד תוכניות הבנייה בפלמחים מגיע לפתחו של היועמ"ש .  הוועדה לביקורת המדינה ,  קיימה דיון בדו"ח המבקר בנושא .  יו"ר הוועדה ח"כ חסון : " זהו דו"ח חמור ביותר "
 הוועדה לביקורת המדינה ,  בראשותו של ח"כ יואל חסון ,  קיימה היום  ( שלישי )  דיון בדו"ח מבקר המדינה בנושא התוכניות להקמת כפר נופש בפלמחים .  זאת בעקבות בקשה לדיון מהיר של חברי הכנסת ניצן הורוביץ ,  דב חנין ורחל אדטו .  יו"ר הוועדה ,  ח"כ חסון ,  אמר בדיון כי הוא נמצא בתפקידו זה 8 חודשים וזה אחד הדו"חות החמורים ביותר שהוא נתקל בהם .
  ח"כ חסון אמר כי הוועדה מבקשת מכל משרדי הממשלה הרלוונטיים להעביר לוועדה את עמדתם העדכנית בנושא ,  האם הם בעדו או נגדו .  לדברי חסון , " כולם מחכים כעת להחלטת היועץ המשפטי לממשלה ,  כדי להחליט לגבי עתידו של הפרויקט .  הכול יהיה תקוע עד שהיועץ המשפטי לממשלה ישחרר את הפקק הזה .  אני מבקש שהיועץ המשפטי לממשלה ייתן את חוות דעתו בתוך 3 חודשים .  אם זה לא יקרה בתוך 3 חודשים ,  הוועדה תתכנס שוב ותיתן את עמדתה לגבי המשך הפרויקט ".  
שמואל גולן ,  נציג משרד מבקר המדינה אמר ,  כי  " העסקה בפלמחים לא שירתה את הציבור ,  לא בהיבט הסביבתי ,  לא בהיבט הכלכלי ולא בהיבט של פיתוח הקרקע לטובת הציבור וכי משרד המבקר סבור כי יש להביא את הנושא לתכנון מחודש ". 
ח"כ אופיר פינס התבטא קשות נגד תוכניות הבנייה בפלמחים .  פינס אמר כי  " אני בכנסת הרבה זמן ולא זוכר דו"ח כזה חמור של מבקר המדינה ,  אני מתפלא על היועץ המשפטי לממשלה ,  שלא עושה מעשה בעניין .  הדו"ח הזה מדבר בעד עצמו ,  אין מה להוסיף עליו .  אם מחפשים את ההגדרה מהי שחיתות בישראל  זוהי שחיתות .  מה עוד צריך לקרות כדי שהנושא הזה ייחקר ברצינות ?  "
 פינס הוסיף ואמר כי  " אני לא רואה איך אפשר לדחוף דו"ח כזה לתוך המגרה ,  לטייח אותו ולא לקבל החלטות בנושא .  אם שר הבינוי והשיכון ,  אריאל אטיאס ,  היה שר רציני ,  הוא כבר היה מורה למנהל מקרקעי ישראל לבטל את המכרז ולפצות את היזמים כמו שצריך .  זה מה ששר רציני היה עושה ."  
מנגד ,  טען מנכ"ל מנהל מקרקעי ישראל ,  ירון ביבי ,  כי הדו"ח איננו חמור כפי שמנסים להציג אותו . " קראתי את דו"ח המבקר מספר פעמים ,  מצאתי בו ליקויים אבל לא ליקויים חמורים ".  אמר ביבי . " תפקידו של המנהל הוא לשווק קרקע ,  אחרי שרשויות התכנון קבעו מה יהיה שם .  אני לא חושב שהכנסת צריכה להתעסק בשאלה מה יהיה ייעודו של שטח מסוים .  עשינו מכרז ,  הציעו הצעה ,  שלעניות דעתי משקפת את מחירו של כפר הנופש .  לא שמעתי עד כה דעה ,  שאם יופעל פה כפר נופש ,  מחיר הקרקע יהיה גבוה יותר .  לו הייתי יושב בגוף כלכלי ,  הייתי מחכה שמחיר הקרקע יגיע לשיא ורק אז משווק אותו .  יכול להיות ששגינו בנוגע לפרסום ,  בכל מה שקשור למכרז .  אנחנו נמצאים בנקודת החלטה לגבי הארכת החוזה מול היזם ." 
גם שוקי עמרני ,  יו"ר הוועדה המחוזית לתכנון ובנייה מרכז ,  תמך בטענה לפיה אסור לכנסת להתערב בנושא . " אנחנו מתעסקים בתוכנית שאושרה כדין על ידי מוסדות התכנון במדינת ישראל ,  על כל מה שמשתמע מכך .  לאורך 14 שנים שהתוכנית הזאת מתגלגלת ,  לא היה אחד ,  לא ברמה של האזרחים ולא משרדי הממשלה שחברים בוועדות ,  שביקש לבטל את התוכנית הזאת ".  
לדבריו , " מוסדות התכנון ,  בכל הרמות ,  קיבלו את ההחלטות כאשר לציבור הייתה זכות להביע את דעתו .  אתם נמצאים בית המחוקקים ,  תחוקקו חוקים שישמרו על חופי הים של מדינת ישראל .  אל תכפו דברים על תוכניות מאושרות .  המדיניות התכנונית משתנה לפעמים ,  אף אחד לא מצפה שכל פעם שזה קורה ,  אנחנו ,  במוסדות התכנון ,  נפתח את התוכניות שכבר מאושרות כדת וכדין .  הוועדה המחוזית קבעה בהחלטתה האחרונה שורה ארוכה של דברים ,  כדי לשמור על האינטרס הציבורי .  הוועדה מורכבת מ  18 חברים ,  כולל נציגי משרדי ממשלה ,  וההחלטה בנושא התקבלה פה אחד ".   משה פרלמוטר ,  רכז החופים של החברה להגנת הטבע ,  שנכח בדיון ,  אמר בסופו : " לאור המחאה הציבורית והפרלמנטרית ,  שהוצגה היום בדיון על ידי חברי הכנסת ,  וכמובן נוכח הממצאים החמורים של דו"ח מבקר המדינה ,  אנו קוראים למנהל מקרקעי ישראל לבטל את המכרז ולהשאיר את החוף במצבו הטבעי ,  ללא כל פיתוח או בנייה .  רשויות התכנון ומנהל מקרקעי ישראל הם נאמני הציבור ומופקדים על נכסיו ולכן היה עליהם להעדיף את טובת הציבור ולא לאשר תכנית המפקיעה מידי הציבור את אחד מנכסיו החשובים והנדירים ביותר - חוף הים ,  תוך התעלמות מהשינויים שהתחוללו בעשרים השנה האחרונות בנוגע לחשיבות ולנדירות של החופים .  את הטעות שנעשתה יש וניתן לעצור ,  בטרם יגרם נזק בלתי הפיך ". 

הקרב על פלמחים : " לא לטייח דו"ח כה חמור "
 המאבק נגד תוכניות הבנייה בפלמחים מגיע לפתחו של היועמ"ש .  הוועדה לביקורת המדינה ,  קיימה דיון בדו"ח המבקר בנושא .  יו"ר הוועדה ח"כ חסון : " זהו דו"ח חמור ביותר "
 
