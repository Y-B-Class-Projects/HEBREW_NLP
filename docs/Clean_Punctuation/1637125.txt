ברגע האחרון :  נדחתה ההצבעה על הוזלת תעריפי החשמל
בעקבות בקשה של דירקטור חיצוני ,  נדחה כינוס מליאת רשות החשמל ליום שני .  חברת החשמל ביקשה לקיים פגישה באוצר בסוגיית התעריפים
 >  >  ההצבעה על אישור ההוזלה של תעריפי החשמל במשק לא התקיימה אתמול ,  לאחר שכינוס מליאת רשות החשמל נדחה שלוש שעות לפני שהיה אמור להיערך .  הכינוס נדחה לבקשתו של הדירקטור החיצוני ,  רישאר בן-חיים ,  שנאלץ להיעדר ממנו בנסיבות אישיות .  בתחילת השבוע נודע כי בכוונתו של שר התשתיות ,  עוזי לנדאו ,  לפתוח בהליכים להדחת יו"ר רשות החשמל ,  אמנון שפירה .  לנדאו דרש משפירה להתפטר על רקע המהלך להורדת תעריפי החשמל וביקורת שהשמיע שפירה על הממשלה בסוף השבוע .  ועדת הכלכלה עשויה לדון בקרוב בניסיון ההדחה של שפירה  ( ראו מסגרת )  . " התנהלות הימים האחרונים לא תפגע כהוא זה בעבודה המקצועית ובמסקנות ועדת המשנה בראשותי ",  אמר אתמול בן-חיים ,  ששימש יו"ר ועדת המשנה לעניין בסיס התעריפים של חברת החשמל והוביל את הצוות המקצועי של הרשות בעניין .  הדברים נאמרו על רקע דיווחים אודות מכבש הלחצים שמפעילים משרד התשתיות וחברת החשמל על חברי המליאה ויו"ר הרשות שלא לאשר את עדכון התעריפים .  ל-themarker נודע כי במהלך השבוע היתה אמורה להתקיים פגישה בין בכירים בחברת החשמל לבין אנשי אגף התקציבים באוצר .  בפגישה תיכננו הצדדים לדון בסוגיית הפחתת התעריפים ,  אלא שהפגישה לא יצאה לפועל .  חברי מליאת רשות החשמל אמורים לאשר את הוזלת תעריפי החשמל למגזר הביתי ולמגזר הציבורי-עסקי בשיעור של 10%-15% - בהתאם לסיווג צרכן הקצה ולמשטר צריכת החשמל .  הוזלה זו תגלם הפחתה שנתית נוספת של 2.2 מיליארד שקל בתקציב רכש הדלקים של חברת החשמל ,  בעקבות המעבר לייצור חשמל מבוסס גז טבעי זול יחסית בשיעור של 40% מסל הדלקים .  אישור העדכון היה אמור להתבצע עוד באפריל 2009 ,  אך נדחה .  העדכון אמור לשקלל גם עלייה שנתית של כ-4% בעלויות הייצור של חברת החשמל ,  בעקבות עדכון בסיס התעריפים של החברה  ( למקטע הייצור )  לראשונה מאז 2002 .  כמו כן אמורה המליאה לאשר את שינוי שיטת תמחור החשמל לצרכניה הגדולים בתעו"ז  ( תעריפי עומס וזמן )  .  עם חברי מליאת רשות החשמל שידונו בעניין ביום שני נמנים היו"ר שפירה ;  בן-חיים ,  המכהן במקביל כסמנכ"ל הכספים של חברת נמלי ישראל  ( חנ"י )  ;  הרן לבאות ,  רכז האנרגיה באגף התקציבים באוצר ;  וחגית בן-חמו ,  מנהלת תחום כלכלה במשרד התשתיות .  אתמול המשיכו הניסיונות לסכל את הוזלת התעריפים לעורר תגובות במשק .  נשיא איגוד לשכות המסחר ,  עו"ד אוריאל לין ,  אמר כי  " חייבים לשמור על עצמאותה של רשות החשמל ,  שכן זו היתה סיבת הקמתה ". 

ברגע האחרון :  נדחתה ההצבעה על הוזלת תעריפי החשמל
בעקבות בקשה של דירקטור חיצוני ,  נדחה כינוס מליאת רשות החשמל ליום שני .  חברת החשמל ביקשה לקיים פגישה באוצר בסוגיית התעריפים

