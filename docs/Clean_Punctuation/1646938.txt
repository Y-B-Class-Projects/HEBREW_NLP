בוטלה מסיבת הפורים המסורתית בשכונת פלורנטין בתל אביב
למרות הניסיונות להגיע להסדר לפיו תתקיים המסיבה באישור המשטרה ,  לא הצליחו המארגנים להשיג את האישורים הנדרשים . " מקווים שביום העצמאות נצליח לקיים מסיבה "
 אכזבה לכל מי שקיווה לבלות את חג הפורים במסיבת הרחוב המסורתית בשכונת פלורנטין בתל אביב :  המסיבה ,  שתוכננה להתקיים ביום שבת ברחוב המרכזי בשכונה ,  בוטלה .  אתמול  ( שלישי )  נפגשו נציגים של המשטרה עם בעלי העסקים ויועץ בטיחות של חברת ההפקות שהיתה אמורה לקחת חלק בארגון המסיבה ולאחר דין ודברים החליטו הצדדים לבטל את האירוע .  
בניגוד לשנים קודמות שבהן התנהלו מסיבות הרחוב באופן לא חוקי ,  מה שהוביל לפיצוצן על ידי המשטרה ,  מסיבת הפורים השנה היתה אמורה להתקיים תחת אישור של המשטרה .  בשבועות האחרונים ניסו גורמים בעיריית תל אביב ,  בראשם סגן ראש העירייה אסף זמיר ,  לפעול על מנת שהמסיבה בפורים תקבל את האישורים הנדרישם ותוכל להתקיים .  לצורך העניין נערכו מספר פגישות בין נציגי המשטרה לבין המארגנים אולם כאמור לא הצליחו הצדדים להגיע להסדר לפיו תצליח המסיבה לצאת לפועל .  
ניסו מישל ,  הבעלים של הפאב  " פלורנטין 10 "  ואחד מבעלי העסקים בשכונה שלקחו חלק במגעים ,  סיפר לוואלה !  תרבות כי למרות הרצון הטוב ,  הן של העירייה ושל המשטרה והן של בעלי העסקים בשכונה ,  בשל לוח הזמנים הקצר לא תתקיים המסיבה . " יש בעיות בטיחות שלא הצלחנו לפתור אותם בזמן שנותר לנו עד המסיבה ",  מספר מישל . " אנחנו מאמינים שהבעיות ייפתרו עד המסיבה הגדולה ביום העצמאות ". 
בשנים האחרונות הפכה מסיבת הרחוב בשכונת פלורנטין לאחד מאירועי התרבות הבלתי ממוסחרים הגדולים בארץ .  המסיבה המפורסמת ,  המתקיימת בשלושה מועדים - סילבסטר ,  פורים וערב יום העצמאות - מושכת אליה עשרות אלפי חוגגים מכל רחבי הארץ .  מאחורי המסיבה לא עומד אף גורם רשמי ,  ובמשטרה האשימו את בעלי הפאבים והפיצוציות ברחוב וטענו כי הם האחראים לאירוע .  בשנה שעברה אף פנו גורמים במשטרה למספר בעלי עסקים ברחוב והזהירו אותם לבל יקחו חלק במסיבה ויוציאו אמצעי הגברה מחוץ לתחום בו פועל העסק שלהם .
 
בוטלה מסיבת הפורים המסורתית בשכונת פלורנטין בתל אביב
למרות הניסיונות להגיע להסדר לפיו תתקיים המסיבה באישור המשטרה ,  לא הצליחו המארגנים להשיג את האישורים הנדרשים . " מקווים שביום העצמאות נצליח לקיים מסיבה "
 
