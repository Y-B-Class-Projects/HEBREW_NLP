גוטמן : " יוצא בתחושת גאווה ,  אבל גם של החמצה "
 באדיר דווקא היה מרוצה מהתיקו מול שאלקה .  ראול :  הלוואי שהפועל תשיג עוד נקודות .  פליקס מגאת : " הגיע להם לנצח "
 צילום ועריכת וידאו :  נועם אשל
הפועל תל אביב השיגה הערב  ( שלישי )  נקודה ראשונה בתולדותיה בליגת האלופות כשסיימה ב-0:0 עם שאלקה אחרי שלושה הפסדים בשלושת משחקיה הראשונים ,  אך הרשתה לעצמה להתאכזב לאור העובדה שהייתה עדיפה בהרבה על האורחת מגרמניה .
 אכזבה נוספת הגיעה מכיוונו של דגלאס דה סילבה ,  שמתח את שריר המפשעה במהלך המחצית הראשונה והוחלף בדקה ה-42 .  כרגע עדיין לא ברור מה חומרת הפציעה של דה סילבה ,  אך בקבוצה הביעו אופטימיות שיוכל להיות כשיר לקראת משחק הליגה החשוב ביום שני מול המוליכה מכבי חיפה .
 אחרי המשחק התייחס אלי גוטמן ליכולת הטובה של שחקניו ולהחמצות המרובות ואמר : " לא ניצחנו את המשחק הזה משום שהחמצנו הרבה ,  וברמות האלה היינו חייבים לסיים את אחד המצבים שהגענו אליהם ברשת .  אבל ראיתם היום קבוצה שמשחקת כדורגל מאורגן ,  מסודר ,  קרובים אחד לשני ,  מניעים את הכדור ,  אני כמעט משוכנע שהיה לנו יתרון בפוזשן וביצירת מצבים .  בעטנו לשער ,  החמצנו ,  זה עמד לנו לרועץ אבל אני גאה בשחקנים האלה ". 
על תחשתו בעקבות התוצאה אמר גוטמן : " אני מרגיש מצד אחד טוב כי שיחקנו נגד שאלקה ,  שכולם יודעים מה היא שווה ,  ומצד שני החמצה כי כדור אחד ברשת והיינו מנצחים פה את המשחק הזה .  אני יוצא בתחושה של כבוד ,  גאווה לנו ולכדורגל שלנו שהתמודדנו מולם שווה בשווה אבל הרגשה של החמצה ". 
הקפטן ואליד באדיר סיכם : " היום הצגנו משחק הגנה טוב .  הגענו להרבה מצבים ,  אבל הכדור לא נכנס .  למרות זאת אני שמח ,  השחקנים נלחמו ,  ואני מקווה שיהיה טוב יותר .  הכל בראש .  כל השבוע דיברו על ההגנה שלנו ,  ואני שמח שלא ספגנו ושנראינו טוב .  לקחנו כל כדור שהגיע ל-16 ,  ובזכותנו ראול והונטלאר לא נראו טוב .  הייתה הרגשת פספוס בחדר ההלבשה ,  אבל סוף סוף לקחנו נקודה מליגת האלופות .  זו הרגשה מצוינת להיות קפטן ,  ולהוציא נקודה מקבוצה משאלקה ". 
גם וינסנט אניימה נראה מאושר בסיום המשחק : " ההרגשה מדהימה ,  זה נהדר להשיג נקודה מול קבוצה כזאת עם כל כך הרבה כוכבים .  היינו צריכים להשיג שלוש נקודות ,  היה חסר לנו מזל ,  השוער שלהם רשם כמה הצלות מדהימות ,  אבל זו עדיין תחושה מדהימה .  לא יודע מה הייתה תוכנית המשחק שלהם ,  אבל היא לא עבדה ,  וזה לא משנה .  אנחנו פשוט שמחים שהשגנו נקודה אחת ". 
שי אבוטבול ,  אחד המצטיינים של הפועל במשחק ,  אמר בסיום : " הכי חשוב שלא קיבלנו גול ,  זו הייתה המטרה ,  כל השאר זה בונוס .  לאורך רוב המשחק עמדנו טוב ושיחקנו טוב ,  החמצנו הרבה הזדמנויות ,  אבל אנחנו מסתפקים בתיקו .  מבחינה אישית ,  העבר מאחוריי .  אני גאה לשחק בהפועל ,  במועדון הזה עם הקהל הזה .  זה כבוד גדול .  הנקודה הזו היא תחושת סיפוק ,  אבל עכשיו אנחנו חושבים על הליגה ,  על המשחק מול מכבי חיפה ". 
גילי ורמוט הוסיף : " אנחנו לא מסתפקים בנקודה .  הוכחנו היום שזה אפשרי לנצח מבחינת הרמה ואני מקווה שנעשה את זה מול בנפיקה .  הגענו לכמות המצבים שרצינו ,  אבל לא ניצלנו אותם .  אולי הסיכוי לשלב הבא לא קיים ,  אבל אנחנו מתרכזים בלצבור נקודות בלי קשר למיקום .  הראינו שיש לנו מה לתת ואני מקווה שבמשחקים הבאים נשים את הגולים וננצח ". 
סלים טועמה אמר : " אכזבה גדולה מאוד לצאת עם תיקו מהמשחק הזה .  שלטנו לאורך כל המשחק ,  הגענו למצבים ועשינו הכל נכון על המגרש ,  אבל לא הייתה את הרגל המסיימת .  זה היה המשחק הכי טוב שלנו באלופות עד עכשיו ואני מקווה שנמשיך ככה .  הגענו לים מצבים וזה פשוט מתסכל שלא הצלחנו להבקיע .  בבלומפילד תמיד קשה לנצח אותנו ולא משנה מי משחק נגדנו .  אם שאלקה יוצאת מרוצה ,  זה אומר הכל ". 
דני בונדר : " אנחנו יוצאים קצת מאוכזבים ,  אבל לא חזירים .  אנחנו מרוצים מהנקודה הראשונה שהצלחנו להוציא .  הגענו למצבים קורצים וחבל שלא ניצלנו אותם ,  אבל עדיין שמחים מהנקודה .  חיכינו לזה שכל הקבוצה תתחבר מבחינה הגנתית .  ראינו משחק שלא באים מול וינסנט באחד על אחד .  אני מקווה שבמשחקים הבאים נצליח לכבוש את השער שהיה חסר לנו ונביא גם ניצחון .  זה לא שאלקה שהייתה רעה ,  אלא הפועל הייתה יותר טובה היום ". 
בשאלקה לא נראו גילויי אכזבה מהתוצאה ,  וראול אמר בסיום : " היה משחק קשה מאוד ,  אני חושב שהתיקו מוצדק לשתי הקבוצות .  יש להפועל הרבה שחקנים טובים ,  שיודעים לטפל בכדור .  זו הנקודה הראשונה שלהם ,  והלוואי והם ישיגו עוד .  באופן אישי אני תמיד מרגיש טוב בישראל ,  ותמיד מתקבל פה באהבה .  שאלקה לא נמצאת עכשיו בתקופה טובה ,  אבל אנחנו מקווים לצאת ממנה כמה שיותר מהר ". 
פליקס מגאת סיכם את המשחק מבחינתו ואמר : " רצינו את שלוש הנקודות אבל הפועל הפתיעו אותנו והיו חזקים .  במחצית השנייה בקושי מצאנו מרווחים לפעולה ,  ולא תקפנו מספיק מהר .  במחצית הראשונה עוד היו מצבים שהיינו יכולים לנצל ,  אבל לא היינו טובים מספיק ולהפועל הגיע לנצח .  עכשיו חסרות לנו שלוש נקודות כדי להעפיל ,  ועד כה ניצחנו בכל משחקי הבית שלנו במפעל ,  ואנחנו מתכוונים להמשיך בכך ". 
השוער מנואל נוייר היה מרוצה : " באופן אישי היה לי משחק טוב .  הפועל יצרו הרבה מצבים ואני שמח שהצלחתי לשמור על שער נקי .  הופתענו מהחלק הקדמי של הפועל כי במשחק הראשון הם לא נראו ככה .  ידענו שבבית שלהם הם ישחקו בצורה טובה יותר .  בסך הכל ,  לאור איך שהמשחק התפתח אנחנו מרוצים מהנקודה .  אני מאוד מקווה שגם בנפיקה תאבד פה נקודות ,  אבל אחרי שהם ניצחו 3:4 את ליון ,  להפועל תהיה משימה מאוד קשה להוציא מולם נקודות ". 
קלאס יאן הונטלאר הוסיף : " ההגנה שלנו הייתה טובה היום .  הפועל תקפו הרבה וניסינו לעקוץ במתפרצות .  אני לא חושב שמדובר בתוצאה טובה עבורנו .  רצינו לצאת מפה עם ניצחון ,  אבל לא שיחקנו טוב .  אני מאמין שהפועל יכולה לעשות צרות לבנפיקה ". 
כריסטוף מצלדר אמר : " ראינו כבר בגרמניה שהפועל היא קבוצה טובה .  ידענו שיצפה לנו משחק קשה בישראל .  אני שמח שהצלחנו לא לספוג וההגנה שיחקה טוב .  באופן כללי ,  אנחנו מרוצים מהתיקו ,  אבל מקווים שהוא לא יפגע לנו בהמשך הדרך .  ניאבק עם בנפיקה במחזור האחרון על הכרטיס לשלב הבא ". 

גוטמן : " יוצא בתחושת גאווה ,  אבל גם של החמצה "
 באדיר דווקא היה מרוצה מהתיקו מול שאלקה .  ראול :  הלוואי שהפועל תשיג עוד נקודות .  פליקס מגאת : " הגיע להם לנצח "
 
