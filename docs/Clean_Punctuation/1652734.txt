לתדלק בשמן לטיגון פלאפל או להזרים למנוע פסולת מעובדת - התחליפים הזולים לנוזל השחור 
" אני מקבל הרבה תגובות על ריח הצ'יפס העולה מהמנוע "  ■ התחליפים לנוזל השחור הם זולים ,  זמינים ומפתים ■ קיקיון ,  אצות וזבל יכולים להפוך לדלק זול ■ אז למה לא ממהרים להסתער עליהם ? 
ריח הצ'יפס מהמנוע אובן ארביב ,  חבר קיבוץ צבעון שבצפון ,  מזין את המכונית שלו ב-100% ביו-דיזל העשוי משמן ומשמש תחליף לסולר שמקורו בנפט .  מדובר בחזרה למקורות :  מנוע הדיזל הראשון שהומצא בסוף המאה ה-19 הופעל בשמן בוטנים .  מנגד ,  השמן שבמכונית של ארביב מקורו בדוכני שווארמות ופלאפל או בחדרי אוכל גדולים . " אני מקבל הרבה תגובות על ריח הצ'יפס העולה מהמנוע ",  הוא אומר .  ארביב משלם 2-1 שקלים פחות לליטר לעומת העלות של דלק בתחנות .  כשייצר ביו-דיזל לשימוש עצמי בביתו ,  שילם פחות באופן משמעותי ,  אך נאלץ להפסיק מפאת חוסר זמן .  כיום מעדיף ארביב לקנות את הביו-דיזל מחברת גרין-בי .  באמצעות קבלני משנה ,  אוספת החברה שמנים מעשרות דוכני מזון ,  ממטבחים מוסדיים וממפעלים לייצור מזון .  את הביו-דיזל מוכרת החברה בעיקר למפיצי סולר קטנים המוכרים אותו ללקוחות פרטיים .  לדברי מנכ"ל גרין-בי ,  דיוויד מסבכר ,  שוק הקונים והמוכרים של הביו-דיזל בישראל הוא קטן וזניח ורחוק מלמצות את הפוטנציאל שלו .  הוא עוסק בכך כשילוב שבין אידאולוגיה לכלכלה ועסקים . " רוב החברות בתחום הביו-דיזל בישראל הן די קיקיונית ",  הוא אומר . " בתי הזיקוק מייבאים ביו-דיזל מארה"ב .  המחיר שם נמוך יותר ,  כי הממשלה מסבסדת את הגידול החקלאי ואת הייצור התעשייתי שלו .  במצב הזה ,  אין תמריץ לקנות ממני ביו-דיזל וגם אין לחברות גדולות תמריץ להיכנס לייצור ".  לדברי אייל ביגר ,  מייסד עמותת  " יוזמת האנרגיה הטובה "  ומחלוצי השימוש בביו-דיזל ,  בישראל מיוצרים כיום רק 220 אלף ליטר ביו-דיזל ביום ,  כ-2.5% מסך השימוש בו .  הביו-דיזל מיוצר בשלושה מפעלים ועל ידי מאות יצרנים ,  העושים זאת בבית .  את חלקם הגדול לימד ביגר בעצמו . " כל מי שיש לו חצר בגודל של 4x4 מטרים וכמה כלי עבודה חיוניים ,  יכול להתקין מתקן לייצור ביו-דיזל ",  הוא אומר .  מפעל נוסף המייצר ביו-דיזל נמצא בקיבוץ כרמיה ושייך לחברת בינול מפארק המדע ברחובות .  לדברי המנכ"ל ,  שלמה זק ,  המפעל קונה שמן גולמי מספקים גדולים ויש לו טכנולוגיה המאפשרת ייצור ביו-דיזל בכמות הגדולה פי ארבעה לעומת מפעלים אחרים בחו"ל .  החברה מחכה שתיכנס לתוקפה החלטת הממשלה מינואר 2008 ,  לפיה 5% מכל הסולר הנמכר בישראל יהיה ביו-דיזל .  כשזה יקרה ,  אומר זק ,  המפעל יוכל לייצר 20%-50% מהכמות שתסופק בשוק ,  דבר שצפוי להניב הכנסה של 100 מיליון שקל לחברה שלו .  להפוך זבל לאתנול תחליף הדלק המוכר ביותר הוא אתנול ,  המיוצר מקני תירס ומקני סוכר .  הנסיקה במחירי האתנול החלה באמצע העשור האחרון ,  במקביל לעליית מחירי הנפט .  ארה"ב החלה להעניק סובסידיות למגדלי תירס ,  שהרוויחו הון מעליית מחירי המזון .  ואולם דווקא בברזיל השימוש באתנול הוא הוותיק והנפוץ ביותר .  כבר מאמצע שנות ה-70 ,  בעקבות משבר הנפט העולמי ,  נקבעה מדיניות שמטרתה לנתק את תלות המדינה בנפט .  המכוניות במדינה הן מתוצרת ברזיל וקיים בהן מנגנון שבו אפשר לערבב דלק ואתנול .  צריכת הדלק במדינה כמעט שווה :  49% דלק ו-51% אתנול .  אלא שפתרון זה אינו מתאים לכלל המדינות ,  בעיקר בשל אחד החסרונות הגדולים של האתנול :  טמפרטורת קיפאון נמוכה .  האתנול קופא בטמפרטורה שבין 1- ל-5- מעלות צלזיוס ,  דבר ששולל את האפשרות להשתמש בו במדינות הצפון בחורף .  חיסרון קריטי יותר הוא העלייה במחירי המזון ,  הנגרמת מהגידול המסיבי של תירס ושל סוכר לצורכי דלק ולא לצורכי מאכל .  בשל כך ,  מקובל כיום בקהילת המדענים לדבר על  " דור שני "  של גידול אתנול ,  העשוי משמן אצות  ( שנקודת הקיפאון שלו היא 60- )  ,  או מפסולת ביתית . " אין פתרון קסם לתחליפי הדלק .  הפתרון מורכב מפאזל של דברים ,  קצת מזה וקצת מזה ",  אומרת ד"ר אופירה איילון ממכון שמואל נאמן בטכניון .  הפתרון המעניין ביותר הוא הפיכת הזבל הביתי לאנרגיה .  מדובר בעיקר בפסולת רטובה - שיירי פירות וירקות ,  גזם של עצים ,  קש .  חיידקים או אנזימים מפרקים את החומר שבפסולת הנקרא חומר צלוליטי או חומר תאי ,  ולאחר הפירוק מתקבל החומר שממנו אפשר להפיק דלק . " זה מצב של win-win ",  מסבירה איילון . " 880 טונה יכולים לספק 10% מתצרוכת הדלק העתידית של ישראל עד 2025 .  כבר כיום יש לנו מספיק פסולת לייצר 10% ".  תהליך הפיכת זבל לאנרגיה נעשה כבר כיום בפארק אריאל שרון  - " חירייה ".  כיום פועלים בשטח כמה מיזמים בתחום האנרגיה הירוקה .  אחד מהם הוא מתקן המעבד את הפסולת במקום והופך אותה לגז מתאן ,  ממנו מיוצר החשמל שמספק את התאורה בפארק . " אם היתה להם כמות גדולה יותר ,  הם היו יכולים למכור את זה לרשת החשמל ",  אומרת איילון . " בנוגע לדלק ,  זה יהיה ישים כשבכל משק בית תהיה הפרדת פסולת לחומר אורגני רטוב ולחומר יבש .  לישראל ,  שבה צורכים הרבה פירות וירקות ,  יש יתרון בתחום זה ".  אצים אל האצות בשנים האחרונות נהפכה האצה ,  צמח מים שאנחנו מכירים בעיקר מהסושי ,  למושא תקוותם של מדענים ומדינאים להצלת העולם מהתלות בנפט .  את השומנים שבאצה אפשר להפוך לביו-דיזל המחליף סולר ,  ואילו את הסוכרים - לאתנול ,  תחליף לדלק .  אפשר לייצר מאצות מיליארדי ליטרים של דלק ,  אלא שהדרך ארוכה .  בינתיים משמשת האצה כחומר גלם לתעשיית תוספי המזון והקוסמטיקה .  בקיבוץ קטורה שבערבה מגדלת אלגטק אצות ליצוא .  המפעל בנוי מ-170 ק"מ של צינורות זכוכית ,  שמשמשים אינקובטורים ונהנים מהשמש המדברית .  עד לפני שנה היתה החברה מעורבת במיזם שמטרתו לבחון הפיכת אצות לדלק ,  אך הפרויקט הוקפא . " אנו מחפשים שותף אסטרטגי ",  אומר אסף איילון ,  סמנכ"ל הפיתוח העסקי . " מדובר בגידול יעיל ,  אבל יקר .  כרגע ,  עיבוד אצות לביו-דיזל הוא בגדר באזז בלבד .  רוב הפרופסורים שעוסקים בגידול אצות לא מאמינים בזה ,  כי עדיין אין פתרון שיהפוך דלק מאצות למסחרי ".  בחברת סימביוטיק אופטימיים יותר .  סיור במתקני החברה ,  הנמצאת בשטח תחנת הכוח של חברת החשמל באשקלון ,  מדגים את הקואליציות המוזרות שנוצרות במרוץ לפיתוח דלק חלופי .  בתוך הנוף התעשייתי מסתתרת חווה חקלאית קטנה ,  דונם גודלה ,  שבה עובדים 7 אנשים .  החווה נמצאת מתחת לארובת הבטון הענקית ,  שהיא הארובה הנקייה ביותר בישראל ,  בזכות מתקן המפריד בין הגזים הרעילים לבין הפחמן הדו-חמצני .  באמצעות צינור מועבר הפחמן הדו-חמצני לבריכות של סימביוטיק ,  ומעשיר את כמות האצות שבה פי מיליון לעומת אצות הגדלות בים . " זאת תעשייה בתולית .  אפשר לספור בשתי ידיים את האנשים שמבינים בזה .  למזלנו ,  הצלחנו לרכז קבוצה של מומחים שהתנסו בגידול אצות גם מבחינה מסחרית ",  אומר נעם מנצל ,  סמנכ"ל פיתוח עסקי של החברה .  ייבוש האצות מתבצע בתוך קרוואן שבו נמצאת צנטריפוגה ההופכת את המים לבוץ .  מכונת ייבוש מעבדת את הבוץ לאבקה ירוקה ,  שממנה מיוצרים תוספי המזון .  הצנטריפוגה עולה 70 אלף יורו ומכונת הייבוש - 90 אלף יורו .  כדי לגדל אצות באופן מסחרי לדלק נדרש שטח בן כ-100 אלף דונם והשקעה של 6 מיליארד דולר ,  בהנחה שתהליך הייבוש ייעשה באותו האופן שבו הוא נעשה באשקלון .  אלא שכיום ,  תהליך זה אינו יעיל מספיק ולפיכך כרוך לא רק בהוצאה כספית עצומה ,  אלא גם בהוצאת אנרגיה הגבוהה מהאנרגיה שתיחסך .  כדי שהייצור יהיה כלכלי ,  נדרשת השקעה של פחות מ-2,000 דולר לטונה חומר יבש ,  או פחות מ-20 סנט לליטר ביו-דיזל . " בכל העולם עובדים כדי להוזיל את ייבוש האצה ",  אומר מנצל . " להערכתי ,  בתוך 5-10 שנים יתאפשר ייצור מסחרי של דלק מאצות ".  לדברי ד"ר יצחק ברזין ,  יזם וראש המכון למדיניות אנרגיה חלופית במרכז הבינתחומי הרצליה , " כשיהיה מודל אחד ,  הוא יועתק בכל העולם .  העולם ישתנה .  בכל מקום שבו יש שטחים גדולים ,  גישה לים וכוח עבודה זול ,  יוקמו חוות לגידול אצות ".  לדבריו ,  תקנות לשימוש בביו-דיזל באירופה ובארה"ב משמשות כזרז לתהליך . " נוצר פה שוק ענק ",  אומר ברזין . " התחליפים לא מתחרים במחיר הדלק ,  אלא במחיר הדלק כולל הקנס שישלמו מי שלא יעמדו בתקנות ".  קיקיון בלתי קיקיוני צמח נוסף הנחשב ללהיט בשוק הביו-דיזל העולמי ,  שהיקפו 11 מיליארד ליטר  ( בין 2%-3% מצריכת הסולר העולמית )  ,  הוא הקיקיון ,  שמוזכר עוד בתנ"ך .  במשך שנים היה זה צמח בר מדברי שלחקלאות לא היה בו עניין .  הדבר השתנה בעקבות עליית מחירי הנפט .  הפרי אמנם רעיל ,  אך מכיל 40%-50% שמן שממנו אפשר להפיק ביו-דיזל .  חברת אבג'ון עמלה בימים אלה על פיתוח זנים משופרים של קיקיון שיניבו יבול רב שאותו אפשר יהיה לקצור באופן ממוכן .  החברה כבר התקשרה עם שתי חברות ,  בדרום טקסס ובצפון-מזרח ברזיל ,  והיא מתכוונת לגדל קיקיון בקנה מידה מסחרי . " זה צמח עם עמידות לתנאי יובש .  היעד שלנו הוא יבול של 4-5 מיליון טונה להקטר ,  המקבילים ל-45 דולר לחבית נפט .  אם תוצאות הניסויים יהיו טובות ,  אפשר יהיה להגיע ליעד זה ב-2013 ",  אומר אסף אורון ,  סמנכ"ל פיתוח עסקי באבג'ון . " בחרנו בברזיל ובטקסס מכיוון שאלה שוקי ביו-דיזל גדולים ,  בעלי תרבות חקלאית מפותחת ".  החברה מקווה להפיק לקחים מכישלון שחוותה לא מזמן בנמיביה ,  שם ניהלה פרויקט עם קבוצת לב לבייב ,  סמוך לשטח שבו כורה לבייב יהלומים בחברות הפרטיות שלו .  לדברי אורון ,  בשל קשיים תפעולים ולוגיסטיים הוחלט בסופו של דבר לסגת מהפרויקט ,  שהוגדר כניסויי .  יזם אחר שנכשל באפריקה הוא ערן חובב מכרמי יוסף ,  בעל השליטה בחברת אקווה-פאלורה הנסחרת בבורסה בפרנקפורט .  חובב הקים פרויקט ענק עם שלושת בניו ,  בהשקעה של 9 מיליון יורו .  המיזם נעשה בשיתוף פעולה של חקלאים מקומיים והשתרע על 200 אלף דונם .  משפחת חובב העסיקה 18 אלף חקלאים מקומיים שאת עבודתם אירגנו יוצאי יחידות מובחרות שנשלחו במיוחד מישראל .  המיזם כולו אמור היה להניב 20 אלף טונה קיקיון בשנה .  במאי 2008 ,  כשנחשף הפרויקט בראשונה במגזין  " themarker ",  הוא נראה מבטיח במיוחד ,  אבל כיום הוא נמצא בהקפאה . " ממשלת אתיופיה ,  שהתחייבה ל-70% מימון של הפרויקט ,  נתנה אפס מימון - והמשבר העולמי גרם לנטישה של משקיעים בחברה הבורסאית .  המשבר הקשה לא רק על ההשקעות ,  אלא גרם לירידה במחירי הנפט ומכאן לירידה בביקוש לדלק חלופי ",  מסביר חובב . " מצאנו את עצמנו במצב שבו אין כסף לשלם לחקלאים ולקטוף את התוצרת .  כעת קשה לדעת מה הסבירות שהפרויקט יימשך . " הבעיה היא שאין מסגרות תמיכה למיזמים כאלה ,  ופרויקטים אחרים באפריקה נמצאים גם הם בבעיות ",  אומר חובב . " ייקח עשרות שנים עד שפתרון כמו גידול קיקיון יביא להפחתת התלות בנפט .  מה שמעכב את זה הוא העובדה שאין חיבורים בין מדינות למשקיעים לבין אנשים עם רעיונות .  המשולש הזה ,  בהיקף העולמי ,  לא קיים ".  אלא שחובב לא מתייאש .  בימים אלה הוא מסתער על צמח חדש - עץ הג'טרופה ,  שאף הוא עתיר בשמן ,  ומגודל באזורים שונים בעולם לצורכי המרה לביו-דיזל .  משפחת חובב מתכוונת לשתול מטעי ג'טרופה ענקיים במדינה במערב אפריקה שאת שמה מסרב חובב לחשוף .  לדבריו ,  הפרויקט כבר קיבל אישור למימון של מיליון דולר מהבנק העולמי לפי העיקרון של  " אשראי פחמן ":  הבנק מממן פרויקטים התורמים להפחתת פליטת גזי חממה מקנסות שאותם משלמים מפעלים מזהמים בעולם .  מכוניות היברידיות וחשמליות מכונית היברידית היא יצור כלאיים בין מכוניות בנזין או דיזל לבין מכונית חשמלית .  כשהמכונית נוסעת בהספקים נמוכים מופעל בה מנוע חשמלי ,  אבל בהספקים גבוהים מצטרף באופן אוטומטי מנוע הבנזין .  כך מוקטן זיהום האוויר במרחב העירוני ונוצר חיסכון בדלק .  בישראל נמכרות מכוניות היברידית מסוג טויוטה והונדה .  מכונית טיוטה ההיברידית היא הנמכרת ביותר ביפן ,  אך שתי המכוניות ההיברידיות אינן מבוקשות בישראל - אולי בשל מחירן הגבוה ,  20 אלף שקל יותר ממחיר מכונית מקבילה בעלת מנוע בנזין .  לשוק ההיברידי העולמי הצטרפו באחרונה החברות מרצדס ,  ב.מ.וו ,  פולקסווגן ,  ג'נרל מוטורס ופיז'ו ,  דבר שעשוי להגדיל את שוק המכוניות ההיברידיות ולהפחית את מחירן .  במקביל ,  מתחילים לחשוב בתעשיית הרכב העולמית על הדור הבא - ההיברידיות הנטענות .  במכונית היברידית נטענת יוכל המשתמש לטעון את כלי הרכב מרשת החשמל הביתית ולנסוע כמה עשרות ק"מ מבלי להפעיל את מנוע הדלק .  ואולם מכונית היברידית אינה פתרון מלא לבעיה האמיתית של תלות בנפט .  לא רבים יודעים זאת ,  אך כבר כעת אפשר לתדלק מכוניות מסוימות בגז בישול ,  לדוגמה .  אך הטכנולוגיה הזו לא צברה תאוצה .  מנגד ,  המכונית החשמלית של שי אגסי היא השם החם בכל הנוגע לאלטרנטיבה לדלק .  אגסי ,  שהקים את חברת בטר פלייס עם עידן עופר ,  חנך לפני שבועיים את מרכז התצוגה של הפרויקט בפי גלילות ,  שבועות בלבד לאחר שהשלים גיוס של 350 מיליון דולר מבנק ההשקעות הבריטי hsbc .  במרכז התצוגה אפשר לראות מכונית שקטה שטווח הנסיעה שלה הוא 160 ק"מ .  לפי בטר פלייס ,  תוך שנה תיפרש בישראל רשת של 20 אלף עמודים לטעינת המכונית .  רשת הטעינה תהיה מונופול של בטר פלייס ,  דבר המעלה ביקורת נגד הפרויקט .  בתחנות הטעינה תוכל המכונית להיטען בשעה שאינו נוסעת .  בנסיעה עצמה יעצרו הנהגים בתחנות החלפת סוללה ,  שיהיו מקבילות לתחנות דלק ,  שם תוחלף הסוללה תוך שתי דקות .  המכונית ,  מתוצרת רנו ,  עתידה לעלות 80-100 אלף שקל ,  בעיקר בזכות מיסוי נמוך של 10% בלבד .  בשלב ראשון יימכרו המכוניות של בטר פלייס בישראל ובדנמרק בלבד .  עדיין יש ספקות בנוגע לשאלה אם בטר פלייס יכולה לשמש חלופה כלכלית למכונית הבנזין .  לפי המודל שהציג אגסי ,  עלות השימוש לכל ק"מ במכונית החשמלית תהיה קרובה לעלות הנסיעה כיום במכונית משפחתית הלוגמת בנזין במחיר של כ-6.5 שקלים לליטר .  אגסי בטוח שהפרויקט שלו מצליח לענות על כל השאלות הקשות שהועלו בנוגע אליו מאז יצא לדרך לפני שלוש שנים . " אנחנו יכולים להוריד את תצרוכת הנפט לתחבורה לאפס ",  אמר שי אגסי בראיון ל-themarker לפני חודש , " כשאתה מסתכל על הנפט מבחינה כלכלית ,  הוא עולה כיום פי 25 ליחידת אנרגיה ,  בגלל המונופול שיש לו על התחבורה .  את המונופול הזה אנחנו שוברים ".  אגסי לא לבדו בכל הנוגע למכונית החשמלית .  חברת כלמוביל ,  יבואנית מיצובישי ,  מתכוונת לחשוף בימים הקרובים את המכונית החשמלית של החברה .  ביפן משווקת המכונית מאמצע 2009 .  היא מיועדת ליצוא עבור השוק האירופי החל באוקטובר ,  ובישראל תשווק החל בינואר 2011 .  גם הטווח של מכונית זו הוא 160 ק"מ .  בניגוד לפרויקט של בטר פלייס ,  המכונית של מיצובישי מצוידת בסוללה קבועה ומיועדת לטעינה באמצעות שקע ביתי רגיל ,  האמור לספק טעינה של 80% מקיבולת הסוללה תוך 30 דקות ,  דבר הצפוי להפוך את המכונית לאטרקטיבית לנסיעות קצרות בתוך העיר .  להצטופף בתחבורה הציבורית פעילי איכות הסביבה מסתכלים בהשתאות על המרוץ של יזמים ושל חברות לפיתוח פורץ דרך בתחום הדלק החלופי ,  כמו גם על הוועדה הבין משרדית שהקים ראש הממשלה בנימין נתניהו כדי לבחון את הקטנת התלות בנפט .  לצד פעילים המברכים על הצעדים שיועילו גם בהפחתת גזי החממה ,  יש אחרים המתריעים על כך שדבר מהותי חסר בדיון על הפחתת התלות בנפט :  עצם השימוש ברכב הפרטי .  לפי היגיון זה ,  במקום להשקיע משאבים בפתרונות טכנולוגיים שהיכולת ליישמם לא ברורה ,  יהיה פשוט יותר לבצע מעבר מסיבי לשימוש בתחבורה ציבורית .  זאת הסיבה לכך שנעם סגל ,  רכז הפורום הישראלי לאנרגיה ,  לא מתרשם מהחדשנות ומההחריצות שמגלים יזמים ישראלים בתעשיית הביו-דלקים .  סגל מודע לכך שרבים בקהילה המדעית וגם ארגוני הסביבה תומכים בהמשך ההשקעות והניסויים הקשורים לביו-דיזל : " יש כאלה שאומרים :  בואו ננסה כמה דברים ,  משהו מזה יצליח .  אבל צריך לחשוב על מה שמפסידים .  אנחנו צריכים לבנות אחרת את החיים שלנו בתחום התחבורה ,  ולא לחפש פתרונות לא ישימים .  למדענים יש מכונית במעבדה ,  מנוע ,  והם משחקים עם הביו-דלקים .  אבל לעתים הם שוכחים שצריך להכפיל את התוצאות במיליוני כלי רכב .  עדיף לקחת את הכסף הזה ולהשקיע אותו מראש בתחבורה ציבורית ".  תמר קינן ,  מנכ"לית עמותת  " תחבורה היום ומחר ",  מסכימה עם הדברים . " אדם שעובר מרכב פרטי לתחבורה ציבורית מוריד ב-65%-85% את צריכת הנפט שלו .  צריך לעודד לא רק תחבורה ציבורית ,  אלא שימוש באופניים והליכה ברגל .  אפילו בארה"ב ,  שם אנשים נוסעים במכונית כדי לקנות לחם ,  מתחילם להבין שהולכי רגל וחיים עירוניים הם הדבר הנכון מבחינה סביבתית ,  חברתית וכלכלית .  אם הייתי צריכה לבחור בין מכונית חשמלית לאתנול או לתחבורה ציבורית כפתרון לבעיית הנפט ,  ברור שהאפשרות האחרונה היא ההגיונית ביותר ".  ■ איראן מתעשרת מנפט לתחבורה והמערב משקיע דווקא בפיתוח חשמל ירוק ;  האם נצליח להיגמל מהנפט ? ■ הבלוף הגדול של ארגוני הסביבה נחשף :  פיתוח אנרגיה חשמלית ירוקה לא ישפיע כלל על הביקוש לנפט■ האם יצליח בנימין נתניהו להקטין את התלות הישראלית בנפט ?  לא בטוח שכן ,  וגם לא בטוח שכדאי לנו■ המרוץ החדש לחלל :  התחרות בין ארה"ב לסין על פיתוח מקורות אנרגיה חלופית■ ונצואלה במיתון ,  לאיראן עתודות של 100 מיליארד דולר ;  איך השפיע שפע הכסף על מדינות הנפט ? ■ מנכ"ל גרינפיס העולמי : " הלובי של חברות הנפט הוא החזק בהיסטוריה "
 
לתדלק בשמן לטיגון פלאפל או להזרים למנוע פסולת מעובדת - התחליפים הזולים לנוזל השחור 
" אני מקבל הרבה תגובות על ריח הצ'יפס העולה מהמנוע "  ■ התחליפים לנוזל השחור הם זולים ,  זמינים ומפתים ■ קיקיון ,  אצות וזבל יכולים להפוך לדלק זול ■ אז למה לא ממהרים להסתער עליהם ? 

