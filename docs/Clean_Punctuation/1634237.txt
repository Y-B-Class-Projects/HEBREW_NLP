 " צמיחה של 0.5% זה כמו תיקו מול ברצלונה "
 כך אמר מזכ"ל ה-OECD אנחל גורייה ,  והוסיף כי  " לכלכת ישראל יש נקודות חוזק רבות ,  יש לה מגזר היי-טק חזק ויש בה הרבה אנשים שמחזיקים בתואר שלישי "
" ישראל נבחנת בסקרים שאנו מציגים .  אלו אינם תנאי כניסה אלא ניתוח של המדיניות של ישראל והתוצאות עולות בהחלט בקנה אחד ההצטרפות .  אנו מקווים כי הדברים הללו יסייעו לכם בדיונים שאתם עורכים ושתקבלו הבנה טובה יותר של ההתפתחות והצמיחה בישראל "  - כך אמר הבוקר מזכ"ל הארגון לשיתוף פעולה כלכלי ,  OECD ,  אנחל גורייה בסמינר הנערך במוזיאון ארצות המקרא שבירושלים .  הארגון הציג שני דו"חות עקרוניים על ישראל :  דו"ח שוק העבודה והמדיניות החברתית והסקר הכלכלי .  
בכנס נכחו ,  בין היתר ,  גם נגיד בנק ישראל פרופ' סטנלי פישר ,  המשנה לנגיד ,  פרופ' צביקה אקשטיין ,  מנהלת חטיבת המחקר בבנק ,  ד"ר קרנית פלוג ,  מנכ"ל משרד האוצר לשעבר ,  ירום אריאב ,  התעשיין דב לאוטמן ,  השר לענייני מיעוטים ,  אבישי ברוורמן ושר הרווחה יצחק  ( בוז'י )  הרצוג ושר החינוך גדעון סער .  
נגיד בנק ישראל הדגיש כי  " הדו"חות לא מתארים תנאים להצטרפות כלומר ההצטרפות אינה מותנית בסגירת הפערים החברתיים בארץ למרות שזה רצוי אלא מדובר בדו"חות שהוכנו כחלק מהדו שיח בין כל מדינה לבין הארגון ".  פישר אמר כי כדי להצטרף לארגון יש לעמוד בכמה קריטריונים טכניים כמו אי מתן שוחד אולם  " המסר שקיבלנו ממזכ"ל הארגון הוא שיש פתרונות לדברים הללו ושהדבר בהחלט אפשרי ".  
גורייה אמר כי  " לכלכת ישראל יש נקודות חוזק רבות ,  יש לה מגזר היי-טק חזק ,  יש בה הרבה אנשים שמחזיקים בתואר שלישי ,  במשך זמן רב היא הציגה צמיחה גבוהה בהשוואה לשאר מדינות ה-OECD - גם אם במדינות אלה הצמיחה נמוכה .  בישראל רמת אינפלציה נמוכה ואיזון תקציבי והדבר מעוגן בתרבות ובחברה בה אנשים רוצים לעשות הכל כדי להמנע ממצב של גירעון ".  
גורייה שיבח את הירידה בחוב של ישראל שירד מרמה של 100% לכ-70% .  עוד אמר כי ישראל עברה את המשבר בצורה טובה יחסית והתוצר אפילו גדל ב-2009 ב-0.5% - שלא כמו במדינות אחרות ובניגוד לתחזיות . " צמיחה של 0.5% אולי אינה משמעותית אבל זה נותן הרגשה של תיקו מול קבוצת ברצלונה ".  תחזית ה-OECD היא לצמיחה של 3.5% ב-2009 ושל 4% ב-2011 .  
מזכ"ל ה-OECD התייחס להתערבותו של בנק ישראל בשוק המט"ח ואמר כי  " אי אפשר לשמור לנצח על שער חליפין שמושפע מלאכותית באמצעות התערבויות כי השוק לא יקנה זאת זמן רב ובמיוחד כשאנחנו אומרים למדינות אחרות בעולם לא לעשות כך .  עם זאת ,  יש חשיבות לנסיבות המיוחדות שנוצרו .  נזכרנו אתמול שבנק ישראל פעל היטב בגלל שורה של נגידים .  אבל מוסדות זקוקים למערכת ממשלתית חוקית שלא תהיה תלויה ביכולתו ובהשפעתו של אדם מסויים בארגון בו הוא פועל .  זה צריך להיות ממוסד ".  
גורייה אמר כי  " בישראל לא היתה בועת נדל"ן וכי הבנקים בה לא נזקקו לסיוע והדבר משקף את איכות הפיקוח על הבנקים .  אנחנו מעריכים שגופי פיקוח יכולים להיות עצמאיים יותר .  הניסיון מלמד שרצוי שגופי הפיקוח יהיו רחוקים מגופים פוליטיים .  עליהם להיות גופים עצמאיים יותר ". 
ברמה החברתית אמר גורייה כי  " יש לרמת החיים בישראל לאן להתקדם .  לפחות ממחצית מהאנשים בישראל אין הכנסה פנויה .  באמצעות הסטנדרט הזה ,  אפשר לקבוע ששיעור העוני הכולל הוא כ-20% וזה גבוה לעומת ארצות ה-OECD .  כמעט כל הערבים בישראל עניים וכ-60% מהחרדים .  מדובר בכמחצית מהילדים שמתחילים ללמוד בבית הספר ".  
גורייה אמר גם כי  " יש הרבה קשישים עניים בישראל - הרבה יותר מאשר ב-OECD - מכיוון שהפנסיה נמוכה והמבחנים לקבלת גמלה נוקשים מדי .  בעניין החינוך ,  אמר גורייה כי  " ישראל אמנם מקדישה כ-8% מהתוצר שלה לחינוך לעומת 6% במדינות ה-OECD .  אבל התוצאות של התלמידים הישראליים בהשוואה לשאר מדינות הארגון נמוכות מאוד ".  
בעניין שוק העבודה אמר כי  " יש לאכוף את חוקי העבודה הקיימים ובכלל זה אנשים שמקבלים שכר נמוך מדי ועובדים זרים .  יש צורך להגדיל את הפיקוח על העבודה כדי לזהות מעסיקים שלא פועלים לפי החוקים ולהבטיח תנאי עבודה ראויים לכולם ".  כמו כן אמר כי יש לייצר מצב בו מעסיקים ישראליים פונים להעסקת עובדים ישראליים ולא פונים מייד לאופציה הזולה ביותר של העסקת עובדים זרים .  
לסיכום דבריו הזכיר את חברת החשמל ואמר כי יש צורך  " בתחרות ,  בתחרות ,  בתחרות ".  לדבריו , " אי השוויון מאפיין את הנוף הישראלי היום ".  הוא הדגיש כי  " ההמלצות שלנו מבוססות על עובדות .  איש לא חייב לעשות שום דבר ,  זה אינו חוזה ואין מידה אחת שמתאימה לכולם .  ה-OECD מבין שבכל מקום יש אתגרים שונים ודרכים שונות להגיב עליהם כך שההמלצות הוכנו מתוך רצון טוב של סיוע ".  

" צמיחה של 0.5% זה כמו תיקו מול ברצלונה "
 כך אמר מזכ"ל ה-OECD אנחל גורייה ,  והוסיף כי  " לכלכת ישראל יש נקודות חוזק רבות ,  יש לה מגזר היי-טק חזק ויש בה הרבה אנשים שמחזיקים בתואר שלישי "
 
