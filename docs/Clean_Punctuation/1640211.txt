יש שכר לעמלו
צ'ונסי בילאפס חיפה על היעדרו של כרמלו עם שיא קריירה של 39 נקודות ב-113:126 של דנבר על הלייקרס בלוס אנג'לס
המשחק הגדול של הלילה  ( בין שישי לשבת )  ברחבי הליגה הפך מהר מאוד להצגה של איש אחד .  צ'ונסי בילאפס חגג שיא קריירה של 39 נקודות ,  כולל תשע שלשות ,  וסחף את דנבר לניצחון חוץ מרשים 113:126 על הלייקרס ,  שקיבלו 33 נקודות מקובי בריאנט אבל לא הצליחו למצוא תשובה ליד הלוהטת של הרכז הוותיק .
 בכך התקרבו הנאגטס לאלופה שמוליכה את טבלת המערב ,  והתרחקו מדאלאס הלא יציבה ,  שהפסידה בבית 117:108 למינסוטה .  גם אורלנדו ספגה הפסד ביתי לא מתוכנן עם 92:91 לוושינגטון ,  בעוד שבוסטון  ( 87:96 על ניו ג'רזי )  ואטלנטה  ( 81:91 )  הזיעו לא מעט לפני שחמקו בשלום עם ניצחונות ביתיים .
 ל.א לייקרס  ( 13:38 )  - דנבר  ( 16:34 )  126:113
שעות ספורות אחרי שהוכרז כאחד המשתתפים בתחרות השלשות באולסטאר שתיערך בשבוע הבא ,  הציג צ'ונסי בילאפס את כושר הקליעה המדהים שלו בסטייפלס סנטר ,  למגינת ליבם של האוהדים המקומיים .  בהיעדרו של כרמלו אנתוני הפצוע לקח הרכז בן ה-33 את מלאכת הקליעה על עצמו ,  וקבר 9 מ-13 הניסיונות שלו מחוץ לקשת בדרך לשיא קריירה של 39 נקודות ,  שקטע את רצף שמונת הניצחונות הביתיים הרצופים של האלופה .
 אחרי מחצית ראשונה צמודה הפגיז בילאפס 21 נקודות ברבע השלישי והנהיג את הבריחה של הנאגטס יחד עם ג'יי אר סמית שהוסיף 27 נקודות מהספסל ,  כשמהעבר השני ניסה קובי בריאנט להמתיק את הגלולה עם 33 נקודות  ( 11 מ-22 מהשדה )  ו-9 ריבאונדים ,  אבל כשיתר חבריו קולעים במצטבר 4 מ-18 מחוץ לקשת ,  לא היה לו הרבה סיכוי .
 דאלאס  ( 19:31 )  - מינסוטה  ( 38:12 )  117:108
איחור של כמה דקות בהגעה לחימום הקליעות של המאבס לפני המשחק עלה לדירק נוביצקי באיבוד המקום בחמישייה ,  אבל למרות שהפורוורד הגרמני קם במהירות מהספסל ושותף 37 דקות ,  הוא לא הצליח למנוע מצעירי הוולבס להפתיע ולהתהדר לראשונה העונה ברצף של שלושה ניצחונות רצופים .
 21 נקודות של נוביצקי ו-20 של ג'ייסון טרי החזירו את דאלאס מפיגור דו ספרתי ברבע השני ליתרון בדקות הסיום ,  אבל הרוקי ג'וני פלין  ( 19 נקודות )  וקווין לאב  ( 17 נקודות )  לקחו פיקוד בקלאץ' והנהיגו ריצה נוספת של מיני שהולכת ומפגינה ניצוצות מרשימים של כישרון לקראת השנים הבאות .
 בוסטון  ( 16:32 )  - ניו ג'רזי  ( 45:4 )  87:96
גם ללא פול פירס הפצוע לא היו אמורים הסלטיקס להתקשות מול מי שככל הנראה תוכתר כקבוצה הגרועה בהיסטוריה בסיום העונה ,  אבל דקות ארוכות של רפיון מצד הירוקים איפשרו לנטס להישאר בתמונה עד הרבע האחרון ,  בו קלע אדי האוס את כל עשר הנקודות שלו ,  בעוד שהגנת הירוקים התקשחה ועצרה את האורחים מניו ג'רזי על 14 נקודות בלבד ב-12 הדקות האחרונות .
 ריי אלן עם 26 נקודות ורייג'ון רונדו עם 17 נקודות ו-11 אסיסטים הובילו את בוסטון לניצחון 12 ברציפות על ניו ג'רזי ,  שקיבלה 19 נקודות מברוק לופז ו-17 מדוויןן האריס .
 אורלנדו  ( 17:33 )  - וושינגטון  ( 32:17 ) 92:91
המג'יק הגיעו למשחק עם רצף נאה של ארבעה ניצחונות ,  ופתחו בסערה עם בריחה ליתרון 21 נקודות כבר ברבע הראשון ,  אבל הוויזארדס חזרו למשחק לאט לאט ,  והפכו את הקערה על פיה ברבע השלישי .  בדקות הסיום קיבלנו דרמה משובחת כשרשארד לואיס קבר שלשת קלאץ' עם 4.6 שניות על השעון וקבע 90:91 לאורלנדו ,  אבל המילה האחרונה הייתה של קרון באטלר שבג'אמפ קשה מעל מאט בארנס ניצח את המשחק עם הבאזר .  באטלר סיים עם 31 נקודות ונעזר ב-22 של רנדי פוי ,  21 נקודות של וינס קרטר ודאבל דאבל אופייני של דוויט הווארד  ( 20 נקודות ו-18 ריבאונדים )  לא הספיקו למג'יק .
 אטלנטה  ( 17:32 )  - שיקגו  ( 25:23 )  81:91
המעידה של אורלנדו איפשרה לאטלנטה להתקרב למרחק של חצי משחק בלבד מהמקום השלישי במזרח ,  וגם ההוקס נאלצו לעבוד קשה מהצפוי .  במשך שלושה רבעים היה נדמה שהשוורים הנחושים למחוק את חרפת ההפסד לקליפרס יצליחו במשימתם ,  אבל הקבוצה של ויני דל נגרו לא קיבלה שום תרומה מהספסל  ( 8 נקודות בסך הכל ,  פחות מחצי מה-17 של ג'מאל קרופורד מהעבר השני )  ,  וברבע האחרון הריצו ג'וש סמית  ( טריפל דאבל שני בקריירה עם 18 נקודות ,  14 ריבאונדים ו-10 אסיסטים )  וג'ו ג'ונסון  ( 18 נקודות )  את ההוקס לניצחון .  לואל דנג ודרק רוז קלעו 20 ו-19 בהתאמה לשיקגו .
 ממפיס  ( 23:26 )  - יוסטון 101:83  ( 22:27 ) 
אחרי שפתחה את 2010 כאחת הקבוצות החמות בליגה ,  נדמה שממפיס חוזרת לעצמה עם הפסד רביעי בחמישה משחקים ,  והפעם זה בכלל לא היה קרוב .  ארון ברוקס הוביל את הרוקטס ,  שחלפו על פני הגריזליס בדרך למקום התשיעי במערב ,  עם 19 נקודות ,  טרבור אריזה וקארל לאנדרי הוסיפו 17 נקודות כל אחד .  מארק גאסול רשם 17 נקודות למפסידים ,  האולסטאר זאק רנדולף הסתפק ב-14 נקודות ו-8 ריבאונדים .
 ניו אורלינס  ( 24:26 )  - פילדלפיה  ( 31:18 )  101:94 
נכון לעכשיו ההורנטס עדיין ממוקמים במקום השמיני במערב ,  אבל ההפסד הביתי הרביעי ברציפות שלהם הבהיר לכל מי שחשב שאחרי פציעתו של כריס פול הם מסוגלים לשמור על המקום בפלייאוף שמדובר בפנטזיה .  ת'אדיוס יאנג המשיך להתרגל לתפקידו החדש כשחקן השישי של הסיקסרס המתאוששים עם 19 נקודות ,  פז'ה סטויאקוביץ' קלע 23 למפסידים .
 ניו יורק  ( 30:19 )  - מילווקי  ( 26:22 )  114:107
ברנדון ג'נינגס הגיע למדיסון סקוור גארדן במטרה להוכיח לאנשי הניקס שהוויתור עליו בדראפט האחרון היה טעות ,  ולמרות פתיחה חלשה הרוקי המוכשר של הבאקס עמד במשימה עם 22 נקודות ,  19 מהן במחצית השנייה בה ברחה מילווקי .  ארסן איליאסובה הצטרף עם שיא קריירה של 25 נקודות וחיפה על אנדרו בוגוט שנטש ברבע הראשון בגלל כאבי ראש .  דייויד לי היה כהרגלו נקודת האור של הניקס עם 32 נקודות ו-15 ריבאונדים .
 אינדיאנה  ( 32:18 )  - דטרויט  ( 32:16 )  83:107
אחרי ייבוש מוחלט של 18 משחקים על הספסל ,  חזר טי ג'יי פורד לפרקט ,  רשם 11 נקודות ולקח חלק משמעותי בבריחה של הפייסרס ברבע השני שלמעשה הכריעה את המשחק .  דני גריינג'ר קלע 25 למנצחים ,  בן גורדון קלע 26 לפיסטונס האיומים .
 
יש שכר לעמלו
צ'ונסי בילאפס חיפה על היעדרו של כרמלו עם שיא קריירה של 39 נקודות ב-113:126 של דנבר על הלייקרס בלוס אנג'לס

