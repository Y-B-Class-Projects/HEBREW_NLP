שיגעון הרכבות של יועץ הסתרים
ראש הממשלה ,  שר האוצר ושר התחבורה הם רק פיונים קטנים בהצגה הגדולה שמנהל יועצו של נתניהו ,  אורי יוגב - האיש שעומד מאחורי תוכנית הרכבות הגרנדיוזית והבזבזנית שעברה השבוע בממשלה
 >  >  חושבים שזה ראש הממשלה בנימין נתניהו ?  טעיתם .  חושבים שזה שרה התחבורה ישראל כץ ?  פיספסתם .  מי שעומד מאחורי תוכנית הרכבות הגרנדיוזית שעברה השבוע בממשלה הוא אורי יוגב ,  איש אמונו של נתניהו .  הוא היה זה שהצליח להדביק את נתניהו בשיגעון הפרטי שלו - שיגעון הרכבות .  היה רק שר אחד בישיבת הממשלה שאיבחן היטב את השיגעון .  זה לא היה שר האוצר יובל שטייניץ ,  שהשתפן ונמנע בהצבעה .  הפחד מהבוס שיתק אותו .  היה זה יצחק הרצוג ששאל את כל השאלות ששטייניץ היה צריך לשאול :  על חשבון מי יבואו המיליארדים ,  היכן יהיה צריך לקצץ ואיך אפשר להחליט החלטה כזו בלי לקבוע קודם כל סדרי עדיפויות ?   " אני מעוניין לתת לבני אדם ולא לרכבות ",  הוסיף הרצוג ,  וכמה שהוא צודק .  אבל נתניהו וכץ יודעים את נפש בוחריהם .  רה"מ דיבר בפאתוס על רכבת שתפתור את כל בעיות הפריפריה ,  ושר התחבורה הפליג להשוואה בין הרכבות לבין תוכניתו של מנחם בגין מלפני 30 שנה :  שיקום השכונות .  שניהם יודעים שרכבת לכרמיאל ולבית שאן היא פתרון רע לבעיית הקשר עם המרכז .  ראו לדוגמה את הרכבת בין באר שבע לדימונה ,  שמסיעה מדי יום 80 איש בארבע רכבות .  איזה בזבוז .  ואולם נתניהו וכץ הם מומחים לטבע האדם .  לאילוזיות ולתדמיות .  הם יודעים שהציבור אוהב רכבות .  הם מבינים ששקשוק גלגלי הרכבת יספק להם תדמית של  " עשייה "  ו"חזון ".  רכבת גם מצטלמת מצוין - אפילו אם בגללה ייאלצו לקצץ לפריפריה את תקציבי החינוך והרווחה .  עם זאת ,  נתניהו ,  כץ ,  שטייניץ והרצוג הם רק פיונים בהצגה הגדולה של יוגב ,  יו"ר הוועדה המייעצת למועצה הלאומית לכלכלה  ( תפקיד הזוי ומיותר )  .  יוגב הוא בסך הכל אדם חיובי .  יש לו תפישת עולם כלכלית נכונה ,  הוא בעד קיצוצים בתקציב הממשלה ,  בעד גירעון ממשלתי נמוך ובעד המשך הפחתת מסים .  אבל כל התפישה האחראית הזו נעלמת בבת אחת כשהוא שומע את שקשוק הגלגלים .  אז הופך יוגב למישהו אחר .  למרחיב הכי גדול שיש .  הוא עובר מטמורפוזה ושוכח את כל תורת הכלכלה .  ד"ר ג'קיל נהפך למיסטר יוגב .  שיגעון הרכבות לא התחיל אצלו היום .  זו כבר מחלה ישנה שתקפה אותו כאשר היה הממונה על התקציבים ב-2003 .  אז היה נתניהו שר האוצר ושניהם הציגו לציבור את התוכנית להצלת המשק .  הם קיצצו אז בכל מה שזז .  אפילו זקנים ,  ילדים ומשפחות חד הוריות לא הצליחו לחמוק מנחת זרועם .  עד שזה הגיע לרכבת .  כאן ,  לפתע ,  תוך כדי הקיצוצים המטורפים ,  הצליח יוגב לשכנע את נתניהו שצריך להשקיע ברכבות ,  וכך הם העבירו ב-2003 תוכנית גרנדיוזית של 24 מיליארד שקל להשקעה במסילות ברזל .  כמובן שהתוכנית הזו תפחה והלכה לממדים גרוטסקיים של 39 מיליארד שקל - כי כך זה ברכבת :  מתחילים בסכום אחד ומסיימים בסכום כפול .  מזל שמאוחר יותר הגיעו שר האוצר לשעבר רוני בר-און ווהממונה על התקציבים לשעבר רם בלינקוב שהצליחו לבלום את השיגעון .  אבל אז חזר יוגב .  הוא התיישב על כיסא היועץ ושוב אנחנו עמוק ברכבות .  השבוע הוא חוגג ניצחון :  אישור תוכנית נתיבי ישראל ,  שתעלה לנו בכמה קווי רכבת מיותרים ובמיליארדים מבוזבזים .  האהבה מבלבלת לפעמים את החושים .  לכן מציע כעת יוגב הצעה הזויה למימון מסילות הברזל - להעלות את מחיר הדלק ב-5-10 אגורות ליטר בנזין .  זו שיטה פסולה של מימון ייעודי ,  אבל שום עיקרון כבר לא קדוש כאשר שקשוק הגלגלים נשמע באופק .  יוגב היה זה שהוציא את הערמונים מהאש עבור נתניהו כאשר ניהל את המו"מ עם יו"ר ההסתדרות עופר עיני על כניסת העבודה לממשלה .  עכשיו הוא גם רוצה להיות יו"ר בנק לאומי .  אבל אני מוכן להמר שאם יציעו לו ג'וב של נהג קטר - הוא יעזוב הכל ויעבור לרכבת .
 
שיגעון הרכבות של יועץ הסתרים
ראש הממשלה ,  שר האוצר ושר התחבורה הם רק פיונים קטנים בהצגה הגדולה שמנהל יועצו של נתניהו ,  אורי יוגב - האיש שעומד מאחורי תוכנית הרכבות הגרנדיוזית והבזבזנית שעברה השבוע בממשלה

