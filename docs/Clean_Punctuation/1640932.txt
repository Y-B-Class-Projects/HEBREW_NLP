הראש החרדי שווה יותר
בחוק הפרוות החדש מנסה המדינה למנוע מכם ללבוש פרוות ,  אלא אם כן אתם דתיים .  לירוי שופן חושב שגם מי שמאמין באלהים יכול להסתפק בפרווה סינתטית
'חוק הפרוות' ,  שוועדת השרים לחקיקה אישרה אמש את הרחבתו ,  מגלם אשליה מושלמת  תחת כסות של מעשה מוסרי והירואי ,  מקדם שר החקלאות שלום שמחון פופוליזם דו ערכי .  הכוונה המקורית של הצעת החוק היא למנוע ייצור ומסחר של פרוות בעלי חיים ,  למעט בקר ,  צאן וגמלים המיועדים לתעשיית המזון .  על פניה ,  זוהי הכרעה אנושית לגיטימית ,  למעט ההסתייגות המצורפת לתוכן ההצעה ,  לפיה החוק לא יחול על תעשיית כובעי השטריימל המשמשת בעיקר את החסידות החרדית .  זו מצביעה על מוסר כפול המסגיר את העובדה שזהו חוק המיועד ליצור כותרות פוליטיות מבלי לגרום לשינוי ממשי ובדומה לחוק הפוטושופ ,  נעשית כאן רכיבה על דעת קהל מקובלת ,  שלא תקדם פיתרון רציני ,  שורשי וכולל לתופעה .  
שאלת מוסר הפרוות אינה דבר שניתן להקל בו ראש ,  אך נראה שהיא כמעט חסרת משמעות במציאות הישראלית .  אפשר להניח שיש מקומות ,  כמו רוסיה או קנדה ,  בהם יכולה לקום הטענה כי פרווה היא מצרך קריטי ,  ולא סמל סטטוס ,  בהתחשב בתנאי האקלים הקשים .  אך גם אם מקבלים את הטענה הזו ,  או דוחים אותה בעזרת תחליפים סינתטים ,  חוק הפרוות הישראלי מתקף בעיקר ריק ,  במדינה שאחוז מעילי הפרווה הנמכרים בה הוא מזערי ,  הן בשל מזג האוויר והן בשל מיעוט נקודות הממכר בארץ .  ניתן לומר בוודאות כי אין היום בארץ תרבות גורפת של לבישת פרוות .
 מנגד ,  נראה כי יש יותר פרוות בארץ המשמשות ,  לפחות בפוטנציאל ,  עבור כובעי השטריימל מאשר לייצור מעילים .  השטריימל ,  אותה מגבעת רחבת-הקיף ,  הינו שריד למסורת אופנה שמקורה בקהילות יהודיות ברוסיה ומזרח אירופה .  על אף שחלק מהכובעים הנמכרים בארץ עשויים פרווה סינתטית מטעמי המחיר הגבוה של העשויים פרווה אמיתית  ( 1,000-5,000 דולר )  ,  כובע בודד מצריך ,  בהתאם למספרים טיפולוגיים שונים ,  בין 13-72 זנבות של בעלי חיים ,  לרוב שועלים או צובל .  בזרמים מסוימים נהוג לחבוש את הכובע רק לאחר הנישואין ,  ובזרמים אחרים לאחר גל בר המצווה .  הסיבה לכך שתעשיית השטריימלים מודרת מן החוק ואינה נכללת בו ,  ברורה עד כדי בנאליות ,  ומאשרת את מבנה הכוח הפוליטי במדינת ישראל .  מכבסת המילים של הצעת החוק קובעת כי מוצרי מסורת אינם נכללים באיסור ,  על מנת שלא לפגוע בקהל הציבור החרדי .  
המשמעות היא פשוטה  פגיעה במסורת של אותו קהל מסוים ,  גם אם אינה מעוגנת בשום הלכה ,  תביא לא רק לתסיסה חברתית אלא לסיכון ממשי לפגיעה בקואליציה .  מתוקף כך ,  אי הכלתם של השטריימלים בחוק ,  מוותרת למעשה על אחוז משמעותי מממכר הפרוות בארץ ,  הקטנה בלאו הכי .  
מחוקקי החוק בחרו לתקוף נושא המצטלצל היטב ,  כזה שאי אפשר כביכול להתנגד לו מוסרית ,  אך שהשפעתו על המציאות בפועל תהיה חסרת משמעות .  ההיטפלות אל תופעות שאופן הטיפול בהן שיטחי ,  המשמרת בדיעבד את הסטטוס הקיים בלאו הכי ,  היא זו המסיתה את תשומת הלב מנושאים קונקרטיים וחריפים יותר הקשורים לתעשיית האופנה המקומית ודורשים תיקון רדיקלי ,  כמו למשל הפיקוח על יצור נאות והוגן של חברות אופנה  ( ורק לאחרונה הואשמו חברות מקומיות בניצול עובדים במתפרות הממוקמות בירדן )  .
 
הראש החרדי שווה יותר
בחוק הפרוות החדש מנסה המדינה למנוע מכם ללבוש פרוות ,  אלא אם כן אתם דתיים .  לירוי שופן חושב שגם מי שמאמין באלהים יכול להסתפק בפרווה סינתטית

