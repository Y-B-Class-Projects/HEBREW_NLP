 " רוני הוא ווינר מלידה "  
אלכס פרגוסון החמיא לחלוץ ,  שהתאושש מטעות וניצח את האל .  פברגאס בספק לפורטסמות .  ונגר : " פעלתי נכון ששיתפתי אותו "  
משחקי יום ראשון באנגליה הפכו את צמרת הפרמיירליג לצפופה ומותחת .  אחרי איבוד הנקודות של צ'לסי בשבת  ( 0:0 בבירמינגהאם )  ,  מנצ'סטר יונייטד וארסנל ניצחו והתקרבו למרחק שתי נקודות וארבע נקודות ,  בהתאמה ,  כשלתותחנים משחק חסר לעומת הבלוז .  
השדים האדומים חזרו מה-KC סטדיום של האל עם 1:3 .  ווין רוני היה האיש של המשחק .  הוא כבש את הראשון ,  טעה וגרם לשער השוויון ,  אך בישל פעמיים בדרך לניצחון . " השוויון שלהם הגיע מטעות שלי ולמזלי ,  ניצחנו ,  אחרת המנג'ר לא היה מרוצה .  זו לא הייתה הרגשה נעימה ,  לא רציתי לאכזב את החברים ",  אמר רוני בסיום .  
החלוץ סחט ים של מחמאות ממאמנו אלכס פרגוסון : " הוא היה איום על הגנת האל כל הערב .  אהבתי את ההסתננויות מאחורי קו ההגנה .  הוא עשה טעות בהחזרת הכדור ,  אבל זה היה רגע רע אחד במשחק טוב מאוד .  לרוני יש תשוקה מולדת והוא לא מאבד אותה .  הוא ווינר מלידה ,  תמיד הייתה לו גישה נהדרת ונחישות להצליח .  כשהוא עושה טעות ,  זה משפיע עליו יותר מעל כל אחד אחר ,  אבל הוא תיקן והכל בסדר ".  
רוני התייחס לצמרת הצפופה ואמר : " הליגה מטורפת והרבה קבוצות מאבדות נקודות ,  מה שהופך את הטבלה לצפופה .  אני מקווה שנהיה המשכיים יותר בחלק השני של העונה ונשיג שוב את התואר .  המשחק הערב היה גדול ופתוח .  האל שלחה הרבה שחקנים קדימה והשאירה לנו שטחים להתקפות מתפרצות ".  
באמירייטס ,  ארסנל התקשתה מול אסטון וילה עד הדקה ה-57 .  אז עלה למגרש ססק פברגאס ,  שסבל מפציעה .  הספרדי כבש פעמיים ונכנע לכאבים כשירד לאחר 27 דקות .  התותחנים חזרו למירוץ האליפות עם ניצחון גדול של 0:3 .  רק לפני מספר שבועות ,  אחרי התבוסה לצ'לסי ,  התותחנים היו רחוקים 11 נקודות מהבלוז .  עכשיו ,  הפער עומד על ארבע ומשחק חסר .  
הבשורות הרעות עבור ארסן ונגר הגיעו מפברגאס .  הקשר יעבור בדיקה כשלא ברור כמה זמן ייאלץ להיעדר .  בכל מקרה ,  נראה שהשחקן יחמיץ את המשחק הקרוב בפראטון פארק של פורטסמות ברביעי . " האם זה היה הימור ?  אי אפשר לדעת .  אם הייתם מוכיחים לי שהיינו מנצחים גם בלעדיו ,  הייתי מודה בטעות .  אני מרגיש שפעלתי נכון .  פברגאס הוסיף יצירתיות למשחק שלנו שהרגשתי שהיינו צריכים .  בסופו של יום ,  הייתי עושה זאת שוב ",  קבע ונגר .  
גם המנג'ר הצרפתי יודע שהשנה הכל אפשרי בפרמיירליג : " כשמסתכלים על המקום בו היינו לפני מספר שבועות ,  צריך לתת קרדיט לקבוצה שלא ויתרה למרות שכולם הספידו אותנו .  אחרי ההפסד לצ'לסי ,  אמרתי שהם יאבדו נקודות לאור מה שראיתי .  עכשיו הליגה פתוחה ומעניינת .  אנחנו נוסעים לפורטסמות ברביעי וזה יהיה משחק קשה .  העונה כל קבוצה יכול להשיג תוצאה וזה השינוי .  עברו הימים שבהם לקחנו שלוש נקודות בקלות ".   

" רוני הוא ווינר מלידה "  
אלכס פרגוסון החמיא לחלוץ ,  שהתאושש מטעות וניצח את האל .  פברגאס בספק לפורטסמות .  ונגר : " פעלתי נכון ששיתפתי אותו "  

