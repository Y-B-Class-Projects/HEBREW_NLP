החוצפה של הוועדה המקומית בתל אביב 
פינוי-בינוי
 >  >  החלטת הוועדה המחוזית לתכנון ולבנייה תל אביב לאמץ את החלטת הוועדה המקומית בעיר להתערב בשיקוליו הכלכליים של יזם בפרויקט פינוי-בינוי ולחייב את התושבים להשתתף במימון הפרויקט ,  היא תקדים מסוכן .  החלטה זו עלולה לקבור את אחת היוזמות החשובות בתחום הבנייה .  ההחלטה שקיבלה הוועדה המחוזית בעניין תוכנית פינוי-בינוי ברמת אביב חורגת מהמשמעות הצרה של אישור תוכנית .  רשמית ,  הוועדה אישרה את תוכנית הבנייה ,  אך בפועל ספק אם היא תצא לפועל .  הסיבה לכך היא המלצת הוועדה המקומית להתערב בשיקוליה הכלכליים של יזמית הפרויקט ,  חברת אשדר ,  ולקבוע מספר דירות נמוך מזה שהציעה החברה היזמית בתוכנית המקורית שהגישה לוועדה .  בסוף שנות ה-90 החליטה הממשלה לקדם פרויקטים של פינוי-בינוי ,  מתוך הבנה כי בישראל קיימת מצוקת קרקעות ,  ובמקביל יש עשרות אלפי בניינים ישנים שאינם מותאמים למאה ה-21 .  בניינים אלה צריכים להיהרס ולהיבנות מחדש ,  ועל הדיירים להתפנות מהבניין ,  לעבור לתקופת ביניים לבתים חלופיים ,  ובסופו של התהליך יקבלו דירה חדשה בבניין חדש .  המדינה גם הבינה כי הגורם שיכול לבצע את התהליך ביעילות הוא המגזר הפרטי ,  אך כדי שתהיה לו כדאיות להיכנס לפרויקט הוא חייב להניב עבורו רווח כלכלי .  הפרויקטים שאושרו עד היום הביאו בחשבון את הצורך של היזם ברווח ,  לאחר שלקח על עצמו השקעה הכוללת את פינוי הבניין והריסתו ,  את הדיור החלופי לדיירים ואת ההשקעה בבניין החדש .  ואולם הוועדה המקומית בתל אביב קבעה תקדים מסוכן .  היא התערבה בשיקולי החברה היזמית ,  צעד שספק אם בסמכותה לבצע .  צעד זה הוא בבחינת סטירת לחי לדיירים ,  שעמלו כדי להשיג את הסכמת שכניהם להתפנות מבתיהם ,  ובמקביל לאתר חברה שתיקח על עצמה את הפרויקט .  לכך יש להוסיף החלטה תקדימית נוספת שקיבלה הוועדה המקומית ,  כשהחליטה להכניס את ידה לכיסי הדיירים ולחייב כל אחד מהם לשלם 210 אלף שקל כדי שהפרויקט אצלם בבניין יישאר כדאי כלכלית .  מדובר בחוצפה שרק אטימות חברי הוועדה יכלה להוליד .  לא די בכך שדייר מפקיד את הנכס שלו בידי גורם חיצוני ,  כעת הוא יצטרך להפקיד כסף רב כדי שחלומו לקבל דירה חדשה ייצא לפועל .  הכותב הוא יו"ר ארגון הקבלנים והבונים בת"א-יפו-בת ים

החוצפה של הוועדה המקומית בתל אביב 
פינוי-בינוי

