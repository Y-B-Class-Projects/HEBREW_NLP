 " הטייקונים מזכירים את שריף העיירה "
 עו"ד פנחס רובין ,  הנחשב למגן האינטרסים של בעלי ההון בישראל ,  טוען כי בעיית הריכוזיות במשק מזכירה לו עיירה אמריקאית נידחת שיש בה אדם אחד שהוא ממליך העיירה 
" בעיית הריכוזיות במשק מזכירה לי את הסרטים שהיינו רואים כילדים ,  על העיירה האמריקאית הנידחת שיש בה אדם אחד שהוא הממליך של העיירה .  הוא הבעלים של בית המרזח ,  הוא הבעלים של בית המרקחת ,  גם המספרה בבעלותו ,  והוא גם קובע מי יהיה השריף .  הוא הפריץ של העיירה ,  ומי שרב אתו - למעשה לא יכול לחיות בעיירה יותר .  זאת היא אימת הריכוזיות "  - כך אמר אתמול ל-TheMarker פנחס רובין ,  מגדולי עורכי הדין בישראל ומי שנחשב מגן האינטרסים של בעלי העסקים הגדולים בישראל .  
לדברי רובין ,  אימת הריכוזיות נחלקת לשניים .  הסכנה הראשונה טמונה בעוצמת היתר של אנשי העסקים הגדולים ,  בהיותם שולטים בכמות עצומה של עסקים ,  עד שהם נהפכים לשריף של העיירה - משמע ,  לאלה שמסוכן לריב אתם ,  מאחר שאז אתה עלול למצוא עצמך בלי עבודה ובלי יכולת לחיות בעיירה .  
הסכנה השנייה היא של עסקים שנהפכים גדולים מדי ,  עד שעצם גודלם מאיים על היציבות המשקית - תופעת ה"גדולים מכדי ליפול ".  רובין מזכיר כי במהלך הדיונים על הסדר החוב של אפריקה ישראל הועלו גם טיעונים כאלה ,  שלפיהם לא ניתן לתת לתאגיד גדול כמו אפריקה ישראל לקרוס ,  בשל ההשפעות המשקיות הקשות שיהיו לכך .  
לדברי רובין ,  שתי הסכנות כאחת הן בעייתיות מאוד ,  ומחייבות התייחסות .  עם זאת ,  הוא מעריך כי מדינת ישראל עדיין אינה נמצאת בתחום הסכנה הכפולה הזו - משמע ,  אין אף תאגיד שנפילתו מסכנת את היציבות המשקית ,  וגם אין אף בעל תאגיד שלא ניתן לצאת נגדו . " אפשר לריב כיום עם כל אחד מאנשי העסקים הגדולים במשק ,  ולקחת בחשבון שהוא ייהפך לאויב שלך .  זה אמנם יהיה לא נעים ,  אבל זה גם לא נורא כל כך ",  אומר רובין .  
בהתאם לכך ,  רובין מתנגד לכל חקיקה שתגביל את כוחם של התאגידים הגדולים במשק הישראלי ,  בשל חופש התחרות ,  חופש הקניין והרצון שלא לגרש אנשי עסקים גדולים לפעילות מחוץ לישראל .  ואולם לדבריו צריך להמשיך ולעקוב אחר התפתחות הריכוזיות בישראל ,  כדי לוודא שאיננו מגיעים למצב של  " השריף של העיירה ".  

" הטייקונים מזכירים את שריף העיירה "
 עו"ד פנחס רובין ,  הנחשב למגן האינטרסים של בעלי ההון בישראל ,  טוען כי בעיית הריכוזיות במשק מזכירה לו עיירה אמריקאית נידחת שיש בה אדם אחד שהוא ממליך העיירה

