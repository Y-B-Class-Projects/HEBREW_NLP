הבעיה עוד לא נפתרה 
חתול ועכבר
 >  >  השינויים הצרכניים שעליהם החליט שר התקשורת ,  משה כחלון ,  הם שינויים חשובים מאוד ,  שללא ספק ישפרו את מצבו של הצרכן .  עם זאת ,  אין בהחלטה זו לרפא את המחלה שממנה סובל שוק הסלולר - ריכוזיות של כוח שוק בידי מעטים אשר גורמת לתחרות נמוכה .  16 השינויים הצרכניים של כחלון יחזקו אמנם את הצרכן ,  אך הם לא ישנו את כללי משחק 'החתול והעכבר' שבו משחקים משרד התקשורת והחברות כבר שנים רבות .  שינויים אלה מזכירים את השינויים הקוסמטיים שביצע שר התקשורת הקודם ,  אריאל אטיאס .  הם נשמעים מהותיים ,  אך החברות מסוגלות ברגע אחד לנטרל אותם ולכפות על הצרכנים חסמים ומגבלות אחרים - תרגילים שעליהם המשרד עדיין לא חשב .  אם לחברות לוקח שבוע וחצי לנטרל את השינויים שכופה עליהם משרד התקשורת ,  למשרד לוקח שנה וחצי לנטרל את החברות ,  וחוזר חלילה .  בשוק הסלולר כיום כוחו של הצרכן מצומצם מאוד .  צרכן הסלולר רוכש מהחברות מוצר פשוט שנקרא זמן אוויר ,  כאשר הוא עטוף באינסוף שירותים נלווים ותוכניות תמחור שונות ומשונות ,  שתפקידן העיקרי הוא להסתיר מהצרכן את המחיר האמיתי שהוא משלם .  חברות הסלולר משתמשות בטקטיקות אנטי-צרכניות ,  שמטרתן למנוע את האפשרות לבצע השוואת מחירים נוחה ולהבין מהו המחיר האפקטיבי שאותו משלם הצרכן ואם בחברה מתחרה הוא יקבל מחיר נמוך יותר .  בחברות מגדירים זאת במושג המכובס 'שימור לקוח' ,  כלומר מניעת נטישה .  הן מונעות נטישה באמצעות ערפול חושיו הצרכניים של הלקוח ,  ולא באמצעות הצעות שיווקיות מפתות .  צרכן הסלולר זקוק להגנת הרגולטור ,  אך הגנה נוסח אטיאס כבר הוכיחה את חוסר האפקטיביות שלה .  הדרך היחידה שבאמצעותה ניתן לחזק את כוחו של הצרכן היא להכניס מפעיל סלולר נוסף לזירה .  רק כניסת מפעיל נוסף תשבור את שווי המשקל הבעייתי שבו נמצא שוק הסלולר כבר שנים ,  ותשנה אחת ולתמיד את חוקי המשחק בו .  לזכותו של כחלון יאמר כי הוא פועל בשתי הזירות :  הוא מנסה בכל הכוח ליצור את התנאים שיאפשרו מפעיל נוסף ,  ובמקביל לא עוצר את הטיפול הקוסמטי בעוולות הצרכניות הקטנות .  ביום שבו יהיה מפעיל סלולר שילחם מול שלושת המפעילות הוותיקות על גיוס לקוחות ,  החברות לא יוכלו להמשיך ולהקשות על חייו של הלקוח .  הן יהיו חייבות לוותר מיוזמתן על כל התרגילים המעצבנים שהפכו ללחם חוקן .  לזכותן של חברות הסלולר יאמר כי הן מבינות שימי התחרות הנמוכה הולכים וקצרים .  לאחרונה הן מגבירות את המאמצים השיווקיים ,  וזאת כהיערכות לשינויים של 2011 .  עם זאת ,  חוקי המשחק הישנים עדיין נותרו תקפים .  אף חברה לא החלה לשווק חבילת שירותים חדשנית שאמת פורצת דרך .  עם זאת ,  הסיכוי לכך הולך וגובר ככל שיתקרב המועד שבו יכנסו לשוק מפעילים נוספים .
 
הבעיה עוד לא נפתרה 
חתול ועכבר

