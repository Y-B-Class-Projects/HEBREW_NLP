בקרוב :  דירה בת"א - לא לעשירים בלבד
משתכרים פחות מהשכר הממוצע ורוצים לגור בתל אביב ?  העירייה תאשר קריטריונים להקמת פרויקטים לדיור בר השגה לשכירות ולרכישה
הנהלת עיריית תל אביב תאשר היום קריטריונים להקמת פרויקטים בעיר לדיור בר השגה לשכירות או לרכישה .  זאת בהתאם להמלצת הוועדה העירונית שהוקמה לצורך בדיקת נושא דיור בר השגה וגיבוש המלצות .  
על פי הדו"ח שהציגה הוועדה בפני הנהלת העיר ,  הדירות שישתרעו על 60-80 מ"ר יוקצו לזוגות ששכרם החודשי הוא עד גובה השכר הממוצע במשק  ( כ-12 אלף שקל נטו לזוג )  ושאין בבעלותם דירה אחרת .  70% מהדירות מיועדות לזוגות עם ילדים .  לפי הערכות ,  הדירות יותאמו לרמה סוציו-אקונומית של העשירון החמישי ,  ומחיר דירת 80 מ"ר יגיע לכ-420 אלף שקל  ( לפי חישוב של כ-5,300 שקל למ"ר )  .  הדירות יוצעו לתושבי תל אביב או למי שגר בעיר במשך שלוש שנים רצופות ,  בהצגת תעודה מזהה והתחייבות שאין בבעלותו דירה נוספת .  גובה שכר הדירה לא יעלה על 25% מגובה השכר החודשי .  כלומר ,  שכר הדירה ייקבע לפי יכולת הזוג .  
הדירות ייבנו על קרקעות עירוניות וביזמות פרטית ויועמדו להשכרה לתקופה של 5-15 שנה .  בעירייה מציינים כי גם אם שכר הדירה לא יהיה שונה בהרבה מהשכירות בשוק החופשי ,  ייהנו הדיירים הזכאים משכירות יציבה לפרק זמן ממושך ומוגדר מראש ,  ללא תלות בגחמות של בעלים פרטיים .  בתום תקופת השכירות תתאפשר מכירת הדירות כדיור בר השגה לקונים העומדים בקריטריונים של העירייה .  עם זאת ,  שיעור החזר המשכנתא החודשי לא יעלה על 35% מהשכר של הזוג הרוכש .  
הפרויקט הראשון שיפעל לפי הקריטריונים הוא פרויקט של חברת צמרת טאוור בשטח של כ-4 דונמים ברחוב ויסוצקי בעיר ,  הסמוך לכיכר המדינה ,  שבו מתחייב היזם להשכיר את הדירות בפרויקט למשך עשר שנים .  במקום קיים כיום בניין משרדים בן שש קומות ,  אך תוכנית שמקודמת בעירייה תאפשר את הריסתו ובניית שני מבנים :  אחד בן שמונה קומות עם כ-2,250 מ"ר בנוי שיכלול כ-48 דירות בהישג יד ,  לפי הקריטריונים שיאושרו השבוע ,  ולצדו מגדל מגורים עם 120 דירות .  
לדברי ארנון גלעדי ,  יו"ר הוועדה לדיור בר השגה בתל אביב , " בשנים הקרובות נוכל להתמודד עם הרבה פתרונות דיור ונוכל לראות תל אביב אחרת ,  צעירה יותר ,  ידידותית יותר ,  לא רק קולטת אוליגרכים ומייעדת קרקעות למגורי יוקרה ,  אלא פתוחה לכל מי שמעוניין לגור בה וכיום אין ידו משגת לעמוד במחירי השוק הגבוהים ". 
העירייה תפרסם שורה של קריטריונים לזכאות לדיור בר השגה ,  לפיהם יקבל כל רוכש פוטנציאלי ניקוד ,  אף ששיטת הניקוד עשויה להשתנות בין פרויקט לפרויקט .  כך למשל ,  העירייה תעדיף משפחות צעירות עם ילדים בגיל בית ספר .  
הקריטריונים יפורסמו בעיתונות לפני יציאת כל פרויקט תחת השם דב"י  ( דיור בהישג יד )  ,  ואלה יזמינו את הציבור להגיש מועמדות ,  לשלם דמי טיפול ולהיכנס להגרלה שתיערך בפיקוח ובנוכחות נציגי העירייה .  בהמשך תיבדק כשירותם של הזוכים .  
מבדיקה שהוצגה בתקציר לדו"ח עלה כי בדרום העיר ומזרחה דירות שלושה חדרים המתאימות לאוכלוסייה ברמה סוציו-אקונומית ממוצעת הנמנית עם העשירון השביעי והשישי .  עם זאת ,  שכר הדירה בצפון העיר ובמרכז עד הקריה הוא מחוץ להישג ידם ומתאים לזוגות מהעשירון העליון בלבד .  
כדי לאפשר דיור לצעירים מתכוונת העירייה לפעול להגדלת ההיצע של דיור בר השגה ,  בין היתר באמצעות שימוש בקרקעות עירוניות וסבסודן ומכירת דירות במחירים נמוכים .  אחת האופציות שעלו הן מימוש הקרקע שייעשה על ידי חברה עירונית או הוזלת הקרקע במכרז .  כך תוותר העירייה על מיליוני שקלים שיכלה לקבל מהמימוש לפי שווי שוק .  
העירייה מתייחסת לקרקעות שנמצאות בבעלותה בשטח של 4 דונמים בגני שפירא ,  שעליהן ניתן להקים 100 יחידות דיור של כ-72 מ"ר ;  מגרש עירוני במתחם הגדנ"ע ליד תל כביר שבו מתוכננות כיום 24 דירות של כ-120 מ"ר ;  מגרש בצפון-מערב לבניית 150 דירות של 80 מ"ר ;  ומתחם רבינא ברמת אביב ל-32 דירות .  כמו כן ,  העירייה תבחן שיתוף פעולה מוסכם עם מינהל מקרקעי ישראל בקרקעות שבבעלותו ,  לצורך הגדלת היצע הדירות ,  בהן מתחם מכבי יפו ,  מתחם הגדנ"ע ומתחם נס לגויים .  
העירייה תשקול גם לתמרץ יזמים שיקימו פרויקטים לדיור בר השגה בתוספת זכויות בנייה של 0.46-0.69 מ"ר לכל מ"ר שיקימו בפרויקט .  האזור שבו היזמים יקבלו את התגמול הרב ביותר הוא אזור מזרח יפו .  העירייה תחייב להקצות בפרויקטים של פינוי-בינוי נתח לדיור בר השגה .  
לדברי גלעדי , " עיריית תל אביב-יפו פועלת כחלוצה כשהיא מתערבת בשוק הנדל"ן בתל אביב ,  מבצעת רפורמה וקובעת מדיניות עירונית המאפשרת מגורים בהישג יד לזוגות צעירים ולסטודנטים .  בישיבת ההנהלה שתתקיים היום יאושרו הקריטריונים להקמת פרויקטים לדיור בר השגה .  מדובר בהחלטה תקדימית שתשמש לכל תוכנית חדשה שתקודם בעיר ". 

בקרוב :  דירה בת"א - לא לעשירים בלבד
משתכרים פחות מהשכר הממוצע ורוצים לגור בתל אביב ?  העירייה תאשר קריטריונים להקמת פרויקטים לדיור בר השגה לשכירות ולרכישה

