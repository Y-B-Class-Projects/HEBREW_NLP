לקחו ג'וקר ,  קיבלו אס :  על ההשתלבות המוצלחת של ג'רמי פארגו במכבי ת"א 
" הוא שחקן NBA לכל דבר ,  רכז מושלם ",  אומר ליובין . " הוא היחיד במכבי שמייצר לעצמו מצבים ",  מוסיף גודס .  אבל זה עדיין לא מסביר איך הפך ג'רמי פארגו לאחד מכוכבי מכבי תל אביב
שבע שניות לסיום המחצית הראשונה בקובנה מול ז'לגיריס ,  ג'רמי פארגו לקח את הכדור ,  שאר שחקני החמישייה של מכבי תל אביב ריווחו את ההתקפה וכולם חיכו למהלך של הגארד בן ה-22 .  פארגו עקף בחצי שנייה את שומרו דואן קולינס בעזרת קרוס-אובר ,  והטביע בעוצמה על הראש של מירזה בגיץ' .  כל הספסל הצהוב קפץ ,  מכבי ירדה ביתרון נקודה למחצית . " השחקנים בקבוצה מודעים האחד ליכולות של השני ,  ונתנו לו את הכדור כדי שיעשה את זה .  הוא מצוין במגרש פתוח וביכולת לעשות סל באחד-על-אחד ,  ואנחנו מנצלים את זה ",  אומר עוזר מאמן מכבי גיא גודס .
 למי ששכח ,  ב-20 באוגוסט הגארד שמכבי תל אביב הייתה אמורה לצרף לשורותיה ,  מיקאיל טורנס ,  קיבל דום לב והתמוטט .  פארגו ,  שזכה באליפות סנסציונית עם הפועל גלבוע/גליל ,  פנטז אז על ה-NBA ובירושלים היו מי שחשבו כי יצטרף לקטש במלחה .  אבל שישה ימים בלבד אחרי התמוטטותו של טורנס ,  מכבי החתימה את פארגו לעונה - החתמה זריזה ,  שנועדה לסתום חור בעמדות הגארד . 
" בהתחלה המטרה הייתה להביא אותו כפוינט גארד מחליף ,  והוא הפך לבורג מרכזי בקבוצה ",  מוסיף גודס ,  והשאלה היא איך שחקן צעיר ,  ללא ניסיון אירופי ,  שידע עליות ומורדות ביכולתו כשחקן גלבוע/גליל ,  מצטרף למערכת גדולה ולחוצה כמו מכבי ,  ותוך חודשיים מפתיחת העונה הוא הופך לאחד מכוכבי הקבוצה .
 נדמה כי הסיבה המרכזית להצלחתו של פארגו נעוצה דווקא בהתנהלותו מחוץ לפרקט ולא עליו . " הוא בחור אדיר ,  זה עוזר לו להשתלב מהר וגם עוזר לאחרים לשלב אותו ",  מעיד עליו מאמן האלופה גלבוע/גליל ,  ליאור ליובין . " יש לו אישיות פתוחה ,  חיובית ,  הוא אנרגטי ומלא שמחת חיים ,  אינטליגנט .  הוא תלמיד מאוד מוצלח .  אני לא מופתע שהוא הפך להיות שחקן מרכזי במכבי ,  ואני בטוח שעם הזמן הוא יהיה יותר טוב ".  ראשי מכבי ,  שנכוו בעבר מאירועים מביכים שסיפקו להם וויל ביינום ודיאור פישר ,  כיוונו השנה לסגל שמאויש בשחקנים בעלי אופי סולידי ושקט ,  ופארגו ,  על אף היותו רווק צעיר ,  התאים להגדרה .  
אשתקד פארגו הצטרף לגלבוע/גליל וזאת הייתה לו התנסות ראשונה מחוץ לארצות הברית .  למרות הריחוק ממשפחתו והקושי להסתגל לסגנון משחק אחר ,  הוא עשה זאת בהצלחה .  עם הזמן הוא רכש חברים בארץ ,  בזכות אופיו החברותי ,  וקשיי ההתאקלמות היו קצרים .  ביום שלישי שעבר ,  יומיים לפני הטיסה לקובנה ,  הוא עודד את ידידתו הקרובה דניאל מקריי ,  שחקנית הפועל ראשון לציון נשים ,  במשחקה נגד אליצור חולון .  מקריי הגיעה לארץ באוגוסט השנה ובין השניים נרקמה ידידות ,  ובכלל ,  פארגו מיודד עם לא מעט שחקניות ושחקני כדורסל זרים .  
אופיו הפתוח והחברותי מסייע לו בהתאקלמות החברתית ,  אולם יש באופיו עוד רבדים שמסייעים לו להשתלב היטב במכבי מבחינה מקצועית .  במשחקי ההכנה פארגו הציג יכולת לא יציבה כשלצד משחקים טובים היו משחקים בהם לא מצא את עצמו .  זה היה המקום שבו הקשיחות והנחישות שבו ,  לצד הרצון ללמוד ,  באו לידי ביטוי . 
" בתחילת השנה הוא למד את המערכת ,  עבד מאוד קשה ומההתחלה הראה המון מנהיגות ,  סחב את החברים אחריו ודחף אותם לעבוד יותר חזק ",  מחמיא גודס . " היה לו קשה בהתחלה להתרגל למאמנים ולשחקנים שלידו ,  אבל זה טבעי ".  גם בשני המשחקים הראשונים שלו ביורוליג פארגו היה רחוק מלהרשים ,  אבל הוא לא נלחץ . " הוא התאקלם מהר מהצפוי ",  מוסיף גודס , " לוקח זמן להכיר את מכבי ולו לקח מעט זמן .  זה מראה על בגרות .  הוא יודע מה הוא רוצה מעצמו ,  עובד קשה ואין ספק שהוא שחקן שיודע איך להתפתח כדי להגיע רחוק מאוד ". 
גם לאחר החתמתו ,  ועוד בטרם החלו משחקי ההכנה ,  במכבי חשבו לצרף גארד נוסף ,  מנוסה ,  לסגל .  שמות כמו כריס קווין ששיחק במיאמי וניו ג'רזי ,  או קטינו מובלי שכיכב ביוסטון ,  ריחפו סביב הקבוצה .  אבל דייויד בלאט לא היה צריך לחכות הרבה זמן כדי להבין שפארגו מתאים לשיטה וסגנון המשחק שרצה להנחיל למכבי :  קבוצה אתלטית שלוחצת על כל המגרש ורצה למשחק מעבר . " הבנו שהוא מתאים לרמות הגבוהות כבר במשחק ההכנה השני נגד פרוקום ",  נזכר גודס בניצחון ההוא בגמר טורניר וורוצלב ,  הרגע בו הפוטנציאל של פארגו הרגיע את ראשי מכבי .  
הקריאות כי מכבי תפתח עונה ללא פוינט גארד טבעי נשכחו ככל שחלף הזמן ,  ופארגו ,  קומבו-גארד כמו מרבית הנמוכים האמריקאים המשחקים באירופה ,  הוכיח כי יש לו יכולת ניווט ומסירה .  בגלבוע/גליל ,  שם היה ציר מרכזי בהתקפה ,  הוא מסר 4.5 אסיסטים ואיבד 2.8 כדורים ,  ואילו במכבי הוא מככב בליגה עם 6.4 אסיסטים לעומת 2 איבודים בלבד . 
" הוא מניע את הקבוצה ולא מחפש את הזריקות שלו ,  הוא מבין שהוא משחק בקבוצה יותר גדולה עם כלים התקפיים משמעותיים ומחפש אותם ",  אומר ליובין .  פארגו ,  רביעי באסיסטים בכל הזמנים במכללת גונזגה ,  מיד אחרי ג'ון סטוקטון ,  הזכיר לכולם שהוא יודע גם למסור ,  ו-3.6 אסיסטים למשחק יורוליג לעומת 1.6 איבודים נותנים לצוות המקצועי את ההרגשה שאפשר לתת לו את המפתחות להתקפה . 
" בעונה שעברה השם שלו היה של שחקן סקורר ,  שמייצר לעצמו מצב קליעה ,  מצוין במגרש פתוח ,  אתלט שיודע ללכת לטבעת ",  אומר גודס . " השנה מה שמייחד אותו זה הבלטת יכולת המסירה שלו ,  יכולת למצוא שחקנים וליצור להם מצבי קליעה .  יש לו יחס פנטסטי של אסיסטים/איבודים בליגה וגם ביורוליג .  הוא עושה את האחרים יותר טובים ".  פארגו מדורג 14 ביורוליג באסיסטים ויחד עם אידסון  ( 4 בדירוג )  ופרקינס  ( 15 )  ,  שלושת השחקנים שמשחקים הכי הרבה במכבי מוסרים יחד 11.6 אסיסטים למשחק ,  יותר ממה שפנאתינייקוס ,  צסק"א או רומא מוסרות במשחק שלם .  
בליגה מוביל פארגו את מכבי בדקות משחק  ( 25.6 )  ,  הוא שלישי בנקודות  ( 11.9 )  ,  ושיפר דרמטית את האחוזים שלו מהשדה  ( 61% -2 ,  45.8% ל-3 )  ,  לעומת השנה בגן-נר  ( 15 נקודות ב-28.6 דקות ,  53% ל-2 ,  35.9% ל-3 )  . " הוא משחק פחות דקות וזה גורם לו להיות יותר אינטנסיבי ",  מסביר ליובין את השיפור הניכר בכל הפרמטרים .
 יכולתו האתלטית ,  המהירות ,  הזריזות והבגרות הלא אופיינית לגילו ,  הפכו את פארגו במהירות לגארד מוביל במכבי . " הוא מרגיש טוב מאוד את הדופק של הקבוצה ,  הוא יודע שהתפקיד שלו במכבי שונה מהתפקיד שלו בשנה שעברה בגלבוע/גליל ,  בה לקח מה שהיה צריך לקחת ",  מוסיף ליובין . " כשמכבי יצטרכו ממנו ,  הוא יידע לעשות את המהלכים האינדיבידואליים שלו .  יש לו חוש למשחק ,  הוא חי אותו ,  והשילוב הזה עם היכולות שלו הופך אותו לרכז מושלם ,  כי יש לו את היכולת לקחת דברים על עצמו כשתקוע .  הקצב המהיר של מכבי מאוד מתאים לו ,  המגרש הפתוח זה המקום שלו ". 
יכולת המסירה ,  יחד עם העובדה שיש לו יתרונות של פיזיות ומהירות מול כמעט כל גארד שעומד מולו ,  הפכו את פארגו לכלי התקפי משמעותי במכבי ,  קבוצה שדייויד בלו הוא הקלעי הטבעי היחיד בה .  פארגו שלישי בכמות הדקות במשחקי מכבי ביורוליג ,  רביעי בכמות הנקודות עם 9.7 נקודות ופתח בחמישייה בכל משחקי היורוליג . " הוא השחקן היחיד במכבי שיכול לייצר לעצמו מצבים ,  וזה מאוד משמעותי לקבוצה ",  מציין גודס יתרון נוסף שהופך אותו למשמעותי עבור הצוות המקצועי , " הוא שובר הגנות ומאוד חזק בפלג הגוף העליון מה שמאפשר לו לעשות הרבה דברים ". 
הדרך של פארגו מזכירה יותר מכל את דרכו של פרקינס במכבי :  גארד אלמוני שהגיע לקבוצה מובילה בליגה המקומית ,  התגלה כהפתעה נעימה ,  עבר למכבי ,  הוכיח שהוא מתאים לטופ האירופי ,  והפך בן רגע לכוכב .  בתחילת העונה שחקני מכבי קיבלו מכוניות של  " ניסאן ".  פרקינס ,  שלא אהב את הדגם והצבע של מכוניתו ,  ביקש מפארגו להתחלף וזה נענה .  השניים הפכו במהרה לחברים ,  והקשר הטוב ביניהם הפך לשיתוף פעולה מוצלח ופורה על הפרקט ,  שיתוף פעולה שהוא גורם חשוב בהצלחתו של פארגו בפרט ,  ומכבי בכלל .
 כמו פרקינס ,  גם פארגו אתלט חזק ומהיר ,  והשניים מרכיבים קו אחורי אימתני בהגנה ,  שמסוגל לעצור כל גארד ,  לוחץ את התקפת היריבה ורץ במהירות להתקפת מעבר .  זה סגנון המשחק שהכי מתאים לשניים ,  וכשהוא מבוצע ביעילות על ידי שניים משלושת השחקנים שמקבלים הכי הרבה דקות בקבוצה ,  אין פלא שמכבי שולטת ביריבותיה וכבר מתכוננת לטופ 16 . 
" הוא ופרקינס משלימים אחד את השני ",  אומר גודס . " שניהם אתלטים וחזקים ,  וחודרים בצורה פנטסטית .  הם אולי לא קלעים גדולים אבל תורמים בהרבה דברים אחרים כמו חטיפות ,  אסיסטים ,  ריבאונדים ,  הליכה לקו ,  יצירת מצבים לאחרים .  ברור שפארגו שחקן צעיר ועדיין צריך לדעת איך לשמור על יציבות ועל הרמה במשחקים ,  אבל עם הזמן הוא ילמד את זה .  ברוב המשחקים הוא תורם בפרמטר כלשהו ,  ואם במשחק אחד הוא לא יקלע הרבה אז הוא ייקח בו יותר ריבאונדים ,  או יחטוף יותר ".  
ערב המשחק נגד פרטיזן ,  בסוף האימון המסכם בהדר יוסף ,  נשאר פארגו עם אחד משחקני הנוער של מכבי לזרוק קצת לסל .  כל אחד מהם ניסה לקלוע מדלת הכניסה של האולם ,  ובהמשך מזוויות בלתי אפשריות .  פארגו לא נשאר כדי לשפר את האחוזים הרעים מהעונשין או כל אלמנט אחר ,  אלא כדי לכייף ,  להשתחרר ,  להפוך את המתח שלפני המשחק להרגשה טובה .  
פארגו הוא יהלום שעובר ליטוש כרגע .  הכישרון שלו נוטף מכל עבר ,  הסגנון של מכבי תפור על יכולותיו ,  וגילו הצעיר הוא יתרון ,  שכן מדובר בפרוספקט NBA שלא מעט קבוצות ישמחו לקבל אותו אחרי שהתנסה באירופה . " קליעה תמיד אפשר לשפר ",  מציין ליובין , " קבלת החלטות זה משהו שעובדים עליו אבל גם משהו מאוד נרכש ,  הזמן והניסיון עושים את שלהם ובטח התחרות ברמות הגבוהות .  החלטות שיכול היה לקבל בעונה שעברה או במכללה היו נכונות לאותו רגע והיום הן לא מתאימות .  מבחינת היכולות הוא שחקן NBA לכל דבר ,  ועם הזמן והניסיון הוא יהיה יותר ויותר טוב .  אם הוא לא יהיה ב-NBA אז הוא יהיה במכבי עוד כמה שנים ,  או בקבוצה אחרת מהטופ האירופי ". 

לקחו ג'וקר ,  קיבלו אס :  על ההשתלבות המוצלחת של ג'רמי פארגו במכבי ת"א 
" הוא שחקן NBA לכל דבר ,  רכז מושלם ",  אומר ליובין . " הוא היחיד במכבי שמייצר לעצמו מצבים ",  מוסיף גודס .  אבל זה עדיין לא מסביר איך הפך ג'רמי פארגו לאחד מכוכבי מכבי תל אביב

