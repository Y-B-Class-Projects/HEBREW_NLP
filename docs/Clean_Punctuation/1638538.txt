ילדי עזה עושים כסף מהריסות המלחמה
העוני הבלתי נסבל ברצועה מאלץ ילדים פלסטינים למצוא מקורות מימון חדשים :  איסוף אבנים עבור בתי מלאכה .  השכר :  שקלים בודדים ,  לא יותר
העוני בו שרויים תושבי רצועת עזה ,  בעיקר לאחר מבצע  " עופרת יצוקה ",  גורם לרבים מהם למצוא דרכים יצירתיות כדי להרוויח את לחמם .  בתקופה האחרונה ניתן להבחין בתופעה חדשה ברצועה - ילדים פלסטינים אוספים אבנים ומוכרים אותן לבתי מלאכה בעזה בתמורה לשקלים בודדים .  חלק מהילדים אוספים אבנים מתוך הריסות בתים שנחרבו במהלך המבצע ,  ובעלי בתי המלאכה שקונים אותן יוצרים מהן אבנים חדשות לשיקום הבתים שנהרסו .
 רבים מהילדים והנערים העזתים שאוספים אבנים נאלצו לעזוב את לימודיהם עבור העיסוק החדש . " נאלצתי לעזוב את הלימודים כדי להביא כסף להוריי המבוגרים ולאחיי הצעירים ",  סיפר עבד אל-כרים חנאווי לאתר חדשות פלסטיני ,  כאשר תיאר את עבודת הפרך .  את האבנים הוא מעמיס על עגלה הרתומה לחמורו : " בתמורה לעגלה עמוסה באבנים קטנות אני מקבל בין 10 ל-15 שקלים ". 
צעיר פלסטיני אחר סיפר כי הוא וחבריו ,  'אוספי האבנים' ,  מגיעים להריסות הבתים ברחבי עזה ומשם אוספים אבנים .  הם עובדים החל משבע בבוקר ועד לשקיעת השמש לפנות ערב .  צעיר עזתי נוסף סיפר כי הוא וחבריו כבר יודעים להבחין בין סוגי האבנים . " כל אבן נועדה לשימוש אחר ולכל אבן יש מחיר אחר ",  הסביר .  מרבית הילדים עובדים בסמוך לאזור התעשייה  " ארז "  בגבולה הצפוני של הרצועה .
 לאחרונה פורסמו נתונים מדאיגים אודות אחוזי האבטלה והעוני הגבוהים בעזה .  לפי מרבית הנתונים ,  אחוז האבטלה עומד על כ-70 אחוז .  נתונים של האו"ם הצביעו גם על בתים רבים ברחבי הרצועה שנפגעו במבצע  " עופרת יצוקה "  לפני יותר משנה .  לפי הנתונים ,  35 אלף בתים ברחבי הרצועה נפגעו מאש צה"ל ו-600 אלף טון של הריסות בתים טרם פונו .  האו"ם כבר הביע בתקופה האחרונה דאגה מעליית אחוזי הילדים העובדים ברצועת עזה .
 
ילדי עזה עושים כסף מהריסות המלחמה
העוני הבלתי נסבל ברצועה מאלץ ילדים פלסטינים למצוא מקורות מימון חדשים :  איסוף אבנים עבור בתי מלאכה .  השכר :  שקלים בודדים ,  לא יותר

