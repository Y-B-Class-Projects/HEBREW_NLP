הבורסה משתדרגת והמדדים משתנים לטובה
קביעת המניות הנכללות במדדי הבורסה היה עד כה מעוות
לפני שבוע ערכה הבורסה לניירות ערך מסיבת עיתונאים שבה פירטה את כוונתה לשנות ,  מיוני ,  את האופן שבו היא קובעת אילו מניות ייכללו במדדים .  יש לברך את הנהלת הבורסה על ההחלטה לנקוט פעולה ולשנות את המנגנון ,  שהיה עד כה מעוות .  אף שקשה לצפות את תוצאות השינוי ,  עצם המהלך מבורך .  לבורסה כמה מטרות :  1 .  צמצום מספר המניות היוצאות והנכנסות בכל עדכון של המדדים .  2 .  מתן חשיבות רבה יותר לשיעור אחזקות הציבור .  3 .  סטנדרטיזציה של הקריטריונים הקובעים מיהן המניות שייכללו במדדים .  4 .  הקלה על מפעילי המכשירים העוקבים  ( תעודות סל וקרנות עוקבות )  .  5 .  הגדלת השקיפות .  לעזור לתעודות הסל שני הסעיפים האחרונים חשובים במיוחד .  הם מעידים על כך שהבורסה החליטה להקל על מפעילי תעודות הסל ולשמור על האינטרס של המשקיעים בהן ,  לאחר שבשנים האחרונות מנהלי השקעות אקטיביים נהנו מהאוטומטיות של תעודות הסל .  עד כה ,  כל עדכון במשקלה של מניה במדד גרר חיקוי אוטומטי של התעודה ,  והסוחרים האקטיביים נהנו מעיוותים אלה .  השיטה החדשה לא תעלים תופעה זו לחלוטין אך תצמצם אותה .  לצורך זה החליטה הבורסה להקים מאגר שרק המניות המשתייכות אליו יוכלו להיכלל במדדים .  תנאי הקבלה למאגר יהיו זהים עבור כל החברות ,  בניגוד לשיטה שהיתה נהוגה עד כה ,  שבה לכל מדד היו תנאים משלו .  תנאי הסף כוללים שיעור מינימלי של אחזקה בידי הציבור והיקף מינימלי של סחירות .  לאחר קביעת השייכות למאגר ישויכו החברות למדדים לפי שווי אחזקות הציבור - וכך גם תיקבע הפרופורציה של כל חברה במדד .  הפרופורציה המירבית בעת עדכון המדד תהיה 10% .  החזרת מניה לפרופורציה המקסימלית אם עלתה בשיעור גבוה מחברותיה למדד תתבצע רק אחת לרבעון ולא כל יום ,  כפי שהיה עד כה .  יש חשש שהחזרת הפרופורציה מדי רבעון תיצור ומהומה ביום הספציפי ,  אך מכיוון שהמצב כעת בעייתי ,  הניסיון לשפרו נראה כדאי .  הבורסה גם הקשיחה את הקריטריונים הנוגעים לשווי אחזקות הציבור .  למאגר ישתייכו חברות קטנות ובינוניות  ( שווי שוק של פחות ממיליארד שקל )  שלפחות 25% ממניותיהן בידי הציבור ,  וחברות גדולות  ( שווי שוק מעל מיליארד שקל )  שלפחות 20% ממניותיהן בידי הציבור .  כדי לעודד את הגדלת הנתח שבידי הציבור החליטה הבורסה לתת משקל גבוה יותר לחברות שבהן אחזקות הציבור גבוהות מ-30% - למשל אם שיעור אחזקות הציבור הוא 32% ,  יעגלו אותו ל-35% .  עוד שינוי מהותי הוא קביעת הפרש ניכר בתנאים בין כניסה ויציאה למאגר במונחי שווי שוק - וזאת כדי להפחית את תכיפות השינויים בהרכב המאגר .  השיטה החדשה לא תעלים את יתרונות המנהלים האקטיביים ,  אך תצמצם את מספר הימים בשנה שבהם הם נהנים מעיוותים בתעודות .  מובן שהשקעה בחברות שאינן במאגר תיצור פוטנציאל רווח שלא יהיה קיים בתעודות .  בטווח הארוך נראה שהציבור ירוויח מהגדלת חלקו בחברות הציבוריות - בתנאי שיהיה פיקוח ראוי על החברות .  בטווח הקצר נראה שהמרוויחים העיקריים יהיו הברוקרים שיפיצו לציבור מניות של חברות המעוניינות לעמוד בתנאי הסף של המאגר .  בשבוע הבא נפרט על השינויים שנעשו בתיקים בתקופה האחרונה והסיבות להם .  - רן שחם הוא מנכ"ל משותף באלטשולר שחם .  יותם עירוני הוא אנליסט .  הכתבה אינה מהווה המלצה לרכישת ני"ע

הבורסה משתדרגת והמדדים משתנים לטובה
קביעת המניות הנכללות במדדי הבורסה היה עד כה מעוות

