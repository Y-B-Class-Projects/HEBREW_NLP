מורשת בניון
עבורנו בניון הוא היהלום ,  אבל מה שנזכור מהקריירה שלו זו הגישה למקצוע . " הלוואי וכל הקריירה יהיו לי שחקנים כמוהו ",  מסכם מאמנו בסנטאנדר
אי שם במהלך קיץ 2006 ,  עת שהה יוסי בניון במחנה האימונים עם ווסטהאם ,  נשאל בראיון עוזר המאמן דאז פיטר גרנט בנוגע לישראלי ומיהר להשוות אותו לישראלי אחר שעבר במועדון . " בניון הוא סיפור שונה לחלוטין מברקוביץ' ",  אמר , " יש לו את כל החבילה כדי להיות שחקן גדול וזה ברור שאנחנו תחנת מעבר עבורו לקבוצות הגדולות יותר .  בניגוד לברקוביץ' ,  שחי על הכישרון שלו ולדעתי אף היה מוכשר יותר מבניון ,  בניון חי על המשחק הקבוצתי ודרישות המאמן ,  ועל זה מוסיף את הכישרון הגדול שלו .  הוא יודע מה הוא צריך לעשות כדי לכוון את הקריירה למעלה וזה מה שמבדיל בין שחקנים גדולים לשחקנים בינוניים או מבוזבזים ". 
כאשר פיטר גרנט סיפר על כך שבניון  " חי "  על המשחק הקבוצתי ודרישות המאמן ,  הוא למעשה הסביר במשפט אחד למה הצליח הקשר לעשות את הדרך הארוכה אך מסודרת וסבלנית אל מרכז הבמה של הכדורגל האנגלי והאירופאי ,  בניגוד להרבה מאוד שחקנים מוכשרים ו"מקושרים "  יותר .  בניון סיפר בעבר כי למד הרבה על המשחק הטקטי ,  הבנת המשחק והיכולת לשחק במספר תפקידים בתקופה בה שיחק תחת אברהם גרנט במכבי חיפה .  התהליך הזה הכין אותו לאתגר האירופי הראשון שלו  ראסינג סנטאנדר מהליגה הספרדית .  בתחילת הדרך בראסינג ,  לבניון לא היה קל בכל הקשור לקטע הפיזי ובשיחות עם חברים ומכרים מישראל הוא התלונן על העומס ואימוני הכושר המפרכים ,  אך על המגרש ובאימונים לא נתן לאף אחד לחוש בקושי .  
מאמנו ,  מנואל פרסידאדו ,  מספר ששם לב לכך ,  אך שום תלונה בנושא לא הגיעה אליו : " כשבניון הגיע לספרד ,  הוא בא מליגה שבה הקושי הפיזי הוא הרבה יותר קטן .  כבר במחנה האימונים היה לו קשה מאוד והישראלי שהגיע איתו בכלל התפרק  ( אילן בכר )  ,  אבל ההבדל בינו לבין שחקנים אחרים הוא בזה שהוא הבין מיד שצריך סבלנות ודברים יבואו לאט .  ועובדתית ,  מעונה לעונה הוא רק השתפר ויצא לאנגליה שחקן בשל ומוכן ,  וגם שם עבר את אותו תהליך .  בווסטהאם הוא התאים את עצמו לאנגליה ואחרי שנתיים התקדם לליברפול הגדולה .  היה לו את האופי להתמודד ,  להשתפר ולעשות הכל עד שהוא יהיה טוב וראוי כדי להיות שחקן משמעותי ,  ואת אותם הדברים אמרתי לרפא בניטז כששוחחנו עליו ". 
המסר הגדול של בניון ,  כאמור ,  הוא לא רק לטפח את מה שיש לך מדרך הטבע ,  אלא להצטיין גם בדברים אחרים .  גם אם גידלו אותך להיות כוכב יחידני ,  תסגל לעצמך את הכלים הנוספים .  גם בנבחרת ,  בה יכול היה להיות מלך סטייל ברקוביץ' ,  בניון לא דרש את הכבוד או המעמד בכוח ,  וידע תמיד להפריד בין עליונותו המקצועית לחיוניותו למרקם הכללי .  זה לא רק לעלות פצוע .  הנבחרת בתקופתו הייתה אולי הכי מגובשת ,  הרבה בזכות האנרגיות ששידר .  
יוסי מזרחי ,  עוזר מאמן הנבחרת בתקופת גרנט ,  מסביר : " כשאומרים על שחקן שהוא יחיד בדורו ,  מתכוונים לבניון .  הוא היה הגדולה האמיתית של אותה נבחרת .  מבחינה מקצועית ,  לא היינו כאלה חזקים ואולי היינו הכי פחות מוכשרים ב-20 השנים האחרונות ,  אך זאת נבחרת שבניון הביא אליה המון שמחה ,  המון יכולת להקריב .  אני זוכר פעם שהוא הסתובב לגרנט וביקש ממנו שיעביר את נמני קדימה והוא יילך אחורה ,  כי הוא חשב שנמני יכול לייצר את הדברים יותר טוב ממנו באותה סיטואציה .  תגיד לי אתה ,  כמה שחקנים במעמדו היה עושים דבר כזה ?  ".  
גם מנואל פרסיאדו מתפעל מאותה תכונה : " הייתה תקופה בראסינג שלא יכולנו להביא למגרש מערך טקטי נורמלי או משחק מסודר וניסינו לייצר משהו אחר ,  כשכל השחקנים מתגוננים אך מרבית שחקני הקישור הם שחקנים קדמיים ,  כשבניון מתפקד למעשה כקשר אחורי .  זה היה אילוץ שרצנו איתו כמעט 10 משחקים ולמרות שהוא הלך לאיבוד בהתחלה ,  הוא לא התלונן ,  לקח את התפקיד ברצינות ובא כל הזמן אחורה לכדור ,  לעזור לקבוצה לצאת מהלחץ ולחלץ כדורים .  הוא לא כל כך נהנה מזה ,  אבל קיבל את זה כמו מקצוען ונתן הכל .  זה הבסיס שהביא לו את ההצלחה באנגליה ואני מרגיש גאה על כך .  כשהוא הבקיע את השער בבירנבאו הרגשתי שמחה גדולה ,  למרות שכספרדי רציתי שריאל תנצח ". 
בניון ,  בגישתו הבריאה למשחק ,  לא רק לימד הרבה שחקנים ישראלים שאסור להסתמך על מה שמלמדים אותך בבית ,  אלא גם לימד את עולם הכדורגל שיש עוד כמה דברים בשחקן הישראלי מלבד אסתטיקה .  
אם בספרד בניון עבר את חבלי הקליטה שלו ביבשת ,  באנגליה בניון כבר פתח דלתות לישראליים שיבואו אחריו .  אפילו רוני רוזנטל ,  שחקן ענק שהתבסס לא מעט על האופי ,  מרגיש כך : " שאלו אותי אחרי אותו שער של יוסי במדריד ואמרתי שמדובר באחד מעשרת האירועים הכי משפיעים בתולדות הכדורגל הישראלי .  אבל בכלל ,  כל הקריירה של בניון באנגליה תורמת הרבה מאוד לשם שלנו .  להערכתי ,  שחקן כמו תמיר כהן הגיע לאנגליה הרבה מאוד בזכות השם שבניון יצר כאן לדור החדש של הישראלים ,  ושלמרות כל הכישרון והברק הם לא מוותרים על עבודה קשה ונותנים לא פחות מהזרים האיכותיים שמגיעים לאנגליה והמקומיים .  מכרים שלי שרואים אותו מתראיין תמיד אומרים :  'הוא מיוחד בהתנהגות שלו' ".  
גם סוכן השחקנים ג'רום אנדרסון ,  שעניין את בירמינגהאם האנגלית באיתי שכטר וגילי ורמוט ,  יודע היטב שבניון מחק להרבה אירופיים סטיגמות על הכדורגלן הישראלי : " שני הצעירים המוכשרים הללו הפכו לרלוונטיים לפרמייר-ליג בזכות עצמם ובזכות ההופעות עם הקבוצה שלהם באירופה ,  אבל ברור שההצלחה של בניון עזרה כאן .  האנגלים ראו שכמו בניון ,  שניהם לא מוותרים על הטקטיקה .  באנגליה בניון הוא השגריר של הכדורגל הישראלי ,  ואני מוכרח להגיד שיש לכם שגריר מצויין ". 
גם כשביקשנו לחפש לקחים מטעויות בקריירה של בניון ,  התקשינו למצוא .  וגם כשפרסיאדו מנסה לעשות זאת ,  הוא חוזר לאותה מסקנה . " בניון הוא לא שחקן מושלם וגם לא קרוב לזה ",  הוא אומר . " הוא אף פעם לא היה מצוין בתפקיד כלשהו ,  אלא טוב בכמה תפקידים מקדימה .  הוא לא שחקן אגף קלאסי ואפילו יסודות של בעיטה מלאה והרמה מדוייקת אין לו .  ולכן ,  אם הוא לא היה מביא את האופי שלו ,  זה לא היה מספיק ליותר מהליגה הישראלית .  עם כל המגרעות ,  אני אומר היום שהלוואי ובכל הקריירה היו ויהיו לי שחקנים כמוהו  מקצועית ומנטאלית ". 
אותו אופי של בניון ,  לא רק ייחד אותו בכדורגל ,  אלא גם מעבר .  סקר שנערך על ידי עיתון הארץ מצא את קשר ליברפול כשחקן האהוד ביותר בכל הזמנים .  גם מול השחקנים הצעירים יותר ,  הוא בנה את האוטוריטה שלו בדרך חיובית ,  ולא הכריח אותם להיות כפופים לו .  בפברואר האחרון שיחקה נבחרת ישראל משחק ידידות בחוץ נגד צפון אירנלד  ( 1:1 )  .  עוד לפני המשחק פנה בניון לאבירם ברוכיאן ואמר לו : " קח את המשחק עליך ,  תבוא לכדור ,  תשחק עם ביטחון ,  יש לך כל מה שצריך .  אנחנו כבר זקנים ,  אתם צריכים להתחיל להוביל את הנבחרת ".  דברים דומים אמר בניון לשחקנים כמו שכטר ,  ורמוט ,  ברק יצחקי ,  בן סהר .  הוא לא משפיל צעירים ,  כמו כוכבים מהדור הקודם ,  אלא מחזק אותם וחלקם אף זוכים לשיחות טלפון והודעות בתקופות קשות .  
אחד הצעירים בנבחרת מספר : " איך אומרים תמיד ,  מודל חיקוי ?  אז בניון זה המודל הקלאסי .  כל מה שהוא עשה לא גורם לו להרים את האף ,  ואפילו להיפך ,  גורם לו להרגיש אחריות .  לבוא ולדבר עם שחקנים ,  לתת להם להרגיש טוב ולהאמין בעצמם כמה שיותר .  כולם מסתכלים עליו וכל אחד לוקח את מה שהוא רוצה - איך שהוא מתנהג לאנשי השירות במלונות או במגרשים ,  איך הוא מכבד כל אחד .  זה לא משהו רגיל .  כוכבי כדורגל נוטים להסתנוור ,  אבל גם בליברפול יוסי נשאר אותו בחור מדימונה .  תראה מה נהיה לברקוביץ מלהיות כוכב .  יוסי לא רק נשאר אותו בן אדם ,  הוא גם דאג שבנבחרת כולם יישארו מגובשים .  אני כמעט לא זוכר אותו מאבד את העשתונות .  אני לא מבין איך לא מתביישים לבקר אותו כל הזמן על פציעות או מנהיגות .  מי היורש שלו ,  גיא אסולין ?  אם זה תלוי בו ,  מחר הוא בנבחרת ספרד .  בניון זה עולם אחר ,  אני לא יודע כמה זמן עד שיהיה לנו עוד אחד כמוהו ". 
אם מסתכלים על הקריירה של בניון ,  ניתן לראות שבכל מקום אותו עזב והתקדם הלאה  ( מכבי חיפה ,  סנטאנדר ,  ווסטהאם )  ,  הוא עשה זאת בטיימינג בו הרגיש מוכן למעבר .  זה לא עניין מה בכך .  במהלך כל עונה בסנטאנדר או בווסטהאם ,  הכסף המפתה קרץ לבניון אבל הוא לא נכנע לו .  תמיד כשהופנו אליו השאלות בדבר הקבוצות הגדולות ,  הוא חזר על תשובות כגון  " אני מתרכז אך ורק בסנטאנדר "  ו-"טוב לי בווסטהאם ".  למרות שעזב בסוף ,  הוא עדיין נחשב נאמן בעיני האוהדים ,  שידעו להתחבר אליו .  
במהלך הקריירה האירופית ,  בניון קיבל תמיד הצעות מפתות יותר כלכלית ממקומות אחרים ,  אך הוא תמיד שקל את הדברים ברמה של נכון לקריירה ולא ברמה של נכון לחוזה הבא .  הוא בחר לעבור מראסינג לווסטהאם ,  למרות שיכול היה להרוויח יותר כסף בספרד .  הוא בחר לעבור מווסטהאם לליברפול ,  על אף שווסטהאם הציעה לו 30 אחוז יותר ,  והוא בחר גם לא לחזור לישראל למרות הצעות מדהימות מבית"ר של גאידמק והפועל תל אביב של לב לבייב .  במקרה הזה ,  בניון אולי נכשל :  עדיין שחקנים ישראלים ,  דוגמת טועמה ואבוחצירה ,  לא קלטו את המסר .  
בהרצאה שנתן גיורא שפיגל בפני מאמנים לפני כשנה וחצי ,  הוא דיבר על חשיבות קבלת ההחלטות בטיימינג הנכון ,  הן של מועדון והן שחקן .  בניון התלבש היטב על התזה .  שפיגל : " בניון הוא דוגמה לאיך עושים את הדברים נכון ,  ולא רק ברמת השחקן .  אם כל המועדונים בישראל היו מתנהלים באותה רמת ראייה כמו שבניון ניווט את הקריירה שלו ,  הרבה דברים כאן היו טובים יותר .  הוא ידע מתי הוא הגיע לשובע מנטאלי ומקצועי ורק אז קפץ קדימה .  כל עוד היה לו מה ללמוד ,  הוא הרגיש שזה נכון להישאר .  בימינו ,  כסף ונוחות מאוד משחיתים ,  וכאן הגדולה האמיתית של שחקן או מועדון :  לקבל את ההחלטות הקרות אבל נכונות ". 
בקיץ הקרוב ההצעות ממוסקבה שוב יזרמו למשרד של סוכנו של בניון .  עכשיו כולם מייעצים לו להישאר בליברפול הנוצצת ,  אבל שפיגל בטוח ש"אם בניון יבחר במוסקבה ,  כנראה שזה מה שנכון ". 

מורשת בניון
עבורנו בניון הוא היהלום ,  אבל מה שנזכור מהקריירה שלו זו הגישה למקצוע . " הלוואי וכל הקריירה יהיו לי שחקנים כמוהו ",  מסכם מאמנו בסנטאנדר

