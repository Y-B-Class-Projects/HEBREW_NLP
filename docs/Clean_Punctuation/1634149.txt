מלחמת הלוביסטים
קסם הגז לא משפיע על כולם .  חברת החשמל ומשרד התשתיות סבורים כי הישענות על הגז תיצור סיכונים אסטרטגיים למדינה .  לובי ספקיות הגז משיב להם מלחמה
לצד פתיחת שוק הגז הטבעי לתחרות ,  הביאו תגליות הגז הטבעי לחשיבה מחודשת על אודות תמהיל הדלקים של משק החשמל לעשורים הבאים .  תמהיל זה נקבע בידי משרד התשתיות - לפני תגליות הגז החדשות - על יעד של 50% פחם ,  40% גז טבעי ו-10% אנרגיות מתחדשות עד 2020 .  ואולם תמהיל זה התבסס על ההנחה כי ב-2014-2015 תושלם הקמת שתי יחידות הייצור הפחמיות הנוספות באשקלון  ( פרויקט d )  .  פרויקט זה ,  שאושר עוד ב-2001 ואמור היה לקום לפני שלוש שנים ,  ניצב השנה ערב הכרעה בוועדה לתשתיות לאומיות  ( ות"ל )  .  אלא שאז החל להתעורר שוב הוויכוח סביב נחיצות הקמת התחנה הפחמית הנוספת ,  כשלחופי ישראל נתגלה מרבץ עצום לכאורה של דלק מקומי ונקי יותר .  המצדדים בהקמת התחנה ,  ובראשם חברת החשמל ומשרד התשתיות הלאומיות ,  טוענים כי הישענות המשק על גז טבעי תיצור סיכונים אסטרטגיים בשל מיעוט מקורות הגז ,  חשש מהשלכות שרשרת כתוצאה מכשל בצינורות התת-ימיים ,  מלאי תפעולי מצומצם ואמינות אספקה נמוכה יחסית .  מנגד ,  פחם ניתן לאגירה ומסופק ממדינות ידידותיות בהליך אמין ומוזל יחסית .  אי הקמת התחנה ,  טוענים שם ,  תביא להישענות משק החשמל הישראלי על גז טבעי בשיעור של עד 70% כבר ב-2018 - שמשמעותו סיכון ממשי לכאורה לאמינות אספקת החשמל . " אחרי מה שקרה בין רוסיה לאוקראינה ,  העולם מתחיל להיזהר עם התלות בגז ",  העיר לפני כחצי שנה סמנכ"ל בחברת החשמל . " אנחנו מתחילים להגזים עם הגז ,  כי בעולם שיעור ייצור החשמל המבוסס גז מגיע ל-20% בלבד ",  הוסיף .  במשרד התשתיות הניחו באחרונה על שולחן הממשלה הצעת החלטה לאשרור הקמת תחנת הכוח הפחמית באשקלון .  שר התשתיות ,  עוזי לנדאו ,  אף כתב לראש הממשלה ,  בנימין נתניהו ,  מכתב חריף בעקבות גרירת הרגליים הממשלתית וכינה את הניסיונות החוזרים לדחות את הקמת התחנה  " ביזיון "  ו"חוסר אחריות ".  מנגד ,  המתנגדים לתחנה טוענים כי הפתרון שבו צריכה המדינה להשקיע את מיליארדי הדולרים הוא סבסוד ייצור חשמל פרטי באנרגיות מתחדשות  ( שמש ורוח בעיקר )  ,  והתייעלות אנרגטית שתביא לצמצום הביקושים לחשמל .  את עודפי הביקושים ,  כך הוצע ,  אפשר יהיה לשרת בעשור הקרוב בזכות עתודות הגז הטבעי החדשות ,  ובכך לפחות לדחות את הצורך בהקמת יחידת ייצור החשמל לצריכת בסיס  ( base load )  עד שיפותחו טכנולוגיות שריפת פחם נקיות יותר ,  או לחלופין ,  תיסלל הדרך להקמת תחנת כוח בגרעין .  שנה עיכוב - 300 מיליון דולר על רקע התנגדות ציבורית ועל גל מסריה הירוקים של ועידת קופנהאגן ,  נדחתה ההצבעה על אישור התחנה בות"ל למועד בלתי ידוע .  הצעת ההחלטה של שר התשתיות כלל לא עלתה על סדר היום של ישיבות הממשלה ,  ונדמה כי ראש הממשלה מעדיף כרגע להמתין .  ואולם מאחורי הקלעים של המתנה שקטה לכאורה זו מתחולל מאבק איתנים בין כוחות אינטרסנטים מנוגדים :  חברת החשמל ועובדיה מול כוחו של לובי ספקיות הגז הטבעי .  פרויקט d הוא לא סתם עוד תחנת כוח ,  אלא תחנת הכוח האחרונה המאושרת לביצוע בידי חברת החשמל .  זאת ,  מתוקף מגבלות שהוטלו על החברה בעקבות כישלון יישום השינוי המבני בה .  כלומר ,  תחנת הכוח הפחמית הנוספת באשקלון היא למעשה האופק התעסוקתי היחיד של רבים מעובדי חברת החשמל ,  שיסיימו בתוך שנתיים-שלוש את הקמת תחנות הכוח שבמסגרת תוכנית החירום למשק החשמל ,  ואז יישארו מובטלים .  מול כוחם הפוליטי של מונופול החשמל ו-12 אלף עובדיו ניצב לובי איתן של ספקיות הגז הטבעי ,  שחותר מן הסתם להגדלת מכירות הגז בעשורים הבאים ,  באמצעות ביטולה או דחייתה של הקמת תחנת כוח פחמית .  עדות לכך אפשר היה לקבל כבר בפברואר 2009 ,  אז הצהיר מנכ"ל ישראמקו ,  יוסי לוי ,  מפורשות כי השותפות יבקשו משר התשתיות לדחות את הקמת התחנה הפחמית : " אפשר להקים את התחנה בעוד עשר שנים ואין צורך לקבל את ההחלטה דווקא היום .  אני מניח שנשב עם מי שצריך כדי שמדיניות האנרגיה של ישראל תתבסס על גז טבעי ",  אמר ,  והוסיף כי  " מצד שני ,  אני מניח שחברת החשמל תרצה את התחנה הפחמית מאינטרסים שלה ".  לפי הערכות ,  כל שנת עיכוב בהקמת תחנת הכוח הפחמית גוררת רכישה נוספת של גז בנפח 1.4 מיליארד מ"ק  ( bcm )  ,  השווה ערך לכ-300 מיליון דולר .  יתרה מזו ,  אם יחויב המשק בהתקנת טורבינות גז נוספות על חשבון התחנה הפחמית שתבוטל או תידחה ,  יזכו ספקיות הגז ביתרון נוסף .  זאת ,  מאחר שהזיכיון והידע להקמת תחנות אלה כבר אינו מצוי בידי חברת החשמל בלבד .  עובדה זו תותיר צוהר לשבירה נוספת של מונופול חברת החשמל ,  ולרכש גז פרטני  ( ויקר )  יותר בידי יזמים פרטיים ,  תוך כרסום נוסף ביתרון הגודל של חברת החשמל במשא ומתן מול הספקיות .  המעגל השני של אפקט תמר עשוי להגיע לפיכך עד כדי שינוי פניו של משק החשמל בישראל :  החל בביזור הייצור וגיוון הבעלויות וכלה בעיכוב הרפורמה בחברת החשמל ,  הנשענת על הבטחת פרויקט d לעובדים .
 
מלחמת הלוביסטים
קסם הגז לא משפיע על כולם .  חברת החשמל ומשרד התשתיות סבורים כי הישענות על הגז תיצור סיכונים אסטרטגיים למדינה .  לובי ספקיות הגז משיב להם מלחמה

