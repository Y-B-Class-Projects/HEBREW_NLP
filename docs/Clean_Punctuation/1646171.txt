האם איצטדיון בלומפילד ייהרס ? 
לפי תוכנית מתאר של עיריית ת"א ,  מבנים ברחובות אבן גבירול וארלוזורוב יוגבהו ,  איצטדיון בלומפילד ייהרס לטובת מבני מגורים
העיר תל אביב עומדת לעבור שינויים ,  חלקם דרמטיים ,  במהלך העשורים הבאים - כך עולה מתוכנית המתאר הראשונה המוצעת לכל העיר , " ת"א/5,000 ",  אותה יזמה העירייה .  התוכנית תוצג היום  ( שלישי )  בפני חברי הוועדה המקומית לקבלת חוות דעתם .  השינויים המשמעותיים ביותר שמוצעים בתוכנית הם פיתוח נרחב של דרום העיר ויפו ,  הגדלת זכויות בנייה בחלקים מהצפון הוותיק של העיר ,  פיתוח הדיור בר ההשגה - כלומר ,  דיור מוזל לצעירים - והגבלת התנועה בכלי רכב בחלקים ממנה .  
עקרונות תוכניות המתאר ,  כפי שהגיעו לידי themarker ,  חושפים כי בכוונת העירייה להגדיל את מספר יחידות הדיור בעיקר במרכז העיר ,  ולהגדיל את זכויות הבנייה בפיתוח מרכז עסקים ראשי בדרום העיר ובמזרחה .  העירייה מתכננת לשנים הבאות ייזום פרויקטים של התחדשות עירונית כעיבוי-בינוי - בנייה של עד שלוש קומות נוספות ;  ופינוי-בינוי - תוכנית שתאפשר בנייה בהיקף של פי שלושה מהנפח הקיים בכל בניין .  העירייה גם תאפשר בנייה לגובה והקמת מגדלים למגורים ושימושים נוספים .  
לפי דו"ח העירייה שנכתב לקראת ניסוח תוכנית המתאר ,  היו ב-2008 כ-178 אלף יחידות דיור בעיר .  מספר יחידות הדיור המתוכננות בעיר הוא כ-83 אלף ,  ומספר יחידות הדיור המוצעות מגיע לכ-37 אלף .  מהדו"ח עולה עוד כי קיים ביקוש לכ-200-300 דירות בקומות גבוהות בשנה ,  כשהיצע הדירות בתכנון כיום הוא כ-6,000 יחידות דיור מעל קומה 19 .  כמו כן ,  העירייה תאפשר בנייה בת השגה גם במרכז העיר ,  בין היתר משום שבעיר קיים ביקוש גדול לדיור זמני של כ-3,000 יחידות בשנה .  
תוכנית המתאר שואפת לחזק את מעמדה של תל אביב כמנוע של המשק הישראלי ומרכז מוסדות הכלכלה המובילים ,  ותקדיש שטחים גדולים למסחר ותעסוקה .  לפי הערכות ,  מספר המועסקים בעיר עשוי לגדול עד 2025 בכ-100 אלף ולהגיע לכ-460 אלף .  
בתוך כך ,  העירייה תבחן הקמה של מרכז עסקים ראשי  ( מע"ר )  שיחבר בין יפו לדרום תל אביב ברמה כלל עירונית ומטרופולינית .  הבנייה למגורים באזור זה מתונה כיום ,  ומתאפיינת בעיקר במבנים בני שתיים-שלוש קומות .  
הרחוב בדרום העיר שיעבור את השינוי המהותי ביותר הוא שלבים ,  שבו תתאפשר בנייה של 12-25 קומות למגורים ותעסוקה .  גם איצטדיון בלומפילד יתאים את עצמו לפיתוח הכולל ,  כאשר בטווח הרחוק העירייה שוקלת לפנותו לטובת בנייה חדשה למגורים ,  תעסוקה ושימושים מעורבים .
 באזור צירי התנועה המרכזיים ארלוזורוב ואבן גבירול ייתוספו 1,000 דירות ,  בין היתר במסגרת דיור בר השגה לזוגות צעירים .  העירייה תקבע מדיניות ברורה להקמת מגדלים בצפון הוותיק של העיר ,  כשאופציה אחת היא למקמם בצירי תנועה ראשיים כמו רחובות פנקס ,  ויצמן ,  אבן גבירול ,  נמיר וארלוזורוב ,  או לפזר אותם גם במקומות אחרים .  רחובות ארלוזורוב ואבן גבירול  " יטפסו "  ב-10 קומות יחסית לגובה המבנים הקיימים בהם כיום .  
התוכנית מציעה לשפר את המרחב הציבורי בלב העיר באמצעות ויסות התנועה והעדפת תנועת הולכי הרגל ורוכבי האופניים על פני תנועת מכוניות ,  בין היתר באמצעות הגבלת המהירות ל-30 קמ"ש והרחבה משמעותית של המדרכות על חשבון הכבישים .  כמו כן תסגור העירייה במסגרת התוכנית רחובות ומתחמים לכלי רכב בתנאים שונים .  התוכנית מתייחסת לרכבת הקלה כאחד מאמצעי התחבורה העיקריים בעתיד העיר .  
העדפת תנועת האופניים כנראה מסבירה את העובדה שהתוכנית כלל לא מציעה פתרון למצוקה הגדולה ביותר בעיר כולה - מצוקת החנייה . " ההתייחסות לחנייה במרכז העיר היא אחד הנושאים המורכבים אליהם תצטרך תוכנית המתאר להתייחס ",  נכתב בחומר רקע של מחלקת ההנדסה והתכנון בעירייה . " נשאלת השאלה כיצד צריכה תוכנית המתאר להתייחס למצוקת החנייה במרכז העיר ,  בעיקר לתושבים .  מוצע להוסיף היקף מסוים של מקומות חנייה בחניונים ציבוריים ".  
סוגיית החנייה בעייתית בעיקר לאור דו"ח ראשון של העירייה שהתפרסם כחלק משלב התכנון הראשוני של התוכנית .  מהדו"ח עולה כי יעד האוכלוסייה אותו העירייה ממליצה לאמץ לתוכנית המתאר הוא 450 אלף תושבים ב-2025 ,  בהתבסס על נתוני הלשכה המרכזית לסטטיסטיקה .  הדבר יחייב ניקטת אמצעים תכנוניים להגדלת מלאי הדירות שייבנה בתל אביב וביפו .  
שכונות מזרח העיר ימשיכו להתאפיין בבניית מגדלים גבוהים ,  בהתאם למגמה שהחלה לפני כמה שנים ,  באזורי נחלת יצחק וביצרון .  רוב המגדלים שיוקמו יהיו מגדלי משרדים ומגדלים מעורבים עם ומגורים ,  ויכללו שטח של עד 190 אלף מ"ר בנוי .  כמו כן ,  יוסבו מבני תעסוקה ללופטים למגורים בכפוף לתנאים .  ייעודו של הבסיס הצבאי ברחוב הורודצקי  ( שבין נחלת יצחק לביצרון )  ישונה למגורים ,  תעסוקה ומסחר בהיקף מוגבל ,  בהנחה שיפונה בעתיד .
 תוכנית המתאר שומרת את מרקם המגורים הקיים תוך מתן אפשרות להתרחבות מתונה ,  שבה אפשר יהיה להגדיל שטחי דירות ולהוסיף קומות לבניינים קיימים .  בלה גוורדיה ,  רמת הטייסים ,  מערב יד אליהו וחלק מרחוב ההגנה תאפשר התוכנית תוספות בנייה משמעותיות יותר .  כמו כן ייבחנו תוכניות פינוי-בינוי לבניינים בני שלוש קומות וכן הגדלת היקף הבנייה באזור פי שלושה .  
דרום העיר כולל מגוון שכונות ותיקות שחלקן נבנו בתחילת המאה ה-20 - כמו פלורנטין ,  נווה שאנן ושכונת שפירא - ושכונות שיכונים שנבנו החל באמצע המאה ה-20 .  זה האזור המגוון ביותר מבחינת עירוב שימושים .  תוכנית המתאר לשכונת פלורנטין תיישם את התוכנית לפינוי-בינוי מבני מלאכה ותעשייה ובניית מבני מגורים במקומם .  בדרום השכונה נשקלת אפשרות של בנייה למגורים או שימוש מעורב .  
נווה שאנן ואזור התחנה המרכזית הישנה יפותחו כשכונת מגורים ,  בעיקר למשפחות וצעירים ,  בשילוב שימושים נוספים .  ברחובות העוטפים את השכונה לאורך נתיבי איילון יפותח מרכז עסקים ראשי ויקומו מגדלים .  בשטחי התחנה המרכזית יוקם מרכז ציבורי .  
בשכונת שפירא תחל בנייה של בניינים בני שלוש קומות וחצי ,  וברחובות המקיפים אותה  ( סלמה וקיבוץ גלויות )  תתאפשר בנייה גבוהה יותר של שש קומות ויותר .  בשכונות קריית שלום ,  תל כביר ונוה עופר מוצע לשמור על הבנייה הקיימת ולאפשר תוספת קומה אחת או שתיים עם אפשרות של פינוי-בינוי .  
התוכנית לא מציעה שינויים מהותיים ברוב שכונות עבר הירקון .  שכונת רמת אביב א' תישמר כ"מרקם לשימור "  שבו תותר בנייה קלה של בניינים עד שלוש קומות באזורים הרגישים .  לאורך דרך נמיר תתאפשר בנייה בהיקף גדול יותר .  
עיקר השינוי בשכונת רמת אביב ג' יהיה ברחוב איינשטיין ,  שבו יותרו תוכניות פינוי-בינוי ובנייה רוויה מעל חזית מסחרית .  פרויקטים של פינוי-בינוי מוצעים גם בשכונת הדר יוסף ,  מתחם אח"י דקר לאורך מבצע קדש ושימושים מעורבים בפנחס רוזן .  התכנון למתחם שדה דב לא נכלל בשנת היעד בתוכנית המתאר ,  אך מהווה עתודת קרקע לתכנון בעתיד .
 תוכנית המתאר היא מעין חוליית ביניים המקשרת בין רמת התכנון המחוזית לתכנון המפורט .  חשיבותה נובעת מהיותה מסמך סטטוטורי מחייב המתווה את פיתוח העיר לטווח ארוך לצורך מימוש תוכניות עירוניות .  להערכת העירייה ,  התוכנית תאושר בוועדה המקומית עד סוף אפריל ותמשיך משם לדיון ואישור בוועדה המחוזית .  
הדיונים על תוכנית המתאר החלו בעיריית תל אביב לפני כשנתיים .  טיוטת עקרונות הוצגה בראשונה בפני חברי הוועדה המקומית לפני כשנה וחצי ,  ולפני חצי שנה הוצגו מקטעים של תוכנית המתאר לחברי הוועדה .  התוכנית מוצגת כעת לאחר שנה של התדיינות ,  לטענת העירייה בשיתוף הציבור ,  אף שהיא מעולם לא הוצגה לציבור בשקיפות ופניות לעירייה לחשוף את התוכנית לא נענו . 
" העירייה טוענת כי התוכנית קודמה בשיתוף הציבור ",  זועם מהנדס עיריית תל אביב לשעבר ,  ישראל גודוביץ' . " על מה היא מדברת ?  בתור תושב העיר המתגורר באזור פרישמן ,  לא ידוע לי על שיתוף כזה .  לא ידוע לי בכלל על עקרונות התוכנית .  צריך להבין ,  הקרקע הזאת לא שייכת לעיריית תל אביב ,  היא שייכת לכלל הציבור וחשוב שנדע מה קורה ".  
מהתוכנית עולה כי בכוונת העירייה להפקיע קרקעות לטובת סלילת מדרכות והקמת חזית מסחרית . " ברחובות שבהם מוצעת חזית מסחרית יורחבו המדרכות על חשבון המגרשים ",  נכתב בתוכנית המתאר . " זו הפקעה ",  טוען גודוביץ' , " התוכנית גם מדברת על בניית יחידות דיור בציר ארלוזורוב ואבן גבירול ,  פנקס ופרישמן .  מישהו יידע אותנו על כך ?  את התושבים ?  אף אחד .  צריך להבין ,  לתוכנית מתאר יש משמעות מחייבת מאוד לשנים הבאות .  לא יכול להיות שהתוכנית תאושר מבלי ליידע את בעלי העניין .  לפני שמטרטרים את כל מערכות התכנון במדינה כדאי שהתוכנית הזאת תיבדק שבעתיים .  
גודוביץ' התייחס גם למצוקת החנייה בעיר : " לא ידוע גם אם לתוכנית המתאר מצורף נספח תחבורתי למטרופולין גוש דן .  למיטב הבנתי ,  כמות כלי הרכב שייכנסו לעיר תהיה כפולה מהכמות כיום ,  בעוד ששטח הכבישים קטן .  במקביל ,  העירייה לא נותנת מענה למצוקת החנייה ,  ומסתמכת על התחבורה הציבורית ועל הרכבת הקלה ,  כשאין ביטחון ביישומה .  העירייה רתמה את העגלה לפני הסוסים .  לא ניתן לבסס תוכנית עם המון אי ודאות ".  
סגן ראש העיר ,  פאר ויסנר ,  טוען כי תוכנית המתאר לא נותנת מענה לדינמיקה האורבנית בעיר ,  שעברה תהפוכות במהלך השנים . " בתוכנית המתאר יש יותר חורים מאשר גבינה .  תל אביב תוכננה ונבנתה עם קונצפציה ותפישת עולם של עיר גנים ,  אך במהלך השנים עברה תהפוכות שונות ",  אומר ויסנר . " על תוכנית המתאר לרכז את הכל וליצור קונצפט אחיד וחד-משמעי .  בציר ארלוזורוב ,  למשל ,  ישנו שילוב של הרכבת הקלה ומגדלי מגורים יש ממש סכנה שהתוכנית תעשה 'אלנביזציה' לכל מרכז העיר ,  כולל הצפון החדש .  משמעות הדבר היא כי אזורי מגורים יוקרתיים ייהפכו לאזורים סואנים ומוזנחים עם איכות חיים נמוכה המלאים מגדלים מנוכרים . 
" גם כל התפישה הירוקה לא מקבלת התייחסות בתוכנית .  יש לשתף את הציבור כדי לא ליצור תוכנית שלבסוף כולנו נתחרט עליה ונאחר את הרכבת ".  
יו"ר הוועדה המקומית של עיריית תל אביב ,  דורון ספיר ,  מסר בתגובה : " אנו מחדשים את הדיונים בוועדה המקומית בנושא תוכנית המתאר ומקווים כי היא תאושר בוועדה בתוך חודשיים .  התוכנית מראה מהפך חשיבתי ותכנוני ויוצרת ודאות תכנונית .  התוכנית גובשה בשיתוף הציבור בתהליך ממושך שהתחלק לכמה שלבים ,  שבו השתתפו כ-800 איש מהרובעים השונים .  אולי יש אנשים שלא היו מודעים לכך ,  אבל הכל התבצע בשקיפות .  התפרסמו מודעות בעיתונות ,  באינטרנט במרכזים שכונתיים ובמתנ"סים .  מי שמתעניין בנושא נחשף .  לא נכון להוציא את הדברים בצורה לא מסודרת לציבור ". 

האם איצטדיון בלומפילד ייהרס ? 
לפי תוכנית מתאר של עיריית ת"א ,  מבנים ברחובות אבן גבירול וארלוזורוב יוגבהו ,  איצטדיון בלומפילד ייהרס לטובת מבני מגורים

