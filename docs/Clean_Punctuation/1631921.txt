כלכלת גרמניה נסוגה ב-2009 ב-5% - השיעור החד ביותר מאז מלחמת העולם השניה
הסיבה העיקרית לנסיגה בתמ"ג היה ירידה חדה בייצוא ,  שגרמה לגרמניה לאבד את מעמדה כיצואנית הגדולה בעולם
כלכלת גרמניה נסוגה ב-2009 בשיעור החד ביותר מאז מלחמת העולם השניה ,  בעיקר בשל צניחה חדה בתמ"ג במחצית הראשונה של השנה ,  כך דיווחה היום לשכת הסטטיסטיקה של גרמניה .  התמ"ג של גרמניה נסוג בשנה שעברה ב-5% - ירידה ראשונה זה שש שנים ,  לאחר שב-2008 רשם צמיחה של 1.3% ,  וב-2007 עלה ב-2.5% .  הסיבה העיקרית לצניחת התמ"ג בגרמניה ,  הכלכלה הגדולה באירופה ,  הנשענת על ייצוא ,  היתה הירידה בהיקף הסחר העולמי בשל המשבר הכלכלי .  הייצוא מגרמניה נפל ב-14.7% בשנה שעברה ,  בעוד שהייבוא ירד ב-8.9% .  ההשקעות בציוד מכני ובתשתיות צנחו ב-20% ב-2009 .  בעקבות הירידה החדה בייצור איבדה גרמניה ב-2009 את תואר היצואנית הגדולה בעולם לטובת סין .  עם זאת ,  שוק התעסוקה בגרמניה נפגע באופן קל יחסית מהמשבר .  40.2 מיליון איש היו מועסקים בגרמניה ב-2009 ,  רק 0.1% פחות ממספרם ב-2008 .  ממשלת גרמניה הוציאה 85 מיליארד יורו  ( 123 מיליארד דולר )  על שתי חבילות תמריצים מאז תחילת המשבר הכלכלי העולמי ,  ובנוסף אישרה תמריצים פיסקליים של 21 מיליארד יורו  ( 30 מיליארד דולר )  ל-2010 ,  שכוללת הטבות מס למשקי בית בשווי 18 מיליארד יורו  ( 26 מיליארד דולר )  .
 
כלכלת גרמניה נסוגה ב-2009 ב-5% - השיעור החד ביותר מאז מלחמת העולם השניה
הסיבה העיקרית לנסיגה בתמ"ג היה ירידה חדה בייצוא ,  שגרמה לגרמניה לאבד את מעמדה כיצואנית הגדולה בעולם

