רשות החשמל לא תיעתר לדרישת החשב הכללי :  תפרסם בעוד שבוע את תעריף החשמל הפרטי לתחנות גדולות
בלעדי התעריף פורסם לפני כשנה לשימוע ציבורי .  החשכ"ל ביקש להשהות את פרסום התעריף הסופי עד הגשת ההצעות במכרזים להקמת התחנות באשלים ,  אך הרשות לא צפויה להיענות לבקשה
 >  >  לאחר כשנה של דיונים צפויה רשות החשמל לאשר בשבוע הבא את התעריף המתמרץ הקמת תחנות כוח סולאריות גדולות .  מדובר במחיר שבו תסכים המדינה לרכוש חשמל מיזמי החוות הסולאריות בטכנולוגיות תרמו-סולארית או פוטו-וולטאית ובמתקנים בהיקף של יותר מ-5 מגה-ואט .  הרשות פירסמה לשימוע ציבורי את ההסדרה המתמרצת מתקנים אלה עוד בדצמבר 2009 ,  ומאז התעכב פרסומה הסופי .  התעריפים שהעלתה בשימוע היו 96 אגורות לקווט"ש עבור תחנות סולאריות בהספק של עד 60 מגה-ואט ,  ותעריף של 1.05 שקל לקווט"ש עבור תחנות בהספק גבוה מ-60 מגה-ואט .  תעריפים אלה ,  שגררו מן הסתם תרעומת מצד היזמים הפרטיים ,  הובטחו למתקנים שיחוברו עד 2014 ורלוונטיים למכסה של עד 500 מגה-ואט .  מתקנים אלה מתפרשים על פני שטח רב וכרוכים בהשקעות עתק ,  ולכן נדרשו בהתייחסות מיוחדת .  בין היזמים המייחלים לפרסום התעריף ניתן למנות את קבוצת שיכון ובינוי ,  המתכננת תחנת כוח תרמו-סולארית בהספק של כ-120 מגה-ואט בקיבוץ צאלים ,  וכן חברת סאנריי ,  המתכננת תחנת p.v בהספק של 100 מגה-ואט על קרקעות קיבוץ אורים .  באחרונה קמה התנגדות מפתיעה לפרסום התעריפים דווקא מצד אגף החשב הכללי באוצר ,  מאחר שהאגף מקדם במקביל את שני המכרזים להקמת תחנות הכוח התרמו-סולאריות באתר אשלים שבנגב ,  בהיקף של 80-115 מגה-ואט כל אחת .  הגשת ההצעות למכרזים אלה קבועה לפי שעה לסוף החודש ,  ובאוצר חוששים כי פרסום תעריפי רשות החשמל להקמת מתקנים גדולים במסלול של רישיונות ,  ולא במכרזים ,  יביא להטיית התוצאות במכרז .  באגף החשב הכללי ביקשו לעכב את פרסום התעריף עד סוף השנה ,  אך ברשות לא צפויים לפי שעה להיענות לבקשה זו .
 
רשות החשמל לא תיעתר לדרישת החשב הכללי :  תפרסם בעוד שבוע את תעריף החשמל הפרטי לתחנות גדולות
בלעדי התעריף פורסם לפני כשנה לשימוע ציבורי .  החשכ"ל ביקש להשהות את פרסום התעריף הסופי עד הגשת ההצעות במכרזים להקמת התחנות באשלים ,  אך הרשות לא צפויה להיענות לבקשה

