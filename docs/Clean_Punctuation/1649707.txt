שלב ההדחה
עם הקהל הכי פנאט בעולם ופרץ רגשות בעקבות רעידת האדמה ,  לנבחרת הדייויס אין סיכוי לנצל את החולשות המעטות ממילא שיש לצ'ילה
למרות הידיעה שכמעט כל נבחרת דייויס בעולם תתקשה במפגש חוץ מול נבחרת דרום אמריקאית ,  הישראלים בחרו להאמין .  זה אומר שהם התעקשו לדחות את המפגש מול צ'ילה ביום ולעשות את ההכנה המקצועית הטובה ביותר שיכלו .  אחרי הכל ,  נבחרת ישראל כבר ניצחה את צ'ילה 2:3 בשנת 2007 ,  אבל זה קרה כאן ,  אצלנו ,  ברמת השרון .  כשמדובר במפגש חוץ ,  על מגרשי חימר ומול 6,500 אוהדי הטניס החמומים ביותר בעולם ,  קשה אפילו לפנטז על המשך הקמפיין המוצלח של ישראל בבית העליון .  
ובכל זאת מדובר בספורט ,  וכבר קרו בו כל כך הרבה דברים הזויים .  לפעמים יש הסברים מקצועיים להפתעות ,  ולפעמים יש דברים שמעבר  ( כמו אסונות טבע )  .  כל זה מביא אותנו לנסות ולנתח את מצבם של הטניסאים הצ'יליאנים לקראת  " מפגש הנקמה "  שלהם מול הנבחרת הישראלית ,  ולהבין עד כמה קשה יהיה לנציגים שלנו על אדמה ,  מגרש ואווירה ,  שעם כל הכבוד לרמת השרון - ממש לא מוכרים להם .
 למרות שמרסלו ריוס כבש בסוף שנות התשעים את המקום הראשון בדירוג העולמי ,  פרננדו גונזאלס הוא זה שנחשב לבכיר הטניסאים הצ'יליאנים בכל הזמנים .  אמנם ריוס ומאסו הגיע לטופ 10 בדירוג העולמי עוד לפניו ,  אבל גונזאלס היה הראשון שהגיע לפחות לרבע גמר בכל טורניר גרנד סלאם אפשרי ,  והיה הצ'יליאני הראשון והטניסאי הרביעי בהיסטוריה שהשלים את רצף כל המדליות האולימפיות  ( זהב בזוגות באתונה 2004 ,  כסף ביחידים בבייג'ינג 2008 וארד ביחידים באתונה 2004 )  .  הוא הגיע למקום החמישי בעולם באחת התקופות היותר טובות של טניס הגברים בעידן המודרני ,  והיה קרוב אפילו לזכייה בתואר גרנד סלאם .  
ובכל זאת ,  גונזאלס היה קרוב מאוד להחמיץ את מפגש הדייויס נגד ישראל ,  ולא בגלל פציעה .  מסתבר שגונזאלס לא היה כזה להיט בכל מה שקשור למחוייבות למדינה שלו .  בשנה שעברה הוא הודיע על פרישה מנבחרת הדייויס ,  אחרי שראשי התאחדות הטניס הצ'יליאנית חשפו בעיתונות את החוזה שלו עבור ההופעות בגביע דייויס .  טניסאי הנבחרת האחרים גילו שהם מרוויחים הרבה פחות ,  גונזאלס התעצבן מהצורה שבה הציגו אותו מהתקשורת ,  וצ'ילה נאלצה להסתדר ללא  " יד האבן "   ( הכינוי שהצ'יליאנים הדביקו לו בזכות הפור-הנד העוצמתי )  במשחק ההישרדות בבית העליון נגד אוסטריה ,  בו היא ניצחה 2:3 .  
לקראת המפגש נגד ישראל הופעלו על  " גונזו "  לחצים כבדים בצ'ילה ,  ורק אחרי פגישה עם לא אחרת מאשר נשיאת המדינה ,  מישל בשלט ,  הגיעו הצדדים לסוג של הסדר כספי .  לגונזאלס הובטח מענק מיוחד במידה וצ'ילה תעבור את ישראל ותארח את המשחק בשלב הבא ,  וגונזאלס מצדו התחייב להשתמש בחלק מהסכום כדי לייסד קרן שתטפח את הטניסאים הצעירים בצ'ילה .  חשוב לציין כי הסכום ההתחלתי אותו דרש גונזאלס ,  400 אלף דולר אמריקאי עבור סוף השבוע נגד ישראל ,  הוא חצי מההכנסות שצופים הצ'יליאנים מהמפגש הזה .  מדובר סכום גדול בהרבה מזה שמקבלים ניקולס מאסו ופול קאפדוויל ,  ובסכום מוגזם מאוד במונחים של גביע דייויס .  מצד שני ,  הצ'יליאנים הפסידו כספים במפגש הקודם אותו אירחו ללא גונזאלס ,  מאחר והם לא הצליחו למלא את האצטדיון .  
מאסו וקאפדוויל לא הסתירו את אכזבתם מהיחס המועדף לגונזאלס ,  אבל בסך הכל הכוכב הצ'יליאני נהנה מתמיכה של מעריציו ,  וגם של 200 שחקנים ומאמנים ברחבי העולם שהצדיקו אותו .  אחרי הכל ,  טניסאים מקצועניים זוכים לעיתים למענקים שמנים עבור השתתפות בטורנירים ומפעלים ברחבי העולם ,  ולא מדובר בדרישה מוגזמת של גונזאלס מבחינתם של הטניסאים .  
ובכל זאת ,  רעידת האדמה שפקדה של צ'ילה גרמה גם לגונזאלס להפוך פתאום לפטריוט .  האיש שחשב כל כך הרבה על הכסף שלו ,  הצהיר כי הוא מוותר על השתתפותו בטורניר אינדיאן וולס הגדול שיתקיים אחרי המפגש מול ישראל ,  והודיע כי יישאר בצ'ילה למטרת גיוס כספים במשחקי ראווה .  מאז שהגיע לצ'ילה לפני יומיים ,  גונזאלס לא הפסיק לדבר על האסון שגרם למשחק נגד הישראלים להתגמד ,  על הנכונות שלו לעזור ועל כך שהראש כבר לא נמצא בטניס .  האם זה משהו שאפשר לנצל בסוף השבוע הקרוב ?  ממש לא .  בטח לא אחרי שדודי סלע הודה בעובדה שפרננדו גונזאלס יביא לצ'יליאנים שתי נקודות בטוחות .
 נקודת החולשה של הנבחרת הצ'יליאנית נמצאת אצל הטניסאי מספר 2 שלהם ,  ניקולס מאסו .  נראה שבגיל 30 ,  האלוף האולימפי לשעבר כבר נמצא בשלבים האחרונים של הקריירה המקצוענית שלו .  פתיחת השנה הנוכחית היא הגרועה ביותר שלו מאז שהיה בן 19 .  הוא אמנם הגיע לגמר טורניר צ'לנג'ר באקוודור  ( שהתקיים במקביל לאליפות אוסטרליה הפתוחה עליה ויתר )  ,  אבל הודח כבר בסיבוב הראשון של טורניר סנטיאגו בצ'ילה וכשל במוקדמות של טורנירים אחרים בבואנוס איירס ואקפולקו .
 ניקולס מאסו כבר לא פוגע ,  אפילו על החימר ,  אבל למרבה הצער הנתונים האלה יכולים לעודד את הנבחרת הישראלית בצורה מזערית בלבד .  עד כמה שמצבו של מאסו רע ,  מצבו של דודי סלע על משטח החימר יותר גרוע .  תוסיפו לכך את העובדה שהוא שרוי שוב במין משבר שקשור לביטחון העצמי במשחק שלו ותקבלו עוד הפסד ישראלי בקוקימבו .  הראל לוי אוהב קצת יותר את משטח החימר ובאופן תאורטי הוא דווקא יכול לגבור על מאסו במצבו הנוכחי .  מצד שני ,  מאסו נחשב לשחקן דייויס הרבה יותר טוב ,  ובהיעדרו של פרננדו גונזאלס מהמפגש האחרון ,  הוא היה זה שגבר על סטפן קובק האוסטרי במשחק החמישי והמכריע ,  כדי להשאיר את צ'ילה בבית העליון .  בנוסף ,  יש למאסו רזומה עשיר של משחקי זוגות מוצלחים במיוחד עם פרננדו גונזאלס ,  וזה כולל את התואר האולימפי באתונה 2004 .
 פרננדו גונזאלס אהוב בהרבה מקומות ,  אבל קשה להצביע על ישראל כמקום כזה .  למפגש הדייויס ברמת השרון הוא הגיע כטניסאי חייכן ולא מתנשא ,  ששמח לשתף פעולה עם התקשורת המקומית .  הוא יצא מכאן כלוזר בכיין וצבוע ,  שהפך את הקהל הישראלי החם ליציע המזרחי בטדי במקרה הטוב ,  או למערבי ב"מונומנטאל "  לפי השקפת העולם שלו .  
צריך להבין משהו חשוב ,  הקהל הישראלי נחשב לממוצע בגביע דייויס .  לא מדובר בחבורה של צנונים שבדים ,  שספק אם היו עוזרים לנבחרתם מול ישראל גם אם יכלו להכנס לאולם במאלמו .  מצד שני ,  לא צריך להרחיק עד לדרום אמריקה כדוגמה ,  ומספיק להצביע על הסרבים והקרואטים כהרבה יותר גרועים .  
כשזה מגיע לצ'ילה ,  מדינתו של גונזאלס הצבוע ,  מדובר בקהל הטניס החמום ביותר בעולם ,  קהל שגורם לחשוב שהטניס הוא באמת הספורט מספר 1 במדינה הזאת .  אמנם הכדורגל קצת יותר פופולארי ואפילו הרודיאו הצ'יליאני ,  אבל העובדה שצ'ילה הפכה למעצמת טניס כבר בשנות התשעים הפכה את הספורט הלבן לספורט לאומי ועממי .  
צ'ילה אחראית למעשה למפגש גביע הדייויס השערורייתי ביותר בהיסטוריה של המפעל .  זה קרה בשנת 2000 נגד ארגנטינה ,  כשבמהלך משחק בין ניקולס מאסו למריאנו זאבאלטה ,  הקהל המקומי התחמם יותר מדי על החלטות השיפוט ועל השכנים מארגנטינה .  זה נגמר בגדוד משטרה על מגרש הטניס ,  במאות כסאות שנזרקו לעבר אנשי הבטחון ובנסיונות תקיפה של הטניסאים הארגנטינאים .
 כשהם לא זורקים כסאות ,  הצ'יליאנים בעיקר מעודדים בקולניות ,  ולעיתים אפילו מדליקים אבוקות .  הם דואגים לחמם את האווירה עוד לפני המשחק הראשון ,  כבר בטקס שבו מושמעים ההמנונים .  הטונים שמלווים את עליית השחקנים למגרש הם הקולניים ביותר שתשמעו בכל אצטדיון טניס בעולם ויכולים להשתוות רק למשחקי דרבי סוערים בכדורגל .  
השחקנים הישראלים עדיין לא חוו דברים כאלה ,  כי הנבחרת האחרונה שביקרה בדרום אמריקה הייתה זו של עמוס מנסדורף ,  גלעד בלום ושחר פרקיס בארגנטינה ב-1990 .  הם אולי מכירים את המנטליות ,  ושניים מהם נולדו בדרום אמריקה ,  אבל קשה להאמין שברגע העלייה למגרש בקוקימבו ,  מול 6,500 אוהדים נלהבים שלא רגילים לראות טניס בעירם ,  הם יזכרו משהו מכל ההכנה המנטלית הזאת .  אם יש ביתיות בגביע דייויס ,  היא מתחילה כאן בצ'ילה ,  ואנחנו מצידנו כבר יכולים להתחיל להתפלל להגרלה נוחה ,  שתנחית בישראל את הנבחרת שתתמודד מולנו על ההישארות בבית העליון .
 
שלב ההדחה
עם הקהל הכי פנאט בעולם ופרץ רגשות בעקבות רעידת האדמה ,  לנבחרת הדייויס אין סיכוי לנצל את החולשות המעטות ממילא שיש לצ'ילה

