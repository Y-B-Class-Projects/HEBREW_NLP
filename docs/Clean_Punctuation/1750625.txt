בת 29 מתה משחפת בבית החולים בילינסון
הצעירה ,  שככל הנראה נדבקה במחלה בעת שטיילה בחו"ל ,  אובחנה בתחילה כלוקה בדלקת ריאות אך בהמשך התברר כי לקתה בשחפת
צעירה בת 29 מירושלים ,  אם לשניים ,  החולה בשחפת מתה הערב  ( שני )  לאחר מאבק ממושך במחלתה .  הצעירה הועברה לפני שבועיים במצב קשה מבית חולים שערי צדק בירושלים לבית החולים בילינסון בפתח תקוה בניסיון האחרון להציל את חייה .  
על פי עדויות הרופאים ,  הצעירה שבה לאחרונה מטיול בחו"ל ושם ככל הנראה חלתה בשחפת .  בארץ איש מהרופאים לא הצליח לאבחן במדויק את המחלה והיא אושפזה במצב קשה בבית החולים שערי צדק בירושלים כחולה בדלקת ריאות קשה במיוחד .  רק לאחר כמה ימים היא אובחנה כחולת שחפת .  בבית החולים שערי צדק בו היתה מאושפזת הבינו שאין להם חדר מבודד מספיק המתאים לחולה שחפת וזיהו את הצורך המיידי בחיבור החולה למכונת ECMO ,מכשיר חימצון תוך גופי- התומך במערכת נשימה שאינה מתפקדת להצלת חייה .  בי"ח בילינסון הוא המרכז בעל הניסיון הרב ביותר בטיפול במכשיר זה ולכן פנו לבילינסון בבקשת סיוע .
 צוות בראשות ד"ר בנימין מדליון ,  מנהל היחידה להשתלות לב-ריאה במערך ניתוחי לב חזה ,  נסע לירושלים וחבר את הצעירה למכשיר ובמקביל נערך בית החולים לקליטת החולה .  בשל מחלתה ,  נדרשה הקמת תשתית מיוחדת לאשפוזה .  האגף לשערי חירום במשרד הבריאות ומפעל  " בית-אל "  העבירו בדחיפות לבילינסון אוהל בידוד מיוחד בלחץ אויר שלילי המיועד לאשפוז חולה עם מחלה מדבקת ,  שהוקם במחלקה לטיפול נמרץ כללי ,  בניהולו של פרופ' פייר זינגר .  החולה הועברה משערי צדק בניידת טיפול נמרץ ,  בליווי הצוות הרפואי ,  למחלקה לטיפול נמרץ כללי בבילינסון .  הצעירה הייתה מורדמת ומונשמת במשך שבועיים ולמרות הטיפול הרפואי האינטנסיבי מצבה של הצעירה רק הלך והתדרדר עד שלבסוף מתה .  מבית חולים בלינסון אישרו את הפרטים .  
בכדי להמשיך ולבלום את התחלואה ,  פועלת בישראל מאז 1997 התכנית הלאומית למיגור השחפת ,  בשיתוף עם כל ארבע קופות החולים ,  באמצעות לשכות הבריאות ובפיקוח המחלקה לשחפת ואיידס .  לב התוכנית הוא מתן טיפול תרופתי בהשגחה ישירה לכל אחד מחולי השחפת בארץ .  באופן זה ניתן להגיע להחלמה מלאה במרבית המקרים ,  ולמנוע התפתחות עמידות החיידק לטיפול התרופתי .
 השתתף בהכנת הכתבה :  מוטי לוי

בת 29 מתה משחפת בבית החולים בילינסון
הצעירה ,  שככל הנראה נדבקה במחלה בעת שטיילה בחו"ל ,  אובחנה בתחילה כלוקה בדלקת ריאות אך בהמשך התברר כי לקתה בשחפת

