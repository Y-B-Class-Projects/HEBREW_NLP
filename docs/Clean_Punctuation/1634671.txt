המשחק משתנה :  היום העגום של אובמה 
בדיוק שנה לאחר שהושבע לנשיא התעורר אתמול ברק אובמה למציאות פוליטית קשה .  הפסדה של מרתה קוקלי ,  המועמדת הדמוקרטית בהתמודדות על מושבו של הסנאטור המנוח טד קנדי ,  בבחירות שנערכו שלשום במדינת מסצ'וסטס ,  עתיד לשלול מהנשיא את הרוב המיוחס של 60 סנאטורים דמוקרטים - רוב שאפשר לו להעביר בסנאט את חוק הרפורמה בביטוח הרפואי ,  בלי שהמיעוט הרפובליקני יוכל לשבש ולעכב את תהליך החקיקה באמצעות תרגילי השהיה אינסופיים .
 מאחר שהליך החקיקה בסוגיה זו עדיין טעון את אישורם של שני בתי הקונגרס לגרסתו הסופית והמוסכמת של החוק ,  עתה עוטפת עננה כבדה של אי ודאות את מה שנראה היה עד לאחרונה כהישגו הוודאי והמרשים ביותר של אובמה .
 העובדה שאת מקומו של קנדי  ( שאויש עד כה באופן זמני על ידי עוזרו וידידו פול קירק )  ימלא מעתה הסנאטור הרפובליקני הנבחר סקוט בראון ,  המתנגד בתוקף לרפורמה שיזם אובמה ומייצג גישה כלכלית ,  חברתית וביטחונית שונה בתכלית - מהווה שינוי דרמטי בכללי המשחק .
 עובדה זו עתידה להכביד מעתה על הממשל בקידומן של יוזמות החקיקה השאפתניות שלו ,  שבטבורן ניצב עדיין היהלום שבכתר - חוק הרפורמה בביטוח הרפואי - שכן בעקבות תוצאות הבחירות לסנאט במדינת מסצ'וסטס תכלול הסיעה הדמוקרטית 59 מושבים בלבד .
 מבחינה זו טמונה אירוניה לא מועטה בעובדה שמותו של קנדי ,  שבמשך שנים ארוכות הוביל את המאבק למען שיפור מערכת הבריאות ,  עתיד כעת להקשות על מימוש חלומו הנכסף ,  שכבר היה בהישג יד .  גם אם יצליחו  " כל אנשי אובאמה "  למצוא בסופו של יום מפרך את הנוסחה הגואלת שתאפשר להם להשלים בהצלחה את הרפורמה ,  רבים הסיכויים שהכישלון במסצ'וסטס יהפוך לנקודת שבר עבורם .  זאת ,  משום שהמערכה על מושבו של קנדי הפכה להצבעת אמון כללית ובעלת משמעויות והשלכות החורגות מעבר לגבולותיה ובעיותיה המקומיות של מדינת מסצ'וסטס .
 בתודעה הציבורית נתפסת תבוסתה של מועמדת דמוקרטית ,  שסדר היום שלה היה ליברלי מובהק ,  במדינה בעלת מסורת ליברלית עמוקה ומושרשת  ( הרפובליקני האחרון שניצח שם במירוץ לסנאט עשה זאת בשנת 1972 )  כבר עתה כעדות לחולשה של ממשל אובמה בכל המישורים .  אין לשכוח שמסצ'וסטס היתה המדינה היחידה שבבחירות לנשיאות ב ? 1972 העניקה את קולותיה האלקטורליים למועמד הדמוקרטי ג'ורג' מקגוורן ,  ושבנובמבר 2008 זכה בה אובאמה לניצחון בהפרש של 24 אחוזים על פני ג'ון מקיין .
 נכון שמסכת גורמים מקומיים ,  ובכללם אישיותה הצוננת והמרוחקת של קוקלי ,  כמו גם גילויי שחיתות בקרב הממסד הדמוקרטי ,  השפיעו על תוצאות ההצבעה .  אולם ביסודו של דבר הפך המאבק למעין משאל עם על סדר היום ששואף אובמה לקדם ,  ויעידו על כך ביקוריהם המבוהלים של הנשיא ושל ביל קלינטון בבוסטון ערב ההכרעה .  במיוחד שיקפה ההתמודדות את החשש של בוחרים רבים מפני העלאות מסים ,  הצפויות כנגזרת מתוכניותיו הכלכליות של אובמה .
 על רקע זה נשאלת השאלה אם - חרף האכזבה והתסכול - יפיק הממשל את מלוא הלקחים מתוצאות ההצבעה .  שכן קל יותר ונוח יותר להיאחז במכלול של הסברים נקודתיים וטקטיים לתבוסה ,  מאשר להישיר מבט למציאות ולהכיר בעובדה שניצחונו של בראון הוא בבואה ושיקוף של תהליכים רחבים ועמוקים יותר .  כך ,  למשל ,  ברור שעריקתו של מחנה שלם של מצביעים עצמאיים לשורות המפלגה הרפובליקנית אינו תופעה המוגבלת לאזור ספציפי בלבד .  חששות עמוקים לגבי תוכניותיו של אובמה ,  לנוכח ההתאוששות האיטית של הכלכלה ושיעור האבטלה הגבוה ,  מקננים בקרב רבים מן הרפובליקנים .
 העתיד הקרוב יוכיח אם אובמה יפנים את לקחי מסצ'וסטס או שיתעלם וישלם על כך מחיר פוליטי כבד בבוא היום .
 
המשחק משתנה :  היום העגום של אובמה 
nan
