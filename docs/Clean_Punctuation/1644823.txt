הוד השרונה
דאג פיגר הביא לעולם את הלהיט שהפך לחלק בלתי נפרד מפס הקול של שלושת העשורים האחרונים .  דנה קסלר נפרדת מהאיש שמאחורי  " My Sharona "
 דאג פיגר ,  הסולן/גיטריסט של The Knack ,  נפטר בתחילת השבוע כתוצאה מסרטן ריאות .  הוא מת בוולנטיינז דיי בגיל 57 .  אתם אולי לא ממש מכירים את הקנאק  ( אני יודעת שמבטאים את זה נאק ,  אבל בעברית קנאק נשמע יותר טוב )  ,  אבל גם אם יעירו אתכם באמצע הלילה וישאלו אתכם איך הולך השיר My Sharona אין לי ספק שתוכלו לזמזם אותו .
 יש להיטים שהם כל כך גדולים ,  אפקטיביים ,  נדבקים וממכרים שהם נצחיים .  לא משנה אם אתם אוהבים את השיר או לא , " מאי שרונה "  הוא להיט סופר-גלו ,  כזה שלא מרפה מהפעם הראשונה ששמעת אותו  אלוהים זוכר מתי זה היה  ולא יעזוב אותך עד יומך האחרון .  ועל זה מגיע לדאג פיגר ,  שכתב ושר אותו ,  לא מעט קרדיט ,  וגם הספד קטן .  אחרי הכל ,  גם הוא וגם שרונה הם משלנו .
 הקנאק הוקמו בלוס אנג'לס ב-78' ,  ועם כזה שם היה ברור שימצאו את עצמם מהר מאוד במצעדים .  את השם המעולה הזה  ( שנשמע בגירסתו המעוברת אפילו יותר טוב מבאנגלית !  )  אימצה הלהקה האנגלופילית מקומדיית הסיקסטיז הבריטית The Knack  .. .and How to Get It ,  שביים ריצ'רד לסטר ,  הבמאי של A Hard Day's Night וHelp !  של הביטלס .  ההגדרה המילונית ל-Knack היא  " כישרון ,  מוכשרות ,  מיומנות ",  כשבסרט מדובר בכישרונו של הגיבור הדון ז'ואן בהשגת בחורות .  השם התאים ללהקה בול .  הוא ביטא את אהבתם לרוק בריטי מהסיקסטיז  הביטלס וה-Who בעיקר  וגם תוכן שיריהם עלה בקנה אחד עם עלילת הסרט ההורמונלי והמטופש .  
הדמו הראשון של הלהקה היה כל כך מרשים שלא פחות מ-13 חברות תקליטים נלחמו על הזכות להחתים אותם .  קפיטול ,  שבסופו של דבר זכו במכרז ,  עשו עסקה טובה מאוד .  הסינגל הראשון של הקנאק ,  My Sharona ,  שיצא בקיץ 79' ,  הפך ללהיט הגדול ביותר של אותה שנה ,  והוא ממשיך לעשות הרבה מאוד כסף עד עצם היום הזה .  
השיר תפס את המקום הראשון במצעד האמריקאי במשך שישה שבועות רצופים ,  זכה במשך השנים לאינספור ביצועים  ( בין היתר של פרל ג'ם ויו לה טנגו )  ,  סימפולים  ( Run DMC נתבעו על ידי הקנאק עשרים שנה אחרי שסימפלו את הריף המנצח ללהיט האייטיז שלהם Its Tricky )  ופרודיות ,  כולל הסינגל הראשון של ווירד אל ינקוביץ' . 
" מאי שרונה "  גם הופיע בהמון סרטים ,  וזכה לעדנה מחודשת באמצע הניינטיז ,  כשיצא שוב בסינגל ,  במסגרת הפסקול של סרט דור האיקס  " מציאות נושכת ".  ואם לא די בכך ,  הגושפנקא הסופית לכך שלא מדובר רק בלהיט ענק אלא בתופעה תרבותית ניתנה כשהסתבר שהוא מופיע על האייפוד של ג'ורג' וו .  בוש .
 השאלה הראשונה שעולה בהקשר של השיר היא כמובן :  מי זאת שרונה ?  האגדה מספרת שחברתו של פיגר בן ה-26 הכירה לו את שרונה אלפרין בת ה-16 .  מן הסתם לא היה לה מושג שהוא הולך להתאהב בילדה ,  שלא לומר לכתוב עליה שיר בסלון ביתם .  אך זה מה שהיה .  דאג התאהב בשרונה עד מעל לראש ,  וכפי שאהב לספר  הילדה הטריפה את חושיו .  בראיון שנתן ב-94' סיפר פיגר שהוא מעולם לא פגש בחורה כמוה . " היא גרמה לאנשים להשתגע ",  אמר עליה . " היתה לה נוכחות מאוד חזקה ושאננות בלתי פוסקת .  היה לה המון ביטחון עצמי ".  ובכל פעם שדאג ראה את שרונה התנגן לו בראש ריף שהגיטריסט בלהקה שלו ,  ברטון אוור ,  פעם השמיע לו .
 הריף הזה ,  ביחד עם המילים והביצוע החרמניים ,  הם סוד קסמו של  " מאי שרונה ".  גם עטיפת הסינגל  עליו מתנוססת שרונה האמיתית ,  בג'ינס גבוה ופטמות שמזדקרות מבעד לבגד גוף לבן  לא בדיוק הזיקה למכירות .  העטיפה הזאת ממחישה היטב את המהות של השיר ושל הלהקה כולה .  הקנאק עשו פאוואר-פופ נעורים כיפי וקצת מלוכלך ,  עם שפע של טקסטים על משיכתו של פיגר לשרונה הקטינה בפרט ולנערות צעירות בכלל  עובדה שהכעיסה לא מעט מבקרים .   ( צריך לזכור ,  כמובן ,  שכש"מאי שרונה "  יצא ,  פיגר כבר לא היה ילד )  .
 למרות שסביר להניח ששיר כל כך אפקטיבי היה מצליח גם בכל זמן אחר ,  הטיימינג שיחק תפקיד חשוב בהצלחתו המטאורית .  הוא יצא כשנה אחרי שסגנון הפאוואר-פופ הנושן החל לחזור לאופנה ,  והיה זקוק ללהיט אחד ענק כדי לחתום את הקאמבק שלו .
 שורשי הפאוואר-פופ נמצאים בסיקסטיז .  אבי הז'אנר הם פול מקרטני מחד וה-Who מאידך .  וזה כבר אומר הכל :  מוזיקה מלודית ,  הרמוניות נעימות וריפים מנצחים בגיטרה .  תור הזהב של הז'אנר  מבחינה איכותית ,  גם אם לא מסחרית  היה בתחילת שנות השבעים ,  כשלהקות אמריקאיות כמו ביג סטאר וה-Raspberries ולהקות בריטיות כמו Badfinger ,  חזרו לנגן מוזיקה עם השפעה חזקה של הפופ הבריטי של הסיקסטיז ,  של להקות פופ פסיכדלי אמריקאיות כמו הבירדס והביץ' בויז ,  ושל גלאם-רוק .  
מהפכת הפאנק כמובן מחקה כל זכר לפאוואר-פופ ,  אבל עד סוף שנות השבעים הוא החל לחזור .  המושג הישן קיבל משמעויות שונות משני צדי האוקיינוס ,  אבל אם מדברים על אמריקה ,  הרי שלהקות הניו-וייב הגדולות ביותר שלה ,  כמו בלונדי וה-Cars ,  הושפעו מאוד מהז'אנר .  הפאוואר-פופ רק חיכה ללהיט המיינסטרים הענק שיסחוף את העולם כולו ,  והלהיט הזה הגיע כאילו משום מקום .  עם  " מאי שרונה "  העלו הקנאק את הפאוואר-פופ לראש המצעד ובמידה רבה גם הרגו אותו .
 אלבום הבכורה של הלהקה ,  Get the Knack ,  הופק על ידי מייק צ'פמן ,  שהפיק את בלונדי .  זה אלבום חמוד וכיפי של רוקנרול במשקל נוצה ,  והוא מכר 6 מיליון עותקים ברחבי העולם .  בסך הכל הוציאו הקנאק שישה אלבומי אולפן  ( האחרון שבהם ב-2001 )  ,  ועם הפסקות פה ושם ,  הם פועלים עד עצם היום הזה .  פיגר עזב את הלהקה ב-2003 ,  כשנתגלה סרטן בריאותיו ובמוחו ,  אך גם אחרי שחלה המשיך להופיע מדי פעם .  
הקנאק לא לגמרי היו  " וואן היט וואנדר ".  שני אלבומיהם הראשונים הניבו עוד להיטים ,  כמו Shes So Selfish ,  Frustrated  ,  Good Girls Dont וBaby Talks Dirty  ( ה"מאי שרונה "  של האלבום השני )  ,  אבל שום דבר לא התקרב להצלחה או לרמה של  " מאי שרונה ". 
מי שתהה מה עלה בגורלה של אותה שרונה לא צריך להתאמץ יותר מדי .  היא לא מתחבאת  להיפך .  היום שרונה אלפרין היא סוכנת נדל"ן מצליחה בלוס אנג'לס ,  שעובדת בשביל העשירון העליון ומתמחה במציאת בתים לכוכבים .  והיא סוחטת את התהילה שאהוב נעוריה העניק לה עד לטיפה האחרונה .  אין ספק שאלפרין היא סוכנת הנדל"ן היחידה בעולם שהשיר  " מאי שרונה "  מושמע ברגע שנכנסים לאתר שלה  ( שכתובתו  כמה מביך   ( mysharona.com .  בביוגרפיה שלה באתר מספרת אלפרין שהיא מאמינה שהעובדה שהיא הונצחה בלהיט פופ עוזרת לה להבין את הראש של כוכבי פופ ולהיענות לצרכיהם הנדל"ניים .  לאור האופן הבוטה שבו היא מנצלת את השיר לקידום עסקיה ,  לא פלא ששרונה שומרת לפיגר פינה חמה בלב גם שנים רבות אחרי תום הרומן בינהם .  לאחר מותו היא אמרה למגזין המוזיקה הבריטי אן.אם.אי : " דאג שינה את חיי לנצח .  הוא עזב ביום האהבה ,  יום של לבבות ואהבה ,  וזה בדיוק היה דאג .  הוא כולו היה לב ואהבה ". 

הוד השרונה
דאג פיגר הביא לעולם את הלהיט שהפך לחלק בלתי נפרד מפס הקול של שלושת העשורים האחרונים .  דנה קסלר נפרדת מהאיש שמאחורי  " My Sharona "
 
