כך תורידו תוכן לסלולרי בזול
רוצים להוריד צלצול חדש לסלולרי או לקבל את מבזק החדשות באופן קבוע ?  איך מזהים אתרים בעיתיים ,  מורידים תכנים בזול ונמנעים מתשלומים לא רצויים ? 
הטלפון הסלולרי הפך לא מכבר לסוג של כרטיס אשראי חוץ-בנקאי ,  שבאמצעותו אפשר לרכוש שירותים שונים מספקים שאינם חברות הסלולר .  מלבד חניה וכרטיסי קולנוע ,  רוב ה"מוצרים "  שניתן לקנות הם כמובן שירותי התוכן ,  החל מהשימושיים הנפוצים יותר כמו רינגטונים ,  עדכוני חדשות ומשחקים ,  ועד הגימיקים הפחות נחוצים כגון עצות מרבי נחמן ומאגר תירוצים לבית הספר .  
סקר TheMarker בשיתוף עם מכון המחקר פאנלס הראה כי 56% מלקוחות חברות הסלולר גילו בעבר או בהווה כי הם משלמים עבור שירותי תוכן מבלי שביקשו או אישרו זאת במפורש .  הסיבה העיקרית לבעייתיות בענף התוכן היא ההיצע האדיר של שירותים ממאות אתרי תוכן ,  שאליהם קל מאוד להירשם אך מחלקם קשה להתנתק .  הפנייה של אתרים אלה לילדים היא בעיה נוספת ,  שכן אם למבוגרים קשה פעמים רבות להבין על מה הם משלמים וכמה ,  על אחת כמה וכמה זה קשה לילדים .  
הדרך הקלה להתמודדות ,  היא כמובן הימנעות :  ממש כפי שלא הייתם מוסרים פרטי כרטיס אשראי לאף אתר או גורם זר אחר ,  כך אפשר גם להימנע מהזנת המספר הסלולרי בפרסומת שקופצת על מסך המחשב או בכל אתר שירותי תוכן אחר .  עם זאת ,  צרכנים רבים בכל זאת רוצים להחליף מדי פעם את צלצול הטלפון שלהם או לקבל עדכוני ספורט וחדשות ,  וההימנעות בכל מחיר לא בדיוק מסייעת להם .  
לשם כך ,  בשיתוף עם kamaze.co.il - אתר השוואות מחירים בתחומי סלולר ,  אינטרנט ,  שיחות לחו"ל ,  טלוויזיה רב ערוצית וטלפון -בדקנו עשרות אתרים ודרכי הורדת תוכן כדי למצוא כלים כיצד לעשות את זה בזול ומבלי להסתכן בהתקשרות אינסופית ובלתי רצויה לספק תוכן .
 מעבר למפעילות הסלולר ,  הג'ונגל של אתרי התוכן מכיל מאות אתרים עם היצע אדיר ,  חלקו נחמד ויעיל ,  אך רובו גימיקי וסתמי אשר נועד לשמש מסחטת כסף בחשבון הסלולר החודשי .  חשוב לציין כי בין אם מדובר בהורדה חד-פעמית או תוכן רב-פעמי ,  באתרים רבים תיאור התשלום הוא עמום בכוונה ,  כדי שהצרכן לא יוכל להבין כמה הוא משלם ומתי .  
טעות נפוצה של צרכנים היא להאמין שבמלכודות אלה לא סביר להיתקל באתרים הגדולים והרציניים .  לדוגמה ,  באתר  " מקו "  נתקלנו בהצעה לקבל עדכונים שוטפים לסלולרי מבית  " האח הגדול ",  כשמצוין כי  " עלות שליחת ההודעה היא שקל אחד ".  אם הבנתם שעלות ההודעה שתשלחו כדי לקבל את השירות היא תשלום חד פעמי של שקל ,  טעיתם .  רק לאחר בירור מול שירות הלקוחות ,  התברר כי מתקבל עדכון אחד או שניים ביום שעלותו שקל .  כלומר ,  מעלות של שקל לשירות ,  המחיר קפץ ל-60-30 שקל לחודש .  
קשת טוענת בתגובה כי  " בניגוד למתואר לעיל מובהר בכל אזכור של השירות באתר 'מקו' כי עלות קבלת כל הודעה היא 1 שקל .  זאת כמקובל בשירותים דומים הנהוגים בתחום זה ".  ואולם ,  לא קיבלנו מקשת הוכחה כי מצוין באתר שמדובר בשירות מתמשך .  
מדוגמה זו ומרבות אחרות ,  אפשר לגזור כלל ברזל ראשון :  שירות מתמשך ,  משמעותו תשלום מתמשך .  על כן ,  לצרכני תוכן סלולרי חשוב ,  בתור התחלה ,  לדעת לזהות את התוכן הרב-פעמי ולהבדילו מזה החד-פעמי ,  פעולה שפעמים רבות אינה אינטואיטיבית כלל .  
אחת הבעיות הנפוצות ביותר בתלונות שהתקבלו ב-TheMarker וארגון אמון הציבור ,  היתה שצרכנים הורידו תוכן מסוים בחושבם שמדובר בתשלום חד-פעמי ,  בעוד שלמעשה ,  חברת הסלולר המשיכה לחייב את החשבונית שלהם מדי חודש .  אז ראשית ,  כדאי לדעת כי תוכן רב-פעמי אינו רק עדכוני חדשות למיניהם ,  אלא יכול להיות גם רינגטונים ,  משחקים ועוד .  
כיצד ניתן לזהות כי מדובר בשירות שאינו חד-פעמי ?  שימו לב למלות מפתח כמו שירות ,  חבילה ,  קומבינה ,  הירשמו ,  עדכונים ,  ומנוי .  גם המלה sms בתיאור המוצר ,  צריכה להדליק נורה אדומה שכן לרוב ,  מדובר בשירות ותשלום מתמשכים .  אם מלות המפתח אינן מופיעות בתיאור השירות ,  חפשו את הכוכביות שבתחתית המסך .  אם הן אינן מופיעות ,  פשוט להימנע מלעשות שימוש באתר .  
יש בכל זאת אתרים עם אופן הגון של הצגת השירות והתמחור .  בעדכוני החדשות והבורסה היומיים בוואלה וב-ynet ,  למשל ,  אפשר לראות גם את מכסת העדכונים שאתם עומדים לקבל .  כך גם בעדכוני הספורט שבאתר livegames.co.il .  בכל מקרה ,  לא משנה לאיזה שירות נרשמתם ,  חשוב בסוף החודש לבדוק את התשלום ולראות שהוא תואם את כמות ההודעות שעליה האתר התחייב מראש .  
אחת הבעיות של צרכנים המבקשים להתנתק משירות תוכן מתמשך ,  היא שהם מתקשרים ,  בצדק ,  למפעילה הסלולרית שלהם שלמעשה סולקת את התשלום בחשבונית החודשית .  ואולם בינתיים ,  כל עוד משרד התקשורת אינו מחייב את חברות הסלולר לקחת אחריות על הנושא ואינו מטיל סנקציות ,  במקרים רבים החברות מגלגלות את האחריות הלאה ואינן דואגות לנתק את הצרכנים  ( אחת הסיבות לכך היא שהן גוזרות קופון של 50% מהרווחים על שירותי התוכן )  .  על כן ,  לפני הירשמות לשירות תוכן כלשהו ,  חשוב לוודא את תנאי ההתנתקות ממנו .  באתרים שהזכרנו למעלה ,  למשל ,  התנתקות מהשירות מתבצעת דרך האתר ,  באמצעות שליחת sms או בהתקשרות למוקד שירות הלקוחות .  
בכל מקרה ,  מומלץ להתקשר לשירות הלקוחות לפני ההרשמה ,  ולברר פרטים מהנציג .  אם הוא אינו מפגין בקיאות במחירים ובתנאי השירות ,  או מפנה אתכם לגורם אחר ,  עדיף לא להירשם .
 התשלומים החודשיים עבור שירותים מתמשכים עשויים להגיע לעשרות ומאות שקלים .  לדוגמה ,  עלות שירות  " כל החדשות "  של ynet עשויה להגיע לכ-210 שקל בחודש .  על כן ,  אם לא מדובר בעדכוני מידע ,  מומלץ להסתפק בשירות חד-פעמי .  בחלק מהאתרים יציעו גם בשירותים החד-פעמיים להירשם לאתר .  לדברי טל דומב מאתר kamaze ,  אין צורך להירשם ועדיף אף להימנע מהזנת פרטים שבאמצעותם האתרים עשויים לשלוח לכם פרסומות ופיתויים להירשם לשירותים נוספים .  
שניים משירותי התוכן הנפוצים ביותר הם הרינגטונים  ( צלצול דיגיטלי )  והטרוטונים  ( השמעת השיר המקורי )  להחלפת צלצול הטלפון ,  שעלותם מגיעה עד 9 שקלים .  נראה כי באתרי חברות הסלולר ,  גם אם ההיצע שם מצומצם יותר מזה שבכל אתרי התוכן ,  הוא זול יותר עד חצי מחיר  ( ראו טבלה )  .  
המפעילות מציעות גם חבילות תוכן שאמורות להוזיל עוד יותר את העלות לפריט ,  תוך העלאת מספר ההורדות כמובן .  בסלקום ,  למשל ,  חבילה של בין שניים לעשרה פריטים מוזילה את העלות עד לשקל וחצי לפריט .  פרטנר מציעה 50% הנחה על הורדות תוכן חד-פעמיות באמצעות חבילות בעלות של 19.90-60 שקל .  חברת פלאפון מאפשרת הורדת 5 צלצולים או טפטים בחודש במחיר 14.90 שקל ,  כשמצטרפים חדשים מקבלים חמש הורדות בחינם .  במירס ניתן לרכוש חמישה תכנים מראש בתשלום חודשי קבוע של עשרה שקלים .  
בכל מקרה של מנוי או חבילה ,  ההתנתקות כרוכה בהתקשרות לשירות לקוחות .  ראוי לציין כי במקרי הורדות תכנים מסוימים ,  התקשינו מאוד למצוא את התמחור לתכנים באתרי החברות ,  במיוחד בפלאפון ופרטנר .  בחלק מהפריטים בפרטנר לא מצוין המחיר לפני הזנת מספר הטלפון ,  ובפלאפון לא תמצאו את המחירים בפורטל התוכן ,  אלא בתפריט שירות הלקוחות .
 הנוחות בעדכוני תוכן היא ,  כמובן ,  שהצריכה שלהם פסיבית .  אבל המחיר לנוחות הזו גבוה .  אם רכשתם טלפון דור 3 ,  סביר להניח שיש לכם חבילת גלישה ובאמצעותה תוכלו בעצמכם להגיע לכל העדכונים שתרצו :  ספורט ,  בורסה ,  חדשות ועוד .  מלבד זאת ,  למי שרוצה לגוון עם צלצול הטלפון שלו ,  יש לא מצע אתרים המציעים הורדת שירים בצורה חינמית ,  כמו goloud.net או cellolari.co.il .  ההורדה מתבצעת ישירות למחשב ומשם יש להעביר את הצלצול למכשיר הסלולר באמצעות כבל usb או תקשורת אלחוטית כמו בלוטות' .  בחלק מהמקרים תצטרכו להמיר את הקובץ שהורדתם לפורמט המתאים לסלולר .  הפורמטים המתאימים הם mid ו-mmf .  את ההמרה ניתן לעשות בעזרת שפע מדריכים באינטרנט .
 
כך תורידו תוכן לסלולרי בזול
רוצים להוריד צלצול חדש לסלולרי או לקבל את מבזק החדשות באופן קבוע ?  איך מזהים אתרים בעיתיים ,  מורידים תכנים בזול ונמנעים מתשלומים לא רצויים ? 

