דו"חות מאכזבים לתפרון
על רקע חיתוך בהוצאות תפעול ופיטורי עובדים ,  רשמה החברה הפסד תפעולי של יותר מ-5 מיליון דולר .  ההכנסות ברבעון הרביעי ירדו ביותר מ-38% לעומת השנה הקודמת 
" תוכנית ההתייעלות שהנהגנו ב-2009 הניחה את היסודות לשינוי אגרסיבי שתפרון עושה כעת במטרה להחזיר את החוזק הפיננסי והתפעולי לחברה .  השגנו עמדה פיננסית בטוחה אחרי המימון הבנקאי המחודש בחודש שעבר והגיוס שהשלמנו בשבוע שעבר .  הפוקוס של ההנהלה כעת הוא להנהיג שינויים אופרטיביים בייצור ולהעלות את רמת השירות ללקוחות כדי להשיב את המובילות של תפרון בתעשייה ",  אמר עמית מרידור ,  מנכ"ל תפרון .  
ואכן ,  תפרון השלימה גיוס של 4 מיליון דולר .  2.9 מיליון דולר מתוך הסכום גויס בהנפקת זכויות במחיר של 3.8 דולר למניה ,  ויתרת הסכום גויסה מנורפת ,  בעלת השליטה בחברה ,  הנשלטת על ידי קרן פימי ומאיר שמיר באופן שווה .
 עם זאת ,  מלבד הבשורות החיוביות על השלמת גיוס הכספים ,  תוצאותיה של תפרון הוסיפו להיות קשות גם ברבעון הרביעי .  הכנסות החברה ברבעון הסתכמו ב-22.3 מיליון דולר - ירידה של 38.1% לעומת 36 מיליון דולר ברבעון המקביל ב-2008 .  ההפסד הגולמי של החברה הסתכם ב-2.2 מיליון דולר לעומת הפסד גולמי של 2.1 מיליון דולר ברבעון המקביל .
 על רקע חיתוך בהוצאות תפעול ופיטורי עובדים ,  רשמה תפרון הפסד תפעולי של 5.6 מיליון דולר לעומת הפסד תפעולי של 10.6 מיליון דולר ברבעון המקביל .  בשורה התחתונה ,  חתמה תפרון את הרבעון עם הפסד נקי של 4.7 מיליון דולר לעומת הפסד נקי של 8.8 מיליון דולר ברבעון המקביל .
 בסיכום שנתי ,  צנחו הכנסותיה של תפרון ב-33.5% לעומת 2008 ל-115.5 מיליון דולר ,  כאשר החברה עברה להפסד גולמי של 3.8 מיליון דולר לעומת רווח גולמי של 6.3 מיליון דולר ב-2008 .  ההפסד התפעולי עלה ל-20.9 מיליון דולר לעומת הפסד תפעולי של 19.2 מיליון דולר ב-2008 וההפסד הנקי ירד במעט ,  ל-17.4 מיליון דולר לעומת 17.6 מיליון דולר בשנה הקודמת .
 עיקר הירידה בהכנסות החברה נבעה מירידה בהזמנות מהלקוחות העיקריים של החברה ,  נייקי וויקטוריה סיקרט .  ויקטוריה סיקרט בחרה להעביר פרויקטים של הלבשה תחתונה להודו ,  מה שהוביל לירידה של 29.5 מיליון דולר בהכנסות תפרון .
 בחלוקה למגזרי פעילות ירדו המכירות בתחום ההלבשה התחתונה בשנת 2009 ב-31.5% ל-64.1 מיליון דולר .  על רקע הירידה בהזמנות נייקי ,  ירדו הכנסות תפרון מהלבשת ספורט ב-54.4% ל-21.5 מיליון דולר .  מכירות בגדי הים והחוף חוו ירידה מינורית יותר ,  של 9.4% ל-29.9 מיליון דולר .
 
דו"חות מאכזבים לתפרון
על רקע חיתוך בהוצאות תפעול ופיטורי עובדים ,  רשמה החברה הפסד תפעולי של יותר מ-5 מיליון דולר .  ההכנסות ברבעון הרביעי ירדו ביותר מ-38% לעומת השנה הקודמת

