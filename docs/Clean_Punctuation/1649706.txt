הרווח כולו שלנו
הפריחה בשורות אולימפיאקוס ,  והעובדה שה-NBA אינה בראש מעייניו ,  הופכים את מילוש תאודוסיץ' ,  הגארד החם באירופה ,  לדבר הכי טוב שיקרה ליורוליג בשנים הקרובות 
" זהו סשה דג'ורג'ביץ' החדש ",  הודיע דושאן איבקוביץ' . " הוא אחד הרכזים הטובים באירופה ",  הכריז החבר לנבחרת נוביצה וליצ'קוביץ' .  רגע לאחר אחת מתצוגות היחיד המדהימות שנראו ביורובאסקט בשנים האחרונות ,  שהובילה את סרביה לניצחון בהארכה בחצי הגמר האחרון מול סלובניה ,  נראה מילוש תאודוסיץ' ,  כחתן בסשן הצילומים האחרון ,  בפארק לאומי כלשהו ,  ביום חתונתו .  לאחר שהחזיר לסרביה את הגאווה כמעט במו ידיו ,  אחרי הפיאסקו ב-2007 ,  הרכז הסרבי ידע היטב - טורניר שכזה עשוי להתברר כנקודת המפנה הגדולה בקריירה שלו .
 רק חודש וחצי קודם לכן ,  הצהרה אקסטרווגנטית כמו זו שהוציא וליצ'קוביץ' מפיו הייתה שולחת אותו ,  כנראה ,  לאשפוז בכפייה במוסד כלשהו .  סדרת משחקים נפלאה ביורובאסקט והופ - מהבטחה גדולה שלא נראתה בה התחלה של מימוש ,  הפך תאודוסיץ' לאחר השחקנים המדוברים באירופה .  
קצת לפני זה ,  בשנת 2007 ,  הקריירה של תאודוסיץ' נראתה בדרך הבטוחה למעלה .  עונה אחת טובה בקבוצת נעוריו ,  ז'לזניק בלגרד ,  שכללה סדרה מול הפועל ירושלים במסגרת היול"ב-קאפ ,  הספיקה לסרבי .  באותו קיץ תאודוסיץ' הוביל את נבחרת העתודה של סרביה לזכייה באליפות אירופה ,  תוך שהוא נבחר ל-MVP הטורניר ,  ולהראות ניצוצות של כישרון גדול בקמפיין הכושל של הבוגרת ביורובאסקט .  אנשי אולימפיאקוס נשאו עיניים מהצד והתרשמו .  משא ומתן קצר ,  כמה ג'ובות עבור ביי-אאוט ,  והושלמה לה עסקה .  היכל השלום והאחווה הכין את עצמו לדבר הגדול הבא .
 צוות המאמנים של אולימפיאקוס ,  אולי בניגוד לקהל בעל קווי האופי הלבנטיניים משהו ,  הלך עם ההיגיון הבריא ולא ציפה לגדולות מתאודוסיץ' הצעיר כבר בהתחלה .  לפנאיוטיס ינאקיס הקשוח היה ברור מלכתחילה כי היהלום הסרבי יצטרך לעבוד קשה ולהרוויח דקות משחק בדם ,  יזע ,  ודמעות .  
תאודוסיץ' ,  מצידו ,  היה צריך להתרגל למציאות חדשה לגמרי .  הרחק מהבית ,  ולראשונה בקבוצה בעלת שאיפות ,  חבלי הלידה שלו היו קשים .  ינאקיס ביקש מהסרבי למלא תקן של שחקן משלים ,  עם כל המשתמע מכך - לתת הגנה טובה ,  ולבצע מינימום טעויות במינימום דקות .  ינאקיס תיפקד את תאודוסיץ' בעמדת הסקנד-גארד ,  הזרה לו ,  והכדור כמעט ולא עבר בידיים שלו .
 התוצאות היו בינוניות .  למעט מספר הבלחות ספורות לא הצליח תאודוסיץ' להביא את יכולתו לידי ביטוי .  בנוסף להכל ,  גם השלשות ,  מקור הנקודות העיקרי שלו בימים כתיקונם ,  לא נכנסו ,  ואת העונה סיים תאודוסיץ' עם 27% בלבד מחוץ לקשת .
  גם העונה שעברה ,  השנייה שלו ביוון ,  לא הביאה את הבשורה עבור הסרבי ,  שעדיין התקשה להציג יכולת טובה לצד פאפאלוקאס הדומיננטי .  גם כשתורגל בעמדת הרכז ,  לרוב נראה תאודוסיץ' מפוזר ,  רחוק אלף שנות אור מלהנהיג את ההתקפה של הקבוצה כמו פאפאלוקאס .
 אך לאמיתו של דבר ,  היו לתאודוסיץ'  ( החודש בן 23 )  כל הנסיבות המקלות שבעולם .  מעטים מאוד השחקנים שהצליחו ,  בהיסטוריה של היורוליג ,  להתבלט בגיל צעיר כל כך ,  ועוד בקבוצה גדולה כמו אולימפיאקוס .
 " בהתחלה לא היה קל לתאודוסיץ' להתאקלם באולימפיאקוס ",  מספר ת'נאסיס אספרוליאס ממגזין הכדורסל היווני  " סופרבאסקט ".   " לתאודוסיץ' יש תכונות של כוכב ,  אבל בשביל להראות אותן אתה צריך להיות דומיננטי בקבוצה שלך .  הוא לא היה שחקן בכיר והיו לו בעיות סביב זה ".   
" היה דרוש זמן הסתגלות - גם לקבוצה גדולה ,  וגם לליגה כמו היורוליג ."  ,  מוסיף פרשן הכדורסל ירון ארבל .  אפשר לומר שבאולימפיאקוס שרתה אכזבה מסוימת מהטאלנט הצעיר .  האבסורד הוא שהתכנון הראשוני של אולימפיאקוס בקיץ האחרון ,  היה בכלל להשאיל את תאודוסיץ' לעונה .  האדומים חיפשו וחיפשו שידוך לתאודוסיץ' והנה לכם אנקדוטה פרובינציאלית קטנה - אפילו מכבי חיפה הייתה מועמדת לגיטימית לקלוט את הסרבי .  
רק שיבוש קטן בדרך ליעדים של אולימפיאקוס ,  שלא הצליחה להחתים שחקנים דוגמת טרל מקינטייר וניקוס זיסיס לקו האחורי ,  גרמה לפיראוסים לשקול בשנית השארתו של תאודוסיץ' בסגל גם העונה .  ברירת מחדל .
 ואז הגיע היורובאסקט .  14 נקודות ,  5.2 אסיסטים ,  מקום בחמישיית הטורניר וטורניר בלתי נשכח מבחינה אישית ,  כבר לא היו עניין שינאקיס ואולימפיאקוס יכלו להעלים ממנו עין . " אין ספק שאף אחד לא באולימפיאקוס לא העלה בדעתו להשאיל את תאודוסיץ' אחרי היורובאסקט ",  אומר אספרוליאס .  אופציית ההשאלה ,  אם כן ,  ירדה לחלוטין מהפרק .
 מכאן מעמדו של הרכז עלה בעשרות אחוזים . " אם לפני היורובאסקט ינאקיס לא בנה עליו ,  אחר כך הוא כבר בנה עליו הרבה-הרבה יותר ",  מציין ארבל .  רגע לפני פתיחת העונה ,  קו הגארדים של אולימפיאקוס נראה עמוס לעייפה ,  ולינאקיס היו צרות טובות .  פאפאלוקאס ,  הלפרין ,  בוורלי ,  תאודוסיץ' ווון ווייפר שהוחתם בקול תרועה בקיץ - כולם טובים וכולם יפים - אך היה ברור שלפחות חלקם לא יוכלו לקבל דקות משמעותיות באמת ,  במצב הנוכחי .
 תאודוסיץ' ,  מצידו ,  השתמש במומנטום הנפלא כפלטפורמה .  פתיחת העונה שלו נראתה כמו המשך ישיר של היורובאסקט ,  ופתרה לינאקיס את כאב הראש שנוצר בקו האחורי של הקבוצה .  מכאן ,  הדרך לשחרור מוקדם מהצפוי של ווייפר ,  שמלכתחילה נראה כמי שהונחת על ידי ההנהלה ,  ומצד שני ,  תהליך האצלת הסמכויות שינאקיס תכנן לתאודוסיץ' ,  הייתה קלה בהרבה .  
מדהים איך כמות כישרון גדולה כל כך השתחררה לה בבת אחת .  תאודוסיץ' נראה העונה כמו אחד הגארדים הטובים באירופה ,  לא פחות .  הסרבי בעיקר נראה כמי שהתבגר ועשה את ההתאמות הדרושות כדי להיות פיסה משמעותית בקבוצה בסדר הגודל של אולימפיאקוס .
 תאודוסיץ' מוביל ,  מכוון ,  קולע שלשות מטורפות ומוסר מסירות מבריקות ,  כשאת כל זה הוא מגבה בשורה סטטיסטית של כוכב לכל דבר - 12.4 נקודות ו-4.5 אסיסטים לעומת 1.5 איבודים .  על תהליך ההתבגרות שלו ניתן ללמוד גם מאחוזי הקליעה יוצאי הדופן- 62% משתי נקודות ו-42% משלוש - המעידות על בחירת זריקות משופרת . " מפעם לפעם הוא חוטא בספונטניות יתר ,  ומקבל החלטות רעות ,  אבל בסך הכול הוא משחק עם המון שכל ,  הוא מאוד התבגר העונה ",  מספר אספרוליאס .  
בשבועות האחרונים תאודוסיץ' הסרבי העלה את המשחק שלו לרמה גבוהה אף יותר .  הרכז זכה בתואר שחקן חודש ינואר ביורוליג ,  והמשיך לשפר את הממוצעים שלו בטופ 16 ,  עם 15.5 נקודות ו-5.3 אסיסטים לערב .  אחרי שהוביל את אולימפיאקוס לזכייה מתוקה בגביע היווני לפני מספר שבועות  ( שהעניק לאדומים תואר ראשון לאחר בצורת של כמעט עשור שלם )  ,  עם 22 נקודות בגמר מול היריבה הנצחית מאתונה ,  תאודוסיץ' נראה קרוב לקבל מעמד של אליל של ממש בהיכל השלום והאחווה .
 את כל הדרך הזו עשה תאודוסיץ' גם מבלי להשתפר במה שנחשב לחסרון הבולט ביותר שלו ,  ולאלמנט אקוטי בעיני קואץ' ינאקיס - ההגנה . " אין ספק שזה עקב אכילס שלו .  הוא כן משתדל להשתפר בתחום הזה ,  אבל אין לו הכלים ללחוץ על הכדור כמו גארדים אחרים ",  אומר אספרוליאס .  
לקראת המשחק הערב מול קאחה לבוראל  ( 21:40 ,  5+ live )  ,  משחק קריטי עבור הבאסקים ופחות עבור אולימפיאקוס ,  שהבטיחה את עלייתה להצלבה ,  גם מאמן היריבה דושקו איבנוביץ' יודע את מי עליו לעצור באולימפיאקוס . " תאודוסיץ' הוא השחקן הכי מוכשר באירופה בימים אלו .  הוא פליימייקר שיכול לקלוע ולמסור ,  ליצור מצבים לשאר הקבוצה ,  ובנוסף יודע לקחת אחריות במאני-טיים ". 
ביוון תוהים ,  אם כן ,  אם כושר השיא של תאודוסיץ' יכול להימשך לאורך הזמן ,  או שמא עלולה להגיע דעיכה באיזשהו שלב . " הוא באמת עד-כדי-כך טוב ,  ורק הולך להשתבח עם השנים ",  אומר ארבל ,  ואספרוליאס מסכים איתו . " תאודוסיץ' מאוד חשוב לאולימפיאקוס .  יש לו לב גדול ,  וככל שמתקדמים והעניינים הופכים קשוחים יותר ,  שחקנים כמו תאודוסיץ' נותנים את הטון .  לכל קבוצה שחקן מהסוג שלו חשוב ".  
למרות שאף פעם לא משך תשומת לב מרובה מכיוון סקאוטים וג'י-אמים מה-NBA ,  בעיקר בגלל חסרונות אתלטיים ,  לתאודוסיץ' יש משנה סדורה בנוגע לסוגיה הזו .  במספר הזדמנות דאג תאודוסיץ' להדגיש כי הוא בונה על קריירה אירופית רבת שנים ,  וכי הליגה המכונה  " הטובה בעולם "  לא נמצאת בראש סדר העדיפויות שלו .  בתקופה בה מיטב כישרונות הכדורסל האירופי גולים בגיל צעיר לארה"ב ,  נראה שהיורוליג עומדת ליהנות ,  סוף סוף ,  מסופרסטאר אמיתי ,  שלשם שינוי - נמצא כאן כדי להישאר .
 
הרווח כולו שלנו
הפריחה בשורות אולימפיאקוס ,  והעובדה שה-NBA אינה בראש מעייניו ,  הופכים את מילוש תאודוסיץ' ,  הגארד החם באירופה ,  לדבר הכי טוב שיקרה ליורוליג בשנים הקרובות

