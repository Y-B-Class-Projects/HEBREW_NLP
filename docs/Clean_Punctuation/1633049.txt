נשיכה Rכה
וולוו הקפיצה לארץ את ה-XC-90 במהדורת R דיזיין להצערת הסדרה .  יצאנו לטעום מהסווידיש מיטבול הכי לוהט בשכונה
מאז שישראל אמצה את הפיתה כמעדן קולינארי ,  ניסינו להתמודד כמיטב יכולתנו מול מאפה שמתקשה להכיל 2 וחצי כפות סלט חומוס ,  מבלי שדפנותיו יתבקעו ויכתימו את בגדינו בעמבה .  על אותו המשקל ,  בערך ,  כלי-רכב בקבוצת הפנאי לא נבראו לאחוז את הגוף המסיבי כאתלט מיומן על הקצה ,  ולהימנע מלעוף בצניחה חופשית מטה אל התהום .
 ב-2001 וולוו הבחינה שקיימת דרישה לרכב פנאי גדול ,  מוכשר ובטיחותי .  ההנחה שאם זה צולח אצל ב.מ.וו  ( X5 )  והשכנה מרצדס  ( ML )  שכנעה אותה לגשת ולהרוויח כמה קרונה על הטרנד הכי מבוקש בזירה .  פירוש הדבר הוא שהכתובת הייתה על הקיר ,  ועל כן התגובה השוודית באה בדמותה של ה-XC-90 שערכה הופעת בכורה ב-2002 בתערוכת הרכב בדטרויט והפכה להצלחה בלתי-רגילה ,  בפרט בארה"ב .  
יגידו המקטרגים ש-8 שנים זה פרק זמן ארוך מידי למכונית וזה נכון בחלקו .  למעשה ,  חוץ מה-S60 שמוחלפת באוגוסט ,  וספינת הדגל S80 ,  ל-XC-90 יש הכי הרבה פז"ם במשפחה .  את הפלומה הבלונדינית של השוודים ,  הביקורת על התיישנות לא מעניינת ,  גם לא כאשר הוחלט להחתים את ה-XC-90 קבע לפחות עד 2013 לאחר שדחו את השקת הדור הבא בגלל סוגיות טכניות לכאורה .  
לא צריך להיות חד-אבחנה כדי להבין שהם קצת מבלפים שם בוולוו .  ה-XC-90 כמו מערכת הפעלה מוערכת  ( XP )  ,  היא מוצר מבוסס שרכש את אמון הציבור .  כשחברה בסדר גודל כזה מגיבה בהיסוס לשלוח אותה לגמלאות יש לכך סיבה מוצדקת מעבר לקישורים למישור הכלכלי ,  או המיגרנה שהסינים  ( ג'ילי )  מעוללים להם אצל פורד  ( בעלת הבית )  בניסיון לרכוש את המותג מהאמריקנים .
 כשמכונית מתקרבת לצומת דרכים ,  לעתים סמוך לערוב ימיה ,  עומדות בפני היצרניות מספר אפשרויות על הפרק ;  או שמחליפים ;  או שמותחים  ( 2007 )  ;  או שמגנדרים .  הדרך שבה וולוו בחרה להתמודד עם גילה המתקדם של ה-XC90 ,  הוא לזווד אותה בסט ה-'R דיזיין' שמשווה למכונית פאסון אגרסיבי ותכונות מהוקצעות על פני האחיות הרגילות .  
ה-R דייזין להבדיל ממשתנה ה-R כפי שמופיע ב-S60R ,  ממקד את החבילה סביב המראה ופחות דגש ניתן לביצועים .  עוד הבדל הוא שה-R בסדרת הסאלון שורשיו מחטיבת המירוצים ,  ויש האומרים שנהגי ה-BTCC  ( אליפות מכוניות הסאלון הבריטית )  של וולוו הייתה להם נגיעה בדבר .  על כל פנים קיים פער מהותי ביניהם שמייד נעמוד על קרביו .
 שלא כמו במקרים אחרים שנתקלנו בהם ,  עשו בחוכמה ב'מאיר' יבואנית וולוו שהביאו את מכונית המבחן בגוון שחור .  בצילה של ה-XC-60 החדשה ,  הגברת הגבוהה שלנו מתחילה בהדרגה לחשוף את קמטיה ואת דעיכתה הויזואלית .  כך או כך ,  המון מבטי חיבה מושכת ה-XC-90 ,  והתחושה היא שחלק מכך נובע מהערצה שקיימת כלפיה גם פה בישראל ,  כזורעת התוואי לחזות המודרנית והרובד הטכנולוגי המקיף .  
לטעמנו היא עדיין יפה ואטרקטיבית .  עומדת על הכביש כמו בול-מסטיף שרגליו השריריות רומזות על דריכות .  קיט ה-R דיזיין עוטף את הופעתה בסממנים ספורטיביים מובהקים כגון 4 לועות מפלט ,  סימול על הגריל מלפנים ,  פסי הטענה בגג ,  גימורי כרום ,  גחון דקורטיבי ,  צמיגי 'פירלי סקורפיו רוסו' בשרניים בקוטר 255/50 ,  וחישוקי סגסוגת גדולים ומעוצבים .  
פתיחת הדלת אל הקבינה מגלה יריעות של עור בגוון וניל מלטף למגע ומראה .  וולוו שומרת על תא נוסעים מוקפד והנדסת אנוש יוצאת דופן שאינה מצריכה מהנהג שוטטות לאתר מתגים .  יש לנו פה 7 מושבים עם שורה שלישית די מרווחת ,  ורוחב של כמעט 1.90 מ' שמעניק לכם שפע אפשרויות הטענה ואכלוס בהתאמה לכל ציוד קמפינג .  
המשך החבילה הראוותנית נוכחת בחלל היושבים על ידי נגיעות עדינות של המהדורה על גבי המושבים .  עוד במתכון טבעות כרום סביב לוח המחוונים ,  ומגני ספים מאלומיניום .  שאר המפרט עמוס כמקובל - בקרת אקלים מפוצלת ,  מערך ניווט ועוד .  די זהה לכל המשפחה ,  ובמיוחד מרשימה אותנו כהרגלה מערכת השמע מבית DYNAUDIO הדנית הפורסת 8 רמקולים ופורטת על הצלילים באיכויות שמע של אולם קונצרטים .
 50 שנים של בטיחות התנקזו אל תוך ה-XC-90 .  מערכות מגוננות מכתרות את היושבים כשמסביב 8 כריות אוויר כסטנדרט .  היא מחזיקה ב-6 מערכות מתוחכמות לנהיגה בטוחה כולל 3 לייצוב ובילום ,  מערכת ה-BLIS החשובה שמתריעה על שטחים מתים  ( נורה פנימית בסמוך לקורה A )  ,  מערכת להגנה מפני צליפת שוט ,  עיגוני איזופיקס מאחור ,  מושב  " בוסטר "  באמצע השורה השנייה ,  מערכת קדם מותחן לחגורות הבטיחות ורשת הגנה מפני מטען .
 ב-2003 זכתה הוולוו ל-5 כוכבים במבחני הריסוק של 'יורו-נקאפ' והייתה ליחידה אי פעם שכמעט ולא הופחתו לה נקודות במבחן העמוד .
 באירופה ובארה"ב ל-R דייזין מספר אופציות על שורת המנועים .  החל מדיזל D5 ,  עובר ל-3.2 ל' וכלה במנוע הקצה V8 4.4 ל' שמנפק 311 כ"ס .  בתור התרשמות ראשונית ,  קיבלנו בישראל את הסט הספורטיבי תפור לדגם המרכזי - 3.2 ל' .  זה מייצר 238 כ"ס ב-6,200 סל"ד ומשודך לתיבת 6 הילוכים גירטרוניק מתופעלת ידנית מהבורר .  מערכת ההנעה היא כפולה קבועה  ( AWD )  המתרגמת 32 קג"מ מלמעלה .  
עם 6 צילינדרים בחזית אתה עוד מתכנן לפתוח בדהירה מופרעת .  אבל הבשורה היא שהמנוע הזה קצת מנומנם ביחס למתחרים .  מעמידה ל-100 קמ"ש לקח לנו 9.68 שניות על השעון ,  וגם בתאוצות ביניים נראה שהעסק מתגלגל באדישות לנוכח יחסי העברה ארוכים .  מצד שני ,  יש כאן משקל גולמי של 2.2 טון ככה שאין עניין בלהרגיש מקופחים במידה והצמיגים לא מסתחררים בכל נעיצה של הדוושה הימנית ברצפה .  
אם מההיבט האגרסיבי של המנוע קצת התאכזבנו ,  הרי שבהתנהלות שגרתית היוצרות מתהפכות .  וולוו מקצה הרבה קשב וביטוי למנועי ה-6 ומנועי ה-5 צילינדר וגם במבחן זה ,  היה מאוד נעים לשייט ולהאזין ליחידה רהוטה וקלאסית מלווה אותנו בכבישים .  רק חבל שהמנוע שואב אנרגיה בהגזמה ומנצל מעט מאוד מההרכב המזין כביכול - 6.8 ל' לכל ק"מ במבחן המשולב .
 כשהגענו אל מבואות הרי הגולן ענני הגשם כבר חיכו לנו באופק .  החלטנו לא להתמהמה ,  וכך מצאנו חלון הזדמנויות לבדוק על גבי אספלט יבש מה משדרת ה-R דייזין תחתינו .  כדי להבהיר את מסכת הכיול נחדד כי מערכת המתלים מבוססת בסרן החזית על מתלה מקפרסון מסורתי ,  ומאחור זרוע רב-חיבורית עצמאית .  בשני הקצוות הושמו בולמים מוקשחים לטובת איזון בתנועות דרמטיות ,  ומוטות ייצוב משופרים לאחיזה גבוהה מקנים למערכת ההיגוי את היכולת להגיב מהר מאוד לכל שינוי כיוון .  
אותו הכיול הספורטיבי חושף שיניים מול הדגם הקונבנציונלי .  המתלים מצליחים לעמוד בעומסים תובעניים תחת פעילות וריסון המרכב מפתיע לטובה .  הוולוו יודעת למתן את התנודות ללא שקיעה ,  וזווית הגלגול אינה מעוררת בהלה כמו ברכב פנאי רכרוכי מן השורה .  רק במקרה ורובצת על הנהג רוח קרבית במיוחד ,  ה-XC שולחת אותות על אי הסכמה דרך מנגנון הבילום כדי להרגיע את הרוחות .  אין זה רגע נדיר לשמוע את האלקטרוניקה מתכווצת בכניסה חריפה לתת היגוי .
 אהבנו מאוד לחוש את ההגה בידיים ;  משקלו טוב ,  הקוטר מתאים ,  וכן התגבור נעזר במנגנון הסרווטרוניק שמתאים את קשיחותו ביחס לעוצמה ונוסך נכונות כדי לסייע במצבים קיצוניים .  לא ניכרות בו תחושות מעושות או חשמליות בסקאלה הדמיונית ,  להוציא בתמרונים עירוניים שם נכנסת הטכנולוגיה שהופכת אותו למשוך בשמן כדי להקל בהשתחלות למקומות חנייה  ( 4.8 מ' אורך )  עם תרומה משנית של מצלמת הראייה לאחור  ( צג מרכזי )  .  
כשהגשם כבר תפס אותנו בפסגות הוא ניתז עלינו במלוא העוצמה .  הרי וערי הצפון והבריזה החורפית הפכו את החוויה בוולוו לנהיגה אירופית מרעננת ,  זולת הטנקים ושטחי האש על רקע הנופים .  ממרום המושב  ( 1.79 מ' )  הרגשנו בלתי-פגיעים .  ה-XC-90 מפלחת את זרמי הגשמים והכאוטיות המזוגזגת של נהגים מבוהלים בלעג ,  כאילו מטיחים בה טיפות מים שמקורן בצינור השקיה מהחצר האחורית .  כמעט שכחנו לרגע שאנחנו בישראל ולא בארצות רחוקות .  רק השיבה למרכז הצפוף בשעות הלילה הצוננות הזכירה לנו שמחר הוולוו כבר לא אתנו ,  כמה חבל .
 על אף חששות מוקדמים שה-XC-90 המשופרת היא לא יותר מניסיון לחלוב מהמודל עוד כמה רגעים ,  הגענו למסקנה שוולוו יצקה גם תוכן לפוזה הספורטיבית .  קשה לקבוע למי היא בדיוק תתאים מאחר ובקטגוריית הכביש-שביל לא עומדות בתור חלופות עם שבעה מושבים ( למעט Q7 )  פלוס תמורה מגובשת כפי שמציעה הנבחנת .  שלא להזכיר את נושא הבטיחות שאין לה בו אח ורע .  
בעבור ה-R דיזיין תדרשו לשלם כמעט 475 אלף שקלים ,  שזה בהחלט לא מעט כשמכניסים לשקלול את האפקט הפסיכולוגי  ( וותק 8 שנים )  .  אם אתם מוכנים לוותר על זוג מושבים ושורה שלישית ,  אפשר לפזול לכוונה של לקסוס  ( 450 )  מרצדס  ( ML )  ,  או אודי  ( Q5 )  בטווח המחירים ,  וקרוב לבית מחכה גם ה-XC-60 המצוינת .  
אנחנו בכל אופן לא היינו ממהרים להספיד אותה כל כך מהר על סמך הפרש הגילאים בין המותגים ולמרות שמדובר בסך הכול בחבילת שיפורים .  איכשהו קרה ששוב פעם נפלנו שבויים בקסמה של ה-XC-90 - עם מהדורת ה-R דייזין או בלעדיה .
  .
 
נשיכה Rכה
וולוו הקפיצה לארץ את ה-XC-90 במהדורת R דיזיין להצערת הסדרה .  יצאנו לטעום מהסווידיש מיטבול הכי לוהט בשכונה

