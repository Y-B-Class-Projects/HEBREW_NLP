כשכתבי ספורט מתעניינים בנאסד"ק
עמי גיזנבורג לא שוכח את תחילת שנות ה-2000 ,  כאשר כתבי הספורט של  " הארץ "  התחילו לטפס לקומה של מדור שוק ההון כדי לברר אילו מניות  " חמות "  יש בוול סטריט .  אז היה הזמן למכור
בתחילת 2000 הרגשתי לכמה רגעים כמו המיליארדר האגדי ,  ג'ון רוקפלר .  בדיוק כמוהו ,  רק בלי המיליארדים .  
האגדה מספרת שרוקפלר נשאל פעם כיצד ידע למשוך את כספו מהבורסה שבועות אחדים לפני הקריסה של אוקטובר 1929 . " כשמצחצח הנעליים שלי התחיל לספר לי אילו מניות כדאי למכור ואילו לקנות ,  ידעתי שזה הזמן לצאת ",  סיפר רוקפלר ,  במשפט שנכנס מאז לפנתיאון של שוקי ההון .  
לי מעולם לא היה מצחצח נעליים אישי ,  אבל בתחילת 2000 ,  כאשר כתבי הספורט בעיתון  " הארץ "  התחילו לטפס לקומה של מדור שוק ההון כדי לברר אילו מניות  " חמות "  יש עכשיו בנאסד"ק ,  ידעתי עמוק בלב את מה שידע גם רוקפלר בשעתו - שזה הזמן למכור .  זמן יותר טוב מזה כנראה שלא שיהיה .
 הבועה של 1999-2000 גרמה לרבים מכתבי שוק ההון להכות על חטא . " איך לא ראינו ?  איך לא הזהרנו ?  איך לא ידענו ?  ".  אבל האמת היא שדווקא כן ראינו ,  כן ידענו ואפילו כן הזהרנו .  זיכרון בועת המניות בתל אביב ב-94' היה עדיין טרי מדי בזכרוננו מכדי שנוכל להתעלם מהטירוף שאחז אז בוול סטריט .  
טורים וכתבות רבות התייחסו בתמיהה לשווי הדמיוני שלפיו נסחרו חברות אינטרנט ותקשורת נטולות הסטוריה עסקית של ממש .  גם שווי השוק של חברות ותיקות ,  שלא היה נמוך במיוחד ,  עוררו לא מעט שאלות .  הכתובת היתה פעם אחר פעם על הקיר ,  אך העיתונות הפיננסית סבלה באותן שנים מתסמונת הנער שצעק  " זאב זאב ".  
התהיות בדבר בועה אפשרית בשוק האמריקאי החלו כבר ב-96' ,  עם הציטוט המפורסם של אלן גרינספאן ,  יו"ר הבנק הפדרלי בארה"ב ,  שהזהיר את העולם הפיננסי מפני  " התרוממות רוח בלתי רציונלית ".  הן נמשכו גם ב-97' ,  כאשר גדודים של חברות ישראליות צעירות גייסו הון בבורסה הגדולה בעולם .  הן נשמעו גם ב-98' ,  שבמהלכה נמכרו כמה חברות סטארט-אפ ישראליות במחירים מפולפלים .  
בספטמבר של אותה שנה טולטל העולם הפיננסי עקב משבר מטבעות בכמה מדינות מתעוררות .  שוקי המניות צללו במהירות ,  ולפתע היה נדמה שהבועה אכן מתרוקנת מאוויר .  אבל הנפילה היתה קצרה וההמראה חזרה היתה מהירה עוד יותר .  
ב-99' המשכנו להתבונן ולדווח בפליאה על חברות אינטרנט חדשות ומשגשגות .  תהינו ,  יחד עם כל העולם ,  אם אנחנו חוזים כאן באמת בסוג של נס ,  ב"כלכלה חדשה "  עם חוקים שעדיין לא הכרנו .  כשפרץ המילניום החדש ,  נשברנו .  הבנו שאם מיליוני אנשים בעולם חושבים ששווי של 3 מיליארד דולר לחברה נטולת הכנסות ופעילות הוא סביר ,  כנראה שהבעיה אצלנו ולא אצלם .  ואז ,  בדיוק באותו הרגע שבו הפסקנו להזהיר והתחלנו לדבר כמו כולם על  " כלכלה חדשה ",  הבועה התפוצצה .
 מהבועה של 2000 אפשר להפיק לא מעט לקחים ,  אבל הלקח החשוב ביותר אולי הוא שלכל בועה יש צורה משלה ומנגנון משלה שמזין אותה .  לעתים קרובות זהו מנגנון בלתי נראה .  הרי אף אחד לא יודע מיהם אותם אנשים שקונים נכסים פיננסיים במחירים חסרי היגיון .  לאיש אין מושג מדוע משקיעים שאמורים להיות רציונליים מוכנים לקנות מניות במכפילי רווח של 60 או 80 ,  ומדוע הם מוכנים לתמחר סל של משכנתאות סאבפריים כאילו מדובר באג"ח של ממשלת ארה"ב .  
חשוב גם לזכור שלכל בועה פיננסית יהיה תמיד סיפור מסגרת הגיוני .  פעם זהו הסיפור על האינטרנט שמשנה את הדרך שבה עושים עסקים ,  פעם זהו סיפור על המזרח התיכון החדש ,  פעם זהו הסיפור על מחירי הנדל"ן שלעולם יעלו ,  ופעם זהו הסיפור על הנפט שהולך עוד מעט להיגמר .  
סיפור המסגרת הראשוני תמיד הגיוני .  אבל כמו בצריכת סמים ואלכוהול - הבעיה היא במינון .  במינון נמוך זה עושה קצת שמח ולא ממש מזיק .  במינון גבוה זה יכול היות מסוכן .  כאשר על סיפור המסגרת ההגיוני נבנות תיאוריות חדשות ,  וכאשר האשראי שמממן אותו ניתן בנדיבות גדולה מדי - אז מתחילות הצרות .  
בניגוד לבועת מניות האינטרנט ,  את בועת האשראי של 2008 היה קשה הרבה יותר לזהות .  האזהרות של העיתונות הפיננסית ,  אם היו כאלה ,  היו חלשות ורפות .  קשה להאשים רק אותנו העיתונאים .  אפילו משקיעים מנוסים שהצליחו לדלג מעל בועת האינטרנט והטכנולוגיה נכוו בבועת האשראי האחרונה .  
אבל זה לא אומר שאין מה לעשות .  משקיעים חכמים יודעים שבועות הן חלק מהמשחק בשוק ההון :  הן תמיד היו ,  תמיד יהיו ,  ואיש לא יוכל לדעת מתי מדובר בבועה  " אמיתית "  ומתי זו בועה מדומה .  הדרך העיקרית להתמודד עם בועות בשוקי ההון היא להשקיע באופן מכני ,  נטול רגשות ,  במנות קבועות מדי תקופה ,  לא להתלהב כאשר כולם באופוריה ולא להיכנס לדיכאון כשכולם בדיפרסיה .  וכמובן ,  לפזר ,  לפזר ועוד פעם לפזר את תיק ההשקעות בין סוגים רבים של נכסים ,  מסוכנים ולא מסוכנים ,  שאינם מתואמים זה עם זה .  
אסטרטגיית השקעות שנוקטת בעקרונות אלה ,  אשר מבוצעת בעקביות ועל פני טווחי זמן ארוכים ,  אמורה לחסן את מי שנוקט בה ממרבית הבועות והמפולות שאורבות למשקיעים בשוקי ההון .
 
כשכתבי ספורט מתעניינים בנאסד"ק
עמי גיזנבורג לא שוכח את תחילת שנות ה-2000 ,  כאשר כתבי הספורט של  " הארץ "  התחילו לטפס לקומה של מדור שוק ההון כדי לברר אילו מניות  " חמות "  יש בוול סטריט .  אז היה הזמן למכור

