כשניקו תתחיל לבשל
המבקר אבי אפרתי הגיע עם זיכרון חיובי על מסעדת ניקו ,  ויצא עם הרגשה ששם צועדים בצעדי ענק לאחור
שנה וחצי חלפו מאז נפתחה ,  בצומת הרחובות רוטשילד ומרמורק בתל אביב ,  מסעדת ניקו .  מדובר באחד הספוטים היותר שווים בתל אביב ,  עם הרבה אווירה משדרות רוטשילד .  מתישהו ,  כשהשיפוצים בהבימה ובחניון הכיל התרבות יסתיימו סוף סוף ,  יזכה הנוף הנשקף מרחבת המסעדה לעוד מימד .  אבל בכל זאת ,  גם עכשיו נעים שם .
 כבר מפתיחתו נראה ניקו כמקום הנע בין זהויות :  מסעדה שאשפר לאכול בה ארוחות מלאות מצד אחד ,  בית קפה מצד שני .  ניקו מגדירים עצמם  " מנות אחרונות ומה שלפניהן "  ובביקורי הראשון שם ,  קצת לאחר הפתיחה ,  גיליתי מנות אחרונות מצוינות ממש ,  כשמה שלפניהן קצת פחות טוב .  התחושה הייתה שצריך לקוות שפרק הראשונות-עיקריות בתפריט ילך וישתפר ,  בעוד כל מה שעל הקינוחים לעשות זה להישאר כמו שהם .  הביקור שם השבוע חשף ,  למרבה הצער ,  שניקו צועדים אחורה ,  בשני הרבדים .  הראשונות והעיקריות התגלו כפחות מושקעות משהיו ,  הקינוחים כבר לא ממש מצוינים .
 מתפריט הראשונות ,  הכולל מגוון נשנושים שעל הנייר לפחות נשמעים מקסימים ,  הזמנו רול וייטנאמי  ( 34 שקלים )  וברוסקטה פרושוטו  ( 37 שקלים )  .  הרול היה סתמי להפליא .  חזה עוף צרוב ,  אטריות שעועית ,  עשבים שסבלו ממעט חריפות יתר ורוטב סויה-ג'ינג'ר בצד .  שום דבר שחשף חן או טאץ' כלשהו בחיבור הרכיבים או בביצוע .  מנת הברוסקטה הייתה מתסכלת אף היא .  פרוסת לחם מחולקת לשתיים ,  מסקרפונה ,  מעט פרושוטו ,  מעט פלחי אגס וזהו .  את הארוגולה ושמן הכמהין שהובטחו לא מצאנו ,  ובכלל זו הייתה מנה מז'אנר השום-דבר-לכתוב-עליו-הביתה .  בין לבין הספקנו לאסוף תסכול גם מהשירות ,  שהיה חובבני ומרושל להפליא וקיווינו לקצת יותר טוב בעיקריות .
 זה לא קרה .  נהפוך הוא .  מנת פרגית בגריל  ( 61 שקלים )   " במשרת סילאן וחרדל ,  עם ארבעה סוגי אורז ,  עשבי תיבול ושקדים קלויים ,  רוטב עגבניות ,  ג'ינג'ר וזעתר "  התגלתה כאנטי קליימקס בוטה .  מעט מדי נתחי ירכי עוף ,  ששרו במרינדה מתוקה מדי ,  ונתקעו זמן ממושך מדי על הגריל כך שהגיעו חרוכים ,  שלא לומר שרופים .  ארבעת סוגי האורז הגיעו היו בעצם תערובת אורז ,  שהונחה על הצלחת ללא כל מאמץ ליצור אסתטיקה כלשהי .  עקבותיו של רוטב העגבניות-ג'ינג'ר-זעתר לא נודעו עד היום .  אז מה בעצם היה שם ממנה שנשמעה כה חביבה על התפריט ?  מעט נתחי פרגית חרוכים קשות ותלולית אורז מיובש .  מצטער ,  אבל לזה קוראים בעברית חובבנות .  
העיקרית האחרת  נקניקיות טלה של אלן טלמור  ( 49שקלים )  לא שכנעה אף היא .  טלמור הוא שרקוטייה מצוין בכל קנה מידה .  הטובים מבין נקניקיו הם לא פחות מנפלאים .  צמד הנקניקיות שקיבלנו ייצג את החלק הפחות אנין בעבודתו .  יש לו ,  לטלמור ,  בארסנל נקניקיות טובות בהרבה מאלו .  לא ממש ברור למה דווקא סוג זה נבחר להגשה בניקו .  בצד הגיעו כרוב כבוש ביתי ,  מלפפונים חמוצים ואיולי חרדל .  אף אחד מהם לא הרשים .
 נו ,  טוב עכשיו יגיעו הקינוחים ,  והם יהיו נפלאים ,  חשבתי ביני לביני לאחר התצוגה הלא ממש מרנינה של הראשונות והעיקריות .  הקינוחים לא היו רעים כמו מה שקדם להם ,  אבל גם לא מצוינים כמו שהיו פעם .  הם היו סבירים ,  לא פחות ,  אבל גם בפירוש לא יותר .  אם מתחשבים בתמחורם הגבוה  ( 42 שקלים איץ' )  זה אפילו הופך לבעייתי משהו .  מנת ברולה פירות הדר כללה קרם ברולה עם אשכולית אדומה ,  מרמלדה ,  אגוזים מקורמלים וכדור סורבה מנדרינה .  אני זוכר אותה מארוחתי הקודמת בניקו כפאר היצירה .  הפעם היא הייתה לא יותר מבסדר ,  בעיקר כי קרם הברולה עצמו לא ממש התרומם .  
במנת פירמידת השוקולד ,  עם מוס ,  בצק שוקולד ,  דקוואז שוקולד ודפי שוקולד ,  הושקע מאמץ רב אולי ,  אבל בטעמיה היא לא ממש הצליחה להרשים .  חסר היה בה טעמו הכובש והבלתי ניתן לעצירה של שוקולד משובח באמת .  רק מנת ברולה הבננות ,  עם בננות מקורמלות וקרם ברולה ,  הייתה טובה באמת .  היחידה בארוחה בעצם .  זה היה מעט מידי ומאוחר מידי .
 אז ניקו ,  שהתחילה לפני כשנה וחצי בסוג של הבטחה ,  לא מממשת את הציפיות ונסוגה לאחור .  מנות בית הקפה שלה אינן מוצלחות .  הקינוחים ,  שתמחורם מעלה את מחירה של ארוחה מלאה שם לכ-140 שקלים לאדם ,  טובים הרבה פחות משהיו .  נשארו הלוקיישן הנהדר והאווירה הראויה ,  שהופכות את אופציית הישיבה שם לקפה או בירה ,  לאפשרית .  חבל ,  הפוטנציאל של המקום הזה בשמיים .  נכון לכרגע ,  הוא רחוק מהם מאוד .  
ניקו - שדרות רוטשילד 142 ,  תל אביב .  03-5600874

כשניקו תתחיל לבשל
המבקר אבי אפרתי הגיע עם זיכרון חיובי על מסעדת ניקו ,  ויצא עם הרגשה ששם צועדים בצעדי ענק לאחור

