קרב הענקים עוד לא החל 
מאזן האימה
1 .  הקרב הגדול עוד לפנינו .  התחרות הקשה בין גוגל לפייסבוק עוד לא הגיעה לשיאה .  למעשה ,  על אף ששתי חברות הענק האלה מסומנות כשני הגופים שהתחרות ביניהם תעצב את עולם האינטרנט בשנים הקרובות ,  התחרות האמיתית ביניהן טרם החלה .  עד כה נעו פייסבוק וגוגל על מסלולים מקבילים :  האחת מתחזקת והולכת בזירת החיפוש ,  המיילים והווידאו .  השנייה נהפכה למוקד החברתי הגדול בעולם .  אבל הקווים הללו צפויים להפסיק בקרוב ליהפך למקבילים :  ביום שבו תשיק פייסבוק את שירות החיפוש בזמן אמת שלה - חיפוש באתר בקרב הטקסט ,  התצלומים והסרטונים שמעלים הגולשים ברשת החברתית - אז יתחיל כאב הראש האמיתי של גוגל .  כיום אין סריקה של ממש של התוכן בפייסבוק .  גוגל סורקת היטב את הנעשה ברשת ,  ובאחרונה החלה אף לסרוק את טוויטר ,  אך אתר פייסבוק נותר אי עלום ומנותק מבחינת המערכת של גוגל .  היא עושה ניסיונות לתת תוצאות גם למידע בתוך פייסבוק ,  אך מאחר שהשיחה בפייסבוק מתרחשת בין חברים שנתנו אישורי חברות אחד לשני ומרביתם חסומים לצפייה של הקהל הרחב - מנוע החיפוש של גוגל אינו פועל בפייסבוק בצורה יסודית .  האי הנעלם הזה גדל והולך ,  וככל שיותר ויותר אנשים עוברים לנהל את הקשרים החברתיים שלהם בפייסבוק ,  כך מצטבר יותר מידע שנעלם מעיניה של גוגל .  ביום שפייסבוק תשיק מנוע חיפוש פנימי - לגוגל תהיה בעיה .  2 .  לחפש המלצות לנופש בקרב 400 מיליון גולשים .  כשתעלה פייסבוק את מנוע החיפוש הפנימי שלה ,  היא תוכל לספק מוצר שונה מזה של גוגל :  כך למשל ,  אם תחפשו את הסרט  " אוואטר "  בפייסבוק ,  תוכלו לקבל גם את כל מה שכתבו הגולשים בעולם אודות הסרט ,  אבל קודם יעלו התגובות של החברים שלכם ,  ובמדרג שני ,  התגובות של החברים של החברים שלכם .  אם תחפשו טיסה ליעד מסוים בעולם ,  תוצאות חיפוש בקרב 400 מיליון איש ,  שיכללו גם את הדעות האישיות שלהם ושל חבריכם ,  יכולים לתת לגולש מענה טוב יותר מאשר אוסף לינקים אקראי כפי שעולה בגוגל .  ברקע ניצבת גם הידיעה שלפיה פייסבוק מתוכננת להשיק בקרוב מערכת דואר אלקטרוני משלה ,  שיתחרה בראש ובראשונה במייל של יאהו ושל מיקרוסופט ,  אבל גם בג'ימייל של גוגל .  מאזן האימה יתאזן במעט ,  אם תצליח גוגל לבסס את מעמדה של גוגל באזז ,  הרשת החברתית שהשיקה באחרונה .  3 .  סרט האימה של יוטיוב .  כאב הראש שגורמת פייסבוק ליוטיוב מגיע מזירה נוספת :  עולם הווידאו .  לפני שלוש וחצי שנים רכשה גוגל את יוטיוב ב-1.65 מיליארד דולר - סכום אדיר לאתר שלא הצליח אז לייצר הכנסות מפרסום .  מאז שוברת גוגל את הראש בניסיונות לייצר הכנסות מפרסום ביוטיוב .  בתחילה היא שיבצה שם מילות חיפוש ,  בדומה למערכת הפרסום של גוגל ,  אך זה לא המריא .  בשנה האחרונה היא מתמקדת בפרסום באנרים ביוטיוב ,  ומנסה ביסודיות לייצר לעצמה נתח שוק בבאנרים ופרסומות וידאו .  בעוד גוגל שוברת את הראש כיצד לייצר הכנסות מיוטיוב ,  צמחה מתחת לאפה פייסבוק באותה זירה ממש .  לאחר שנתיים שבהן יש בארה"ב שני אתרי וידאו מובילים - יוטיוב ו-hulu  ( אתר הווידאו של פוקס ו-nbc )  הצטרף לפני שלושה חודשים גם פייסבוק לרשימה ,  כשהסתבר שכמות סרטוני הווידאו שנצפים בו אינה רחוקה מזו של hulu .  אמנם שני האתרים יחד עוד לא מגיעים לרמת התנועה של יוטיוב ,  אבל בקצב שבו צומחת פייסבוק ,  ובכמות האינטראקציות שנערכות בה מדי שעה ,  סביר שגם ראשי גוגל/יוטיוב שואלים את עצמם אם הגולשים יעברו להעלות את קטעי הווידאו שלהם בפייסבוק .  בביקורו האחרון בישראל ,  לפני כמה שבועות ,  אמר צ'אד הארלי ,  מנכ"ל יוטיוב ,  שאחת המטרות של החברה היא להפוך את יוטיוב לרשת חברתית פעילה יותר .  ככל הנראה ,  מי שעמדה לנגד עיניו בעת הצהרה זו היא פייסבוק ולא אחרת .  4 .  טרם פוצחה הנוסחה .  למרות חוזקה וצמיחתה חסרת התקדים ,  ראוי להזכיר שפייסבוק עדיין לא פיצחה את הנוסחה הכלכלית :  רמת ההכנסות בה אינה מתקרבת לפוטנציאל ההכנסות שלה על רקע כמות הגולשים האדירה שיש בה והזמן שהם מקצים לה ,  בעוד שגוגל כבר מזמן מצאה את הדרך לעשות כסף מהגולשים .
 
קרב הענקים עוד לא החל 
מאזן האימה

