מגרש גרוטאות
מחממים את הפרקט :  דטרויט הביאה את מקגריידי כדי שייתן דחיפה ,  אבל הסגל נראה כמו פקק תנועה והעונה היא לא תתקדם לשומקום
מאזן בעונה שעברה :  55-27
סיימו את העונה :  במקום האחרון המרכזי ,  ומחוץ לפלייאוף בפעם הראשונה מאז עונת 2000/01 .
 העונה האחרונה של דטרויט היתה כל כך גרועה מכל בחינה אפשרית שהיא ,  שדומה שאפילו התואר  " כישלון "  עושה עמה חסד בלתי מוצדק .  קשה להזכר בקבוצה שהצליחה לרדת מנכסיה בצורה כה פתאומית ומיידית ובזמן כה קצר ,  לבטח כשמדובר בקבוצה הדומיננטית ביותר במזרח בעשור האחרון .  לעונת 2009/2010 התייצבה דטרויט עם סגל שהיה למעשה שעטנז בלתי סביר בין שרידי האלופה של 2004  ( ריפ ,  טיישון ,  ובן וואלאס שחזר מן הכפור )  ,  צעירים מאכזבים במידה זו או אחרת  ( סטאקי ,  מקסייל )  ,  ושני מוחתמים חדשים ושנויים במחלוקת בדמותם של בן גורדון ו-וילאנובה .  מהתערובת הזו ,  כצפוי ,  לא יצא שום דבר טוב :  ריפ וטיישון בילו חצי עונה תחת פציעות שונות ומשונות ותרמו בעיקר לירידת הערך שלהם ;  בן גורדון ,  שהגיע על תקן היורש של המילטון ,  ירש ממנו בעיקר את הנקע בקרסול וסיים עם עונה מזעזעת שנראתה כמו ההגדרה המילונית לסינדרום פוסט-חתימת חוזה ,  ואילו צ'רלי וי מצליח כהרגלו לעצבן את המאמן ולעבור להירקב על הספסל בתור המחליף של רוקי שבדי בשם יונאס יוברקו .  ללא ספק שימוש הולם בשחקן שזה עתה חתם על חוזה ארוך טווח בשווי 40 מליון .  
ואם בקו האחורי מדובר בשחקנים מוכשרים שלא הצליחו להביא את עצמם לידי ביטוי ,  הרי שבקו בקדמי כל יכולת הביטוי עלי אדמות לא היתה מצילה את המצב .  עם רוטציה שמורכבת מבן וואלאס בן ה-35 ,  כריס ווילקוקס ,  קוואמי בראון וג'ייסון מקסייל ,  כל מה שיכלה דטרויט לקוות לו זה שהסנטר היריב יירדם משעמום ,  בתקווה שקרש-סל זה לא פרוייקט מסובך מדי בעבור חבורת הנגרים הנ"ל .  6.8 נקודות למשחק היתה תרומתו של מקסייל  הבולט שבין הסקוררים האימתניים מבין הביגמנים של הפיסטונס .  בשורה התחתונה ,  ההתקפה של דטרויט היוותה דוגמה ומופת לחוסר יעילות וסיימה את העונה עם 44% קבוצתיים מהשדה  ( מקום שלישי מהסוף בכל הליגה )  ,  שהיו עוד איכשהו מתקבלים על הדעת אילולא היתה ההגנה מאפשרת ליריבות לעמוד על ממוצע של 48%  ( מקום חמישי מהסוף )  .  וכששתי נקודות האור היחידות של העונה הם רודני סטאקי הבינוני ויברקו עלום השם ,  העתיד נראה רע ,  רע מאד .
 באו :  טרייסי מקגריידי  ( שחקן חופשי ,  ניקס )  ,  גרג מונרו  ( בחירת דראפט )  .
 הלכו :  קוואמי בראון  ( חתם בשרלוט ) 
אז כפי שאתם רואים ,  תכנית הבניה מחדש של דומארס מתבססת ככל הנראה על תיאורית נדידת היבשות ,  בתקווה שדטרויט תנדוד איכשהו לכיוון מיאמי ,  כי אחרת לא ברור למה בדיוק מחכה הג'נרל מנג'ר המהולל כדי להשתמש סופסוף בטיישון פרינס וריפ המילטון ולשלוח אותם לקבוצה אמיתית בתמורה לאיזשהו חומר גלם שאפשר יהיה לעבוד איתו .  מזה שנתיים שבקבוצה מדברים על מציאת בית חם עבור שני הווטרנים ,  אולם בפועל דטרויט מכתתת רגליה בעקשנות משוק הטריידים האימתני ,  ולאוהדים לא נותר אלא לקוות שדומארס פשוט מחכה לפתיחת העונה כדי לנסות ולהזיז את הצמד הנ"ל בתמורה לקצת חומר בניין צעיר ומרענן  רצוי כזה שמסתובב באיזור הצבע .  
דווקא בפינת הפיקנטריה/מסע אל העבר ,  הצליחה דטרויט לענות על כל הציפיות כשהחתימה את טימאק על חוזה מינימום לעונה אחת  הימור סופר סביר ,  שלא ברור איך שום קבוצה אחרת לא לקחה על עצמה .  אז נכון ,  טימאק מגיע לדטרויט אחרי עונת שפל שבה קיבל את הזדמנות חייו ברוטציה הבלתי קיימת של הניקס ,  והצליח להפסיד את מקומו לביל ווקר ,  ונכון ,  הדבר האחרון שהפיסטונים צריכים כעת זה עוד סווינגמן בן 30 פלוס עם חוסן מערכתי שמבייש חולה איידס ,  אבל במחיר כל כך זול שווה לדטרויט לקחת צ'אנס ,  ולו בשביל מעט העניין התקשורתי שיגיע בזכות מקגריידי לקבוצה המשעממת של עיר המכוניות ,  כשהבונוס הוא כמובן הסיכוי הנמוך-אך-ריאלי שמקגריידי יהפוך לכל הפחות לשחקן רוטציה לגיטימי וסקורר נוסף מהספסל .
 חמישייה :  רודני סטאקי ,  ריפ המילטון ,  טיישון פרינס ,  יונאס ירבקו ,  בן וואלאס .
 ספסל :  וויל ביינום ,  בן גורדון ,  אוסטין דיי ,  טרייסי מקגריידי ,  צ'רלי וילנואבה ,  גרג מונרו ,  כריס ווילקוקס ,  ג'ייסון מקסייל .
 מאמן :  ג'ון קיוסטר  ( עונה שנייה ) 
מועמד לפריצה :
 קצת מצחיק לבחור רוקי בתור מועמד לפריצה ,  אבל כשאתה מתייצב לעונה חדשה עם סגל זהה לזה שהיה שם בעונה שלפני כן ,  ובאמתחתך אין ולו צעיר אחד שניתן לכנותו  " מבטיח ",  או  " צעיר ",  אין לי ברירה אלא להשתמש בפתרונות יצירתיים .  אודה ואתוודה שמעולם לא ראיתי את גרג מונרו משחק כדורסל או עושה כל פעולה אחרת לצורך העניין ,  אבל השילוב שבין דוחות הסקאוטרים המפרגנים לבין הקו הקדמי העלוב של דטרויט מעיד על כך שיהיה זה פשע לא לתת למונרו את ההזדמנות להוכיח מה הוא שווה ,  שכן על פי כל הסימנים ,  מדובר בשחקן בעל אינטליגנציית משחק ויכולת מסירה נדירה לעמדה שלו ,  בדיוק מהסוג שדטרויט עמוסת הנגרים והוילאנואבות משוועת אליו .  
מועמד לדעיכה :  
צ'רלי וילנואבה הגיע בעונה שעברה למצב אידיאלי מבחינתו ,  כשחתם על חוזה חדש וגדול בקבוצה חדשה עם חור עצום בעמדה מספר 4 ,  וסיים אותה ,  כאמור ,  בתור המחליף של עוזר המחסנאי של איקאה ,  וכן אני חושב שזה מצחיק גם בפעם החמישית .  לרוע מזלו ,  העונה הוא יצטרך להתחרות על הדקות גם עם גרג מונרו ,  שנראה כמו הפרוספקט החשוב ביותר בקבוצה כרגע .  ולקינוח ,  נראה שהוא הצליח לעלות על העצבים של ג'ון קיוסטר שפשוט לא מאמין בו .  חוצמזה ,  כששחקן מתחיל את העונה שלו עם משפט כמו  " אני מאמין שאצליח לתת לירבקו פייט על המקום בהרכב ",  כנראה שהוא יודע לאן נושבת הרוח
אקס פקטור :  
בניגוד לצ'רלי וי ,  בן גורדון הגיע לדטרויט כמניה בטוחה ,  לאחר עונה מצויינת שבה הוכיח שהוא אחד הסקוררים הטובים בליגה .  למרבה הצער ,  כמו הרבה מניות בטוחות שחותמות על חוזים ארוכי טווח ,  נפצע גורדון כבר בתחילת העונה ,  וכשחזר מהפציעה הפגין יכולת מזעזעת שכללה מספרים כמו 11.5 נקודות למשחק ו-40% שדה ,  לא בדיוק החומרים שמהם עשויים שחקנים של 11 מליון לעונה .  במידה שיצליח גורדון להשתקם מהעונה הגרועה בקריירה שלו ,  תוכל דטרויט לפחות לסמן וי על עמדה אחת בחמישייה הרעועה שלה ואולי אף לסיים את העונה בשולי הפלייאוף .  במידה שלא  יהפוך הגארד הבריטי לדייר קבע ברשימות החוזים המופרכים ביותר של הליגה .
 התסריט האופטימי :
 קצת קשה להחליט מהו התסריט האופטימי בקבוצה שנמצאת בשלב ביניים ללא מטרות מוגדרות ,  שלרוב תכוון דווקא לעונה שתניב לה בחירת דראפט גבוהה לצד התפתחות בגזרת הצעירים .  בהסתכלות ספורטיבית נטו ,  בתקווה שאלוקי הפציעות יהיה רחום יותר בעונה הנוכחית ,  ניתן לקוות שהשילוב של סקוררים מוכשרים כמו ריפ ,  גורדון וטימאק ,  יחד עם ההגנה של טיישון ,  מקסייל ו-וואלאס והכישרון המתגבש של סטאקי ומונרו ,  יספיקו כדי להעמיד קבוצה תחרותית שגדולה מסכום חלקיה ,  בדרך לעונה של 38 נצחונות ומאבק על המקום השמיני בפלייאוף והמקום ה-15 בדראפט ,  שיאלץ את דומארס להעמיד פנים שהוא מרוצה בזמן שהוא מורח גריז על הפרקט .
 התסריט הפסימי :
 באופן מפתיע ,  הגעתו של טימאק לא מהווה את ההשראה הבריאותית שריפ ,  גורדון וטיישון כל כך צריכים ,  כשהרביעייה המובילה של הפיסטונס נפצעת בתאונת  " מארבע יוצא אחד "  מצערת ,  ומסיימת את העונה עם 82 משחקים ,  ביחד .  וילאנובה נותן את כל מה שיש לו אולם מפסיד את מקומו בסגל בתור זה שמפסיד את מקומו בהרכב ליברקו ,  ואפילו ועידת הסנטרים הנגרים מתגלה כבלוף מוחלט כשוואלאס המבוגר ,  ומקסייל את וילקוקס המאותגרים אינצ'ית הופכים את הצבע של דטרויט לחגיגה עבור כל סנטר פוחז שנקלע לעיר .  הקבוצה מסיימת את העונה עם 22 נצחונות ואפס חומרי גלם לעבוד איתם ,  כשכל תקוותיה לעתיד תלויות במכונה שמוציאה כדורים .  
תחזית :
 עם חמישייה שנראית כמו אחת החלשות והעייפות בליגה ,  ספסל שהורכב טלאים טלאים ללא כל תכנון מוקדם הגיוני ,  והיעדר מטרות ברורות ,  נראה שדטרויט הולכת להיות אחת הקבוצות המשעממות והמיותרות של העונה הקרובה ,  כשמעט האקשן יתחולל בגזרת הטריידים  ( החוזה הנגמר של טיישון ואולי גם המילטון )  ,  והעניין שיחולל בלון הניסוי על שם טימאק .  השורה הסופית ,  אם להמר ,  תסתובב סביב ה-30 נצחונות ,  והרבה כסאות ריקים באולם הביתי .
 
מגרש גרוטאות
מחממים את הפרקט :  דטרויט הביאה את מקגריידי כדי שייתן דחיפה ,  אבל הסגל נראה כמו פקק תנועה והעונה היא לא תתקדם לשומקום

