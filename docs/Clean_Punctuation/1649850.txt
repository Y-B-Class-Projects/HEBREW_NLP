מכבי תל אביב ניצחה 82:97 את סיינה
מכבי תל אביב שמטה יתרון דו ספרתי ברבע השני ,  אבל חזרה עם 43 נקודות ברבע הרביעי ,  שהצעידו אותה לניצחון 82:97
מכבי תל אביב רשמה הערב  ( חמישי )  את אחד הניצחונות הגדולים שלה העונה כשגברה 82:97 על סיינה ,  והודות לעובדה שהצליחה למחוק את הפיגור בו הפסידה במשחק הראשון בין שתי הקבוצות בטוסקנה  ( 76:72 )  ולניצחון הדרמטי של ריאל מדריד על אפס פילזן במשחק המקביל בבית ו' ,  הבטיחו הצהובים את העפלתם לשלב רבע הגמר כבר הערב ,  כשבשבוע הבא היא תצא לעימות ישיר על המקום הראשון מול ריאל במחזור שינעל את שלב הטופ 16 .
 כמו בכל משחקיה ביורוליג העונה סבלה מכבי תל אביב מעליות וירידות לאורך המשחק ,  אבל דווקא אחרי שאיבדה יתרון דו ספרתי היא שוב גילתה את האופי החזק שלה ,  ובעזרת הקהל הדוחף בהיכל חילצה ניצחון יקר מפז .  למרות עוד משחק מגומגם של צ'אק איידסון ואנדרו ויז'נייבסקי ,  הצליחה מכבי תל אביב לברוח ליריבתה ברבע השני בו הריץ אותה דורון פרקינס ליתרון 31:41 ,  אלא שהאיטלקים מחקו את הפיגור בהדרגה ואף בנו יתרון 53:59 ברבע השלישי בו קלעה מכבי 11 נקודות בלבד לעומת 20 של האורחים .
 ברבע האחרון התפוצצה מכבי תל אביב עם לא פחות מ-43 נקודות ,  הודות לאיש הקלאץ' הקבוע שלה ,  אלן אנדרסון ,  שלקח את הקבוצה על הגב עם 24 נקודות ,  ופרט לסדרת המהלכים האישיים שהתרגלנו לראות ממנו הוא תרם גם שני אסיסטים מכריעים שהקפיצו את 11,000 הצהובים ביציעים לשמיים ,  ובעוד שההגנה הצהובה עצרה את סיינה לחלוטין בדקות הסיום ,  נעץ דייויד בלות'נטאל את המסמר האחרון עם שלשה גדולה שמחקה סופית את הפיגור מהמשחק הראשון והציבה את מכבי תל אביב בעמדת זינוק לרבע הגמר עליה לא חלמה בפתיחת שלב הטופ 16 .
 מכבי תל אביב פתחה עם אנדרו ויז'נייבסקי ,  צ'אק איידסון ,  אלן אנדרסון ,  גיא פניני ודיאור פישר .  מנגד עלתה סיינה עם טרל מקנטייר ,  רומיין סאטו ,  דייויד הוקינס ,  בנג'מין אזה ושון סטונרוק .
 בדקות הראשונות קיבלו הצהובים עידוד מהפתיחה הטובה של צ'אק איידסון ואלן אנדרסון ,  שני הברומטרים של הקבוצה שקבעו 0:4 מהיר ,  אבל ההגנה של האורחים לא איפשרה להם לפתח מומנטום עד אמצע הרבע ,  אז הכניס פניני אנרגיות נחוצות למשחק של מכבי תל אביב והריץ אותה ל-8:13 .  דווקא אז הגיעו דקות רעות של איידסון עם שני איבודים רצופים ,  והוקינס נכנס לעניינים מהעבר השני ,  הפך את התוצאה והוביל את סיינה ליתרון 19:21 בסיום הרבע הראשון .
 ברבע השני נעזרה סיינה בקשיחות של סאטו וסטונרוק כדי לטפס ל-23:26 ,  אלא שדורון פרקינס שקם מהספסל שיבש את המשחק האיטי שהתפתח עד אז ,  ועם שש נקודות רצופות קבע 26:29 לצהובים ,  וגרם לפיאנג'יאני להזעיק פסק זמן .  סטפון לאזמה כיכב בהגנה עם ארבע חסימות ומהלך גדול של סל ועבירה שקבע 31:41 לצהובים ,  לפני שסיינה עצרה את המומנטום וירדה להפסקה בפיגור סביר של 43:37 .
 מכבי תל אביב עלתה מנומנמת לרבע השלישי ,  בעיקר הודות לירידה ביכולתו של אנדרסון ,  וסיינה נגסה לאיטה ביתרון הצהוב עד שסאטו איזן ל-47:47 ,  ושלשה של מקינטייר בהתקפת מעבר קבעה 47:50 לסיינה ושלחה את פיני גרשון לרוץ למזכירות ולקחת פסק זמן בניסיון לעצור את המפולת .  דווקא סיינה עלתה חדה יותר אחרי ההפסקה עם שלשה משוגעת של דומרקאנט שקבעה 49:55 לאורחים ,  ורק שלשה נגדית של פרקינס הרגיעה את יושבי ההיכל ,  והרבע הסתיים בתוצאה 54:57 לסיינה .
 ברבע הרביעי נכנס אנדרסון לתפקידו הקבוע כמושיע ,  חזר להתמקד במשחק האחד על אחד המשובח שלו ויחד עם עזרה מדייויד בלות'נטאל שסוף סוף מצא את היד המוכרת שלו מחוץ לקשת ,  חזרו הצהובים להוליך 70:72 חמש דקות לסיום .  מקנטייר שוב השתיק את הקהל עם שלשה שהחזירה את סיינה ליתרון ,  לפני שאנדרסון שוב לחץ על הדוושה עם שתי חדירות אופייניות ואסיסט ענק לפישר שסיים בדאנק מהדהד וקבע 78:83 לצהובים ,  דקה וחצי לסיום .
 אז הגיעה שלשה אופיינית של בלות'נטאל ,  בדיוק ברגע הנכון ,  שנתנה את האות לקריסה של האיטלקים שאיבדו את הראש ואת ההפרש מהמשחק הראשון ,  והפער צמח במהירות בדקה האחרונה עד שויז'נייבסקי קבע 82:97 רגע לפני הבאזר ,  ושלח את הצהובים למדריד עם חיוך גדול .
 קלעו למכבי תל אביב :  אלן אנדרסון 24 נקודות  ( 7 מ-10 מהשדה ,  9 מ-11 מהקו )  ,  צ'אק איידסון 16  ( 3 מ-8 מהשדה ,  5 ריבאונדים ו-4 אסיסטים )  ,  דורון פרקינס 14  ( 5 ריבאונדים ,  4 איבודים )  ,  דייויד בלות'נטאל 13  ( 3 מ-5 לשלוש )  ,  סטפון לאזמה  ( 3 ריבאונדים ,  4 חסימות )  ואנדרו ויז'נייבסקי  ( 4 חטיפות )  11 כל אחד ,  דיאור פישר 6  ( 4 ריבאונדים )  ,  גיא פניני 2  ( 17 דקות )  ,  יניב גרין  ( 2 דקות )  ורביב לימונד  ( דקה )  שיחקו ולא קלעו .
 קלעו בסיינה :  הנרי דומרקאנט 21 נקודות  ( 4 מ-6 לשלוש )  ,  טרל מקנטייר 14  ( 2 מ-7 לשלוש )  ,  רומיין סאטו  ( 5 ריבאונדים )  ובנג'מין אזה 10 כל אחד ,  קשישטוף לברינוביץ' 9 ,  דייויד הוקינס 8 ,  שון סטונרוק  ( 5 ריבאונדים ,  5 אסיסטים )  6 ,  ניקוס זיסיס 4 .
 
מכבי תל אביב ניצחה 82:97 את סיינה
מכבי תל אביב שמטה יתרון דו ספרתי ברבע השני ,  אבל חזרה עם 43 נקודות ברבע הרביעי ,  שהצעידו אותה לניצחון 82:97

