שנת ההזדמנות האחרונה של נתניהו 
אחרי המשבר
 >  >  חזון ,  מנהיגות וכוח פוליטי :  בתקופת המדבר הפוליטי שלו אלה התנאים שהציב בנימין נתניהו להצלחה .  כראש ממשלה ,  יש לנתניהו כוח פוליטי ,  אך היכן החזון שעליו דיבר ?  דווקא בשיא המשבר הכלכלי יכול היה נתניהו להציג חזון כלכלי וחברתי ולהניע את המהלכים למימושו .  הוא לא עשה כן .  2010 היא שנת ההזדמנות האחרונה של נתניהו בקדנציה הנוכחית שלו כראש ממשלה .  ב-20 השנים הראשונות לקיומה רשמה ישראל את אחד מסיפורי הפיתוח המרשימים בהיסטוריה המודרנית ,  אך מאז עברו 40 שנים של דשדוש .  ישראל מצויה בחזית החדשנות ,  אוכלוסייתה היא מהטכנולוגיות בעולם ,  יש לה משאבים ייחודיים שהם מנועי צמיחה רבי כוח והיא לבה של גולה יהודית וישראלית תוססת .  למרות זאת ,  ישראל לא מצליחה לסגור את הפער ברמת החיים בין שכבות אוכלוסייה בהשוואה למדינות המפותחות .  אל לנו להתבשם בהישגינו המרשימים במהלך המשבר הכלכלי - אין בהם די .  בראייה ארוכת טווח ,  אנחנו חייבים לזנק .  מסיבה זו דרוש חזון שאפתני אך בר-השגה :  ליהפך לאחת מ-15 המדינות המפותחות בתוך 15 שנים ,  באמצעות קפיצת מדרגה כלכלית וחברתית ,  שתתבסס על צמיחה מהירה ובת קיימא בשיעור של 3.5% לנפש בממוצע .  מכלול העשייה הנדרש ידוע .  יש לטפל מהשורש במגוון תחומים ,  בכללם החינוך ,  איכות הסביבה ,  השלטון המקומי ונמלי הים והאוויר ;  להגדיל את שיעור ההשתתפות בכוח העבודה ;  לטפח מנועי צמיחה בדמות אנרגיה ירוקה ,  תעשיית מים או ביוטכנולוגיה ;  וחשוב גם למצות את הפוטנציאל הטמון בנכסים הייחודיים של המדינה ,  כמו מערכת הביטחון .  המכנה המשותף לנושאים אלה הוא שהם דורשים מאמץ עקבי של הרשויות בחקיקה ובתקינה ,  בהנחת תשתיות ,  בטיפוח קשרי סחר ובהכשרה של כוח אדם .  חולשת המגזר הציבורי והממשל היא בעיית היסוד של הכלכלה והחברה בישראל .  על פי מדדים בינלאומיים ,  בעוד המגזר הפרטי בישראל הוא מהמתקדמים בעולם ,  המגזר הציבורי הוא בין החלשים בקרב המדינות המפותחות .  ישראל מדשדשת כמעט בכל תחום שמחייב שיתוף פעולה בין זרועות הממשל ,  ברמה הלאומית והמקומית .  אין מדובר רק במעצורים על גלגלי הצמיחה ,  אלא גם בפגיעה קשה וישירה באיכות החיים של האזרחים כתוצאה מרמת השירותים שהם מקבלים .  השותפים של נתניהו לדרך אינם כוס התה של ראש הממשלה :  מפלגת קדימה היא שותפה הכרחית לשינוי שיטת הממשל ,  שתביא לגיבוש קולאליציות יציבות יותר וההסתדרות היא שותפה הכרחית לרפורמה במגזר הציבורי ,  שתחזק את יכולת הממשלה לעצב חזון ולפעול למימושו .  מנהיגותם של יו"ר האופוזיציה ,  יו"ר ההסתדרות ויו"ר התאחדות התעשיינים חשובה למימוש החזון לא פחות מזו של ראש הממשלה או של שר האוצר .  בשנה שעברה נוצרה הזדמנות ייחודית להניח את התשתית לקפיצת המדרגה .  היה זה השילוב הנדיר בין תחילת פעולתה של הכנסת ופתיחתו של חלון יציבות פוליטי בן שנתיים לפני שחיקת הכוח של סוף הקדנציה ;  מוראות המשבר הכלכלי העולמי ,  שיצרו פתיחות יוצאת דופן לשינויים ;  וכינונו של השולחן העגול בין הממשלה ,  העובדים והמעסיקים על בסיס מערכת היחסים בין נשיא התאחדות התעשיינים ,  שרגא ברוש ,  ליו"ר ההסתדרות ,  עופר עיני .  למרבה הצער ,  ההזדמנות הוחמצה .  אלא שעוד לא נאמרה המלה האחרונה בקדנציה הנוכחית :  הכוח הפוליטי קיים ,  וכעת יש להציב יעד לאומי ברור ,  לרתום את החברה הישראלית להשגתו ולפעול לשם כך בנחישות ובאומץ .  אחרת ,  ניאלץ לחכות לכנסת הבאה .  הכותב הוא המייסד והמנכ"ל של מכון ראות לחשיבה אסטרטגית

שנת ההזדמנות האחרונה של נתניהו 
אחרי המשבר

