טורניר המכללות :  באטלר העיפה את סירקיוז
הכתומים הצטרפו למודחות הביג איסט בפתיחת שלב הסוויט סיקסטין ,  קנזס סטייט ניצחה את קסבייר אחרי שתי הארכות
אחרי ארבעה ימי מנוחה חזרו אלינו הלילה  ( בין חמישי לשישי )  משחקי טורניר המכללות עם פתיחת שלב הסוויט סיקסטין ,  ועימו קיבלנו את מנת הטירוף הקבועה של מרץ ,  עם נפילתה המדהימה של סירקיוז אחרי הפסד לבאטלר ,  המותחן הלא נגמר בסיומו עלתה קנזס סטייט על חשבון קסבייר רק אחרי שתי הארכות ,  הקשיים של קנטאקי מול הסינדרלה מקורנל שבכל זאת הסתיימו בניצחון מוחץ לכחולים ,  והדחתה של וושינגטון המפתיעה על ידי ווסט וירג'יניה .
 בלילה שבין שישי לשבת ייערכו ארבע המשחקים הנותרים בשלב הסוויט סיקסטין - אוהיו סטייט נגד טנסי  ( 2:10,שידור ישיר ב-METV )  ,  ביילור נגד סיינט מרי  ( 2:30 )  ,  מישיגן סטייט נגד צפון איווה  ( 4:40 ,  שידור ישיר ב-ESPN )  ודיוק נגד פרדו  ( 5:00 )  .
 הסנסציה של הלילה הגיעה מאזור המערב ,  שם סיימה סירקיוז  ( 1 )  את דרכה אחרי הפסד 63:59 לבאטלר  ( 5 )  .  הבולדוגס אומנם התייצבו לטורניר עם רצף של 20 ניצחונות רצופים ,  אך רובו הושג מול יריבות מחטיבת ההורייזון ליג החלשה ,  ושחקניו של ג'ים בייהם לא היו אמורים להסתבך מול למרות שאריזה אונואקו הפצוע נעדר פעם נוספת .  אבל באטלר היעילה ברחה ליתרון דו ספרתי כבר במחצית השנייה ,  ולא נבהלה גם מקאמבק מאוחר של הכתומים ,  שהפכו את התוצאה והוליכו 50:54 ,  בדרך למהפך משלהם ברגעי הקלאץ' שהציב את המכללה הקטנה מאינדיאנה במרחק של ניצחון אחד מהפיינל פור ,  שכזכור ייערך השנה באינדיאנפוליס .  גורדון היוורד הוביל את המנצחים עם 17 נקודות ,  ווס ג'ונסון קלע 17 לסירקיוז .
 מי שתנסה כעת לעצור את הדהירה של באטלר היא קנזס סטייט  ( 2 )  ,  שהצליחה לחלוף על פני קסבייר  ( 6 )  רק אחרי שתי הארכות עם 96:101 דרמטי .  המוסקיטרים סגרו פיגור של 15 נקודות וכפו הארכה הודות לשלוש זריקות עונשין מוצלחות של טרל הולווי חמש שניות לסיום ,  וחמקו מהפסד גם בהארכה הראשונה הודות לשלשה ענקית של ג'ורדן קרופורד ,  אבל בהארכה השנייה נטל ג'ייקוב פולן ,  האיש והזקן ,  את הפיקוד ,  סיים עם 28 נקודות והוביל את הווילדקאטס להופעה ראשונה בעלית אייט מאז 1988 .
 באזור המזרח שמרה קנטאקי  ( 1 )  על כבודן של המדורגות ראשונות אחרי הדחתן של סירקיוז וקנזס ,  עם 45:62 על קורנל  ( 10 )  ,  אבל למרות הפער הנוח בסיום גם היא נאלצה להזיע לא מעט בדרך למקום בין שמונה האחרונות .  הסינדרלה באדום ,  שכבר העיפה את וויסקונסין וטמפל ,  זינקה ליתרון של 2:10 ,  ולמרות שג'ון וול וחבריו התעשתו ובנו יתרון של 17 נקודות במחצית השנייה קורנל העיקשת נשארה בתמונה עד הדקות האחרונות ,  לפני ששלשה של אריק בלדסו שלוש דקות לסיום החזירה את הכחולים לפער דו ספרתי וקטעה את החלום של קורנל .  דמרכוס קאזינס הוביל את קנטאקי עם 16 נקודות ,  וול הסתפק ב-8 בלבד והוסיף 8 אסיסטים ו-7 ריבאונדים .
 המשוכה הבאה של קואץ' קאל ולהקתו תהיה ווסט וירג'יניה  ( 2 )  ,  שנמנעה מהסתבכויות מיותרות עם 56:69 חלק על וושינגטון  ( 11 )  .  אלופת טורניר הביג איסט נותרה הנציגה היחידה של החטיבה המפוארת בריקוד הגדול הודות אחרי שפתחה מבערים בתחילת המחצית השנייה מול ההאסקיז המותשים ,  שסבלו מבעיית עבירות של כוכביהם איזיאה תומאס וקווינסי פונדקסטר .  קווין ג'ונס הוליך את המאונטנירס ,  ששלטו באופן מוחלט מתחת לסלים עם יתרון 29:49 בריבאונדים ,  עם 18 נקודות .
 
טורניר המכללות :  באטלר העיפה את סירקיוז
הכתומים הצטרפו למודחות הביג איסט בפתיחת שלב הסוויט סיקסטין ,  קנזס סטייט ניצחה את קסבייר אחרי שתי הארכות

