שלטון מקומי ,  שחיתות ארצית 
שני מחקרים שנערכו באחרונה מצביעים על עלייה בהיקף השחיתות ברשויות המקומיות .  במרכז השלטון המקומי דוחים את הטענות - אך במקביל עמלים על קוד אתי לראשי הרשויות .  הציבור ,  כמו תמיד ,  שותק
 >  >  ברוך נוי בסך הכל רצה כביש גישה לביתו בעכו .  אבל אחרי שהעירייה סללה עבורו כביש ,  הסיפור הסתבך והקריירה הפוליטית שלו חוסלה .  השנה היתה 1952 ונוי היה ראש העיר הראשון של עכו .  הביקורת הציבורית בעקבות המעשה הביאה להשעייתו בשל שימוש לא ראוי בכספי העירייה .  הסיבה להשעייתו של נוי מתפקידו מעוררת גיחוך כשנזכרים בפרשיות השחיתות שהתגלו בשנים האחרונות במגזר הציבורי .  השבוע עצרה המשטרה את ראש עיריית בת ים שלמה לחיאני לחקירה ,  בטענה שהשתמש בעירייה להשגת רווח כספי לו ולבני משפחתו ולכסות חובות שצבר קודם לכניסתו לתפקיד .  ללחיאני מיוחסות עבירות שונות בהן גניבה בידי עובד ציבור ,  מרמה והפרת אמונים ,  עבירות על חוק הלבנת הון ,  קבלת דבר במרמה ועבירות נוספות בתחום התכנון והבנייה .  לחיאני הוא לא איש הציבור היחידי שחקירתו הניבה השבוע התפתחויות דרמטיות :  סגן ראש עיריית תל אביב לשעבר ,  נתן וולך ,  הורשע בעסקת טיעון ,  המשטרה חקרה את ראש מועצת גלבוע דני עטר ובכירים נוספים ,  ומועצת לכיש פוזרה בעקבות אי סדרים בבחירות  ( ראו מסגרת )  . " בשלטון המקומי יש בעיה רצינית של שחיתות ",  אומר ד"ר דורון נבות מבית הספר למדעי המדינה באוניברסיטת חיפה . " זה התחום שבו קיימים הכי הרבה דפוסי שחיתות ".  המספרים מדברים בעד עצמם :  לפי נתונים שאסף נבות ומתפרסמים כאן לראשונה ,  בין 2006 ל-2008 ,  טופלו ביחידה הארצית לחקירות הונאה 298 פרשות הנוגעות לנבחרי ציבור .  248 מהן  ( כ-83% )  עסקו בראשי רשויות מקומיות ו-19 נוספות בסגניהם .  זאת לעומת 31 חקירות נגד ראשי ממשלה ,  שרים או חברי כנסת .  65 ראשי רשויות נחקרו באזהרה ,  לעומת 12 ראשי ממשלה ,  שרים וח"כים .  נתונים אלה ,  שיופיעו במאמר שכתב נבות עם פרופ' מרדכי קרמניצר במכון הישראלי לדמוקרטיה ,  מצטרפים למחקר נוסף בתחום שערך ד"ר אסף מצקין מבית הספר לממשל וחברה במכללת בית ברל .  מצקין קובע במחקרו כי הרשויות המקומיות הן הגופים המושחתים ביותר בישראל . " בעיית השחיתות ברשויות המקומיות נהפכת לגרועה יותר באופן עקבי כל הזמן ",  אומר מצקין ,  שיפרסם את מסקנותיו בספר  " קרוב מדי לקצה - סיפורה של השחיתות הישראלית ".  מהמחקר ,  שבו סקר מצקין כתבות שהתפרסמו בין 1950 ל-2000 בעיתונות  ( "ידיעות אחרונות ")  ,  עולה כי מספר הפרסומים שעסקו בשחיתות ברשויות המקומיות עלו בהרבה על מספר הפרסומים שעסקו בח"כים ובממשלה - 111 ברשויות המקומיות לעומת 53 בכנסת ובממשלה .  מאז שנות ה-90 ,  לפי המחקר ,  עלו מקרי השחיתות ברשויות המקומיות שדווחו בעיתונות באופן דרמטי - 47 ברשויות המקומיות לעומת 29 בכנסת ובממשלה - והגדילו את הפער מול דיווחים על שחיתויות של שרים וח"כים .  עוצמה בלי פיקוח  " בשביל לרוץ לראשות עיר צריך הרבה מאוד כסף ",  מסביר חמי דורון ,  לשעבר ח"כ מטעם מפלגת שינוי ששימש גם חבר מועצת ראשון לציון . " אם אתה לא עשיר ואין לך מפלגה שמממנת אותך ,  צריך לקבל תרומות מבעלי עסקים ,  קבלנים וסוחרים .  השיטה כל כך עקומה שחייבים להסתמך על בעלי ההון וברגע שאתה עושה את זה - אתה חייב להם .  אף ראש רשות לא יכול להגיד שהוא לא משלם להם חזרה בצורה כזו או אחרת ".  לדברי דורון , " החקיקה יצרה מצב שבו למועצת העיר אין למעשה כמעט כל השפעה על הניהול השוטף של הרשות .  כמעט כל הסמכות מרוכזת אצל ראש העיר ,  ולכן קל להתפתות לעשות דברים שהדעת אינה סובלת ".  גם מבקר המדינה ,  מיכה לינדנשטראוס ,  הודה באחרונה בראיון ל"ישראל היום "  כי  " אחד ממוקדי השחיתות העיקריים הוא השלטון המקומי - הרשויות המקומיות והמועצות האזוריות - שאמצעי הפיקוח עליהן כיום אינם תמיד מוצלחים ".  לינדנשטראוס מפרסם בקביעות דו"חות ביקורת בשלטון המקומי בהם הוא מצביע על ליקויים שחלקם הופכים מאוחר יותר לחקירות משטרה .  אך למרות הביקורת ,  לינדנשטראוס מגלה באופן קבוע שליקויים מסוימים ממשיכים לחזור על עצמם ,  גם באותה רשות שבה כבר התגלו .  הסיבות למצבן העגום של הרשויות ,  לפי נבות ,  דומות במדינות רבות בעולם : " יש לראשי הרשויות עוצמה רבה ואין עליהם את מנגנוני הפיקוח והבקרה שיש בדרג הארצי .  אין הפרדת רשויות ,  אין תקשורת ביקורתית ,  מועצת הרשות היא גוף חלש ושומרי הסף המוסדיים לא נהנים מאותה מידת עצמאות שיש לעמיתיהם במישור הארצי ".  נבות ומצקין מאשימים גם את הציבור במעורבות נמוכה . " אנשים רוצים שהחינוך יהיה טוב ,  שתהיה להם חנייה ויפנו להם את האשפה ",  אומר מצקין . " אם ראש הרשות מספק את זה - כנראה שלתושב זה לא משנה איך זה נעשה .  אנשים עוברים על מקרים כאלה בשתיקה כי אין תועלת מיידית בהשגת טוהר מידות .  במעשי שחיתות יש שני צדדים שנהנים - וצד שלישי שנפגע .  חלק מהבעיה היא שהתושבים אפילו לא יודעים שהם נפגעו .  למעשים אלה יש תג מחיר והוא עולה ביוקר לציבור ".   " התקשורת אשמה"שלא במפתיע ,  מחצית מהציבור בישראל חושב שהרשויות המקומיות נהפכו למוקדי שחיתות - כך לפי מחקר שפורסם בשנה שעברה על ידי בית הספר לממשל ולמדיניות באוניברסיטת תל אביב .  במחקר טענו 51% מהנשאלים כי רבים או כמעט כולם ברשויות ובמועצות המקומיות מעורבים בשחיתות ,  לעומת 13.6% בלבד שטענו כי לא מדובר בתופעה נפוצה .  לפי סקר אחר ,  שערך מכון טלסקר עבור מכללת בית ברל ,  דורגו הרשויות המקומיות יחד עם הממשלה כמוסדות בהם השחיתות נפוצה ביותר במגזר הציבורי ,  בציון של 3.8 מתוך 5 .  במרכז השלטון המקומי דוחים את הטענות .  במרכז טוענים כי בישראל פועלים יותר מ-250 ראשי רשויות ,  ורק בודדים מתוכם הורשעו .  ואכן ,  בעשור האחרון הואשעו פי שניים יותר שרים וסגני שרים מאשר ראשי רשויות וסגנים . " הטענות נגד הרשויות המקומיות לא מסתדרות עם המציאות בשטח ",  אומרת היועצת המשפטית למרכז ,  עו"ד נועה בן אריה . " הרבה תלונות שמוגשות נגד ראשי ערים מסתיימות בלא כלום ".  האשמים בדעה הציבורית ,  לפי המרכז ,  הם בעיקר אנשי התקשורת . " גורמים בתקשורת מנסים להדביק לראשי הרשויות תדמית שלילית ועושים זאת תוך הכללה שקרית ומקוממת ",  אומרת דוברת השלטון המקומי לינדה ששון . " הדבר נובע מתוך סוג של ציניות שהולכת ומתגברת במקומותינו ולא מתוך חתירה לאמת .  לעתים קרובות נזרקות לחלל האוויר כותרות שקריות כנגד ראשי הרשויות ומוגשות מאות תלונות ,  הנהפכות לעתים גם לחקירות משטרה מתוקשרות ".  לדברי בן אריה ,  מרבית התלונות נגד ראשי הערים מוגשות על ידי מתחריו או חברים באופוזיציה : " בהרבה תלונות המגיש כלל לא מכיר את מערכת הדינים המסועפת של השלטון המקומי ,  מה גבולות המותר והאסור ".  הפתרון - קוד אתי למרות כל זאת ,  גם במרכז מודעים לבעיה ובשנה האחרונה שקדו על הכנת קוד אתי ייחודי לראשי ערים ונבחרי ציבור ברשויות המקומיות .  הקוד נערך בשיתוף המכון לאתיקה בירושלים .  זאת ,  לדברי בן אריה ,  מתוך הצורך להבהיר התנהגות ראויה בנושאים בהם אין הוראה מפורשת של חקיקה .  הקוד ,  שהוגש באחרונה לבחינת ראשי הרשויות וצפוי לחייב אותם כבר בשנה הבאה ,  מכיל סעיפים רבים .  חלקם אוסרים על ראשי הרשויות לעסוק בעיסוק נוסף ולקבל החלטות תוך ניגוד עניינים ;  אחרים מורים להם להתלבש בהתאם למעמדם .  בכמה סעיפים עדיין לא הוחלט כיצד על ראש העיר לנהוג ,  כמו בתופעה אחת שחוזרת על עצמה בחקירות המשטרה :  מינויים של גורמים שסייעו לבחירת ראש העיר .  בעניין זה האפשרויות שנבחנות נעות בין הימנעות של ראש העיר מהצבעה בעניין לבין מעורבות תוך הודעה על היותו בעל עניין במינוי .  למרות הכוונות הטובות והאופטימיות ,  לא כולם מסכימים כי הקוד יפתור את בעיית השחיתות . " קוד אתי הוא יפה במצבים שאדם רוצה לפעול כמו שצריך ולא יודע בדיוק איך ",  אומר נבות . " בשלטון המקומי ,  על פי רוב ,  לא מדובר בבעיה זו .  קוד אתי לא יכול להתמודד עם בעיות שקשורות למבנה ,  לחלוקת הסמכות וגם לצערי לאיכות האנשים בחלק מהרשויות ".  דורון פסימי עוד יותר . " נו באמת ,  זו בדיחה ",  אמר בתגובה . " יש אתיקה שנובעת מהפנימיות של האדם ,  מהצורך הבסיסי לפוליטיקה נקייה .  קוד אתי יעזור כאן כמו כוסות רוח למת ".  רחובות :  היסטוריה פלילית  >  >  כמה חודשים לפני הרשעתו עוד כיהן שמואל רכטמן כראש עיריית רחובות .  רכטמן ,  ראש העיר בין 1969 ל-1978 ,  שהורשע ב-1979 בפרשת שוחד כשהיה ח"כ מטעם הליכוד ונידון לשלוש שנות מאסר ,  היה הח"כ הראשון שהורשע תוך כדי כהונתו .  למרות הרשעתו ,  ב-1988 נקרא אזור התעשייה בעיר על שמו .  כ-20 שנה לאחר מכן ,  ביולי 2009 ,  דחה בית המשפט המחוזי בפתח תקווה את ערעורו שוקי פורר ,  גם הוא ראש עיריית רחובות לשעבר .  גזר הדין קבע כי יש בעבירות שביצע קלון וכי עליו לסיים את תפקידו .  נגד פורר הוגש כתב אישום ב-2008 בטענה כי העירייה העבירה לקבלן בעיר עבודות ללא מכרז ,  לאחר שכיסה חוב של כ-100 אלף שקל של פורר ,  שנוצר במערכת הבחירות לעירייה ב-1998 .  פורר הורשע בעבירת הפרת אמונים ונגזרו עליו עבודות שירות ,  מאסר על תנאי לחמישה חודשים וקנס בסך 75 אלף שקל .  תל אביב :  הפרשה שהפילה את מלך החניונים  >  >  ביולי 2008 ,  לאחר ארבע שנות חקירה ,  הוגשו עשרה כתבי אישום בפרשה שבמרכזה ניצב ראובן גרוס ,  מי שכונה  " מלך החניונים ".  רוב כתבי האישום הוגשו נגד עובדי החברה העירונית של תל אביב ,  אחוזת החוף .  לפי כתב האישום ,  גרוס זכה במכרזי חניונים בעיר לאחר ששיחד בכירים בחברה .  גם נגד גרוס הוגש כתב אישום ,  אך הוא נפטר לפני שהחל הליך שמיעת העדויות בתיק .  השבוע הורשע בעסקת טיעון סגן ראש עיריית תל אביב לשעבר ,  נתן וולך ,  בפרשה שסופחה לפרשת החניונים לאחר שהודה בעסקה כי הכניס במרמה לישראל צעירה מולדבית בשם עיריית תל אביב בעבור גרוס .  ראשון לציון :  ראש העיר הורשע והמשיך בתפקיד  >  >  מאיר ניצן כיהן בתפקיד ראש עיריית ראשון לציון במשך 25 שנים ,  עד לבחירות 2008 ,  למרות שהורשע בעבירה של מרמה והפרת אמונים ב-1994 .  ניצן הורשע לאחר ששכר שירותי ייעוץ ופרסום ושירותי תזמורת לעירייה ללא מכרז .  בית המשפט לא מצא קלון בעבירה ,  ולכן ניצן המשיך לכהן בתפקיד .  היועץ המשפטי לממשלה באותה שנה ,  מיכאל בן יאיר ,  שקל לערער על ההחלטה שלא להטיל קלון על העבירה - אך החליט שלא לעשות זאת .  בן יאיר אמר אז כי פסק הדין של ניצן הוא הישג של מערכת אכיפת החוק בהתוויית נורמות התנהגות חדות וברורות .  נהריה :  ראש העיר סידר ג'ובים למתחרים תמורת תמיכה  >  >  ראש עיריית נהריה לשעבר ,  רון פרומר ,  הורשע בסוף 2008 יחד עם סגנו לשעבר דני הירש בחתימה על הסכמים לא חוקיים ואי פרסומם .  על השניים נגזרו 20 חודשי מאסר על תנאי וקנס של 35 אלף שקל ;  על פרומר ,  שפרש ממועצת העיר כאשר הורשע ,  לא הוטל קלון .  לפי כתב האישום ,  במערכת הבחירות של 2003 שבה ניצח פרומר ,  לשעבר קצין בשייטת ,  הוא שיחד את מתנגדיו ,  בהם הירש ,  כאשר הבטיח להם תפקידים בעירייה בעבור תמיכה בו .  חדרה :  ראש העיר בילה מאחורי הסורגים  >  >  ראש עיריית חדרה לשעבר ,  ישראל סדן ,  הורשע בסוף 2005 בעבירות שוחד ונגזרו עליו שמונה חודשי מאסר בפועל ,  שבעה חודשי מאסר על תנאי וקנס של 60 אלף שקל .  סדן שוחרר ממאסר לאחר ארבעה חודשים .  סדן הורשע לאחר שב-2003 הציע טובות הנאה לחברי מועצת העיר בתנאי שיעברו לקואליציה שהרכיב עם בחירתו לתפקיד .  סדן הועמד לדין יחד עם שני סגניו ,  אריה גמליאל ואברהם בלדב ,  שעברו לסיעתו תמורת שוחד מכספי העירייה .  עם הגשת כתב האישום ב-2005 התפטר סדן ,  וסגנו חיים אביטן תפס את מקומו .  חשדות גם בגלבוע ובלכיש  >  >  היריעה קצרה מלסקור את כל פרשיות השחיתות בשלטון המקומי .  רק השבוע פשטו חוקרי יאח"ה על בניין המועצה האזורית גלבוע וחקרו את ראש המועצה ,  דני עטר ,  יחד עם שלושה בכירים נוספים .  לפי הערכות ,  החקירה נבעה מאי סדרים בניהול מערך ההסעים .  בבחירות שנערכו למועצת לכיש בינואר 2009 זכה דני מורבייה בקדנציה שנייה .  החודש הדיח אותו בית המשפט המחוזי בבאר שבע בטענה שזכה בבחירות באמצעי פסול .  ראש עיריית קרית שמונה לשעבר חיים ברביבאי הורשע באפריל 2008 בשלוש עבירות של קבלת שוחד ,  בעשר עבירות של מרמה והפרת אמונים ,  וברישום כוזב במסמכי תאגיד .  נגזרו עליו שנת מאסר על תנאי וקנס של 250 אלף שקל .  ראש עיריית צפת לשעבר עודד המאירי הורשע ב-2008 בקבלת שוחד ,  מרמה והפרת אמונים .  על המאירי נגזרו ששה חודשי עבודות שירות ,  שמונה חודשים על תנאי וקנס בסך 20 אלף שקל .
 
שלטון מקומי ,  שחיתות ארצית 
שני מחקרים שנערכו באחרונה מצביעים על עלייה בהיקף השחיתות ברשויות המקומיות .  במרכז השלטון המקומי דוחים את הטענות - אך במקביל עמלים על קוד אתי לראשי הרשויות .  הציבור ,  כמו תמיד ,  שותק

