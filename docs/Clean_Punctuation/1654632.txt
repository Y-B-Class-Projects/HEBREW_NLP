אמה של מיטל :  הדורס ישוב הביתה ,  בתי לא
אמה של מיטל אהרונסון הגיבה על שליחת שי סימון ל-20 שנה בכלא בשל דריסת בתה .  לדבריה ,  העונש אינו מספיק חמור ,  כי בשלב כלשהו סימון ישוב למשפחתו ולביתו .  השופט : " מי ייתן וגזר הדין ישמש גלעד על קברה הרענן של מיטל "
  ( צילום :  עוז מרון ,  עריכה :  גדי וינסטוק ,  קריינות :  אילן שניג ) 
ליאורה אהרונסון ,  אמה של מיטל שנהרגה בתאונת  " פגע וברח "  לפני כשנה וחצי בתל אביב ,  אמרה היום  ( חמישי )  בתגובה לגזר הדין שניתן לשי סימון ולשלום ימיני כי הגיעה העת ששופטים יחמירו את הענישה במקרים מסוג זה . " העונש אינו חמור ,  באיזשהו שלב הוא יחזור למשפחה שלו ולביתו ,  הבת שלי כבר לא תחזור .  הבן אדם הזה בחר בדרך בה בחר ,  לבת שלי לא היתה אפשרות בחירה ",  אמרה .  
בית המשפט המחוזי בתל אביב גזר עשרים שנות מאסר על שי סימון בגין הריגתה של מיטל אהרונסון ופציעתה והפקרתה של חברתה מלי יזדי בתאונה שאירעה לפני כשנה וחצי במרכז ת"א .  כמו כן ,  חמש שנות מאסר נגזרו על שלום ימיני בגין הפקרת אהרונסון וחברתה . 
" אנחנו לא שמחים שאנשים הולכים לכלא אבל מעריכים את בית המשפט שהתייחס לעובדה שחייה של מיטל נקטלו ולפזיזות שבה נהרגו אנשים בלי שום ערך לחיים ",  אמרה אהרונסון .  היא הוסיפה כי אם יהיה ערעור בנושא היא תהיה נוכחת בבית המשפט : " כל עניין שנוגע לביתי  אהיה שם .  זה הדבר האחרון שיש לי לעשות למען בתי ". 
מלי יזדי ,  שנפצעה באורח קשה בתאונה אמרה לאחר הקראת גזר הדין כי  " השופט עשה את עבודתו ,  והגיע הזמן ששופטים במדינה לא יפחדו מאף אחד ,  ויתנו את העונשים הראויים .  כך אולי בסוף יבינו שזאת מדינת חוק ,  ואנשים ילמדו שלא לנהוג שיכורים .  כך ,  אולי מותה של מיטל לא יהיה לשווא .  יזדי הוסיפה בצער כי  " היום זו כמו סגירת מעגל - האסימון נפל והכובד פתאום הרבה יותר גדול .  אני מתגעגעת אל מיטל ואוהבת אותה ".  
" מטרת גזר הדין איננה לנקום בנאשמים ,  אולם אין להתעלם מהפנייה הנרגשת של משפחתה של מיטל ",  ציין השופט גורפינקל בגזר הדין . " כל עונש שנגזר לא ירפא את עצמותיה השבורות של מלי ולא יחזיר לחיים את מיטל .  יחד עם זאת ,  יש בגזר הדין כדי לבטא את הערך שבית המשפט נותן לחיי אדם ,  ושלמות גופו ומי ייתן וכתוצאה מגזר דין זה תיחסך ולו תאונה אחת ,  יהיה בכך משום מסר חשוב לציבור הנהגים ".  
השופט המשיך וכתב ,  כי  " גזר דין חמור ככל שיהיה לא יהיה בו כדי לנחם את משפחתה של מיטל ,  אולם אם יהיה בכך לחסוך חיים כי אז קורבנה של מיטל לא היה לשווא .  מי ייתן וגזר הדין ישמש גלעד על קברה הרענן של מיטל ז"ל ויביא מעט מזור לנשמותיהם של בני המשפחה הפגועים ויביא נחמה כלשהי למכאוביה של מלי יזדי ". 
בחודש שעבר הרשיע בית המשפט המחוזי בת"א את סימון בהריגתה של אהרונסון בת ה-27 ,  ובפציעת מלי יזדי חברתה באורח קשה בתאונה .  השניים ניסו להתחמק מחקירת שוטרת בנמל ת"א ונסעו במהירות גבוהה במכונית השייכת לחברם לעבר כיכר רבין ,  שם פגעו בבנות .
 
אמה של מיטל :  הדורס ישוב הביתה ,  בתי לא
אמה של מיטל אהרונסון הגיבה על שליחת שי סימון ל-20 שנה בכלא בשל דריסת בתה .  לדבריה ,  העונש אינו מספיק חמור ,  כי בשלב כלשהו סימון ישוב למשפחתו ולביתו .  השופט : " מי ייתן וגזר הדין ישמש גלעד על קברה הרענן של מיטל "
 
