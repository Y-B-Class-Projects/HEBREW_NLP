מה קרה לנו ?  נהיינו סביון
ברשת החברתית הזמינו אותי להצטרף לקבוצה  " גם לי נמאס שפורצים לי לבית ".  מחקתי את ההצעה ,  אני הרי גרה בהתנחלות .  הבתים אצלנו פתוחים .  לרוב המשפחות אין מושג איפה המפתח .  רבים מחבריי משאירים את מפתחות המכונית בסוויץ' - כך הכי קל למצוא אותם .  בטלמון וילות אדומות גג ,  גינות מטופחות ,  אבל אף לא אחת מ ? 250 המשפחות חשבה אי פעם להתקין אזעקה .  המדרכות עמוסות אופניים ,  לא קשורים .  מי ייקח אותם ?  ואם הגיע עד הנה ,  לא ייקח אופניים אלא נפש אדם .
 לא ינום ולא יישן שומר ישראל ,  ואנו ישנים בשקט :  צה"ל על הצירים ,  חברת השמירה על השביל ההיקפי ,  התושבים בתורנות ב ? ש"ג ,  מתנדבי כיתת הכוננות בהיכון ,  מצלמות במעגל סגור ,  התרעות שב"כ ,  אמצעים אלקטרוניים .  על חומותייך הפקדתי שומרים ,  אבל שם המשחק הוא הגנה על החיים ,  לא על הרכוש .  גנב מן החוץ יתקשה לחדור את מערכות האבטחה .  גנב מבפנים ,  מה פתאום .  בדף המידע שלנו מתפרסמת מדי פעם מודעה :  נמצא שטר כסף ליד המרפאה ,  המאבד מוזמן לקבלו .
 והנה נפל דבר :  פרצו לבית של וייספיש ולקחו את נעלי הספורט של הילדים ,  מחשב נייד וארנקים .  פרצו ,  כמובן ,  זו לא הגדרה מדויקת .  הם הזיזו את דלת הזכוכית המקשרת בין הסלון לגינה ,  אספו את הדרוש להם והקפידו לסגור את הדלת אחריהם .  יממה אחר כך נכנסו אורחים ליליים לבית של משפחת אורון ,  דרך הדלת הראשית .  חיטטו בארונות המטבח ,  טיילו בין החדרים ולקחו טלפונים סלולריים שהיו מונחים למראשותיהם של נוחרי הבית .  בבית הבא ,  שבו נם בשלווה אחד מרכזי הביטחון של האזור ,  הם נכנסו דרך דלת המטבח ,  לקחו תיקים ומעילים והשאירו אחריהם סדר מופתי .  מישהו הבין את הפוטנציאל הטמון בהתנחלות ההררית המרוחקת :  עולה יותר דלק להגיע ,  אבל לא צריך להסתבך עם צילינדרים .
 היישוב כמרקחה .  מישהי תלתה מודעה הומוריסטית בלוח המודעות : " התינוק שלנו מתעורר מכל רחש .  אנחנו מוכנים להשכיר אותו על בסיס לילי .  אפשר לשים אותו בסלון ולסמוך על האזעקות שלו שירתיעו כל גנב ".  הפורום גדוש בהמלצות :  כדאי לנעול את הדלת ,  צריך לבדוק שהחלונות בכל הבית נסגרים !  מישהו הלך מאוד רחוק ופירט מחירים של פרוז'קטורים ,  של מנעולים ושל גלאי נפח .  גלאי נפח !  במכולת כולם נסערים :  לך תדע כמה עולה לתקן את דלת ההזזה ,  אולי צריך מארבים בלילות .  מה קרה לנו ,  נהיינו סביון .
 20 שנה אני חיה בטלמון ,  אמרה לי חברה ,  וזו הפעם הראשונה שאני חשה שהדרך אל היישוב בטוחה יותר מהשהייה בו .  אחרת אמרה :  גידלתי ארבעה ילדים שהסתובבו בחוץ לבד בכל שעה ביממה ,  ועכשיו אני תוהה אם מותר לי לתת לחמישית לחזור לבד הביתה מבני עקיבא .  חיינו בעריסה סגורה ומנחמת ,  ומישהו פקע את קרום הבועה .
 גלי הלם שוטפים את השבילים :  מי ערב לנו שהגנב הוא יהודי טוב ?  אולי מדובר בבן דוד שזקוק להכנסה וישמח על הדרך לעשות שירות לחמאס ?  ואולי הפורצים נשארו במקום מסתור וייצאו ממנו במהלך היום לשחר לטרף ?  ואולי תוך כדי הפריצות מילכדו את הגנים ?  הילדים חרדים ,  האמהות מפחדות .  אני ישנה עם פומפה ליד המיטה ,  ובעלי עם האקדח .  הצלחנו למצוא את המפתחות של הבית ,  משום מה בתוך ארגז התחפושות .  עכשיו אנחנו צריכים להתרגל לנעול .  

מה קרה לנו ?  נהיינו סביון
nan
