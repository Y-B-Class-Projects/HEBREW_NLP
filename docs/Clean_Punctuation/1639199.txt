טבע קרובה לרכישת רציופארם
לאחר שחברת פייזר נשרה מהמכרז ,  ענקית התרופות טבע קרובה מתמיד לרכישת רציופארם ,  החברה הגנרית השנייה בגודלה בגרמניה
המכרז למכירת רציופארם ,  החברה הגנרית השנייה בגודלה בגרמניה ,  יגיע מחר לישורת האחרונה בהתמודדות ישירה בין טבע לשותפות שבין אקטוויס האיסלנדית לקרן ההשקעות הפרטית השבדית - EQT כך מעריכים בשוק ההון .  לפי הערכות ,  פייזר שהיתה בין שלוש המועמדות המובילות לרכישת רציופארם ,  נשרה מהמכרז .  ההצעות לרכישת החברה הגרמנית נעו בשלביו המאוחרים של המכרז בין 2.5 ל-3.0 מיליארד יורו .  
רכישת רציופארם תבסס את מעמדה של טבע כחברה הגנרית הגדולה באירופה ,  מעמד שאותו ביססה בארה"ב ברכישות של איווקס ובאר בסכום מצטבר של 14.6 מיליארד דולר ב-2006 וב-2008 .  טבע נזהרה עד כה מביצוע רכישות ישירות בגרמניה ,  ובמאי 2007 ויתרה על רכישת Merck Kgaa לטובת מתחרתה מיילן ,  מכיוון שהעריכה כי המחיר - 6.4 מיליארד דולר - מוגזם ,  ואכן מיילן התקשתה להטמיע את הרכישה ,  ומנייתה לא התאוששה מהעסקה במשך זמן רב .  
רציופארם היא חברה פרטית ,  הנמצאת בבעלות VEM ,  חברת ההשקעות הפרטית של משפחת מרקל .  VEM נקלעה לחובות של 5 מיליארד יורו ,  לאחר שאב המשפחה אדולף מרקל הסתבך בהימור כושל על ירידת מחירה של מניית פולקסוואגן והתאבד בינואר 2009 .  משפחת מרקל מוכרת את רציופארם כדי להקטין את חובותיה לבנקים המממנים קומרצבנק ו-RBS .  במסגרת מהלכי המימוש והפחתת החוב מכרה שלשום משפחת מרקל את הבעלות בחברת התרופות השווייצית Mepha לספלון תמורת 588 מיליון דולר .  
רציופארם משווקת 750 תרופות מרשם ו-50 תרופות ללא מרשם רופא ב-34 מדינות .  מנכ"ל החברה העריך כי החברה תסיים את 2009 עם מכירות של 1.6 מיליארד יורו ורווח תפעולי תזרימי  ( Ebitda )  של 190 מיליון יורו .  השוק הגרמני סיפק לחברה 50% ממכירותיה ,  וכמו כן לחברה יש נוכחות חזקה בשוק הקנדי ,  בשוק הצרפתי ,  בהולנד בסקנדינביה ובסלובקיה .  
רכישת רציופארם תהפוך את טבע לחברה המובילה בגרמניה ,  לאחר שבעקבות רכישת באר ב-2008 תפסה מקום בין חמש המובילות בשוק זה .  טבע תהיה גם לחברה המובילה בקנדה ולחברה השנייה בגודלה בשוק הגנרי הצרפתי .  
רציופארם מעסיקה 5,580 עובדים ,  2,875 מהם בגרמניה - נתון זה מהווה את אחד החסרונות הבולטים בעסקה .  הרוכש העתידי של רציופארם ייאלץ בסבירות גבוהה לפטר 1,000 עובדים עקב המעבר משיווק גנריקה ממותגת על ידי תועמלנים לשיווק לסיטונאים ולמנהלי הרכש של קופות החולים הגדולות במכרזים מרוכזים .  פיצוי הפיטורים בגרמניה גבוהים במיוחד ,  תשלום של שנת שכר במקרים מסוימים ,  ויכבידו על טבע לעמוד בכלל הברזל של הרכישות :  תוספת לרווח למניה בשנה השנייה לאחר השלמת הרכישה .  
חסרונות אחרים הם ההתכווצות הצפויה של השוק הגרמני ,  השוק הגנרי השני בגודלו בעולם ,  בשיעור שנתי של 3% בשנים 2010-2015 ,  והעובדה ש-35% מהמכירות בשוק זה מתבצעות באמצעות מכרזים מרוכזים של קופות החולים ,  שבהם רמת המחירים הנקבעת מגלמת רווחיות נמוכה .
 
טבע קרובה לרכישת רציופארם
לאחר שחברת פייזר נשרה מהמכרז ,  ענקית התרופות טבע קרובה מתמיד לרכישת רציופארם ,  החברה הגנרית השנייה בגודלה בגרמניה

