הגלדיאטוריות
מארי יפגוש את פדרר ,  אבל הקלאסיקה האמיתית תהיה בגמר בין הנין לסרינה .  פז חסדאי מסכם שבועיים קסומים של טניס ענק
יש לפרסומות ביורוספורט מין כוח ממכר ומשכר ,  ששוטף אותך בסטריליות אירופאית וזורק אותך לעולם אצילי ויוקרתי .  זה כבר כמה ימים ,  למשל ,  שאני מפנטז באובססיביות על טיסה בקטאר איירליינס ,  וממש לא חשוב היעד ,  העיקר שאזכה לבלות באחד ממטוסיה המפוארים של החברה ואתענג מארוחות הגורמה במחלקת העסקים ומהדיילות היפהפיות .  מי ייתן גם וארכוש לי רכב KIA בטיחותי ואסע עמו באחת מבירות אירופה לצלילי פסנתר ,  והרחובות נקיים והשדרות רחבות ,  וצלליות העצים משתקפות על השמשה ,  והכל שקט ויפה ועדין ואריסטוקרטי ,  ואיזה כיף שיש טניס .  
יורוספורט וטניס כבר הוכיחו לא פעם שהשילוב ביניהם הוא אידיאלי ,  כשהיתרון הגדול מהשידורים מאוסטרליה טמון בתזמון שלהם :  שעות הבוקר והצהריים המוקדמים .  אומנם עבור רוב האנשים הנורמטיביים שעות השידור מקשות על הצפייה ,  אך עבור רבים מאיתנו ,  נטולי סדר היום הקבוע ,  השידורים ממלבורן הם ברכה ,  והצפייה בהם נתפסת כתחליף הולם לעבודה וממלאת את חיינו בסדר ומשמעת .  מעולם לא ששתי כל כך לשמוע את צלילי השעון המעורר כפי ששמחתי השבוע ,  אחרי שהדחיק בי לקום ולצפות בעוד אחד מהקרבות ההרואיים במלבורן ,  ונדמה שאין דרך אופטימלית יותר לפתוח את היום מאשר ברביצה איטית במיטה מול המסך ,  ולהיזכר שעל אף שבחוץ יורד לו גשם תל אביבי ,  לא רחוק מפה ,  במרחק טיסה קצרה ומענגת עם קטאר איירליינס ,  מסתתרת לה שמש אוסטרלית מחממת .
 ואז הם עולים על המגרש בזה אחר זה ,  כל הגלדיאטורים הכישרוניים ,  ולעתים אני שוכח עבור מה הם נועדו ועבור מה הם משחקים ,  האם עבור הקריירה שלהם ושאיפותיהם האישיות ,  או שמא הכל נעשה במיוחד עבורי .  הנה עולה לה סינית קטנה ונחושה ,  שמתרוצצת על המגרש כאחוזת תזזית ונאבקת ברוסייה ענקית ועוצמתית ,  והנה קרואטי גבוה וצנום שמתנועע בזריזות מפתיעה ,  והנה הלוחם הסקוטי והאלוף השוויצרי ,  וגדולת המימדים האמריקאית מול הבלגית הצנומה ,  וכולם חובטים בעוצמה וברוך ,  בדיוק ובפראות .  
עם כזו ורסטיליות ,  עם כזה מבחר ושפע ,  קשה לקבוע מיהם הגיבורים הגדולים של הטורניר  ( כמובן מלבד למאטס וילאנדר ,  ג'ים קורייר ואנבל קרופט ,  ששוב מזכירים לנו מהי הגשה קלילה ,  מהנה ומקצועית )  .  מצד אחד ,  אין ספק שאנדי מארי ,  שנמצא בכושר שיא ,  הוא בינתיים הכוכב הספורטיבי הבלתי מעורער ,  כשהטניס החכם והמדויק שהוא מפגין מצליח להוציא מכליהם לא רק את השדרים הבריטיים ,  והיכולת הנפלאה שלו הופכת אותו בצדק לפייבוריט הגדול ולאהוב הקהל .  מנגד ,  מה נאמר על רוג'ר פדרר ,  שהוספד אין ספור פעמים אך ממשיך לחבוט ביריביו בנחרצות ?  או על צמד הסיניות הנחושות והמיומנות ,  שבניגוד לכל ציפייה השתחלו לארבע האחרונות בזכות סגנונן היעיל ?  ומה עם צונגה ,  שסיפק לנו כמה מותחנים סוחטי עצבים ?  או נדאל ,  שעל אף קריסתו הפיזית ממשיך להילחם ולעורר השראה ?  כולם גיבורים ,  כולם אהובים ,  לכולם תודה וברכה .
 גם אם המפגש בין פדרר למארי יהווה סיום מושלם לטורניר ,  מבחינת רבים המשחק המסקרן ביותר יפגיש בין סרינה וויליאמס לז'סטין הנין .  מאטס וילאנדר נוהג לשבח את הנין בשבועיים האחרונים ,  וטוען שהיא יכולה לעורר השראה בטניסאיות צעירות ,  שהיא ההוכחה שניתן להצליח גם אם אין לך נתונים פיזיים מרשימים או עוצמות פיזיות גבוהות ,  אך לו אני הייתי טניסאית צנומה ,  ודאי הייתי חש ייאוש בכל פעם שהייתי צופה בהנין משחקת ,  ומבין שהיא יחידה במינה ,  שהבקהנד שלה הוא מופתי ובלתי ניתן לשחזור ,  שהיא עילוי וספורטיבי ולא סתם דוגמה למישהי שעבדה קשה .
 מנגד ,  לו הייתי טניסאית צנומה ,  הייתי מביט בסרינה ומתמרמר עוד יותר ,  לאחר שהייתי קולט כי גם עוצמות פיזיות אינן מספיקות .  האלופה הוכיחה השבוע שוב כי דווקא העוצמות הנפשיות הן שמכריעות את ההתמודדות ,  והקאמבק מול אזרנקה ,  בפעם המי יודע כמה בקריירה ,  הזכיר שאין תחליף לחוסן מנטלי ו-ווינריות מולדת ,  והיא הרבה מעבר לטניסאית מוכשרת עם מכות עוצמתיות .  
מאחר שכך ,  על אף שנהוג לומר כי המפגש בין סרינה להנין הוא מאבק בין סגנונות ספורטיביים ,  מבחינתי אלו זוטות בהשוואה ליכולותיהן הנפשיות ,  ולמעשה ניתן לומר כי במובנים רבים השתיים זהות לחלוטין ומאופיינות באותן התכונות :  על פניו הן לא נראות ספורטיביות במיוחד  מי רזה מדי ומי שמנה מדי  אך שתיהן פייטריות נחושות שיודעות להוציא מעצמן את המיטב ,  שתיהן אלופות בנשמה שמתעלות ברגע האמת ,  שתיהן ספורטאיות למופת שיירשמו בדפי ההיסטוריה של הענף ,  מה שהופך את הקרב ביניהן לקלאסיקה אמיתית .  אי לכך ובהתאם לזאת ,  נדמה שאין ברירה אלא לשים שעון מעורר ולכוונו לעשר בבוקר בשבת ,  ולהצטרף לטיסה למלבורן בחסות קטאר איירליינס .  הנאה מובטחת .
 
הגלדיאטוריות
מארי יפגוש את פדרר ,  אבל הקלאסיקה האמיתית תהיה בגמר בין הנין לסרינה .  פז חסדאי מסכם שבועיים קסומים של טניס ענק

