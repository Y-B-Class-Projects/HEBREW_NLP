ישראל היא הפרה החולבת של העולם 
תעשיית הידע
 >  >  רק שתיים מתוך 100 החברות הישראליות הגדולות ביותר ,  לפי דן אנד ברדסריט ,  קשורות לתעשיית ההיי-טק .  למרות כל הרעש על הצלחת ההיי-טק הישראלי ,  עדיין לא הצלחנו להקים חברה בסדר גודל של נוקיה הפינית ,  עם 125 אלף עובדים ומכירות בהיקף של עשרות מיליארדי דולרים בשנה .  מדוע ?  אי אפשר למצוא את הסיבה לכך בהיעדר משאבים טבעיים או בגודל הקטן של המדינה והאוכלוסייה .  פינלנד ,  עם פחות מ-6 מיליון תושבים ,  היא בית לשתי חברות ענק עם מחזור שנתי כולל של יותר מ-100 מיליארד דולר ;  סינגפור ,  עם אוכלוסייה של פחות מ-4 מיליון איש ,  שטח זעיר ושכנות שהן מדינות מתפתחות ,  היא המרכז לבנקאות בדרום-מזרח אסיה ;  שוודיה ,  עם 9 מיליון תושבים ,  היא המרכז של חמש מתוך 100 החברות הגדולות בעולם ;  הולנד ,  עם פחות מ-17 מיליון תושבים ,  מארחת 12 מתוך 100 החברות הגלובליות הגדולות .  הבעיה אינה הגודל או התנאים הכלכליים הפנימיים ,  אלא האמון של השוק הבינלאומי בנו .  הפורום הכלכלי העולמי ,  המדרג את המדינות מבחינה כלכלית ,  ממקם את ישראל במקום ה-27 .  החדשנות מקפיצה אותנו למעלה ,  אך היציבות האזורית פוגעת בנו .  בעיני המשקיעים הבינלאומיים ,  כדאי להשקיע בסטארט-אפ ישראלי ,  שהוא בסופו של דבר קבוצה קטנה של אנשים יצירתיים שבמקרה חירום אפשר להעתיק את פעילותם לחו"ל .  ואולם להשקיע בתשתית להקמת קונצרן בינלאומי זה כבר סיפור אחר .  מפעל לא ניתן להזיז מעבר לטווח הטילים במקרה הצורך .  במצב כזה מגיעים יזמים ישראליים לחומת ברזל .  עד השלב של גיבוש תיק מוצר שלם משתפים הגורמים הבינלאומיים פעולה ,  אבל לאחר מכן פועלים הם להעביר למקום אחר את השלב הבא ,  שהוא הייצור שצפוי להכניס כספים ולספק מקומות עבודה לאורך שנים רבות .  סיפורה של תעשיית ההיי-טק בישראל מזכיר ניהול חווה חקלאית .  החקלאי מוציא את הפרות לשדה לאכול עשב ואז לוקח מהן את החלב .  למרבה הצער ,  בסיפור הזה אנחנו הפרה ולא החקלאי .  אינטל היא דוגמה מצוינת שמצביעה על הפוטנציאל המוחמץ .  לאחר פיתוחו של שבב בישראל הוחלט גם לייצר אותו כאן ,  ומהפירות אנו נהנים עד היום .  גם המיזם המתוקשר של בטר פלייס הוא דוגמה שבה היזם שי אגסי ושותפיו לפרויקט התעקשו להפוך את ישראל למובילה בתחום ,  והצליחו לרתום לפרויקט את חברת רנו ,  בנקים מממנים וגורמים אחרים .  אין ספק שהצלחתם תביא לתרומה עצומה לכלכלת המדינה .  כדי שאינטל ובטר פלייס כבר לא יהיו דוגמאות יוצאות מן הכלל ,  אנו חייבים לשנות את דפוס החשיבה של היזם הישראלי :  להמציא ומיד למכור ולרוץ לספר לחבר'ה .  כולנו זקוקים לשינוי סגנון חשיבה שיעדיף את הטווח הארוך והקמת הנוקיה הבאה בישראל ,  על פני כמה מיליונים מהירים בכיס .  הכותב הוא בעלי חברת הייעוץ קודה מילניום

ישראל היא הפרה החולבת של העולם 
תעשיית הידע

