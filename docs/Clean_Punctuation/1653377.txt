לא בוכים בשבילכם
בעוד שההתעוררות של סקולה וג'ינובילי עשויה להיות מכרעת ,  עומר דיקמן מנסה להבין מה עובר על שיקגו וטורונטו הנוראיות
לואיס סקולה :  
לאחר הבשורה שיאו מינג יחמיץ את העונה הנוכחית ,  היתה תחושה שעונת 2009/2010 הולכת להיות עונה הפריצה של לואיס סקולה .  בניגוד לציפיות ,  החצי הראשון של ידידנו הארגנטינאי היה המשך ישיר של העונה הקודמת שלו ,  הן מבחינת המספרים ,  והן מבחינת העובדה שהוא שוב שימש כינור שני בקו הקדמי של יוסטון ,  כשקארל לאנדרי המצוין משמש בתור איש המטרה של הרוקטס בצבע ודוחק את סקולה לעמדת השחקן המשלים והאפור .  אלא שבמהלך פגרת האולסטאר עזב לאנדרי לסקרמנטו ,  ונראה שבתור מתנת פרידה הוא השאיר לסקולה ערימה ענקית של סטרואידים כי באמת שאין לי שום הסבר אחר לכך שסקולה הפך לביג מן המפלצתי ביותר בליגה ,  וכן ,  זה כולל גם אותך ,  דוויט הווארד .  בשישה משחקים בחודש מרץ עומד הארגנטינאי על 24 נקודות ו-14 ריבאונדים למשחק ב-60% מהשדה ו-90% דיוק מקו העונשין ,  עליה מטאורית לעומת ה-15 ו-8 שהעמיד עד כה .  סקולה דור 2.0 הפך לאיש המרכזי בקבוצה ,  הוא לא יורד מהמגרש  ( מעל 40 דקות למשחק לעומת 30 עד כה )  ,  ומקבל את הכדור יותר מכל שחקן אחר ,  אולי אפילו יותר מדי בהתחשב ב-4.5 האיבודים למשחק בחודש האחרון .  ובזמן שקשה להאמין שסקולה יוכל להמשיך בקצב הביוני הנוכחי ,  זו בהחלט קרן אור בעבור אוהדי יוסטון ,  שכבר מתכוננים ליום שאחרי יאו .
 מאנו ג'ינובילי :  
להלן תזכורת לכל מי ששכח :  כשלג'ינובילי מתחשק לשחק כדורסל ,  מה שלא קורה לעיתים תכופות ,  הוא מועמד לגיטימי לחלוטין לתואר השחקן הכי טוב בעולם .  וכנראה שאין שילוב טוב יותר מפציעה של טוני פארקר ,  מאבק על הפלייאוף ועונת חוזה כדי לגרום למאנו לזריקת מוטיבציה .  ג'ינובילי הוא האיש המרכזי בריצה הנוכחית של הספרס  ( 8 נצחונות ב-10 משחקים )  שהביאה אותם למרחק נגיעה מהמקום החמישי במערב .  בחודש מרץ ג'ינובילי עומד על 19 נקודות ב-54% מהשדה ו-6 אסיסטים  ( לעומת 13 נקודות ב-40% עד כה )  למרות שהוא משחק בדיוק אותו מספר דקות  ( 29 למשחק )  ,  וחשוב מכך  לאחר עונה שבה נראה שהגיל והפציעות התחילו להכריע אותו ,  חזר לפתע מאנו להיות האיש שעושה כל שעולה על רוחו בשני צידי המגרש והאיש שגורם אפילו לספרס להיראות כמו קבוצה אטרקטיבית .  לקראת קיץ 2010 וחוזי העתק הצפויים ללברון ,  וויד ובוש ,  מעניין אם תהיה קבוצה חכמה מספיק כדי להשאיר כמה ג'ובות בצד בשביל הווינר הקשיש מארגנטינה .
 מהמט אוקור :  
להבדיל משני חבריו לרשימה שעלו לגדולה אחרי עונה בינונית ,  נמצא אוקור בעיצומה של עונה איומה ונוראית מבחינה אישית .  באופן מפתיע ,  דווקא אוקור ולא בוזר היה הנפגע העיקרי מהמאמץ להצדיק את חוזהו של פול מילסאפ ,  וממוצעי הדקות וזריקות השדה שלו היו הנמוכים ביותר בחמש השנים האחרונות .  אלא שבמסגרת חודש תחיית המתים של יוטה ,  לאחר שבועיים חלומיים של קירילנקו ,  הגיע תורו של הסנטר הטורקי להפציץ :  בחודש מרץ הפך אוקור מנמושה שמיידה כדורים מבחוץ באחוזים של ברנדון ג'נינגס ,  לשחקן פנים לכל דבר ועניין עם 19 נקודות ב-50% שדה ,  8 ריבאונדים סבירים ,  ו-3 בלוקים מדהימים למשחק ,  בהתחשב בעובדה שאוקור מעולם לא סיים עונה עם יותר מ-0.8 חסימות למשחק .  עכשיו נשאלת השאלה האם יוטה סיימה לשלוף שפנים מהכובע ,  או שמא הטור הבא יוקדש לקייל קורבר .
 ג'ייסון ריצ'ארדסון :  
בכדורסל אין ואקום ,  לפחות לא כשאתה משחק ליד שחקן כמו סטיב נאש .  בשבועות האחרונים נראה שנאש מתחיל להבין שזה פשוט לא לעניין לשבור שיאים התקפיים כשאתה בן 37 .  אי לכך ובהתאם לזאת הוריד המאסטרו מקנדה הילוך והוא נותן לחבריו לקבוצה לשאת בנטל ,  בין אם זה אמארה סטודמאייר שהבין שהגיע הזמן לשחק על החוזה הקרוב ,  גרנט היל שנזכר בערגה בימיו בדטרויט ,  ובמיוחד ריצ'ארדסון ,  שבניגוד לכל התחזיות נותן עונה מאכזבת למדי .  ג'יי-ריץ' הגיע לפיניקס לפני שנה בתור אחד שיודע לקלוע הרבה מאד שלשות ולעשות את זה באחוזים יוצאי דופן עבור קלעי .  אלא שאת החצי הראשון של העונה העביר השוטינג גארד האתלטי בבטלה גמורה בדמות 1.7 שלשות משעממות למשחק ,  ו-45% משעממים עוד יותר ,  תוך שהוא צופה בעציצים כמו צ'אנינג פריי משאירים אותו הרחק מאחור .  אלא החודש אמר גיבורנו  " לא עוד ",  והחליט להראות לפריי מי הצ'אנינג האמיתי שבחבורה ,  עם כמעט 3 שלשות למשחק ו-53% מרשימים מהשדה ,  וכשזה מלווה ב-17 נקודות ו-8 ריבאונדים למשחק ,  אפילו לאמארה לא נעים לבוא בטענות לאף אחד .
 שיקגו בולס :
 כבר לפני שבועיים ,  כשראיתי שיש במזרח 9 קבוצות במאזן חיובי ומירוץ אמיתי לפלייאוף הבנתי שמשהו לא בסדר ,  ואכן ,  מי שהרימו את כפפה ראשונים היו הבולס ,  שבעיצומו של מאבק עיקש על מקומות 5-8 והכרטיס הנוסף לחופשה באפריל החליטו שזה זמן טוב להתחיל להתפרק .  7 משחקים רצופים הפסידו השוורים ,  וממשחק למשחק הפך הסגל של הקבוצה לדליל ומעורר רחמים יותר ויותר ,  עד שלא נשאר בו דבר מלבד טאג' גיבסון אחד עם דורבן בעקב .  מאז פציעתו התמוהה של ג'ואקים נואה - שלא ברור האם יחזור מחר ,  עוד שבוע או כשיבוא המשיח - אין יום מנוחה בעיר הרוחות :  דרק רוז נקע את פרק כף היד ,  לואל דנג נזכר שהוא לואל דנג ונכנע סופסוף לעשרות הפציעות שלו ,  בראד מילר וגיבסון משחקים ים-יבשה עם האימונים ,  והחמישייה נכון לעכשיו מכילה 2 רוקיז ואת אח של ג'רמי פארגו .  השבוע הובסו הבולס בעימות ישיר על המקום הפלייאוף ונראה היה שהם בדרך הבטוחה החוצה ,  אלא שאז ,  ובכן ,  אז הגיעה עזרה מהקבוצה הבאה :
 טורונטו ראפטורס :
 בניגוד לשיקגו ,  שם לפחות אפשר להשתמש בתירוץ השחוק של הפציעות ,  לנמושות מקנדה אין שום תירוץ לרפיון שאחז בהם לאחרונה ,  למעט היותם קנדים כמובן .  ערב פגרת האולסטאר דומה היה ששום כוח בעולם לא יוכל להזיז את הראפטורס מהמקום החמישי במזרח .  הקבוצה נראתה נפלא ,  אגרה נצחונות בקצב מסחרר ,  ואפילו כריס בוש הודיע שיש סיכוי קלוש שיעמיד פנים שהוא שוקל לחתום על הארכת חוזה בקבוצה .  אלא שאז נזכרה טורונטו שבכל זאת מדובר בקבוצה נטולת הגנה עם 4 לבנים בחמישייה ,  והפסידה שמונה מתוך תשעה משחקים ,  כולל לנמושות כמו גולדן סטייט ,  פילדלפיה וסקרמנטו .  אז נכון ,  בוש היה פצוע בארבעה מתוך המשחקים הללו ,  אבל דווקא מול שלוש קבוצות הלוטרי הנ"ל הוא שיחק גם שיחק ,  ואם במקרה שלו עוד ניתן להיתלות בפציעה ,  אז מה נאמר על אנדריאה ברניאני שהחליט להיעלם דווקא בחלק החשוב ביותר של העונה ,  או על הידו טורקגולו וחוזה קלדרון ,  שהיו אמורים להוביל את הקבוצה ובמקום זאת מדרדרים מדחי אל דחי בדרכם חזרה לאירופה .  כרגע ניצבת טורונטו במקום השמיני במזרח ,  משחק וחצי מעל שיקגו .  ימים יגידו איך יסתיים קרב הענקים הזה .
 ג'ייסון תומפסון וספנסר הוז :  
עד לפני ארבעה חודשים היו אמורים שני השחקנים הנ"ל להרכיב את הקו הקדמי העתידי של סקרמנטו .  היום נראה שעתידם הוא ככל הנראה יותר בכיוון הספסל ,  כלומר מתחתיו ,  על מנת לחסוך כסף לשתי רגליות העץ שמחזיקות אותו בימים כתיקונם .  בתחילת העונה היה נראה שלפחות תומפסון הולך בכיוון הנכון בזמן שהוז מגלה ניצוצות של הבנה לצד היעלמויות ארוכות טווח ,  אבל ככל שהתקדמה העונה הלכו והידרדרו שני החבר'ה הצעירים הללו ,  עד שבאקט מבריק הצליחה הקבוצה לגנוב את קארל לאנדרי מיוסטון ,  ובזמן שלואיס סקולה חוגג את לכתו של האחרון בדאבל-דאבלים מהגיהינום ,  נאלצים צמד הלצים להסתפק בפירורים שמשאיר להם קארל הגדול .  מאז הגעתו של לאנדרי לא מצליחים תומפסון והוז לעשות שום דבר שמזכיר שחקן כדורסל - גבוה ,  נמוך ,  או מת .  עד כה בחודש מרץ עומד תומפסון על ממוצעים מרשימים של 10 נקודות ו-4 כדורים חוזרים ,  ואילו הוז דולק בעקבותיו עם 6 ו-6 ,  אליהם הוא מוסיף חסימה למשחק ,  שהיא אגב חסימה אחת למשחק יותר ממה שנותן תומפסון .
 בכל עונה ,  בערך באמצע חודש מרץ ,  מתחילים להרגיש את זה באוויר .  בהתחלה מדובר בטיפה או שתיים בודדות ,  שעד מהרה מתגברות לכדי מבול מצחין של הפסדים מביכים בדרך לתפוס מקום טוב בהגרלת הלוטרי .  השנה נראה שהסנונית הגיעה אפילו מוקדם מהצפוי ,  בדמותה של מינסוטה טימברוולבס ,  הקבוצה שאף אחד ,  כולל אבא שלה ,  לא מצליח להבין מה היא בדיוק מנסה לעשות השנה ולמי זה אמור להועיל .  מאז השבוע השני של פברואר צברו הזאבים ניצחון אחד בלבד לעומת 15 הפסדים  נתון הזוי אפילו לקבוצה ברמתם ,  אבל החלק השערורייתי במיוחד הוא התנהלותו של המאמן קורט רמביס ,  שזוהי כנראה עונתו הראשונה והאחרונה על כורסת האימון  ( אם כי קשה לי לספור את כמות הפעמים שבהן נוכחתי אחרת )  .  
בנסיונותיו השונים והמשונים לייצר את ההיררכיה הגרועה ביותר בתולדות הליגה ,  מעמיד רמביס קבוצה שבה למרות שיש בערך 4 שחקנים שיודעים לכדרר ,  אין ולו שחקן אחד שמקבל מעל ל-30 דקות למשחק נכון לחודש זה ,  כשאל ג'פרסון ,  קווין לאב וג'וני פלין - שלושת הצעירים שאמורים לשמש את הבסיס לקבוצה בעונות הקרובות - מוצאים עצמם מאבדים יותר ויותר דקות לשחקנים כמו דארקו מיליצ'ץ' ודמיאן ווילקינס ,  כך שאפילו התירוץ של  " לתת דקות לצעירים "  לא משחק תפקיד במכירת סוף העונה של הוולבס .  וכן ,  גם בשנה הבאה נמשיך להתלונן על אותו דבר ,  ובזו שאחריה ,  עד שמישהו שם בליגה יבין שבין שיטה שמתמרצת קבוצות להפסיד כמה שיותר לבין ספורט ,  יש פחות קשר אפילו מקורט רמביס ומשרת האימון .
 
לא בוכים בשבילכם
בעוד שההתעוררות של סקולה וג'ינובילי עשויה להיות מכרעת ,  עומר דיקמן מנסה להבין מה עובר על שיקגו וטורונטו הנוראיות

