הוא שוב מנצח .  עובדה
לא רק שהתחקיר של  " עובדה "  על אבי נמני לא חידש מאום והתבסס רק על עדות מפוקפקת ,  הוא עוד צפוי לחזק עוד יותר את המיתוס של הקדוש המעונה .  פז חסדאי צפה בתוכניתה של אילנה דיין ,  וקלט את האירוניה :  גם מזה נמני ייצא מחוזק
המסקנה הכי נחרצת מהתחקיר שהוקדש אמש  ( חמישי )  לאבי נמני ב"עובדה ",  היא שבערוץ 2 ממשיכים לעבוד עלינו .  הבטיחו לנו  " היכרות עם הצד הלא מוכר של נמני ",  דיברו על  " חשיפה ראשונה של שיטות העבודה שלו ",  סיפרו על  " גילויים חדשים שמעולם לא סופרו ",  אבל כל שקיבלנו היה שוב תלונות מצד ברוך דגו וניר קלינגר ,  שוב תיאורים נלהבים על הצבא הפנאטי של אוהדיו ,  שוב סיפורים על ביקוריו בבר מצוות ועל קשריו עם עבריינים .  מבלי לזלזל בחומרת הפרשה ,  גם על התקיפה האלימה נגד העיתונאי חיים שדמי הספקנו לשמוע בעבר לא פעם .  אומנם מדובר בהאשמות לא פשוטות ,  ואין ספק שמדובר בדמות מעוררת מחלוקת ובאדם ששמו נקשר ללא מעט פרשיות חמורות ,  אך כל הסיפורים הללו כבר נדושים ,  מאוסים ולעוסים .  אלו דברים שלא רק ידועים לכל חובב ספורט מן השורה ,  אלא אף נטחנו באינספור תחקירים וכתבות ,  והשימוש בהם נתפס כעלבון לאינטליגנציה ולזיכרון של צרכני תקשורת הספורט .  
נדמה שמבחינת אילנה דיין ,  זה כבר הפך לתופעה .  אחרי הכתבה של  " עובדה "  על עמרי כספי ,  שגם היא הבטיחה  " לחשוף צדדים חדשים "  של הספורטאי אך הראתה רק סצינות בנאליות מחייו והביאה ממנו את אותם ציטוטים שחוקים ,  קשה שלא להסיק כי עורכת התוכנית משלה את צופיה ומתקשה לעמוד בהבטחותיה .  חמור מכך ,  נדמה שהיא עושה שימוש ציני בפופולריות של כוכבי הספורט על מנת לעורר סערות ולמשוך אש ורייטינג ,  בעוד שכל שיש בידיה הם חומרים משוחזרים .  הגילויים החדשים המועטים בכתבה מבוססים על עדותו של אסף מנשרוב  ( אחיו של הכדורגלן תום מנשרוב ומקורבו לשעבר של נמני )  ,  שמצטייר כדמות מפוקפקת ועדותו עלולה להיתפס כאינטרסנטית ולא אמינה .  האם על זה בנתה העיתונאית דיין את תחקירה המפומפם ושיווקה אותו בכזו אגרסיביות ? 
אין ספק ,  מנשרוב אומר דברים חמורים וקשים ,  שאם יש בהם אמת ,  הרי שמדובר בסקנדל חמור מאין כמותו .  מנשרוב מספר כי נמני הורה במפורש לאוהדים  " להיכנס בדגו ולקלל אותו כי הוא נכנס מזה ללחץ ,  זו הטקטיקה הכי טובה להוציא אותו מהקבוצה ".  מנשרוב מעיד כי שמע במו אוזניו כיצד נמני פוקד על מעריציו  " למרר את חייו של קלינגר ,  לשבת לו מתחת לבית ולגעת בנקודה הכי רגישה שלו ,  המשפחה ".  הדבר הכי חמור לפי מנשרוב ,  הוא שנמני קיבל דיווח טלפוני מתוקפיו של העיתונאי שדמי ,  צחק בקול ואמר  " נראה אם הוא יתעסק איתי עוד פעם ".  מדובר לא רק בהאשמה חריפה ,  אלא בעבירה פלילית שגוררת עונש חמור .  
אבל אז מגלים כי מנשרוב מספר את העדויות שלו ממקום מסתור באיטליה ,  לשם ברח אחרי חובות שהשאיר בארץ ואחרי הסתבכויות מפוקפקות עם השוק האפור .  כמו כן ,  מנשרוב מספר כי בעבר היה  " חבר קרוב "  של נמני ,  אך למעשה היה רק עוד אחד מחייליו הצייתנים ,  ובמהלך היחסים נפגע ממנו באופן אישי על רקע לא ברור .  כמו כן ,  כמובן שגם הכעס של מנשרוב על כך שהמאמן נמני בחר להדיח את אחיו הצעיר תום מהקבוצה פוגעת באמינות של העדות שלו .  
דיין מצדה תטען כי זהו אופיין של עדויות במקרים מהסוג הזה .  הרי לא פעם בפרשיות מורכבות ובעניינים סבוכים היחידים שיכולים לגלות את האמת הם עדים מקורבים שנחשדים באינטרסים סמויים ,  וגם בתי המשפט מתבססים רבות על עדי מדינה שהם טיפוסים מפוקפקים ושיושרם מוטל בספק .  אומנם אני חייב לציין שאני ,  באופן אישי ,  מצאתי את דבריו של אסף מנשרוב אמינים ,  אך לדעתי אין חשיבות ,  ובוודאי שאוכל להבין כל מי שפוסל את עדותו ,  מפקפק בה ומגיב בביטול להאשמות .
 העובדה שהתחקיר עומד על כרעי תרנגולת לא מנע מ"עובדה "  להשתמש בכל המניפולציות הרגילות .  כמה פתטיים היו הצילומים קורעי הלב של ברוך דגו על חוף הים בקפריסין ,  כשהוא זורק אבנים לים במעין תסכול קיומי ,  כאילו אבי נמני אחראי לכל צרותיו ,  כאילו שמאז שעזב את קרית שלום הוא לא קיבל אינספור הזדמנויות לשקם את הקריירה שלו אך כשל שוב ושוב וחשף את אופיו הבעייתי .  גם הצגת העובדות כאילו קלינגר והרציקוביץ' נזרקו ממכבי רק בגלל נמני אינה הוגנת ,  מכיוון שהכישלונות של השניים רבים מספור ,  והטלת האחריות על נמני היא ספין מניפולטיבי .  אבל כל עוד לאילנה דיין יש ביד תחקיר לוהט ,  כל עוד מאיימים על חייה ותוכניתה מייצרת באז ועניין  אין טעם לבלבל אותה עם העובדות .
 העובדה ש"עובדה "  שוב התגלתה כבלוף יומרני אינה אומרת שתופעת נמני היא נורמלית ,  ובוודאי שאינה לגיטימית .  הרי ידוע שההערצה אליו חורגת מכל הסטנדרטים המוכרים מעולם הספורט ,  ידוע שאוהדיו הנאמנים איבדו פרופורציות ,  וגם כותב שורות אלה היה עד ללא מעט מקרי אלימות ואיומים ביציעי מכבי תל אביב נגד אוהדים שהעזו לצאת נגד הכוכב .  מנגד ,  צריך לזכור שמונחים כמו  " היגיון "  ו"פרופורציות "  מעולם לא אפיינו את עולם הכדורגל ,  והאלימות והטיפשות הן יסודותיו של הענף בישראל .  נמני הוא בוודאי לא המניפולטור היחיד בענף ,  הוא בטח לא הראשון שמשתמש בצבא פרטי של אוהדים כדי להטיל טרור ביציעים  ( אחד מהם הגיע לתפקיד בכיר בנבחרת הלאומית )  ,  והתנהגותו לא גרועה בהרבה יותר מזו של יושבי ראש ומנהלים בכירים רבים .  לצערנו ,  גם נקמה אישית באנשי תקשורת היא תופעה מוכרת ,  אפילו בענף אליטיסטי כמו כדורסל  ( ד"ש לצ'ורצ'יץ' ואולמרט )  .
 קשה להניח שאוהדי מכבי תל אביב התפכחו מהצפייה במשדר או ששינו את דעתם .  אלו שהערצתם לנמני עיוורת ראו אותו גם ככה כקדוש מעונה ,  ואף אחד לא יתפלא אם בעקבות התוכנית התמיכה בו רק תתעצם ,  האהבה אליו רק תגבר ,  והשירה לעברו מהיציע רק תתחזק .  זהו כוחו של נמני ,  זהו קסמו ,  זהו המיתוס ,  ורק הוא מסוגל לנצל תחקיר שלילי מתוקשר כדי לצאת ממנו חזק יותר .  מנגד ,  אלו שהתנגדו לדרכיו המוכרות של נמני ,  שהם ללא ספק הרוב השפוי והשקט ,  ימשיכו להתנגד אליהן במוצנע ובחשש .  גם הם יודעים שכרגע הבעיה הגדולה היא לא אמות המוסר שלו ,  אלא יכולותיו כמאמן .
 
הוא שוב מנצח .  עובדה
לא רק שהתחקיר של  " עובדה "  על אבי נמני לא חידש מאום והתבסס רק על עדות מפוקפקת ,  הוא עוד צפוי לחזק עוד יותר את המיתוס של הקדוש המעונה .  פז חסדאי צפה בתוכניתה של אילנה דיין ,  וקלט את האירוניה :  גם מזה נמני ייצא מחוזק

