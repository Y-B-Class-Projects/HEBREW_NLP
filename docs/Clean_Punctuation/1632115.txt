פרטנר :  נאבד 2% מהשוק בשל מפעילה וירטואלית
במסמך שהגישה החברה לבית המשפט לצורך אישור דיווידנד חריג ,  נחשפו תחזיותיה לשנים הקרובות הן מההיבטים התפעוליים והן מההיבטים הפיננסיים
חברת פרטנר הגישה לבית המשפט מסמך לצורך אישור דיווידנד חריג  ( הפחתת הון )  שהחברה מבקשת לחלק בשווי של 1.4 מיליארד שקל .  המסמך ,  שנשלח גם לבורסה ונכתב בידי ארנסט אנד יאנג ,  חושף את תחזיות פרטנר לשנים הקרובות הן מההיבטים התפעוליים הן מההיבטים הפיננסיים .  
לפי הדו"ח ,  פרטנר צופה שתאבד נתח שוק בשנים הקרובות על חשבון המתחרות .  החברה ,  שיש לה כיום מעט יותר מ-3 מיליון לקוחות עם נתח שוק של 32% ,  צפויה לרדת לנתח שוק של 31% ב-2011 ו-29.7% ב-2013 כשמספר מנוייה יגיע ל-3.056 מיליון .  במודל הובאה בחשבון כניסת מפעילה וירטואלית  ( MVNO )  לשוק ,  וכן אפשרות של שינויים בשוק כתוצאה ממכירת מירס למשקיע חדש .  
מנגד ,  צופה פרטנר גידול במספר דקות השיחה לחודש  ( MOU )  ,  שיגיעו ל-372 דקות ב-2010 ול-429 דקות ב-2013 .  זוהי צמיחה של 15% ב-3 שנים .  עוד צופים בארנסט אנד יאנג ,  כי ההכנסה החודשית מלקוח פרטנר תמשיך לרדת מ-145 שקל ב-2010 ל-140 שקל ב-2013 .  לפי גורמים בשוק ההון ,  מדובר בתחזית אופטימית יחסית .  
כותב הדו"ח מודע למיזם הטלפוניה הקווית והאינטרנט של פרטנר ,  שמכביד על מאזני החברה ,  וכותב כי  " הוצאות התפעול שלה מושפעות מהוצאות החברה עקב מיזם ה-ISP ופרויקטים אחרים .  השפעה זו תמותן בשנים הבאות באמצעות שיפור תהליכים בחברה ".  
פרטנר ,  לפי ארנסט אנד יאנג ,  צפויה להמשיך להגדיל את הכנסותיה ,  מ-6 מיליארד שקל השנה ל-6.5 מיליארד שקל ב-2013 .  להערכת אמיר אדר ,  מנהל מחלקת מחקר במגדל ,  מדובר בתחזית אופטימית . " המעריך מביא בחשבון הכנסות של כ-460-500 מיליון שקל ב-2013 בגין פעילות האינטרנט והטלפון הקווי .  נתונים אלו גבוהים מהערכותינו ,  שמסתכמות ב-266 מיליון שקל ב-2013 ",  כותב אדר .  
הרווח הנקי של החברה עתיד להישאר סביב 1.1 מיליארד שקל .  לפי הסקירה ,  שיעור ה-EBITDA מהמחזור הוא 37%-38% .  ההנחה היא שפרטנר תחלק באופן קבוע 100% מהרווח הנקי שלה כדיווידנד .  
יחסי החוב של פרטנר יעלו לאורך השנים ,  כשיחס החוב נטו של החברה ל-EBITDA ,  שהיה 1.03 ב-2009  ( לפני הפחתת ההון וגיוס החוב )  ,  יגיע ל-1.51 ב-2013 .
 
פרטנר :  נאבד 2% מהשוק בשל מפעילה וירטואלית
במסמך שהגישה החברה לבית המשפט לצורך אישור דיווידנד חריג ,  נחשפו תחזיותיה לשנים הקרובות הן מההיבטים התפעוליים והן מההיבטים הפיננסיים

