 " אני כבר לא יכול לחכות "
 אלעד רבין ,  שליחנו לאולסטאר ,  פגש את כספי באימון הקליעות ,  ראה אותו ואת החברים קולעים מהחצי ושמע כמה הוא מתרגש
זה אינו יום רגיל .  ביום שכזה הכל קצת שונה .  זה מתחיל כמה שעות לפני המשחק כאשר הכל נעשה עם עוד טיפה של תשומת לב .  הגילוח יותר מוקפד ,  הלבוש קצת יותר מכובד ,  אפילו בודקים באינטרנט שאין פקקים בדרך לאולם ,  ובכלל מתעדכנים קצת יותר מתמיד על מי ומה הולך להיות .  יוצאים לאולם מוקדם ,  מוקדם מאוד ,  המחשבות מתבדרות להרבה כיוונים ,  מדמיינים תרחישים ,  מעלים משאלות ,  רוצים לחוות כל רגע בהיסטוריה שהולכת להרקם אל מול העיניים ,  רוצים להרגיש חלק מההיסטוריה ולא רק לראות אותה אל מול העיניים ,  בעוד מספר שעות יעלה למגרש בחור בן 21 מיבנה כחלק מנבחרת הרוקיז' של האולסטאר ,  בעוד מספר שעות הוא יגשים חלום של כל ילד שדרך אי פעם על מגרש הכדורסל .  הוא יעלה לשחק ,  אבל כולנו נהיה שם איתו .
 אימון נבחרת השנה השנייה מתנהל בעצלתיים כיאה לשעה ,  החבר'ה בעיקר יושבים על הספסל ומצטלמים ,  אין להם כוח אפילו למשחקי הקליעה שנראה אחר כך באימון הרוקיז ,  מדי פעם מישהו עושה טובה ועולה למגרש לזרוק כמה זריקות .  האטרקציה האמיתית היא כמובן המאמן פטריק יואינג שזוכה למרבית ההתעניינות מהתקשורת .  שאלתי את דנילו גלינארי איך היה לשחק מול כספי במדיסון סקוואר גארדן : " אנחנו משחקים מגיל מאוד צעיר אחד נגד השני ,  הוא בחור נהדר ושחקן מצוין ,  אני צופה לו עתיד טוב ב-NBA ".  
אימון הרוקיז מתחיל כאשר שני שחקנים נמצאים על המגרש  טייריק אוואנס ועמרי כספי .  מיד מצטרפים ג'נינגס ,  בלייר וקארי למגרש .  אם כך נראים פני הדברים ,  עמרי כספי הולך כנראה לפתוח במשחק היום בערב .  אם אפשר להסיק מההתעניינות התקשורתית כלפי כל שחקן על רמת משחקו ,  עמרי ממוקם לא רע בכלל ,  אולי אחרי אוואנס וגנינגס .  
האווירה באימון חברותית מאוד ,  הרבה יותר מבאימון המקדים של שחקני השנה השנייה .  אולי זו עדיין התמימות של עונת הרוקיז .  לאחר כמה דקות החבר'ה נעמדים בשורה וקולעים ממחצית המגרש ,  כנראה שלא סיפרו להם שההארלם גלובטרוטרס יהיו במשחק של הסלבריטיז ולא במשחק הרוקיז .  אירועי האולסטאר הם שואו אחד גדול ,  כל השחקנים מצהירים כי הם רוצים לנצח כמובן ,  אבל זו יותר אווירה של מחנה קיץ .  בינתיים כספי קולע שלוש פעמים מהחצי ,  והם עוברים לקליעות משלושת רבעי מגרש .  בשלב הזה רוב החברה כבר אינם מגיעים לסל ,  רק סטפן קארי מכניס וויש אחרי וויש .  
בראיונות כספי מנוסה ,  אנגלית משופשפת למדי ,  הוא אומר שההיבט הפיזי הוא בעיקר בראש ,  ופשוט צריך לא לחשוב על זה יותר מדי .  החבר'ה בקבוצה מאוד מפרגנים לו על הבחירה ובכלל על כל הארועים . 
" מי עוד תחרותיים כמוך ?  ",  שאלתי אותו ,  והוא ענה כי חוץ מחבריו לקבוצה גם ג'נינגס ופלין מאד תחרותיים : " יש להם את האש לעלות ערב אחרי ערב ולשחק חזק ".   
" אני כבר לא יכול לחכות ,  אני רוצה שזה יתחיל ,  אני מאוד מתרגש ".  כשנשאל על ההבדלים בין האימון באירופה לזה ב-NBA אמר כי האימונים ב-NBA ארוכים יותר ,  פיזיים יותר ולכן קשים יותר .  בכלל הוא הוסיף כי הדבר המרכזי ששחקן חדש צריך ללמוד הוא לעשות התאמות בשמירה ,  במשחק אחד על אחד ועוד .
 היום יירשמו שני שיאים בדאלאס המושלגת ,  השיא הראשון כבר נרשם כאשר כמות השלג ביממה האחרונה שברה את כל השיאים ,  ובערב הולך ספורטאי ישראלי להירשם בספר דברי הימים של הליגה .  היום הולך כדורסלן ישראלי להשאיר רבבות של אנשים ערים בשעות הקטנות של הלילה ,  זה אינו יום רגיל ,  ותגידו לי אתם אם לא בשביל ימים כאלו אנחנו חיים .

" אני כבר לא יכול לחכות "
 אלעד רבין ,  שליחנו לאולסטאר ,  פגש את כספי באימון הקליעות ,  ראה אותו ואת החברים קולעים מהחצי ושמע כמה הוא מתרגש

