יופי זה כמעט הכול
עם 120 כ"ס מתונים בקנה אלפא מיטו מתמסרת להופעה על חשבון הביצועים ,  ומשאירה אותנו הפעם בלי טעם של עוד
קולות שעולים על פני השטח מחסידי אלפא-רומאו ,  טוענים לכשל חינוכי-התנהגותי בכלי-הרכב החדשים של המותג .  בעשור האחרון וקצת לפניו ,  החטיבה השנייה בחשיבותה בפיאט נאנסה לתמרן בין תקנות פוליטיות לבין המרדף אחר הקולקציה הגרמנית ,  שהצליחה להסדיר למכוניות הספורטיביות שלה תכונות אופי מושחזות שהשיבו עטרה ליושנה  ( ע"ע גולף GTI )  .
 התגובה האיטלקית נראית בצילן מהוססת ,  כבדה ומסורבלת ,  ולאור המבוכה ,  ההצלחה עדיין מוטלת בספק .  כך קורה שבמסגרת ניכוי הפערים אלפא מתאמצת לחזור לסורה באמצעות המיטו ;  מכונית שנולדה  ( ויזואלית )  מגרסת העל המעלפת קומפטיציונה 8C ,  וזאת תוך מטרה מוגדרת לנער את הביקורת השלילית שנערמה על אופייה המרדני .  
המיטו היא תוצר משולב ומאופק ,  גלגול שקורץ מקרביה של פיאט בחסות האבולוציות ;  הפלטפורמה שייכת לסופר-מיני גרנדה-פונטו ,  היא מעוצבת בתמהיל פנטזיונרי ,  והיא מצוידת במנוע 1.4 ל' טורבו 155 כ"ס בגרסתה הפופולרית ביותר .  מכונית המבחן שלנו היא המוגבלת ביותר בהיצע ,  כשלה בחזית 120 כ"ס בלבד .  מחד ,  זה נשמע מאכזב עוד לפני שמסתערים על מושב הנהג ומאידך ,  היא הרבה יותר קרובה למה שאלפא ניפקה לאורך ההיסטוריה באוטוסטראדה לעורקים .  האמנם מסתתר עומק מאחרי היופי ? 
אם יש דבר אחד ברור ,  שעליו לא תהיה מחלוקת ,  זה שגם בעוד 20 שנה המיטו תעקם ראשים ברחוב ותוציא לאנשים את העיניים מהארובות .  מושתל על גופה המפוסל מעדן רטרו מלפנים ובעכוז משטח קלאסי ואולטרא אופנתי .  אלפא הצליחה לנקז אליה את כל מה שהתחולל במותג בשנים האחרונות ולתרגם אותו לגוף קטן-מידות ושרירי ;  4 מ' מקצה לקצה ורוחב של 1.72 מ' .  אם אתם רואים אותה חולפת על פניכם ברחוב והיא לא מזיזה לכם ,  עשו טובה - גשו לבדיקה רפואית .  
הסיפור משתדל לשכתב את עצמו גם כשזולגים פנימה .  התכנסות לקבינה באלפא רומאו תמיד מלווה בסוג של התרגשות .  אולם במיטו השובבה ,  נראה כי משהו בכל זאת בולט בחסרונו ;  זה לא בדיוק אלפא כמו שזה גרנדה פונטו שהפילו עליה רעיון אדריכלי כדי לחסוך כמה יורו בעלויות ייצור .  זה אולי מתיישב עם רואי החשבון ,  אך מנגד מותר לדרוש מאלפא רומאו בידול מובהק בין המשפחות .  אפילו תנוחת הנהיגה כבר אינה קרבית ,  ועיצוב הקונסולה די סתמי .  
על איכות המשטחים וההרכבה תמיד תהיה סיבה לקטר מאחר וזו מוהלת חומרים שאיכותם טובה ,  לדיפוני השלמה שאינם מרשימים לעומת המתחרים .  באופן כללי ,  היריעות מסביב מלכדות תחושה סבירה למגע ולתפעול .  מה שצריך בנמצא ,  יישוב במקומו ,  והגוון האדמדם תורם לחלל שנעים להתמזג בו .  חסר לנו הליטוש והדקויות הקטנות ,  אך אין בכך אלא נקודה שתובעת שיפור ותחל בסיועה של הג'ולייטה - מחליפת ה-147 שתונחת ביוני בישראל .  
הפער בין גרסה ה-120 כ"ס ,  לבין ה-155 כ"ס ניכר לא רק בסוסים ,  אלא גם במפרט הצמוד .  במכונית המבחן חסרה בין היתר בקרת אקלים דיגיטאלית בקומה התחתונה ,  כשעל תקן וויסות הטמפרטורה מותקן בורר מיזוג מכני פשוט .  חוץ מכך ולהנעמת הזמן בשיטוטי כביש ארוכים ,  נוכחת מערכת הבידור המרכזית  ( 8 רמקולים )  שמפגינה רצון להפגיז .  אלא שממנה נעדר תפעול למערכת השמע מגלגל ההגה .  הגישה למושבים האחוריים קצת בעייתית ,  אך הם מספיק מרווחים לכל מידה ממוצעת .
 המיטו זכתה לציונים מרשימים במבחני הריסוק של 'יורו-נקאפ' ,  ומה הפלא כשהיא חמושה ב-9 כריות אוויר ?  5 כוכבים אספה האיטלקייה עם אזכור חיובי על הגנה מפני התרסקות חזיתית והטחת המרכב על צידו במבחן העמוד תוך שמירה על אזורים חיוניים בגוף .  מסגרת ההגנה בחבילה כוללת שימוש בכל מערכות העזר לבלימה ,  בקרת יציבות  ( ESP )  ,  בקרת אחיזת כביש - ASR ,  מערכת DST לתגבור ההיגוי במצבים קיצוניים ומנגנון סיוע בזינוק בעליה .  מאחור עוגני איזופיקס ,  ואת כרית האוויר ניתן לנתק  ( מתג )  במושב הנוסע .
 את החוויות מול המנוע של המיטו ,  לא נאפסן בבנק הזיכרון .  לרשותה עומדים 120 כ"ס מנפח של 1.4 ל' טורבו ב-5,000 סל"ד ו-21 קג"מ .  כבר ביציאה מן המקום העסק לא מדרבן התלהטות או מרגש חדרי חדרים .  הגנים של המנוע מקורם מפיאט בראבו כאמור ,  אלא שאצל פיאט בשילוב התיבה הרובוטית והתפעול הידני ,  המנוע מרגיש ה-ר-ב-ה יותר נמרץ על פני החלופה במיטו ,  שמסתפקת ב-5 יחסי העברה לעומת שישה ב-155 כ"ס  ( או ה-6 הידניים בבראבו )  .  לחלוטין עולמות אחרים ומנוגדים .  
היחידה המוגדשת והקטנה אינה ששה לקצור עם הנהג רגעים שמלטפים את חוש השמיעה .  המיאוץ הקלאסי ל-100 קמ"ש אורך כמעט 9 שניות וכל הזמן נוכחת תחושה שאין למנוע הזה ברק תחת כנפיה של המיטו .  הדברים הקטנים שמיסדו את אלפא כזמרת חמושה במנעד ווקאלי שמחבר בין בארי וויט לסטיבי ניקס ,  הוסרו ופינו מקומם למנועים גנריים בנהימתם שנשמעים כטיפוס שגרתי במעלה הסל"ד ומפוגגים 50 אחוזים מהחוויה המסעירה שאלפא החזיקה בעברה המפואר .  
כל הילוך דורש התערבות גסה מאוד כדי לחלץ מהמנוע את המקסימום ,  ולהוסיף חטא על פשע ,  התיבה הידנית מסרבת לשתף פעולה בלהט ונוטה לרסן את הנהג במעברים בין שני לשלישי ללא הבדלה אם מעלים או מורידים הילוך .  זה פשוט לא זורם .  פעם אחר פעם הובלנו אל תוך הפיתול דרוכים להורדה פלוס גז ביניים ,  וגילינו תיבה לוחמנית ,  כאילו מרימה ידיים ומבקשת שיניחו לה לנפשה .  רכיב חיובי ?  היא לא שתיינית ומחזירה כ-11 ק"מ לליטר בנזין תחת עומסים משתנים .
 למיטו ציוותו מתג כזה - DNA ,  שמקטלג את אופי הנהיגה על ידי בורר סלקטיבי ;  דינאמי ,  נורמאלי ,  או  " תשובה "  לכל תנאי מזג האוויר .  פיצול בין המצבים דורש מכם ישבן מצויד בחיישנים רגישים לתמורות .  התפישה היא שהמתלים משנים את אופיים במצב D ,  בתנאי שמקשיחים את המיטו ותופרים אותה לפינות .  
בכבישים טובים וסלולים היטב ,  תתקשו להטיל בה דופי .  היא מגלה לנו שתכונות ניהוג אפשר לשבש ,  לערפל ,  אבל בטח לא לעקור מהיסוד .  התגמול פתאום חוזר להיות טבע שני לה ;  היא מהנה ,  חתולית ,  פרובוקאטורית ,  היא מוציאה את הטוסיק בחדווה - ומתקנת בקלות בהרפיות מדוושת התאוצה .  
שלא במפתיע ,  המערך החשמלי שמחובר לידיים עדיין מחטיא ברוב הפעמים .  דהוי ,  ומנותק ,  אבל בפרוש לא מהסוגה שהורסת את כל הפאן במקלעת כבישים .  נראה שמנגנון ההיגוי משתדל לעקוב אחר הפקודות מבלי לקטוע רצף שממטיר הנהג על המכונית .  כאן האיטלקייה הקטנה קונה אותנו בעבור חופן חיוכים בגין תגובת שלדה מגובשת ומהנה ויכולת בלימה מעל הממוצע ,  אם כי לא בדרג המשכנע .  
נוחות מרבית אינה האספרסו והביסקוטי שלה ;  יהיה בורר ה-DNA היכן שיהיה - היא מקפצת לעתים כמו חיה מבוהלת על כבישים גליים ,  ופרצים בכבישי העיר מפרים את שלוותה עוד יותר .  אם מאחריכם משתרכת קומפקטית ממוצעת תוכלו להבחין בהבדלי הגישות בזמן שראשיכם כמעט פוגעים בתקרה ,  בעוד אצל האחרים הבולמים משככים את התנועה ברכות .  מי שמחפש כאן שותפה לנסיעות ארוכות ונעימות עלול להתאכזב .  כן רמת בידוד הרעשים לוקה בחסר כשהמנוע מסתובב ב-2,000 סל"ד בהילוך חמישי ומקנה אווירה לא חרישית בשיוטים .
 הציפייה להתאהב במיטו כמו בפעם הראשונה ,  העלתה חרס .  גם לאחר מאות קילומטרים ואי אילו ניסיונות לגלח ממנה את שכבות המודרניזם ולחשוף את חושי הפרא המיתולוגיים ,  המיטו 120 לא הצליחה להשאיר את חותמה עלינו - אלו הם פני הדברים .  לא תמיד מה שעובד במקום אחד ,  נכונה לו הצלחה אוטומטית אצל בני-הבית דרך הייחוס המשפחתי .  ב-142 אלף שקלים המיטו החלשה לא מצליחה לשדר לנו ריגושים מעבר למראה החיצוני .  
על אף הפספוס הקטן הזה ,  לא צריך לשבת בידיים שלובות ובהבעת פנים מלאת אכזבה .  תמיד אפשר לגרד עוד כמה אלפים ולקחת ב-157 אלף שקלים את המיטו 155 כ"ס הנפלאה שכבר הספקנו לחבק בעבר .  כאן גם המקום לציין שאם תתאזרו בטיפה סובלנות ,  תוכלו לקבל בעוד פחות מחודש את המיטו 'תלתן ירוק'  ( Quadrifoglio Verde )  בתמורה ל-180 אלף שקלים .  זו כבר חמושה במנוע טורבו 1.4 ל' מולטי-אייר TBI יעיל וחסכוני שמוציא מהפרונט 170 כ"ס ומגיע קומפלט עם סט מתלים משופר .  זו עדיין לא GTA עם 240 כ"ס ,  אבל יש לנו הרושם שאלפא תדע לנצל את הסימול המיתולוגי עד תומו ,  ולא תחמיץ הזדמנות להוכיח שאצלה ה-X פקטור עדיין נותר מושא לחיקוי .
 
יופי זה כמעט הכול
עם 120 כ"ס מתונים בקנה אלפא מיטו מתמסרת להופעה על חשבון הביצועים ,  ומשאירה אותנו הפעם בלי טעם של עוד

