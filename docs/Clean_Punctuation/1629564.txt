פרטנר זה לא אפריקה 
טלפון שבור
 >  >  בימים האחרונים החל מאבק מעט מוזר .  כמה בעלי אג"ח ,  המיוצגים על ידי עורך דין שאפתן ,  הצטרפו לשלי יחימוביץ' בניסיון לעצור את חלוקת הדיווידנד חריג בסכום של כ-1.4 מיליארד שקל שאותו עתידה פרטנר לבצע ברבעון הקרוב .  המתנגדים לא בחלו בכלים פופוליסטיים כדי לייצר לעצמם רייטינג .  יחימוביץ' רכבה על טראומת הפיטורים ההמוניים מהשנה שעברה והאשימה את אילן בן דב ,  בעל הבית החדש של פרטנר ,  בחליבת החברה ובפיטורי עובדים .  עו"ד אופיר נאור ,  שייצג את בעלי האג"ח מסדרה כ"ד וי"ז של אפריקה ומייצג עתה כמה מבעלי האג"ח של פרטנר ,  השווה בין פרטנר לאפריקה ישראל ,  וכך ניצל את הטראומה הטרייה שיצרה הפרשייה כדי ליצור לעצמו יחסי ציבור .  איו צורך בעורך דין מלומד או ח"כית אקטיוויסטית כדי לספר לנו שחלוקת הדיווידנד החריגה בפרטנר מגדילה את הסיכון הפיננסי של החברה ,  אך להשוות בין הסיכון הגלום בפרטנר לבין זה של אפריקה ישראל או להאשים את בן דב בפיטורים ,  זה לא יותר מפופוליזם והטעיה .  פרטנר היא אחת החברות היציבות במשק המקומי ,  הנהנית מכמה יתרונות אסטרטגיים מובנים ,  שבהם חברת נדל"ן יזמית כמו אפריקה יכולה רק להתקנא .  שוק הסלולר המקומי סובל מהיעדר רגולציה תחרותית ,  ומשום כך החברות בו נהנות מרווחים אוליגופוליים .  חברות הסלולר הוכיחו במשבר הכלכלי האחרון כי הביקוש לשירותיהן קשיח .  אנשים מיהרו להפחית בהוצאות על מזון ,  אך לא הפסיקו לצרוך זמן אוויר סלולרי .  לכל אחת משלוש חברות הסלולר כ-3 מיליון משתמשים הקשורים אליהן בחוזים ארוכי טווח ומוציאים מכיסם מאות ואלפי כל חודש .  מיליוני הלקוחות ייצרו לפרטנר ב-2008 תזרים מזומנים יציב של כ-1.8 מיליארד שקל ,  ו-1.3 מיליארד שקל נוספים בינואר-ספטמבר 2009 .  לשם השוואה ,  סך החוב לבעלי האג"ח הוא 2.2 מיליארד שקל בלבד .  פרטנר נאלצת לפנות לבית המשפט רק בשל החלטה קודמת של בעל הבית הקודם ,  האצי'סון הסינית ,  שלא לחלק את כל הרווחים של פרטנר כדיווידנד בשנים האחרונות .  בעוד המתחרים הגדולים שלה ,  כלומר בזק וסלקום ,  חילקו מדי שנה יותר מ-100% מהרווח השוטף ,  פרטנר חילקה 80% בלבד .  האצ'יסון נערכה ליום שבו תמכור את השליטה בפרטנר ,  לכן העדיפה להגדיל את הונה כדי לאפשר לקונה הפוטיציאלי ,  במקרה הזה אילן בן דב ,  לרכוש את החברה בעסקה ממונפת ,  כלומר עם הון עצמי נמוך יחסית .  בן דב מבצע עתה את מה שנוחי דנקנר ואיפקס-סבן-ארקין עשו ב-2006 מיד לאחר שרכשו את השליטה בסלקום ובבזק ,  בהתאמה .  הוא משנה את מבנה ההון של החברה ,  כך שיתאים לרמת הסיכון הנמוכה של החברה .  לשם השוואה ,  סלקום ובזק חילקו דיווידנד חריג של 3.8 ו-4.5 מיליארד שקל ,  בהתאמה ,  בשנה לאחר שהוחלפה השליטה בהן .  כל זה קרה במשך 2006 ,  לפני שיחימוביץ' הפכה למכונת פופוליזם משומנת ,  ולפני שאופיר נאור הפך לאביר בעלי האג"ח של אפריקה .  ב-2006 לא היה מי שינצל זאת לשם רווח פופוליסטי .  לרוע מזלו של בן דב ,  ב-2009 יש קופצים רבים .
 
פרטנר זה לא אפריקה 
טלפון שבור

