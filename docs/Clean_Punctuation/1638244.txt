פישר : " תהליך השלום שווה 2% צמיחה בשנה "
 נגיד בנק ישראל סנטלי פישר נאם בכנס הרצליה וקרא לממשלה לקדם את התהליך המדיני מול שכנותיה . " המשך תהליך השלום ייצור תחושת ביטחון שתקדם את ההשקעות והצמיחה בישראל "
 בנאומו בכנס הרצליה אמר הערב  ( ראשון )  נגיד בנק ישראל סטנלי פישר כי ישראל צריכה להתקדם בתהליך השלום עם שכנותיה . " המשך תהליך השלום ייצור תחושת ביטחון שתקדם את ההשקעות והצמיחה בישראל .  תהליך השלום שווה 2% נוספים של צמיחה בשנה ",  אמר פישר . " במונחים כלכליים ,  השגת הסכם שלום יכולה להניב תשואה גבוהה ,  ולכן כדאי לנו להמשיך להתאמץ ולהשקיע בתחום זה .  התשואה לא תבוא דווקא מתחום הסחר ,  אלא מתחושת הביטחון שירגישו המשקיעים בארץ בדגש דווקא על המשקיעים המקומיים ,  שהתמריץ שלהם לבצע השקעות במשק יגדל בתנאים אלו .  המשק הישראלי איתן וגמיש ,  ויכול לעמוד מול משברים שמשקים אחרים היו מתמוטטים מהם .  העובדה שצמחנו בשיעור גבוה יחסית בשנים האחרונות אומרת שבתנאי שלום נוכל לצמוח אפילו יותר מהר מ-5-6% ". 
לדברי פישר ,  ישראל יצאה מהמשבר הכלכלי העולמי במצב טוב אך אסור לה לנוח על זרי הדפנה . " צריך להסתכל קדימה ולשאול מה צריך לעשות כדי לחזור לרמת צמיחה של חמישה אחוזים שהיתה לנו בין השנים 2003 ו-2008 ",  אמר פישר .
 פישר אמר כי הוא מקווה שישראל תתקבל במהלך החודש לארגון המדינות המפותחות ה-OECD . " אין ספק שאנחנו אמורים להיות שייכים למוסד הזה ",  אמר פישר . " כבר ראינו לפני שבוע חלק מהיתרונות של ההצטרפות - כאשר מזכ"ל הארגון הציג בירושלים את הדו"ח על החינוך ומדיניות הרווחה בארץ  הדו"ח לא היה מחמיא .  הפערים אצלנו מאוד גדולים ולראות אותם בעיניים חיצוניות צריך לגרום לנו לחשוב על איך לטפל בזה ".  לדבריו ,  הצטרפות לארגון תשפר את איכות ניהול המשק בארץ מכיוון ששרי הממשלה יהיו חשופים לדיונים של אישים ברמה גבוהה מ-30 המדינות החברות בארגון .  פישר אמר גם כי יש קרנות רבות שייפתחו בפניהן אפיקי השקעה בישראל אם זו תצטרף לארגון .
 בנוסף ,  קרא הנגיד להשקעה נרחבת בחינוך ובהשכלה הגבוהה בארץ . " ההון האנושי הוא יתרון שלנו וצריך להמשיך להיות כזה גם בעתיד ",  אמר .  פישר התייחס גם לבעיית הבירוקרטיה בארץ ואמר כי הוא מקווה שהממשלה תצליח להתמודד עם בעיה זו ותשחרר חלק מהקרקעות המוחזקות בידיה .
 
פישר : " תהליך השלום שווה 2% צמיחה בשנה "
 נגיד בנק ישראל סנטלי פישר נאם בכנס הרצליה וקרא לממשלה לקדם את התהליך המדיני מול שכנותיה . " המשך תהליך השלום ייצור תחושת ביטחון שתקדם את ההשקעות והצמיחה בישראל "
 
