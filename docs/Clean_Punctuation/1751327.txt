קריאת השכמה לבית הלבן
אמריקה שלחה הלילה מסר ברור לאובמה :  תתחיל להתחבר לעם ,  או שתהיה מובטל בעוד שנתיים .  למזלו ,  הקיצוניות של  " מסיבת התה "  עשויה לגרום לכך שהרפובליקאים לא יציבו מולו מתחרה ראוי
אלה היו בחירות צפויות מראש .  הדמוקרטים הזכירו את קבוצת הכדורסל מעירו הנוכחית של הנשיא ,  וושינגטון וויזארדס ,  שיודעת בתחילת כל משחק שהיא עומדת להפסיד ,  אבל לא יודעת בכמה .  בסופו של יום ,  הרפובליקאים כובשים את בית הנבחרים ,  הדמוקרטים מצליחים לשמר רוב בסנאט .  אמריקה שולחת מסר אזהרה ברור לברק אובמה : " תשתנה ותשתפר מהר ",  או שתהפוך לחסר עבודה תוך שנתיים .
 אובמה אולי רואה עצמו כגיבור מעמד הפועלים ,  אבל המעגל הקרוב שלו דומה יותר לאחווה יוקרתית באוניברסיטת  " ליגת הקיסוס "  בצפון מזרח ארצות הברית .  חליפות יוקרה ,  עניבות של הרווארד ,  התנשאות על המטומטמים שלא מבינים שהצלנו להם את המדינה ותחושת עליונות מתארות היטב את סביבת העבודה של הנשיא .  בכל הבית הלבן ,  ודאי שבחדר הסגלגל ,  אין אדם אחד שמסוגל לשבת בדיינר באמצע אוקלהומה עם כמה מקומיים ,  לחלוק המבורגר ופאי לימון ,  לשוחח על החיים וגם ליהנות מזה .  במילים אחרות :  בכל הבית הלבן אין אף אחד שמזכיר את ביל קלינטון .  אובמה נתפס כיהיר .  אידיאולוג אמיתי ,  אבל כזה שמזלזל ביכולת של העם להבין את החזון .  בקמפיין לנשיאות הצליחו להסתיר זאת היטב בעזרת היכולת הרטורית המדהימה של אובמה .  אבל מרגע שהוא נכנס לבית הלבן דברים החלו לצאת החוצה .  לממשל הנוכחי אין כלים שיווקיים אמיתיים מול העממיות הברוטלית של רשת פוקס ניוז ,  מול תכניות בנוסח  " יש עם מי לדבר "  באלפי תחנות רדיו באמריקה ,  מול האמהות שלוקחות את הילדים לחוגים וחוששות שבנותיהן יכנסו להריון .
 גם מבקריו החריפים ביותר של אובמה ייאלצו להודות שהיו לבית הלבן הישגים לא מבוטלים בשנתיים האחרונות .  הכלכלה האמריקאית לא קרסה ,  רפורמת הבריאות היא הישג פוליטי חסר תקדים ,  ואובמה עדיין נתפס בעולם כשינוי מרענן אחרי ג'ורג' בוש .  יש לדמוקרטים הרבה בעיות עם המוצר ,  אבל נדמה שיש גם לשמאל האמריקני הליברלי בעיה אמיתית עם שיווק .  התוצאה הבלתי נמנעת היא פער בלתי נסבל בין כוונות טובות והישגים לבין יכולת לתרגם זאת להישג אלקטורלי .  בצד הרפובליקאי ,  לעומת זאת ,  הניצחון בבחירות עוד עלול להתברר כניצחון פירוס . " מסיבת התה "  מאיימת על הרפובליקאים באותה מידה שהיא מבטיחה עתיד חדש למפלגה הימנית השמרנית .  שיטת המפלגות האמריקאית הבטיחה תמיד מגוון רחב מאוד של עמדות בכל אחד משני צידי המתרס ,  אבל היקף התמהונים שרצו הפעם מימין היה חריג במיוחד .  חובבי פורנו סוסים ,  שונאי הומואים ,  מתנגדי הפלות וסתם גזענים אינם יכולים להביא את הרפובליקאים חזרה לבית הלבן .  במוקדם או במאוחר ,  הממסד הרפובליקאי יצטרך להתנער מחלק מהתופעות המכוערות שרצו השנה מימין .  כדי להיבחר לבית הלבן צריך תמיד לגנוב קולות לצד השני של המפה הפוליטית וספק אם שרה פיילין וחבריה הם האנשים המתאימים לכך .
 
קריאת השכמה לבית הלבן
אמריקה שלחה הלילה מסר ברור לאובמה :  תתחיל להתחבר לעם ,  או שתהיה מובטל בעוד שנתיים .  למזלו ,  הקיצוניות של  " מסיבת התה "  עשויה לגרום לכך שהרפובליקאים לא יציבו מולו מתחרה ראוי

