עדים במשפט דמיאניוק : " מחפשים רק צדק "
 שני אסירים יהודים שהשתתפו במרד והצליחו להימלט ממחנה סוביבור ,  העידו נגד ג'ון דמיאניוק . " המשפט הזה יהיה חשוב מבחינה היסטורית גם בעוד 200 שנים "
  ( צילום :  רויטרס ,  קריינות :  אילן שניג ,  עריכת וידאו :  יאיר דניאל ) 
תומאס בלאט ,  אחד מהאסירים היחידים שהצליחו להימלט ממחנה ההשמדה בסוביבור ,  החל היום  ( שלישי )  במתן עדותו במשפטו של ג'ון דמיאניוק . " אני לא מחפש נקמה .  אני רק מחפש צדק ",  אמר בלאט בן ה-82 לכתבים לפני שנכנס לאולם בית המשפט , " המשפט הזה יהיה חשוב מבחינה היסטורית בעוד 200 שנים ". 
עדותו של בלאט ,  יחד עם זו של ניצול נוסף ,  פיליפ ביאלוביץ' בן ה-84 ,  צפויה להישמע בשלושת הימים הקרובים .  השניים השתתפו במרד שהתרחש במחנה באוקטובר 1943 והביא לסגירתו .  בלאט הזמין כתריסר קציני אס-אס לבוא עמו לצריף בו הוחזקו אסירים יהודים ,  בהבטחה כי שם יקבלו מעילים חדשים .  הוא הוביל אותם בזה אחר זה אל תוך הצריף ,  שם הרגו אותם יתר האסירים במכות גרזנים ופטישים .  בלאט היה אחד מכ-50 אסירים ששרדו במרד ,  לאחר שהצליח לחצות את הגדר ולמצוא מחבוא ,  לא לפני שנורה על ידי איכר מקומי בניסיון הבריחה .  הכדור שספג במהלך הבריחה עדיין תקוע ,  לדבריו ,  בלסתו .  
לאחר מלחמת העולם השניה חזר בלאט לפולין ,  עלה לישראל ועבר לארצות הברית ב-1959 עם אשתו האמריקאית .  מאז הוא פעיל לשימור זכר השואה ,  כותב ספרים ומקיים הרצאות על חוויותיו מהתקופה .
 שני העדים ,  המשמשים גם כתובעי משנה במשפט ,  אמרו כבר במספר הזדמנויות שונות כי הם אינם זוכרים את פרצופו או שמו של דמיאניוק מהמחנה בסוביבור .  מוקדם יותר השנה ,  בלאט הסביר כי הטראומה שעבר אינה מאפשרת לו לזכור את פרצופי השומרים במחנה : " אני אפילו לא זוכר את הפרצופים של ההורים שלי ושל אחי ".  למרות זאת ,  עורך דינו של דמיאניוק ניהל מאבק משפטי נגד עדותם וטען כי על פי החוק הגרמני הם אינם רשאים להעיד ,  כיוון שהיו מעורבים ,  כפקידים ממשלתיים ,  בחקירות שנוהלו נגד דמיאניוק .  השופטים אמרו כי יתחשבו בהתנגדות עורך הדין מאוחר יותר והתירו את המשך העדות .  לפני שנכנס לאולם בית המשפט אמר ביאלוביץ' : " אני להוט לספר מה המשמעות של סוביבור ".  
" אין מישהו שעבד בסוביבור ולא היה מעורב ברצח .  זה היה הצידוק היחיד לקיום המחנה ",  הסביר בלאט מדוע הוא משוכנע שדמיאניוק צריך להיות מורשע , " הוא לא יכול להגיד  אני אפיתי לחם ,  אני טיילתי ליד הגדר .  אני נעלתי את הדלתות בלילה .  כולם שם היו רוצחים ". 

עדים במשפט דמיאניוק : " מחפשים רק צדק "
 שני אסירים יהודים שהשתתפו במרד והצליחו להימלט ממחנה סוביבור ,  העידו נגד ג'ון דמיאניוק . " המשפט הזה יהיה חשוב מבחינה היסטורית גם בעוד 200 שנים "
 
