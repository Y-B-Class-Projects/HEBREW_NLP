החיים באקדמיה :  למי משתלם לעשות דוקטורט ? 
הגיל הממוצע של מסיימי הדוקטורט בישראל הוא 39.5 - קצת מאוחר בשביל לגלות שהקריירה שלשמה אתה עובד כבר יותר מעשור ,  אולי לא מובילה לשום מקום ■ ד"ר כרמל וייסמן : " לפני שהתחלתי את הדוקטורט נאמר לי שזה שווה את זה רק אם האקדמיה היא החלום הרטוב שלי - כיום אני 
כשמירב  ( שם בדוי )  התחילה את הדוקטורט שלה בפקולטה לאמנויות באוניברסיטת תל אביב ,  היא עשתה זאת בתחושה זהירה של תקווה .  לאחר תואר ראשון ושני ,  המשך המחקר נראה כמסלול טבעי . " על אף שתמיד היה ברור לי שיהיה קשה להשיג משרה באקדמיה ,  חשבתי שלפחות אוכל להשיג משרה באוניברסיטה הפתוחה או במכללה ",  היא מציינת .  חמש שנים אחר כך ,  לאחר שראתה שתי בעלות תואר דוקטור עם ותק גדול משלה נאבקות על חצי משרה באוניברסיטה הפתוחה ,  הבינה שגם שם הסיכוי קלוש . " אני כבר לא יודעת אם אמצא את מקומי באקדמיה וגם לא בטוחה שאני רוצה .  אין ספק שלהיות פרופסור בן 60 זה מצוין ,  אבל הדרך ארוכה מאוד עד שאתה מקבל חופש אמיתי ,  ולפני כן מדובר על שנים רבות של עוני ".  המלגה החודשית של מירב מהאוניברסיטה היתה 2,000-4,000 שקל בחודש ,  וגם אותה היה צריך לבקש מחדש כל שנה .  היא השלימה הכנסה בעזרת משרות הוראה רבות ככל האפשר . " לדוקטורט עדיין יש ערך ברמה של עמוד דעות ב'הארץ' .  אבל אם מה שיוצא בסוף הוא שאתה מלמד במכללה רחוקה ,  ללא אפשרות אפילו לנסוע לכנסים בחו"ל ,  לא בטוח שזה שווה את זה ".  עד כמה באמת כדאי לעשות בישראל דוקטורט ?  תלוי לשם מה .  דוקטורט הוא עסק ממושך - על פי נתונים של אוניברסיטת תל אביב ,  משך הלימודים הממוצע של דוקטורנטים שסיימו את התואר בשנה שעברה הוא כשש שנים ,  ועד 15 שנה לדוקטורנטים האטיים יותר במדעי הרוח  ( 10 שנים במדעי הטבע )  .  הגיל הממוצע של המסיימים הוא 39.5 - גיל מאוחר למדי לגלות בו שהקריירה שלשמה אתה עובד כבר יותר מעשור ,  למעשה אינה סבירה .  לכן ,  מי שנכנס לעניין ,  כדאי שיהיה לו ברור מדוע הוא עושה זאת . " לפני שהתחלתי את הדוקטורט ,  קיבלתי עצה מפרופ' הלל נוסק שתירגלתי אצלו במכללה למינהל ",  מספרת ד"ר כרמל וייסמן ,  שקיבלה השנה את התואר ,  מהמחלקה לתקשורת באוניברסיטה העברית . " הוא אמר לי שדוקטורט שווה את זה רק אם האקדמיה היא החלום הרטוב שלי .  כל סיבה אחרת תתגלה כטעות יקרה מאוד .  חשבתי שהוא מגזים ,  והופתעתי לגלות כי צדק .  כיום גם אני נותנת את העצה הזו לאחרים ,  ואני רואה בעיניים שלהם שהם לא מאמינים לי וינסו ללכת על התואר בכל זאת ,  כי 'אין לי מושג לאן הקריירה שלי הולכת כרגע ,  אז אולי אעשה דוקטורט' ".  לפחות מבחינה מעשית ,  דוקטורט במדעי הרוח הוא עניין שתועלתו מוטלת בספק - בעיקר משום שמכללות רבות אינן כוללות מחלקות בנושאים אלה ,  מה שמוריד את האופציה להיקלט בהן לאחר תום התואר .  מבחינה כלכלית מדובר בשנים שחונות ,  של ריצה בין הוראה במכללות ובאוניברסיטאות השונות ופוטנציאל השתכרות מוגבל .  פרופ' יוסי זעירא מהחוג לכלכלה באוניברסיטה העברית ,  המשמש גם כיו"ר הרשות לתלמידי מחקר במדעים העיוניים ,  מספר כי משכורת במדעים הניסויים עשויה להגיע ל-6,000 שקל בחודש ,  הכוללים מלגות ודמי הוראה ;  ואילו תלמידי מחקר עיוניים  ( מדעי הרוח ומדעי החברה )  יקבלו אף פחות .  האוניברסיטה מעניקה את המלגות רק לסטודנטים שזהו עיסוקם העיקרי ,  כלומר לא לאלה שיש להם כבר עבודה ,  והם מושכים את הדוקטורט במקביל לניהול הקריירה . " היינו רוצים לתת יותר ,  אבל אין כסף ".  וייסמן קיבלה כמה מלגות ,  אך אף אחת מהן לא הספיקה לקיום . " תירגלתי והרציתי כדי להתפרנס ".  השאלה האמיתית היא מה קורה בסוף הדוקטורט .  במדעי החברה והרוח ,  כמו גם באקדמיה הישראלית כולה ,  התנדפו בעשור האחרון תקנים רבים ,  ומרצים שיצאו לפנסיה לא הוחלפו בחדשים .  מדובר במגמה שאולי תתהפך בקרוב בתמיכתו של שר האוצר הנוכחי יובל שטייניץ ,  בעצמו דוקטור לפילוסופיה .  וייסמן אופטימית לגבי סיכוייה להיקלט באקדמיה ,  בין השאר מפני שהיא חוקרת אינטרנט ,  תחום שלטענתה עתיד להתפתח בישראל ויזדקקו בו לתקנים ולמרצים נוספים .  אבל בינתיים היא שולחת בקשות לפוסט-דוקטורט בחו"ל ,  שכן הדוקטורט עצמו ,  על כל שנותיו המייגעות ,  אינו אלא תחנה מוקדמת במרוץ רב השנים לעבר המשרה האקדמית הנכספת :  באוניברסיטאות בישראל אין מה לדבר על משרה אקדמית קבועה ללא פוסט-דוקטורט .  עם זאת ,  יש משרות ,  כמו משרות בכירות במערכת החינוך ,  שאי אפשר להתקבל אליהן ללא תואר דוקטור ,  ואינן דורשות פוסט-דוקטורט .  גם דוקטורט בכלכלה עשוי לזכות את המועמד המשכיל במשרה משתלמת בבנק ישראל או במשרד האוצר ;  אך מי שחושק דווקא בקריירה אקדמית ,  יצטרך להתאזר בסבלנות רבה ובתוכנית חלופית .  במחלקה לכלכלה ,  למשל ,  מספר זעירא ,  נקלטים בכל שנה עד שני אנשי צוות בלבד ,  ולא תמיד מדובר במי שסיים דוקטורט במחלקה .  כדי לא להיתקל בתקרת זכוכית אז למי כדאי לעשות דוקטורט ?  אולי לסטודנטים במדעים המדויקים ובמדעי החיים .  אלה יקבלו מראש מלגות גדולות יותר :  בטכניון המלגות ,  בתוספת משרת הוראה ,  עשויות להגיע ל-8,000 שקל בחודש .  המסלול אמנם ארוך אך פחות בודד ,  שכן העבודה - לפחות בדוקטורטים הניסויים - מתבצעת במעבדה עם מנחה ועוד אנשים מסביב .  למעבדות כאלה יש עוד יתרון :  מנחים רבים מקבלים מענקים לצורך מחקרים המתבצעים במעבדתם ,  ועשויים להשתמש בהם כדי לצ'פר את הדוקטורנטים שעובדים אצלם .  לעבודה הצמודה עם המנחה יכול להיות גם פן פחות נעים :  מכיוון שהוא מעורב בעבודה היום-יומית ואינו רק דמות מכוונת בשלט רחוק ,  כמו במדעי הרוח והחברה ,  הכימיה האישית בין דוקטורנט למנחה חשובה ביותר .  אם נפלת על מנחה שאינו מיומן בהשגת תקציבים - גם המחקר שלך יסבול .  ועדיין ,  מדובר בשנים ארוכות ,  מפרכות ולעתים מתסכלות ,  ואין ערבות לכך שגם אם הצלחת להגיע לפריצת דרך ,  מישהו בסינגפור לא יגיע אליה במקביל ויפרסם את המאמר שלו חודש לפניך .  חוץ מזה ,  מזכיר פרופ' מחקר מוטי שגב ,  מהמחלקה לפיסיקה בטכניון , " המסלול האקדמי ארוך וקשה ,  מספר המשרות קטן ,  על אף שכרגע יש גידול במספר המשרות הפנויות ,  וגם אחרי שהתקבלת למשרת חבר סגל לא בטוח שתקבל קביעות .  במקרה של חוקרים שממשיכים באקדמיה ,  בישראל אין הרבה אופציות :  אם הטכניון ,  למשל ,  לא נתן למישהו קביעות ,  זה פוסל אותו בכל הפקולטות שמחשיבות את עצמן באוניברסיטאות האחרות ".  בטכניון הגישו בשנה שעברה 177 חוקרים את הדוקטורט .  התחומים הפופולריים ביותר הם רפואה ,  כימיה ,  פיסיקה ,  מדעי המחשב והנדסת חשמל .  באותה שנה התקבלו למוסד 22 אנשי סגל בלבד . " בשנים האחרונות יש לנו מועמדים רבים וגם תקנים פתוחים ,  אך אנחנו מקפידים על רמה גבוהה ביותר בגיוס ",  מסביר פרופ' משה שפיטלני ,  דיקן לימודים מוסמכים בטכניון .  גם אם לא מצאת משרה אקדמית ,  תמיד אפשר לפנות לתעשייה ,  שמחלקות המחקר והפיתוח שלה ישמחו לקלוט חוקרים מוכשרים .  שגב מצטט מאמר מהירחון  " nature "  שפורסם השנה ,  שלפיו רק תשעה מתוך עשרה בוגרים מוצאים את עצמם בתעשייה . " היתרון היחסי של ישראלים בעולם ההיי-טק הוא בדיוק היכולת לחשוב מחוץ לקופסה בתחומי המחקר והפיתוח ,  והאימון המשמעותי מתבצע בדוקטורט ,  שבו לומדים לראשונה לבצע מחקר עצמאי .  לכן ,  לדוקטורנטים יש חשיבות גדולה בתעשייה לא פחות מאשר באקדמיה ".  ד"ר רוני פוטסמן ,  סמנכ"ל מחקר ופיתוח ברפאל ,  מסכים . " בדרך כלל ,  אנשים שעשו דוקטורט עברו מסננת הרבה יותר רצינית .  אמנם אין מתאם בין מנת משכל לתואר - אפשר למצוא אנשים מבריקים גם עם תואר ראשון ,  אבל לאנשים שגמרו דוקטורט יש יכולת טובה יותר לפרוץ לתחומים חדשים ,  מכיוון שאי אפשר לקבל תואר דוקטור בלי לעשות עבודה חדשנית ויצירתית ".  בתחומים מסוימים ,  כמו הדמיה וניווט ,  יאוישו מחלקות המו"פ ברפאל בעיקר בדוקטורים ;  מתוך כ-6,000 עובדים בחברה ,  ל-320 יש דוקטורט .  פוטסמן מודה שאפשר להתקדם גם בלי דוקטורט ,  או להשלים אותו תוך כדי עבודה ,  ומתקשה לנקוב בהפרש בין משכורת של דוקטור לכזו של בעל תואר נמוך יותר . " מצד אחד ,  ברור שיש מתאם בין השתכרות לתואר .  מצד שני ,  התקדמות בארגון היא פונקציה של האישיות שלך ,  יותר מכל דבר אחר ".   " משכורות של דוקטורים לא גבוהות באופן שמצדיק את שנות ההשכלה ",  מזהיר שמוליק הס ,  מנכ"ל חברת הביו-טכנולוגיה ואלין טכנולוגיות . " מי שעושה דוקטורט ויוצא אחר כך גם לפוסט ,  בילה עשר שנים ברכישת ההשכלה הגבוהה שלו ,  לא כולל תואר ראשון .  ואז הוא מסתכל סביבו ,  על אנשים בגילו שעשו תואר בהנדסת אלקטרוניקה - איפה הוא ואיפה הם ,  כמה הם מרוויחים בהשקעה קטנה בהרבה בלימודים .  אני יודע מה אני מציע למועמדים ,  ומה מציעים אחרים - זה לא הרבה .  ביו-טכנולוגיה היא מלת באזז אבל בינתיים התעשיה קטנה ".  הס דווקא ממליץ לעשות דוקטורט מסיבה עיקרית אחת :  כדי לא למצוא את עצמך נתקל בתקרת הזכוכית . " למשרה בכירה בתעשייה ,  חייבים דוקטורט .  במצב התעשייה כיום ,  אם אתה שואף לנהל יום אחד מחלקה או חברה ,  בלי דוקטורט לא תגיע לשם .  כשסיימתי צבא ,  התראיינתי למשרה של מאבטח .  אני הייתי שריונר ,  ולידי בחדר ההמתנה ישב בוגר סיירת מטכ"ל .  ידעתי שלא אתקבל למשרה הזו ,  הוא יקבל את התפקיד .  דבר דומה יקרה למאסטרנט ,  שיבוא להתראיין למשרה לצד דוקטור .  אין לו סיכוי ". 

החיים באקדמיה :  למי משתלם לעשות דוקטורט ? 
הגיל הממוצע של מסיימי הדוקטורט בישראל הוא 39.5 - קצת מאוחר בשביל לגלות שהקריירה שלשמה אתה עובד כבר יותר מעשור ,  אולי לא מובילה לשום מקום ■ ד"ר כרמל וייסמן : " לפני שהתחלתי את הדוקטורט נאמר לי שזה שווה את זה רק אם האקדמיה היא החלום הרטוב שלי - כיום אני 

