חלוקת צווי הפינוי לבית יהונתן שוב מתעכבת
עיריית י-ם הודיעה שהיא נענית לדרישת המשטרה לבטל הסיור במזרח העיר ,  במהלכו היו אמורים פקחי העירייה להגיש לתושבי בית יהונתן צווי פינוי .  המשטרה : " חלוקת הצווים לא תואמה איתנו "
 עיכוב נוסף בחלוקת צווי האיטום והפינוי לבתים שנבנו בצורה לא חוקית במזרח ירושלים ,  וביניהם גם בית יהונתן שבשכונת סילוואן .  עיריית ירושלים הודיעה כי היא נענתה לדרישת המשטרה ,  שהורתה הבוקר לבטל את הסיור במקום ,  בו היו אמורים הפקחים לחלק צווי פינוי .  מהמשטרה נמסר כי עיריית ירושלים לא תיאמה עימה את הפעולות לחלוקת הצווים בכפר סילוואן ,  זאת למרות ש"כל פעילות מסוג זה מחייבת תיאום עם גורם משטרתי ". 
מוקדם יותר הבוקר מסר דובר עיריית ירושלים גידי שמרלינג כי העירייה תפעל בנושא זה לפי החוק והצווים יחולקו לתושבים .  בשבוע שעבר הודיעה עיריית ירושלים כי בכוונתה לאטום את בית יהונתן ולהרוס למעלה מ-200 מבנים בלתי חוקיים .
 ראש עיריית ירושלים ,  ניר ברקת .  העביר אז מכתב לפרקליט המדינה משה לדור ,  בו הבהיר כי בכוונת העירייה לממש את כל צווי האיטום וההריסה בשכונות סילואן וגן המלך ,  בהתאם להנחיית פרקליטות המדינה .  זאת למרות ההשלכות החמורות אשר עלולות להתעורר מיישומה .  
במכתב ציין ברקת ,  כי הוא נאלץ לפעול למימוש צווי ההריסה ,  בניגוד לעמדתו ולהחלטות מועצת העיר ירושלים ,  וכן בניגוד לתוכנית העירונית המתגבשת להסדרת נושא עבירות הבנייה .  
ברקת אף מתח במכתבו ביקורת נוקבת על הכשל הניהולי בעבודות היועץ המשפטי לעירייה ועל היעדר קריטריונים אחידים לניהול התהליך של מימוש צווי ההריסה .  גורמי הביטחון עמם התייעץ ראש העיר ,  הביעו את עמדתם כי לכלל הפעולות המבוצעות באזור ,  לרבות תכנון מחודש ואכיפה ,  השלכות ביטחוניות ורגישות פוליטית וציבורית המחייבת תשומת לב מירבית .
 לפני שבועיים שיגר פרקליט המדינה משה לדור מכתב חריג בחריפותו ללשכתו של ראש עיריית ירושלים ,  ניר ברקת  זאת על רקע אי אכיפה של מספר צווי בית משפט שהוצאו ,  לרבות 4 צווי בית משפט עליון ,  המורים על איטום בניין בן 7 קומות בשכונת סילואן ,  שקיבל את הכינוי  " בית יהונתן ",  ונבנה באופן בלתי חוקי באזור בו מאפשרת תכנית המתאר העירונית בנייה לגובה שתי קומות בלבד .
" הצטערתי לקבל את מכתבך ולשמוע כי אפילו במועד זה טרם דאגה העיר ירושלים שצווי בתי המשפט בכל הערכאות ,  לרבות ארבע פעמים בביהמ"ש העליון  יכובדו ויבוצעו בפרשה זו ",  כתב לדור לראש העיר .  במכתבו טען לדור כי הבניין  " נבנה מראשיתו ועד השלמתו תוך צפצוף מהדהד על הוראות חוקי התכנון והבנייה ".  עוד נטען כי  " ההשלמה עם אי כיבודו על ידי הנאשמים והימנעות מביצועו על ידי הוועדה  ובמיוחד בנסיבות המקרה הנדון  מבטאת מחדל בוטה בחריפותו בתחום זה ". 

חלוקת צווי הפינוי לבית יהונתן שוב מתעכבת
עיריית י-ם הודיעה שהיא נענית לדרישת המשטרה לבטל הסיור במזרח העיר ,  במהלכו היו אמורים פקחי העירייה להגיש לתושבי בית יהונתן צווי פינוי .  המשטרה : " חלוקת הצווים לא תואמה איתנו "
 
