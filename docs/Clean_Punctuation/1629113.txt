להפחית מסי חברות ויחידים ,  לא מע"מ 
הפחתת מסים
 >  >  ההחלטה החפוזה על הפחתת המע"מ ב-0.5% הפתיעה את המגזר העסקי בעיצומה של ההיערכות לסוף 2009 ,  וחייבה אותו להשקיע בהיערכות משאבים נוספים וזמן יקר .  זאת ,  לצד המשאבים הרבים שהשקיע המגזר העסקי בסוף 2009 במילוי דרישותיה יוצאות הדופן של רשות המסים למעבר לדיווח ממוחשב מקוון ,  שיטה מסובכת שאינה נהוגה בכמעט אף מקום בעולם .  ההורדה הבלתי משמעותית במע"מ תעלה לתקציב המדינה כ-2 מיליארד שקל ,  בעוד כלל לא בטוח שתתגלגל במלואה לכיסי הצרכנים .  האצת קצב הורדת המס הישיר בכלל ומס החברות בפרט - היתה עשויה להיות אפקטיבית יותר .  לצורך ההשוואה ,  אובדן הכנסות של כ-2 מיליארד שקל הנובע מהפחתת מחצית נקודת האחוז במע"מ שקולה להורדה של 3-4 נקודות אחוז במס החברות .  למרבה האבסורד ,  הורדה זו של המע"מ פתחה דיון פרלמנטרי בדבר הצורך לעצור כליל את הפחתת מס החברות .  על אף הפחתות המסים האחרונות ,  נותרו שיעורי המס בישראל גבוהים בהשוואה בינלאומית .  תוואי הפחתת המסים הישירים שנקבע ב-2005 מצטרף למגמה המאפיינת מדינות רבות להורדת המס הישיר על חברות .  כך למשל ,  ב-2009 היה שיעור מס החברות הממוצע באיחוד האירופי 23% .  במדינות המתחרות בנו על כספי ההשקעות ועל נתח השוק העולמי המס נמוך אף יותר :  בסינגפור שיעור מס החברות היה 18% ;  ברומניה ובהונגריה - 16% ;  בקפריסין ובבולגריה - 10% בלבד ;  ואילו בישראל שיעור מס החברות היה 26% ב-2009 .  גם שיעורי המס על היחיד גבוהים בישראל בהשוואה בינלאומית ,  בייחוד בקרב אותן המדינות המתחרות בנו על מיטב המוחות הישראלים .  בישראל ירד ב-1 בינואר מס ההכנסה המרבי על היחיד ל-45% ,  לעומת 30.5% בפינלנד ;  35% בארה"ב ובטורקיה ;  39% בניו זילנד ;  ו-40% בבריטניה ,  בצרפת וביוון .  מחקרים בישראל ובעולם הוכיחו כי השפעת הפחתת המסים על הצמיחה משמעותית ביותר .  מחקר שערך בנק ישראל מצא כי הפחתת מס של 1% תוצר מביאה להגדלת התוצר בכ-2% בטווח הארוך .  בנוסף ,  מחקר שבוצע לפני כשנה באוניברסיטת קליפורניה בברקלי ,  טוען כי  " כל דולר של הפחתת מס מעלה את התוצר בכ-3 דולרים ".  תרומתו של מהלך הפחתת המס לצמיחה ולתעסוקה במשק הישראלי באה לידי ביטוי במגוון תחומים ,  לרבות שיפור כושר התחרות של המשק מול מתחריו בעולם ,  משיכת משקיעים זרים ומקומיים ,  העלאת פריון העבודה ,  הרחבת ההכנסה הפנויה והגדלת התמריץ לעבוד ולכן גם סיוע להגדלת שיעור ההשתתפות בכוח העבודה .  בנוסף ,  תורמת הורדת המסים לפינוי משאבים לפעילות המגזר העסקי ,  ומסייעת להקטנת העלמות המס .  כאשר הגירעון הממשלתי ב-2009 היה נמוך מהמתוכנן והסתכם בפחות מ-5%  ( לעומת גירעונות של כ-12% בארה"ב ,  14.5% בבריטניה וכ-6.5% בממוצע בגוש היורו )  וכך גם צפוי להיות ב-2010 ,  יש לנצל זאת ולתמוך בהאצה הכלכלית באמצעות הפחתת המסים הישירים .  אין כל ספק כי השפעתו החיובית של המשך תהליך הפחתת המס ואף האצתו ,  לרבות האמינות שמשדרת המדינה בכך שעומדת בהתחייבויותיה ,  תתמוך בצמיחה ולכן בסופו של דבר תאפשר גם צמצום נוסף בשיעור הגירעון כבר ב-2010 .  הכותב הוא נשיא התאחדות התעשיינים ויו"ר לשכת התיאום של הארגונים הכלכליים

להפחית מסי חברות ויחידים ,  לא מע"מ 
הפחתת מסים

