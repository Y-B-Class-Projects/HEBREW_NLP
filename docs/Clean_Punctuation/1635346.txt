תמונות מפשעי משפחה
האמן מקסיקני אדגרדו ארגון דיאס מביים את בני דודיו בסצנות מעברה העברייני של משפחתו .  לרגל תערוכתו בישראל ,  קבלו הצצה וראיון עם אחד האוצרים
 ( מתוך  " אפקטים של משפחה "  של אדגרדו ארגון דיאס ) 
בתור בן למשפחת פשע מקסיקנית ,  לאדגרדו ארגון דיאס היה צפוי גורל עקוב מדם .  אלא שבמקום ללכת בדרכם של רבים מבני משפחתו ,  החליט דיאס לפנות לאמנות  לא כמפלט מהמציאות בה גדל אלא כדרך להתמודד עימה .  לכאורה ,  היה מתבקש שאדם כמוהו יעשה כל מאמץ להפנות עורף לעברה הבעייתי של משפחתו ,  אך דיאס ,  יליד 1983 ,  בחר להתעמת עם העבר הזה ישירות ויצר סדרה של עבודות וידיאו ,  שבהן הוא מביים את בני דודיו הצעירים משחזרים אירועים אלימים מתולדות המשפחה .  
חמש מתוך 12 העבודות שמרכיבות את הסדרה  שנקראת  " אפקטים של משפחה "   מוצגות בימים אלה בגלריה של המדרשה לאמנות בתל אביב . " כל העבודות הן סיפורים קטנים מההיסטוריה של המשפחה ",  סיפר לוואלה !  תרבות האמן בועז ארד ,  שאצר את התערוכה ביחד עם האמן גיא בן נר , " ומה שמייחד אותן זה שדיאס מביים את בני דודיו לא רק כדי לעשות אמנות אלא כדי ללמד אותם על ההיסטוריה של המשפחה ".  
" כשאני רואה את העבודות האלה ",  המשיך ארד , " אני ישר חוזר לילדות שלי .  הרי כולנו שיחקנו משחקים כאלה בילדות ,  משחקים כמו שוטרים וגנבים .  אז ברור שהילדים משחקים כאן את אותם משחקים שהם משחקים גם לא מול המצלמה ,  אבל עבורם זה לא רק משחק אלא שכפול של דפוסים משפחתיים .  בעברית אנחנו משתמשים באותה מילה  'משחק'  ל-play ול-act ,  אבל במקרה של בני דודיו של דיאס זה הרבה יותר acting מ-playing .  הם מגלמים את האנשים שעימם הם גדלים ,  הם מתאמנים לקראת הבגרות ".  
עבודותיו של דיאס משתייכות לזרם הולך וגובר של עבודות וידיאו שבהן ילדים מופיעים בתפקיד מבוגרים ומציגים סיטואציות אלימות .  כך ,  למשל ,  עבודה דומה של האמנית מרינה אברמוביץ הוצגה עד לפני שבוע במרכז לאמנות עכשווית בתל באביב .  אלא שלדעתו של ארד מדובר בסך הכול בצירוף מקרים . " עד אמצע שנות ה-90 ",  הוא מסביר , " כמעט שלא ראינו עבודות וידיאו שמנסות להיות קולנועיות  לא מהבחינה של לספר סיפור ולא מבחינת העריכה .  זה השתנה ,  ובעשור האחרון נעשה מהלך נוסף .  הווידיאו ארט מנסה לפרוץ לאזורים של קולנוע ביתי ,  קולנוע תיעודי ופרסומות .  זה חלק מהניסיון לקרב את האמנות לחיים ,  ואל המהלך הזה שותפים לא רק דיאס אלא גם שותפי לאצירה ,  גיא ,  שמשנות ה-90 משתף את הילדים שלו בסרטים שהוא עושה ". 
לדבריו , " הקסם בעבודות של דיאס טמון בכך שהוא מטשטש את הגבול בין סרט משפחתי לאמנות .  כל העבודות הן one shot ,  וכך הוא נותן תחושה של זמן אמיתי .  בנוסף ,  על אף שהן עוסקות בנושאים כאובים ,  העבודות מלאות הומור .  כך הוא מצליח לעורר עניין במשהו שבדרך כלל די משעמם  הסרטים המשפחתיים של מישהו שאתה לא מכיר ". 


תמונות מפשעי משפחה
האמן מקסיקני אדגרדו ארגון דיאס מביים את בני דודיו בסצנות מעברה העברייני של משפחתו .  לרגל תערוכתו בישראל ,  קבלו הצצה וראיון עם אחד האוצרים

