המשק במצב טוב אבל יש להימנע משאננות
נגיד בנק ישראל סטנלי פישר התייחס למצב המשק הישראלי והעולמי בעקבות איום האינפלציה ומחירי הדירות ,  מצב שער הדולר הנופל ,  ויחסיו עם שר האוצר בגיבוש מדיניות כלכלית בנושאים השונים
נפגשתי הבוקר עם שר האוצר ושנינו מבינים שאנו צריכים לשתף פעולה למען פציינט אחד ,  וזאת מדינת ישראל .  היחסים בינינו טובים וימשיכו להיות טובים .  מדי פעם יש קרעים ,  אבל הם לא יימשכו .  החלטת הריבית לפי החוק היא החלטה של בנק ישראל .  כך היה וכך יהיה ",  כך אמר נגיד בנק ישראל ,  סטנלי פישר ,  במסיבת עיתונאים שקיים הבוקר בירושלים .  
הנגיד ציין כי במרכז דיוני הנהלת קרן המטבע הבינלאומית השבוע בוושינגטון יעמוד נושא מלחמת המטבעות . 
" יש בעיה עם שערי החלפין של מדינות צומחות ,  כולל ישראל ",  אמר פישר , " אנו התערבנו ראשונים במארס 2008 ,  ועכשיו הרבה מדינות מתערבות .  הן לא מוכנות לקבל את הייסוף שמכתיבים כוחות השוק .  העולם לא מדבר על ישראל ,  אלא על סין ,  ברזיל ,  פרו שווייץ וקולומביה .  הבעיה המרכזית היא הגירעון במאזן התשלומים בין אותן מדינות לארה"ב .  לכן ,  נטל ההתאמה עובר למדינות אחרות .  דה פקטו ,  הן צריכות לקבל את הייסוף שיגרטם להקטנות הגירעון האיחריקאי .  אין ספק שזו סוגיה מרכזית ביחסים הכלכליים בעולם .  על יסוד זה הקימו את קרן המטבע הבין לאומית .  
הנגיד הדגיש כי המשק הישראלי במצב טוב ,  אך  " אנו נמצאים במשק עולמי נורא מסובך ויש להימנע משאננות .  לא גמרנו לגמרי את המשבר העולמי .  המשק יוצא מהמשבר ,  אבל הסביבה העולמית לא דומה למה שהיה לפני 3 שנים .  הסיכוי שנעבור משבר עולמי שני נמוך ,  אך אין לשלול אותו .  מדינות שלא סבלו ממשבר פיננסי ,  חזר לצמוח .  מדינות שסבלו ,  לא חזרו לצמוח ".  
פישר אמר כי ,  בהתאם לצורך ,  ימשיך בנק ישראל להעלות את הריבית : " הנושא תלוי במה שקורה בשוק הדיור ,  שממשיך להתייקר בצורה מעוררת דאגה ".  
הנגיד הוסיף גם אמר כי ימשיך להתערב בשוק המט"ח .  לדבריו ,  חוק בנק ישראל לא אומר כי  " מטרת הבנק להביא למקסימום רווחים .  אנו לא בנק למטרת רווח ,  אלא כדי לשמור על יציבות מחירים ".  
בהמשך השבוע צפוי פישר לצאת לוועידה השנתית של קרן המטבע הבינלאומית  ( IMF )  והבנק העולמי בוושינגטון ,  שבה ישתתפו עשרות שרי אוצר וראשי בנקים מרכזיים מכל העולם .  בבנק ישראל מעריכים כי מלחמת המטבעות בעולם צפויה לעמוד במרכז הדיונים בוושינגטון - אם כי הפתרון למחלוקת יימצא במפגש של מנהיגי הכלכלות של מדינות המובילות .  
בשבוע שעבר המשיך בנק ישראל במדיניות רכישת הדולרים ,  שנועדה לרסן את התחזקות השקל .  הבנק רכש ביום שישי כ-300 מיליון דולר ,  לאחר רכישה של עשרות מיליוני דולרים ביום שלישי .  למרות הרכישות של בנק ישראל ,  שער הדולר ירד ביום שישי לרמה של 3.645 שקל ,  הרמה הנמוכה ביותר שלו בשנתיים האחרונות .  בסך הכל נחלש הדולר מול השקל בשבוע האחרון ב-1.6% .  
בבנק ישראל ציינו בשבוע שעבר כי בעולם איפשרו לישראל להתערב בשוק המט"ח כדי לחזק את השקל ,  מכיוון שהמשק שלה קטן בקנה מידה עולמי .  עתה ,  כשהגדולים נכנסים לתמונה ,  המצב מתחיל להיות בעייתי ,  מה גם שבעולם מתחילים לדבר על מלחמת מטבעות אשר בעקבותיה עלולה להתפתח מלחמת סחר - אלא אם המדינות הגדולות והעשירות יחליטו להתערב .  

שר האוצר הברזילאי ,  גואידו מאנטגה ,  אמר ב-27 בספטמבר 2010 דברים שאף אישיות כלכלית בכירה לא העזה לומר עד אז בפומבי . " אנחנו נמצאים בעיצומה של מלחמת מטבעות בינלאומית ",  טען . " היחלשות כללית של המטבעות מאיימת עלינו ,  משום שהיא לוקחת מאתנו את התחרותיות שלנו ".  למחרת אמר ראש קרן המטבע הבינלאומית  ( IMF )  ,  דומניק שטראוס-קאהן ,  כי  " הסיכוי למלחמת מטבעות נמוך מכיוון שכל אחד מבין שלסכסוכים גדולים מדי יש אפקט שלילי .  עם זאת ,  אין לשלול את האפשרות שזה יקרה ".  
מלחמת המטבעות היא תוצאה של המשבר הכלכלי האחרון ,  שהוביל להצטמצמות הסחר בעולם .  יותר ויותר מדינות פועלות עתה לפחת את המטבע שלה באמצעות רכישת דולרים ,  כדי להפוך לכדאי יותר את היצוא שלהן ולהקטין את כדאיות היבוא .  מדינה שלא תנקוט צעד זה - תפסיד ,  מכיוון שהיצוא שלה ייהפך ללא כדאי והיא תוצף במוצרי יבוא .  
בנק ישראל התחיל לרכוש דולרים כבר לפני יותר משנתיים וחצי ,  והיה הבנק המרכזי הראשון בעולם שנקט צעד זה .  באחרונה החלו לפעול בדרך זו בנקים מרכזיים ב-12 מדינות ,  שמכרו מטבע מקומי כדי לרסן את התחזקותו ,  בהם אלה של יפן  ( התערבות ראשונה מאז 2004 )  ,  דרום קוריאה ,  טייוואן ,  סינגפור ,  ברזיל ,  ארגנטינה ,  פרו ,  קולומביה ושווייץ .  
הבנקים המרכזיים בארה"ב ,  באיחוד האירופי ובבריטניה שוקלים התערבות דומה בקרוב .  מגמה זו מגדילה את הסיכוי כי בנק ישראל ימשיך בקרוב את מדיניות ההתערבות שלו בשוק המט"ח באמצעות רכישת דולרים ,  כדי להגן על היצוא מישראל .  
הזעם העיקרי בעולם ,  בעיקר של ארה"ב ,  הוא על סין ,  השומרת על שער מלאכותי של היואן ,  הנמוך לפי הערכות מקובלות ב-40% מהשער האמיתי שלו .  ב-18 ביוני 2010 אמרו פקידים סינים שלא הזדהו ,  כי  " המוקד העיקרי של מדיניות המטבע של סין הוא רווחתם של אזרחיה .  כל שינוי בשער החליפין של היואן אינו מעניינן של המדינות האחרות ".  ראש ממשלת סין ,  וון ג'יאבאו ,  אמר ב-23 בספטמבר בעצרת הכללית של האו"ם ,  כי תיסוף בשיעור 20% של היואן יגרום למהפכה חברתית בסין . " אנחנו לא יכולים לדמיין לנו כמה מפעלים סיניים יפשטו רגל וכמה פועלים יאבדו את מקום עבודתם ".  
במשרד האוצר הביעו בסוף השבוע תמיהה על מסיבת העיתונאים שמכנס הנגיד היום .  ההערכה באוצר היא כי הנגיד ינצל את ההזדמנות כדי לתקוף את שר האוצר ,  יובל שטייניץ ,  על דברים שאמרו באחרונה נגד מדיניות בנק ישראל ,  כולל נגד העלאת הריבית על ידי הנגיד .  מקורות באוצר טענו כי מי שיעמוד בראש משלחת ישראל לוושינגטון השבוע הוא שר האוצר ,  ולא הנגיד ,  ולכן תמוה כי דווקא הנגיד הוא שמכנס את מסיבת העיתונאים .  
לגופו של עניין ,  במשרד האוצר קיימת הסתייגות רבתי מהמשך מדיניות רכישות הדולרים של הנגיד ,  כ-40 מיליארד דולר בשנתיים וחצי האחרונות .  באוצר טוענים כי מצד אחד בנק ישראל מקבל תמורת הפקדת יתרות המט"ח של ישראל ריבית נמוכה מאוד ,  ומצד אחר מממן את השקלים שבהם נרכשים הדולרים ,  למשל באמצעות הנפקת מק"מים ,  בריבית גבוהה הרבה יותר - מה שמסב למשק הפסדים של מיליארדי דולרים בשנה .  כמו כן טוענים באוצר כי חרף כל רכישות הדולרים של בנק ישראל ,  הדולר עומד בתקופה האחרונה ברמה דומה לזו שבה היה לפני שנתיים .  

המשק במצב טוב אבל יש להימנע משאננות
נגיד בנק ישראל סטנלי פישר התייחס למצב המשק הישראלי והעולמי בעקבות איום האינפלציה ומחירי הדירות ,  מצב שער הדולר הנופל ,  ויחסיו עם שר האוצר בגיבוש מדיניות כלכלית בנושאים השונים

