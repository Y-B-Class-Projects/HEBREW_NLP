סלאח ישתחרר מחר מהכלא אל קבלת פנים חגיגית
לאחר חמישה חודשי מאסר ישתחרר מחר ראש הפלג הצפוני של התנועה האיסלמית . " שחרור מהכלא של מנהיג בסדר גודל של כזה הוא שמחה גדולה "
 בתום חמישה חודשי מאסר ,  צפוי ראש הפלג הצפוני של התנועה האיסלמית ,  השייח' ראא'ד סלאח ,  להשתחרר מחר  ( ראשון )  מהכלא .  השייח' סלאח יתקבל על ידי חבריו ,  בני משפחתו ואוהדיו מחוץ לכלא רמלה מיד עם שחרורו וצפויה לו קבלת פנים חגיגית בעירו ,  אום אל-פחם ,  ב-1 בצהריים .  בקבלת הפנים צפויים לקחת חלק בכירי המגזר הערבי ,  ביניהם חברי כנסת ,  ראשי ערים ומנהיגי ציבור .
" אין ספק ששחרור מהכלא של מנהיג בסדר גודל של שייח' סלאח הוא שמחה לפלסטינים תושבי ה'פנים'  ( ישראל  נ.י )  בכלל ,  ולבני התנועה האיסלמית בפרט ",  אמר דובר הפלג הצפוני ,  עו"ד זאהי נוג'ידאת .  סגנו של סלאח ,  השייח' כמאל חטיב ,  אמר כי תקופת שהותו של סלאח בכלא היוותה עבורו  " תקופת התיחדות עם אללה ". 
חטיב הוסיף ואמר כי הכנסת סלאח לכלא נעשתה מטעמים פוליטים  " ואין לה שום קשר לצדק .  מטרת הכנסתו לכלא הייתה ללחוץ עליו להתקפל ולמנוע ממנו להמשיך במאבקו למען ירושלים ומסגד אל-אקצא ".  רעייתו של סלאח ,  אום עומאר ,  סיפרה כי השמחה על שחרורו מהולה בעצב  " משום שכל כך הרבה אסירים עדיין נמצאים בכלא ".  היא סיפרה כי תקופת היעדרותו מהבית הייתה קשה , " בעיקר בחודש רמדאן וביתר החגים ". 
בית המשפט המחוזי קיצר בחודש יולי את עונש המאסר שנגזר על השייח' סלאח ,  וקבע כי ירצה חמישה חודשי מאסר במקום תשעת החודשים שנגזרו עליו קודם לכן בבית המשפט השלום .  סלאח הורשע בנובמבר האחרון בתקיפת שוטר לפני כשנתיים סמוך לשער האשפות בירושלים .  
השופטים קבעו כי מעשיו חמורים וכי היתה בהם קריאת תיגר על הרשות החוקית ועל סמכותם של השוטרים .  הם הוסיפו כי סלאח היה מודע לפוטנציאל ההתלקחות של מעשיו ואין קשר בינם לבין חופש הביטוי .  עם זאת ,  קבעו כי העונש של תשעה חודשים אותו דרשה הפרקליטות הוא יוצא דופן בחומרתו ולכן הקלו עימו .  

סלאח ישתחרר מחר מהכלא אל קבלת פנים חגיגית
לאחר חמישה חודשי מאסר ישתחרר מחר ראש הפלג הצפוני של התנועה האיסלמית . " שחרור מהכלא של מנהיג בסדר גודל של כזה הוא שמחה גדולה "
 
