בורר נוצץ ,  הכרעה מהירה - הפרטת בתי המשפט כבר כאן
התמשכות ההליכים המשפטיים וחוסר הוודאות בנוגע לתוצאות ההליך הביאו בשנים האחרונות לפריחה של מוסדות הבוררות ■ הם מספקים שירותי הכרעה חלופיים לסכסוכים ■ מהו בעצם ההליך וכמה הוא עולה ?  ■ ומה מציע כל מוסד ובאיזה בוררים בכירים וידועים הוא מתהדר ? 
השבוע ,  שש שנים לאחר שהוגש הערעור ,  נתן סוף-סוף בית המשפט העליון את פסק הדין ששוק ההון כה חיכה לו בפרשת דסק"ש-ישקר .  אמנם האיחור במקרה זה היה חריג ובית המשפט הצדיקו בעומס הכללי שמוטל עליו ובכך שמדובר בפרשה מורכבת מהרגיל ,  ואולם המקרה מאפשר בחינה של הבעיות והחולשות של מערכת המשפט .  התמשכות ההליכים המשפטיים ועינוי הדין שנגרם לצדדים בגינה ,  העומס הכבד המוטל על שופטים ,  חוסר הוודאות בנוגע לתוצאות ההליך בשל שיקול הדעת הרחב המסור לשופטים ,  סדרי הדין הנוקשים - כל אלה הביאו בשנים האחרונות לכרסום במעמדם של בתי המשפט .  אחד הכללים הבסיסיים בג'ונגל קובע שבטבע אין ואקום - חולשה של האחד תנוצל באופן מיידי לחיזוק האחר .  בג'ונגל המשפטי של ישראל ,  חולשת בתי המשפט גורמת לחיזוק מוסדות הבוררות והגישור ,  שמספקים שירותי הכרעה חלופיים בסכסוכים .  בשנתיים האחרונות הוקמו שלושה מוסדות בוררות :  המשכן לבוררות ופתרון סכסוכים ,  יתרו ומוסד הבוררות של לשכת עורכי הדין .  אלה מצטרפים למוסד הישראלי לבוררות עסקית ,  שהיה כמעט יחיד בשטח יותר מ-15 שנה .  מוסד נוסף ,  מוסד הבוררות הבינלאומי של ה-icc ,  עוסק בסכסוכים עסקיים בינלאומיים וחיזק את אחיזתו בישראל ,  באמצעות נציגו הישראלי עו"ד גדעון פישר .  מוסדות אלה מאגדים בתוכם מאות בוררים ,  רובם עורכי דין ושופטים בדימוס ,  לצד רואי חשבון ,  מהנדסים ובעלי מקצועות אחרים שמכריעים בסכסוך המשפטי או המקצועי שמובא בפניהם .  אפילו המדינה ,  שהיא צד למשפטים אזרחיים רבים ,  הכירה לא מכבר בנחיצות ההליך .  היועץ המשפטי לממשלה היוצא ,  מני מזוז ,  הותיר אחריו חוות דעת מהפכנית שתומכת ,  לפי קריטריונים מסוימים ,  בהפניית סכסוכי המדינה לבוררות .  גם שר המשפטים ,  פרופ' יעקב נאמן ,  בורר מבוקש לשעבר ,  תומך בהפניה להליכים שמחוץ לכותלי בית המשפט ,  ואף הצהיר שהוא שוקל להעניק לשופטים יכולת לכפות על צדדים המתדיינים בבית משפט להעביר את עניינם לבוררות .  הבעיה עם הצעתו של נאמן נעוצה בכך שהליך הבוררות יקר יחסית ,  ועלול להביא למעשה להפרטה של שירותי המשפט הציבוריים .  מי שיהיה לו כסף לשכור בורר יקר ומוערך יזכה בהכרעה מהירה ומושכלת .  אחרים ייאלצו להסתפק בפחות ,  או להמשיך לנהל את ענייניהם בבתי המשפט המסורבלים .  בנוסף ,  בוררות היא הליך המתנהל בחדרי חדרים ,  ואינו פומבי .  פנייה גורפת של בעלי דין לבוררויות עלולה לכרסם ביכולתם של בתי המשפט לקבוע תקדימים משפטיים עקרוניים ,  המהווים את אחד מהנדבכים המרכזיים בהתפתחות המשפט ,  וכן לפגוע בזכות הציבור לדעת .  themarker ערך בדיקה לגבי השירות שמספקים מוסדות הבוררות המרכזיים ,  ובחן את הדומה והשונה בין המוסדות .  מהבדיקה עולה כי שופטים לשעבר שפרשו מבתי המשפט הם בין הבוררים המבוקשים ביותר בשוק הפרטי .  לצדם מככבים עורכי דין בכירים כמו אלי זהר ,  שמואל זיסמן ,  עמי אסנת ,  יחזקאל ביניש ואחרים .  למוסדות הבוררות אין בלעדיות על הבוררים ,  שרבים מהם פועלים במקביל בכמה מוסדות .  שכר הטרחה של בורר יוקרתי יכול לטפס ל-2,250 שקל.המשכן לבוררות ופתרון סכסוכים העומדים בראש :  נשיאת המשכן דליה רבין ,  יו"ר הדירקטוריון עו"ד דורון סטריקובסקי שנת ייסוד :  2008 דרישות סף מבוררים :  ניסיון של לפחות עשר שנים בתחום עריכת דין ,  או בתחום התמחות הבורר .  ניסיון בניהול בוררות או בשפיטה .  הבוררים המבוקשים :  השופטים לשעבר אורי גורן ,  בועז אוקון ,  ברכה אופיר-תום ,  ידין טימור ,  ציפורה ברון ,  נסים ישעיה ,  יעקב שמעוני ,  אביטל בית נר ,  דוד גלדשטיין ,  ד"ר בילהה כהנא ועוד .  תעריפי שכר של בוררים :  1,000-1,900 שקל לשעה .  הסכום מחולק בין הצדדים ונקבע לפי ניסיון הבורר ומיומנותו .  כיצד ממומן המוסד : " המשכן "  גובה שיעור משכר הבורר ,  שנקבע באופן פרטני מול כל אחד מהבוררים .  כל צד בבוררות משלם אגרה לפתיחת תיק בסך 1,000 שקל .  על הוצאות מיוחדות כמו הקלטות הדיונים נגבה תשלום נוסף .  מספר בוררויות :  ב-2008 התקיימו כ-55 בוררויות וב-2009 יותר מ-140 בוררויות וגישורים .  בין השאר התקיימה במשכן הבוררות בין קבוצת הכדורגל הפועל ר"ג לבין יורוקום נדל"ן בעניין הריסת אצטדיון המכתש בגבעתיים ,  הבוררות בין משרדי הפרסום שלמור-אבנון-עמיחי לראובני-פרידן ;  והבוררות בסכסוך הרכבת הקלה בירושלים .  יתרון יחסי :  מתקיים הליך מזורז שבמסגרתו מתנהלים דיונים ברצף ,  כדי להביא לסיום הבוררות בתוך חודש בלבד .  הדיונים נערכים במשרדי המשכן כוללים מערכת לתיעוד הישיבות במגדל המוזיאון בתל אביב .  למשכן סניפים בחיפה ובבאר שבע .  יתרו - פתרון סכסוכים מחוץ לכותלי בית המשפט העומדים בראש :  היו"ר והמייסד עו"ד ישראל שמעוני ,  והנשיא פרופ' אהרן נמדר שנת ייסוד :  2009 דרישות סף מבוררים :  ניסיון של עשר שנים לפחות בבוררות וגישור ,  מזג שיפוטי והתמקצעות בתחום .  הבוררים המבוקשים :  שופט המחוזי בדימוס עבד אל רחמן זועבי ,  עו"ד אלי זהר ,  יחזקאל ביניש ,  נעמי אסיא ,  ישראל שמעוני ופרופ' אהרן נמדר .  תעריפי שכר של בוררים :  750-2,250 שקל לשעה .  הסכום מחולק בין הצדדים ונקבע לפי ניסיון הבורר ומיומנותו .  כיצד ממומן המוסד :  שליש משכר הטרחה שמשולם לבורר מופרש למוסד לכיסוי הוצאותיו .  מספר בוררויות :  המוסד סירב למסור נתונים .  יתרון יחסי :  קשרים נרחבים עם מוסדות לבוררות וגישור בינלאומיים .  במוסד נהוגה שיטת  " הבוררות המקוונת "  - כתבי הטענות נשלחים במייל ,  הבורר מעיין בחומר ,  בודק עובדות וטענות ,  ומקבל החלטה שמועברת לצדדים במייל .  המוסד הישראלי לבוררות עסקית העומדים בראש :  נשיא המוסד השופט בדימוס אמנון סטרשנוב .  שנת ייסוד :  1991 דרישות סף מבוררים :  ותק של שמונה שנים בתחום הבוררים המבוקשים :  עוה"ד אלי זהר ,  שמואל זיסמן ,  עמי אסנת ויהודה רווה .  תעריפי שכר של בוררים :  350-700 שקל לשעה מכל צד .  הסכום נגזר מסכום התביעה .  כיצד ממומן המוסד :  עמותה ללא מטרות רווח .  לא נגבה דבר מהכנסות הבורר .  הצדדים משלמים למוסד דמי פתיחת תיק ,  בהתאם לגובה התביעה .  בתביעה עד 150 אלף שקל משולמים 1,200 שקל דמי פתיחת תיק ו-700 שקל עבור שעת ישיבה משני הצדדים יחד .  בתביעות של 150-500 אלף שקל משולמים 0.8% מסכום התביעה הנוסף שמעל 150 אלף שקל ו-800 שקל עבור שעת ישיבה משני הצדדים .  תביעות של חצי מיליון עד מיליון שקל - 0.6% מסכום התביעה הנוסף מעל 150 אלף שקל ו-1,000 שקל עבור שעת ישיבה משני הצדדים .  תביעות בסך 1-5 מיליון שקל - 0.5% מסכום התביעה הנוסף ו-1,200 שקל עבור שעת ישיבה משני הצדדים .  מספר בוררויות :  בחמש השנים האחרונות התקיימו כ-400 תיקים - ממוצע של כ-80 תיקים בשנה .  יתרון יחסי :  המוסד הוותיק ביותר בישראל .  המוסד מנהיג פיקוח של הנשיא על פסק בורר בתוך 30 יום מהגשת הסיכומים .  המוסד לבוררות של לשכת עורכי הדין העומדים בראש :  יו"ר מועצת המנהלים עו"ד צבי פירון ,  ראש הוועדה לאישור בוררים ,  נשיא בית המשפט המחוזי בתל אביב בדימוס השופט אורי גורן .  שנת ייסוד :  2009 דרישות סף מבוררים :  בוררים בערכאה ראשונה - ניסיון של חמש שנים רצופות בעריכת דין בישראל ;  בתפקיד שיפוטי או משפטי בשירות המדינה ;  בהוראת משפטים באוניברסיטה או במכללה למשפטים .  בוררים בערכאת ערעור - ניסיון של בוררות במוסד במשך חמש שנים ,  או שופט לשעבר ,  או עו"ד בעל ותק של 15 שנה במקצוע .  תעריפי שכר של בוררים :  השכר נקבע על ידי הבוררים .  הלשכה פועלת לגיבוש מסלול מהיר ,  שלפיו בתביעה של עד סך 250 אלף שקל הבורר יקבל שכר כולל של 7,500 בסך הכל משני הצדדים .  כיצד ממומן המוסד :  מתוקצב כחלק מתקציב לשכת עורכי הדין .  אנשי מנגנון ותפעול שוטף עובדים בשכר .  מועצת מנהלים ,  חברי הנהלה והוועדה לאישור בוררים פועלים בהתנדבות .  מספר בוררויות :  מאז דצמבר 2009 נפתחו כ-40 תיקים .  יתרון יחסי :  גוף ללא כוונת רווח ,  מתדיינים ובוררים אינם צריכים לשלם למוסד דבר.מהו הליך בוררות וכמה הוא עולה ? בוררות היא הליך משפטי המתנהל בין צדדים המסכימים שהמחלוקות ביניהם יוכרעו על ידי בורר מוסכם ולא על ידי בית משפט .  ההכרעה בבוררות מחייבת את הצדדים  ( בשונה מהליך גישור )  ואפשר לערער עליה לבית המשפט רק במקרים חריגים המנויים בחוק.בוררות עסקית מתנהלת כמו משפט ,  אך בתנאים נוחים יותר .  הצדדים מתכנסים בדרך כלל במשרדו של הבורר .  הבורר ,  בהסכמת הצדדים ,  יכול לייעל את ההליך ולקבוע שאינו כבול לסדרי הדין הנהוגים בבית המשפט .  עם זאת ,  הדיון מוקלט בדרך כלל ומתומלל כמו בבית משפט .  יש חקירות ראשיות ונגדיות ,  מוגשות ראיות ובסוף נכתב פסק בורר .  אין בישראל נתונים רשמיים על מספר התיקים המופנים לבוררויות מדי שנה .  בכנס שהתקיים באחרונה לכבוד השקת המוסד לבוררות של לשכת עורכי הדין ,  אמר יו"ר המוסד עו"ד צבי פירון ,  כי יש כ-200 תיקי בוררות בשנה המתנהלים בישראל .  ואולם מהנתונים שהועברו על ידי המוסדות לבוררות ,  נראה כי מספר התיקים גדול יותר .  מלבד הבוררים הפעילים דרך המוסדות השונים לבוררות ,  יש בוררים ידועים שפועלים באופן עצמאי .  בין השמות הבולטים נמנים עורכי הדין המוערכים רובי בכר ,  דורי קלגסבלד ,  ישראל  ( רלי )  לשם ,  וכמובן רם כספי .  בוררים מבוקשים אחרים הם שופטי העליון בדימוס הנשיא מאיר שמגר ויצחק זמיר .  בורר פרטי ,  שהוא שופט שלום בדימוס או עורך דין ,  יכול לגבות שכר טרחה של 200-250 דולר לשעה .  שופט מחוזי בדימוס כבר יגבה 300-400 דולר לשעה ,  ואילו שופט עליון בדימוס או עורכי דין בכירים יגבו 400-500 דולר לשעה .
 
בורר נוצץ ,  הכרעה מהירה - הפרטת בתי המשפט כבר כאן
התמשכות ההליכים המשפטיים וחוסר הוודאות בנוגע לתוצאות ההליך הביאו בשנים האחרונות לפריחה של מוסדות הבוררות ■ הם מספקים שירותי הכרעה חלופיים לסכסוכים ■ מהו בעצם ההליך וכמה הוא עולה ?  ■ ומה מציע כל מוסד ובאיזה בוררים בכירים וידועים הוא מתהדר ? 

