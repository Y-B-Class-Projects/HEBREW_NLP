שטייניץ יכול לפרוש בשיא
חוץ מהעברת תקציב דו-שנתי ,  כמה מינויים והתקוטטויות מיותרות - שר האוצר שלנו לא מוביל אף רפורמה .  אילו רק היו לנו בשנים האחרונות שרי אוצר בעלי חזון של ממש ,  מצבנו היה נפלא
איך ,  איך מיישבים את הסתירה הזאת ?  איך זה שכלכלת ישראל במצב טוב יחסית ,  שהמשק התאושש במהירות מהמשבר הגלובלי ,  שהאבטלה בירידה ,  שהצמיחה צוברת תאוצה - ועדיין אנחנו לא מרוצים משר האוצר שלנו ?  גם השר ,  ד"ר יובל שטייניץ ,  שמייחס לעצמו את ההתאוששות הגדולה ואת  " ההישג הכי גדול ב-30 השנים האחרונות - העברת תקציב דו-שנתי "  - לא מבין ,  וזה אכן דורש הסבר .  
אבל עוד לפני שטייניץ ,  כדאי להסתכל על כמה וכמה קדנציות של שרי אוצר כדי להבין אילו מהן היו מוצלחות ומדוע .  לשר אוצר יש שתי משימות עיקריות :  לנהל את הקופה הציבורית באחריות ולהוביל רפורמות ושינויים מבניים שיאפשרו למשק למצות את פוטנציאל הצמיחה שלו .  מעט מאוד שרים ידעו לעשות גם את זה וגם את זה .  למעשה ,  למעט משה ניסים ובנימין נתניהו ,  קשה למצוא שרי אוצר שידעו לעשות את שני הדברים .
 בשנים האחרונות נקלעו למשרד האוצר כמה פוליטיקאים שהקשר שלהם לכלכלה היה שולי .  ולמרות זאת ,  המשק המשיך לשגשג ,  מה שמעורר את השאלה מהי השפעתו של שר האוצר .  
תחילה היה זה אברהם הירשזון ,  שזכה בתפקיד רק בזכות חברותו רבת השנים עם ראש המשלה דאז אהוד אולמרט .  הירשזון ,  שנחשב לשר מוזר וחסר הבנה כלכלית ,  נאלץ לפנות את כיסאו עקב הסתבכותו הפלילית ,  וכיום הוא מרצה עונש מאסר של חמש שנים וחצי בגין עבירות גנבה ,  מרמה ,  רישום כוזב והלבנות הון .  למרות כל זאת ,  המשק לא התמוטט בתקופתו .  אחריו הגיע רוני בר-און ,  עו"ד בהכשרתו .  הישגו הגדול היה לשמור על הקופה הציבורית בעיצומו של המשבר הגלובלי ,  כשגדודי טייקונים ,  לוביסטים ומקורבים דרשו שיפתח את הקופה וישפוך עליהם כסף ממסוקים .  בר-און עמד בלחץ והשיב את פניהם ריקם .  הוא זכאי לציון טוב בזכות אי-עשייה .  והעשייה ?  ובכן ,  בתקופתו של בר-און לא היתה עשייה משמעותית ,  אלא בעיקר עמידה על המשמר ותחזוקה .  
ואז הגיע שטייניץ ,  שאפילו עוד לא סוגר שנה במשרד האוצר .  מאז מינויו הספיק שטייניץ להעביר תקציב דו-שנתי ולמנות ארבעה אנשי מפתח במשרדו :  מנכ"ל האוצר חיים שני ,  ראש אגף תקציבים אודי ניסן ,  מנהל רשות החברות דורון כהן והממונה על שוק ההון פרופ' עודד שריג .  מה עוד עשה שטייניץ ?  לא הרבה .  כלומר ,  הוא מרבה להתקוטט עם אישים שונים ,  כשצריך וכשלא צריך ,  אבל קידום המשק ופיתוחו ?  הוא עוד לא הגיע לפרק הזה בקדנציה .  
והנה ,  על אף ששלושת שרי האוצר האחרונים לא היו בעלי חזון כלכלי מוגדר ,  לא הובילו רפורמות משמעותיות ולא יצרו סדרי עדיפוית חדשים במשק ,  המשק נמצא במצב טוב יחסית .  יש לכך כמה סיבות אפשריות :
 המעורבות הממשלתית בכלכלת ישראל פחתה משמעותית בשני העשורים האחרונים .  תהליכים מבניים כמו החשיפה ליבוא ,  ההפרטה ,  רפורמת המס ,  הליברליזציה במט"ח ,  הגלובליזציה ורפורמות שכללו את פירוק הבנקים מתאגידים ריאליים ומקופות הגמל וקרנות הנאמנות - כל אלה מאפשרים למשק לצמצם את תלותו במשרד האוצר ובממשלה .  נכון שתמיד בשעת מצוקה רצים המפעלים ,  היצואנים ,  החקלאים ובעלי אינטרסים שונים לירושלים כדי לקבל מענקים ,  הקלות והטבות ,  אבל בשורה התחתונה ,  המעורבות של הממשלה כיום בניהול המשק קטנה מבעבר ,  וזה אומר שגם אם שר האוצר שלנו ישן בצהריים ,  המשק מתפקד .
 הסבר שני הוא תרומתם של השחקנים האחרים שמעורבים בזירה המשקית .  הרי שר האוצר ,  דומינננטי ככל שיהיה ,  אינו השחקן היחידי בזירה .  לצדו פועלים פקידי האוצר ,  שנהנים מאז ומתמיד מעוצמה גדולה .  הפקידים ידועים לשמצה כבעלי עוצמה מוגזמת ,  אבל במדינה שבה שרי אוצר מתמנים ללא קשר להשכלתם או להבנתם בכלכלה ,  טוב שיש פקידות מקצועית ששומרת על הקופה .  הפקידים הם אלה שמנהלים את העסק - וזה אולי לא הכי תקין ,  אבל עדיף על פני הפקרת המשק בידי עסקנים פוליטיים שנהפכים לשרים בנסיבות תמוהות .
 שחקן משמעותי במיוחד בזירה הזאת הוא כמובן בנק ישראל והעומד בראשו ,  פרופ' סטנלי פישר .  אמנם בשלוש השנים הראשונות לכהונתו פישר היה טרוד במאבקים עם משרד האוצר בנוגע להסכמי שכר וחריגות שכר של עובדי הבנק ,  אבל בשנתיים האחרונות הוא נטל את ההובלה של המדיניות הכלכלית בישראל .  פישר עוד לא סגר חמש שנות כהונה ,  אבל בתקופתו כבר כיהנו חמישה שרי אוצר שונים .  המעורבות שלו במשק בשנתיים האחרונות היא דרמטית ,  וגולת הכותרת שלה היא ההתערבות בשוק המט"ח שנועדה לבלום את קריסת היצוא הישראלי .  לכאורה ,  זה אינו חלק מתפקידו של הנגיד ,  אבל פישר גילה מנהיגות ותעוזה בעניין הזה ,  ויש לו מניות בכורה בכך שהיצוא לא קרס ,  אף שבשלב זה קשה לחזות כיצד תסתיים המעורבות הזאת .
 ומה עם משמעת השווקים ?  ובכן ,  גם לה יש תפקיד במצב הנוח יחסית שבו מצוי המשק .  שרי אוצר לא פועלים בחלל ריק .  הם אמנם מתמודדים עם לחצים גדולים של שותפים קואליציונים ושל קבוצות לחץ ובעלי אינטרסים שונים שרוצים לחלוב את הקופה הציבורית ,  אבל מנגד יש לחצים שמחייבים אותם ליישר קו .  חברות דירוג ,  אנליסטים זרים ,  קרן המטבע העולמית וסטנדרטים בינלאומיים  ( כמו אמנת מאסטריכט )  הם שומרי סף שאמורים למנוע משרי אוצר להשתולל ומשאירים אותם בתוך המסגרת .  אפילו הבורסה המקומית היא סוג של שומר סף שיכול בקלות לאותת לשר האוצר מה דעתו על מהלך כזה או אחר .
 האם מההשערות שלנו לגבי הסיבות למצב המשק אפשר להסיק שבעצם לא משנה מי עומד בראש משרד האוצר ,  כי ממילא יש מספיק גורמים מרסנים ומאזנים שיכולים ליישר כל שר אוצר ?  ממש לא .  המסקנה הבלתי נמנעת מהסביבה שבה פועל שר האוצר היא שאילו היו לנו בשנים האחרונות שרי אוצר בעלי חזון של ממש ,  מצבנו כיום היה אפילו יותר טוב .  
שמירה על הקופה הציבורית היא משימה עליונה בחשיבותה ,  אבל חשוב לא פחות להניע תהליכים כלכליים שמיצרים צמיחה ,  כמו רפורמות ושינויים מבניים .  מי שמתהדר בהעברת תקציב דו-שנתי ,  אומר למעשה שהוא סיים את עבודתו לשנתיים הקרובות ושאין לו עניין לטעת את העצים שיניבו את פירות הצמיחה של מחר .  
ייתכן שהמשק ימשיך לצמוח גם בלי רפורמות כאלה ,  אבל המשמעות היא שאנחנו מאבדים כל שנה פוטנציאל צמיחה ,  תחרות והתייעלות שמתחבאים בשורה של שירותים ציבוריים כמו חשמל ונמלים ,  ועסקיים כמו סלולר ,  דלק ,  בנקאות וביטוח .  
אם שטייניץ רואה את העברת התקציב הדו-שנתי כגולת הכותרת של כהונתו ,  מוטב לו לפרוש בשיא ,  כי השיא הזה כבר נמצא מאחוריו .
 
שטייניץ יכול לפרוש בשיא
חוץ מהעברת תקציב דו-שנתי ,  כמה מינויים והתקוטטויות מיותרות - שר האוצר שלנו לא מוביל אף רפורמה .  אילו רק היו לנו בשנים האחרונות שרי אוצר בעלי חזון של ממש ,  מצבנו היה נפלא

