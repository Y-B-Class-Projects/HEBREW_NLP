נותן בראש
בניגוד מוחלט לשמו , " 7 דקות בגן עדן "  הוא סרט כבד ,  שמסדר לצופה טיול לא מאורגן בתודעתה של ניצולת פיגוע ובעיקר גורם לו לחשוב
החודשים האחרונים של 2009 ייזכרו כעונה החמה של במאים ישראלים חדשים .  כמעט כל הסרטים העלילתיים שיצאו לאקרנים מאז אוגוסט הם סרטי הביכורים של יוצריהם .  לא מדובר רק בסרטים קטנים כמו  " אילי ובן ",   " עיניים פקוחות "  ו"חמש שעות מפריז ".  יש ברשימה גם שוברי קופות ,  במונחים ישראליים כמובן : " לבנון ",   " סיפור גדול "  ו"עג'מי ".  את הגל הזה חותם  " שבע דקות בגן עדן ",  הפיצ'ר הראשון של עמרי גבעון ,  שזכה בפרס הסרט הטוב ביותר בפסטיבלי חיפה  ( אשתקד )  וורשה  ( השנה )  .  שמה של הדרמה הפסיכולוגית מתקשר למשחק המסיבות הילדותי ,  אלא שמדובר בסך הכל בגימיק שיווקי ,  שכן בסרט הזה לא תמצאו כל זכר לתמימות ונוסטלגיה .
 הסרט מציג משולש אהבה מורכב ,  שהרחבה עליו תהווה ספוילר .  במרכזו עומדת גליה  ( ריימונד אמסלם הפעלתנית ,  שמשחקת בשלושה סרטים שהופקו השנה )  ,  סטודנטית ירושלמית ששרדה פיגוע .  הסרט מתמקד בשבע הדקות בהן גליה שרויה במוות קליני ,  ומסדר לצופה טיול לא מאורגן בנבכי תודעתה .  הגיבורה בוחנת מחדש את מערכת היחסים שלה עם בן זוגה אורן  ( נדב נייטס )  .  במקביל ,  גליה מתוודעת לבועז  ( אלדד פריבס , " מגדלים באוויר ")  ,  הפרמדיק שהוציא אותה ואת אורן מהתופת .  למרות שברור שבועז והיא הם זיווג משמיים ,  תרתי משמע ,  גליה מתקשה לבחור ,  והסרט מלווה אותה עד להחלטה הגורלית של חייה .
 אף שהגיבורה כאן וב"קירות "  של דני לרנר קיבלו אותו שם ,  כל קשר בין שתי הגליות מקרי בהחלט .  בניגוד לסקס אפיל של אולגה קורילנקו ,  נערת הבונד הזוהרת ,  אמסלם מזכירה מאוד דווקא את אסי לוי המעט אפרורית .  אף שנכנסה לתפקיד קשה ותובעני ,  היא מצליחה לשכנע בכנות נטולת העכבות שלה ובחיוך שכולו עצב .  פריבס ,  הדבר החיובי היחיד שיצא מ"פיק אפ ",  משחק היטב את הישראלי הטוב ,  זה שמציל עלמות במצוקה ,  זה שמתנדב בלי לחשוש לצאת פראייר ,  זה שמקשיב בסבלנות ולא מתעקש לדבר .
 למרות המציאות הפוליטית הקשה ,  ואולי בעצם דווקא בגללה ,  סרטים ישראלים דרמטיים נוטים לרוב להומור .  אפילו ב"האסונות של נינה "  הקודר יש לא מעט מזה .  אלא שהפעם מדובר בסרט כבד ורציני ,  בלי קמצוץ צחוק .  אולי טוב שכך .  הוא מחזיר את הצופה למציאות שהעדפנו להדחיק ,  ימי פיגועי התופת של תחילת העשור .  הסרט מביא את נקודת מבטה של מי ששרדה את הזוועה ,  ומטיל באמצעותה ספק במיתוס המכונה  " זכיתי בחיים מחדש ".  
 האווירה הטעונה והטראומטית הופכת את הסרט ללא קל לצפייה .  הצילום נרתם לנושא ,  ומאבד פוקוס כשנראה שגליה עצמה מטושטשת במחשבתה .  הכל מצולם מקרוב מאוד ,  מה שמחבר את הצופה לגיבורה .  השוטים הארוכים והמיעוט בעריכה תומכים אף הם בהזדהות עם הכאב .  יש גם משחק מעניין בסאונד :  שורות טקסט נשמעות לעתים כקריינות בקול הדמויות ,  ששפתיהן הנראות על המסך אינן זזות .  מצד שני ,  חסרים קצת ליטוש ותעוזה והדיאלוג לא נוקב מספיק .
 לחסידי קולנוע ניסיוני הסרט יזכיר את  " אשתקד במריאנבאד "  של אלן רנה ,  מחלוצי סרטי התודעה .  חובבי המיינסטרים יראו בו השפעות של  " דלתות מסתובבות "  ואפילו של העונה האחרונה של  " אבודים ".  כך או כך ,  הסרט מאתגר את הצופה ,  בזמן אמת וגם אחרי כותרות הסיום .  לכל אורכו הוא מניע אותנו להשתתף במסע החיפוש בתודעת הגיבורה .  החיטוט במוחה של גליה מנווט בעניין בין עבר והווה ,  בין זיכרון ופנטזיה .  הכל מתחבר בערבוביה ,  בה מגלה גליה את החיים שהיו לה ואת אלה שעשויים להיות לה .  הסרט כנראה תומך בפרשנות אחת להתרחשויות ,  אך רחוק מלפסול תובנות חלופיות של הצופה באולם .  וזאת הבשורה הכי מרעננת שיוצאת מהפיצ'ר הלא קונבנציונלי הזה ,  שמזמין אותנו לחשוב יותר מכל סרט ישראלי אחר מהעת האחרונה .
 
נותן בראש
בניגוד מוחלט לשמו , " 7 דקות בגן עדן "  הוא סרט כבד ,  שמסדר לצופה טיול לא מאורגן בתודעתה של ניצולת פיגוע ובעיקר גורם לו לחשוב

