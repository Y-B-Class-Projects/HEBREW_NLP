לכלכלת אירלנד לא נותרו הרבה תרופות 
מה תעשה אירלנד ? 
 >  >  הקומיקאי המעשן בשרשרת ביל היקס אהב להתבדח על חשבונם של הלא מעשנים בקהל . " אנשים שלא מעשנים מתים בכל יום ",  נהג לומר . " ואתם יודעים מה הרופאים אומרים :  'אם רק הייתם מעשנים ,  היתה לנו טכנולוגיה לעזור לכם .  הלא מעשנים ,  כמוכם ,  הם אלה שנדפקים ".   ההיגיון המעוות הזה נראה מתאים כיום לאחת הכלכלות האירופיות שנמצאות בצרות .  אירלנד נראית כמו אצן בדיאטה שחטף התקף לב .  התשואה על האג"ח הממשלתיות שלה לעשר שנים התקרבה ביום רביעי ל-7% ,  פער שיא של 4.7% בינה לבין התשואה על האג"ח המקבילות של גרמניה .  אירלנד ניסתה לתקן את בעיותיה .  היא קיצצה את השכר במגזר הציבורי והעלתה מסים .  כלכלתה כבר גמישה כיום ,  וכשהבנקים הבעייתיים שלה זוללים סכומי שיא ,  נדמה שאין לה הרבה אופציות להבריא .  מנגד ,  עומדת כלכלתה הרופסת של יוון .  יוון הגיבה באיחור לבעיותיה ,  וגם אז רק כתנאי לחבילת סיוע של 110 מיליארד יורו מצד האיחוד האירופי וקרן המטבע הבינלאומית ,  אך היא לפחות יכולה לספר כעת כיצד הרפורמות השאפתניות שלה יביאו את הגאולה .  יוון מנסה לקצץ את הגירעון שלה ל-8% מהתמ"ג השנה וגם ספרד עושה מאמצים ,  בעוד שפורטוגל משתרכת מאחור בשל התנגדות האופוזיציה לקיצוצים נוספים בתקציב .  כיום אירלנד היא זו שמושכת את תשומת הלב של שוקי האג"ח .  במארס מסר הבנק המרכזי של אירלנד כי שלושת הבנקים הגדולים במדינה יידרשו לגייס 28.4 מיליארד יורו עד סוף 2010 כדי לעמוד בדרישות הלימות הון חדשות .  בנק אנגלו-אייריש ,  שהעניק משכנתאות בפזיזות והולאם בינואר 2009 ,  יידרש לגייס 18.3 מיליארד יורו לבדו .  ממשלת אירלנד הזרימה בתחילה לאנגלו 8.3 מיליארד יורו ,  סכום שתפח באוגוסט ל-18.9 מיליארד יורו .  אתמול ,  התברר כי הסכום תפח עוד יותר .  הבנק המרכזי של אירלנד קבע כי אנגלו זקוק להזרמת הון נוספת ,  כדי לספוג הפסדים גדולים מהצפוי וגם עלויות ההיוון של בנקים נוספים גדלו .  ממשלת אירלנד קיוותה לצמצם את הגירעון התקציבי השנה ל-12% מהתמ"ג .  ואולם ,  עלויות החילוץ של הבנקים צפויות להרחיב את הגירעון ל-32% מהתמ"ג ,  ואת החוב הלאומי ל-98.6% מהתמ"ג .  ההערכות הן כי החוב של אירלנד יגיע ל-115% מהתמ"ג לפני שיתייצב ,  אך גם ההערכה הזאת מסתמכת על צמיחה יציבה ,  שאינה מובטחת כעת .  נתונים שפורסמו בשבוע שעבר הצביעו על כך שהתמ"ג של אירלנד נסוג ב-1.2% ברבעון השני .  הממשלה מתכננת קיצוצים נוספים בסך 3 מיליארד יורו לתקציב 2011 .  פיתרון אחר יהיה לכפות חלק מהפסדי הבנקים על הנושים .  אירלנד מקווה כי סיומה של אי הוודאות בנוגע לעלות חילוץ הבנקים תבדל אותה מהמדינות האחרות בגוש היורו שסובלות ממשברי חוב .  הכללתן ביחד לא רק מרתיעה משקיעים סולידים .  המשקיעים שאותם מפתות תשואות של 11% על אג"ח יווניות עשויים לרצות לגדר את ההימורים שלהם במכירת אג"ח של מדינות אחרות בגוש היורו עם חובות ותחזיות צמיחה חלשות .  אם התשואות על האג"ח שלהן ימשיכו לעלות ,  ייתכן שאירלנד ופורטוגל ייאלצו ללוות מקרן הייצוב הפיננסית של אירופה  ( efsf )  .  ואולם ,  לא סביר שזה יקרה .  אירלנד כבר גייסה מספיק כסף כדי לעמוד בדרישות המימון ,  שיתפרסו על כמה שנים .  גם פורטוגל אינה נואשת למזומנים כמו שיוון היתה באביב .  אם אירלנד תיאלץ להיעזר בקרן בסופו של דבר ,  יהיה קשה לכפות עליה תנאי צנע מחמירים יותר מאלה שכבר נטלה על עצמה בהתנדבות - כמו שאי אפשר לבקש מלא מעשן לוותר על סיגריות .
 
לכלכלת אירלנד לא נותרו הרבה תרופות 
מה תעשה אירלנד ? 

