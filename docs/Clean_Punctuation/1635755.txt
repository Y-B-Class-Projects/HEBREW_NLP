ישראל הולכת לזרוק לפח 20 מיליארד שקל על טכנולוגיה סולארית שגויה 
ייצור אנרגיה
 >  >  בשנות ה-50 ייסד דוד בן גוריון מעבדה לאנרגיה סולארית באוניברסיטה העברית בירושלים ,  ממנה צמחו חברות כמו אורמת ולוז .  האחרונה יצרה בשנות ה-80 יותר אנרגיה סולארית מכל חברה אחרת בעולם .  חצי מאה אחרי יוזמת בן גוריון ,  נראה כי מי שאימץ את חזונו הוא דווקא הענק הסיני .  ממשלת סין מקצה משאבים חסרי תקדים המאפשרים לה להוביל בתחום האנרגיה החלופית :  פוטו-וולטאית ,  רוח ובאחרונה סולארית תרמית .  לעומתה ,  הממשלה החליטה באחרונה להקצות עשרות מיליארדים לסבסוד מתקנים פוטו-וולטאים .  ההוצאה תמומן באמצעות העלאת תעריף החשמל לצרכנים בכ-5% .  הפרויקט כולל כ-50 מגה-ואט שיגיעו מהתקנת תאים על גגות ,  בתעריף של כ-2 שקלים לקוט"ש ועוד כ-300 מגה-ואט של מערכות בינוניות בתעריף של כ-1.5 שקלים לקוט"ש .  סך הכל :  הוצאה של כ-20 מיליארד שקל על פני כ-20 שנה .  החלטה זו נראית במבט ראשון כמתאימה לחזון הסולארי המקורי של בן גוריון ,  אך למעשה היא בזבוז משווע של כסף ושטח ,  ללא תרומה אמיתית למשק החשמל או לתעשייה המקומית .  מדובר בעיקר במתקנים המוקמים על גבי שטחים פתוחים - משאב הנמצא במחסור בישראל - ועושים שימוש בפאנלים בעלי נצילות נמוכה ,  המיובאים בעיקר מסין ,  כשהתרומה הכללית למשק החשמל יחסית קטנה .  נראה כי במקום שישראל תמנף את הכיוונים הגלובליים ואת יתרונותיה היחסיים ,  היא מבזבזת משאבי קרקע וכסף בכיוונים שגויים .  המודל צריך להיות הפוך :  ישראל צריכה לסייע ליזמים לייבא כסף זר להשקעה בטכנולוגיות סולאריות כחול-לבן שיכולות להיות זולות ולהתחרות בדלקים פוסיליים במישור הכלכלי ,  תוך שימוש במשאבי ההון האנושי והתשתית האקדמית הקיימת במדינה .  דוגמה לכך היא חברת הליופוקוס ,  שמשתמשת במתקנים בשווי עשרות מיליוני דולרים שהוקמו בישראל כדי לפתח מוצר ייחודי .  התעוזה הטכנולוגית של החברה הביאה באחרונה לכניסת משקיע אסטרטגי סיני - סנואה ,  שהשקיעה יותר מ-10 מיליון דולר בהליופוקוס ובכך נתנה דוגמה לאסטרטגיה ההפוכה :  במקום הוצאת כסף ישראלי - כניסת הון סיני לעידוד טכנולוגיה כחול-לבן .  על המדינה לעודד את יישומן של טכנולוגיות לפיתוח אנרגיה סולארית זולה ,  תוך העדפת מוצרי כחול-לבן ,  עידוד הכנסת כסף זר והגברת מנגנוני התמרוץ הקיימים ,  כמו קרן בירד והמדען הראשי .  הכותב הוא יזם והיה מנכ"ל-מייסד של חברת האנרגיה הליופוקוס

ישראל הולכת לזרוק לפח 20 מיליארד שקל על טכנולוגיה סולארית שגויה 
ייצור אנרגיה

