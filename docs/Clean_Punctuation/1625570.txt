הישראלים והפוליטיקה :  כבר לא סיפור אהבה
פרופ' תמר הרמן מהמכון הישראלי לדמוקרטיה דואגת מהירידה ההולכת וגוברת ברמת המעורבות הפוליטית של הציבור בארץ .  הפתרון :  לא לברוח מהפוליטיקה ,  אלא לנסות לתקן אותה
הנטייה המחקרית  " להכניס סדר "  בהיסטוריה על ידי חלוקה לתקופות מובילה בהכרח לאינוס ועיוות מסוימים של המציאות .  ואף על פי כן ,  דומה שבנוגע לעשור האחרון ,  הקביעה שהרומן בין הציבור הישראלי למערכת הפוליטית אינו משגשג ,  לא תלקה בכך .
 שנים רבות היתה החברה הישראלית ידועה ברמה הגבוהה של מעורבותה הפוליטית .  למעורבות זו היו פנים רבות :  שיעור הצבעה גבוה ,  חברות מאסיבית במפלגות ,  נאמנות מפלגתית מתמשכת ,  מעקב יומיומי אחרי חדשות פוליטיות ועוד .  הציבור הישראלי גם התאפיין בדעות פוליטיות מגובשות וחלק כבוד לעוסקים בפוליטיקה .  
ואולם ,  נראה שסיפור האהבה הזה הולך ומתמסמס :  רמת המעורבות הפוליטית של הציבור יורדת ,  לפחות ככל שמדובר באפיקים הפוליטיים הממוסדים ותחתיה מתפתחות עמדות אנטי-פוליטיות ;  הפוליטיקה נתפסת כיום כתחום  " מלוכלך ",  והפוליטיקאים  כלוקים מוסרית מעצם טבעם .  כפי שמרמזים ממצאי הסקרים ,  יש רוב למדווחים על עניין פוליטי ניכר ,  ולפיכך אין מדובר באדישות פוליטית אלא בכעס ובתסכול אזרחי נוכח מה שנתפס כמחדלים וחוליים מתמשכים של המערכת .  אלא שביטויי כעס ותסכול אלה עלולים לסכן את עתידה של הדמוקרטיה הישראלית .
 במישור הפורמלי ,  אנו עדים לירידה מתמשכת בשיעור המצביעים בבחירות .  אמת ,  ישראל עדיין אינה נמצאת בתחתית סולם ההצבעה של המדינות הדמוקרטיות ,  אבל יחסית לעצמה לפני עשורים אחדים בלבד ויחסית לדמוקרטיות מבוססות אחרות ,  היא במורד המדרג ,  עם כשני שלישים בלבד של בעלי זכות בחירה המממשים את זכותם זו .  יתרה מזו ,  ההימנעות מהצבעה אינה נחלקת שוויונית באוכלוסייה אלא מתמקדת במגזרי ציבור מסוימים ,  למשל ,  ערבים ,  צעירים חילונים ותושבי הפריפרייה .  לעומת זאת ,  שיעור המצביעים מהמגזר החרדי הוא גבוה מאוד ,  מה שמחזק את הייצוג המפלגתי-סקטוריאלי של קבוצה זו .  
החברות במפלגות גם היא נמצאת בירידה מתמדת .  אם כי המפלגות מדווחות על מספרים גבוהים יותר בהתבסס על רשימות משלמי מס חבר ,  בסקרים שבהם נשאלים המרואיינים על כך ,  רק כ-4% מדווחים על חברות במפלגות .  במישור הבלתי פורמלי ,  אנו עדים לירידה דרמטית בקשב לתשדירי הבחירות ולשידורי חדשות ,  ולריבוי בשיח הציבורי של ביטויי סלידה מהמערכת הפוליטית ומן העוסקים בפוליטיקה .  כך ,  למשל ,  במענה לשאלה בסקר מדד הדמוקרטיה 2008 ,  רק ל- 3% מהמשיבים היו אסוציאציות חיוביות למילה פוליטיקה לעומת כשלושה רבעים מהמשיבים שדיווחו על אסוציאציות שליליות מבחילה פיזית ועד המילים בגידה ורמייה .  
הדעה הרווחת הציבור כיום היא כי מי שאינו מושחת לא יגיע לצמרת הפוליטית .  יתרה מזו ,  הציבור מעריך כי המערכת אינה יכולה להתמודד עם האתגרים העומדים בפני המדינה ,  למעט אולי בתחום הביטחון ,  שעליו מופקד בעיקר צה"ל ,  הזוכה בקביעות לרמת האמון הציבורי הגבוהה ביותר מכל מוסדות המדינה .
 מדוע הסנטימנט האנטי-פוליטי הזה הוא מסוכן ?  ראשית ,  בהיעדר אמון במערכת הפוליטית ובראשיה ,  נכונות הציבור לגבות מהלכים אסטרטגיים ,  אם וכאשר ייעשו ,  למשל החלטה להתקדם בכיוון של ביצוע רפורמות שלטוניות מרחיקות לכת ,  עלולה להיות נמוכה ,  מה שיקטין את הסיכוי ליישומן .  שיח השחיתות הדומיננטי גורר מחד גיסא הפניה מאסיבית של משאבים חומריים ותודעתיים לחשיפת שחיתויות על חשבון פעילויות חשובות אחרות .  מאידך גיסא ,  הוא גורם לפוליטיקאים לפעול מתוך עמדת התגוננות מתמדת ופוגע ביכולתם להתרכז במשימות המוטלות עליהם .  
מצב הרוח האנטי-פוליטי עלול גם להביא אזרחים רבים לוותר על פרוצדורות דמוקרטיות ולהטיל את יהבם על  " מנהיג חזק ".  ולבסוף - הוא עלול להבריח אנשים ראויים מן הפוליטיקה הממוסדת ,  ולהותיר אותה עם מי שאכן אינם כשירים להנהיג ולקבל החלטות מדיניות גורליות .  ה"טובים "  ימצאו לעצמם אולי כר פעולה פורה וחשוב בזירת החברה האזרחית וירחצו בניקיון כפיהם ,  אלא שבין אם נרצה ובין אם לאו  ההכרעות האמיתיות מתקבלות ברמת הפוליטיקה הממוסדת ,  ולפיכך ,  כפי שקבע חוקר אמריקני של התחום , " הפוליטיקה היא אכן מלוכלכת .  אלא שאין זה דבר שיש לחשוש ממנו אלא לתקנו ". 
פרופ' תמר הרמן היא עמיתה בכירה במכון הישראלי לדמוקרטיה

הישראלים והפוליטיקה :  כבר לא סיפור אהבה
פרופ' תמר הרמן מהמכון הישראלי לדמוקרטיה דואגת מהירידה ההולכת וגוברת ברמת המעורבות הפוליטית של הציבור בארץ .  הפתרון :  לא לברוח מהפוליטיקה ,  אלא לנסות לתקן אותה

