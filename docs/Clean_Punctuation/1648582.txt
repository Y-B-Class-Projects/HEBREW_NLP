זה רשמי :  שדה דב ייסגר עד תחילת 2014
בסוף החודש שעבר פורסם כי שר התחבורה ישראל כ"ץ ושר השיכון אריאל אטיאס הקימו צוות משותף שיתכנן את הפינוי אשר יאפשר הקמת 12 אלף יחידות דיור במקום
שדה התעופה דב בתל אביב ייסגר עד תחילת 2014 .  כך נמסר רשמית למנהלי חברות התעופה הפועלות במקום ,  בפגישה סגורה עם מנהל השדה של רשות שדות התעופה  ( רש"ת )  משה טימור .  הפגישה התקיימה בסוף השבוע שעבר  ( חמישי )  בתל אביב .
 בפגישה הנחשפת כאן לראשונה ,  השתתפו מנהל ארקיע ,  גד טפר ;  מנהל ישראייר ,  עופר גרין ;  מנהל עיט ,  אלי פרץ ;  מנהל אלרום עמי פורת ;  ומנהל עמותת התעופה הכללית ,  ירון אפרת .
 למנהלים נמסר כי שר התחבורה ,  ישראל כץ ושר השיכון אריאל אטיאס ,  החליטו לפעול במשותף כדי להביא לפינויו של שדה התעופה דב בתל אביב .  בסוף החודש שעבר פורסם כי שני השרים הקימו צוות משותף ,  שיתכנן את פינוי השדה וימצא מקום חליפי עבורו - דבר שיאפשר הקמת 12 אלף יחידות דיור במקום .
 בראש הצוות המשותף יעמוד מנכ"ל משרד התחבורה ,  יעקב גנות ;  כן ישתתפו בצוות מנכ"ל רשות שדות התעופה קובי מור ;  מנהל רשות התעופה האזרחית  ( רת"א )  גיורא רום ;  ראש מינהל מקרקעי ישראל ,  ירון ביבי ;  וכן נציג משרד הביטחון .  הצוות יגבש תוכניתו תוך שלושה חודשים ויביא את ההצעה לממשלה להצבעה .
 על פי הפרטים שנמסרו למנהלי חברות התעופה ,  הפעילות המסחרית תועתק לנתב"ג ,  עד להקמתו של שדה חליפי .
 ארקיע כבר הודיעה בעבר כי היא מתנגדת לסגירתו של שדה דב והזהירה כי העתקת פעילותו לנתב"ג תפגע בנוסעים : " שדה דב משמש כיום למעלה ממיליון נוסעים בשנה הטסים ממנו לאילת לצורכי עסקים ונופש .  ההחלטה שהתקבלה לפעול לסגירתו תפגע באותם הנוסעים ",  נאמר בגילוי דעת שפירסמה בזמנו חברת ארקיע .
" על רקע ההחלטה שהתקבלה - לאשר לחברת אל על להפעיל טיסות בקו נתב"ג - אילת ,  העברת הטיסות המתקיימות כיום משדה דב לנתב"ג תפגע בתחרות ובכיסי הצרכנים .  בנוסף ,  המגמה בעולם היא שדות תעופה משניים לחברות Low Costולחברות פנים ארציות ;  ההחלטה לסגור את שדה דב - במקום לפתח אותו - מצעידה את ישראל אחורה ",  נאמר עוד בהודעה המיוחדת של ארקיע .
 סגירת שדה דב והעתקת הפעילות לנתב"ג אף תיצור בעיה לחברת עיט הטסה לראש פינה ;  שכן משך הטיסה לצפון הוא כ-20 דקות בעוד הנסיעה לבדה ממרכז ת"א לנתב"ג הוא כפול מזה .
 עמותת התעופה הכללית אשר מייצגת טייסי תעופה ספורטיבית ,  קלה ופרטית ,  תיקלע אף לקושי כפול :  גם שדה התעופה בהרצליה אמור להיסגר .
 שר התחבורה ,  ישראל כץ אמר : " פינוי שדה דב הינו חלק ממכלול בעיות להן יש למצוא פתרונות כמו פינוי השדה בהרצליה ,  מציאת שדה משלים לנתב"ג והעברה טיסות מסחריות משדה דב לנתב"ג ". 

זה רשמי :  שדה דב ייסגר עד תחילת 2014
בסוף החודש שעבר פורסם כי שר התחבורה ישראל כ"ץ ושר השיכון אריאל אטיאס הקימו צוות משותף שיתכנן את הפינוי אשר יאפשר הקמת 12 אלף יחידות דיור במקום

