מנצ'סטר סיטי הודחה מהגביע האנגלי
נכנעה 3:1 לסטוק סיטי אחרי הארכה ותסיים עוד עונה ללא תואר .  טוטנהאם הביסה את בולטון 0:4 ועלתה לרבע הגמר
בזמן שצ'לסי משחקת במילאנו נגד אינטר באחד ממשחקי הכדורגל המסקרנים של העונה ,  נערכו הערב  ( רביעי )  ארבעה משחקים חוזרים בגביע ,  שלאחריהם הושלמה תמונת רבע הגמר .
 במוקד עמד המשחק בין סטוק למנצ'סטר סיטי ,  כששתיהן נאבקו על הזכות לפגוש את צ'לסי בשלב הבא והתכולים ידעו שזהו הסיכוי האחרון שלהם לזכות בתואר העונה .  במשך 79 דקות לא נכבשו שערים עד שדייב קיטסון הלם בסיטי וקבע 0:1 .  סטוק רצתה להחזיק עד הסיום ולעלות שלב ,  אבל התגובה של האורחת היתה מהירה וכעבור שתי דקות איזן קרייג בלאמי .  
דקה עברה והחגיגה של סיטי נקטעה כשעמנואל אדבאיור הורחק בעקבות מכה שנתן לריאן שואוקרוס .  בהארכה המשחק כבר הלך בכיוון של הקבוצה הביתית ,  שניצלה היטב את יתרונה המספרי כדי לעלות ל-1:2 משער של אותו שואוקרוס בדקה ה-95 ול-1:3 מרגלי טונצ'אי בדקה ה-99 .  
טוטנהאם הביסה את בולטון 0:4 במשחק קליל ביותר .  רומן פאבליוצ'נקו פתח את ההבקעות בדקה ה-23 וגם חתם אותן בדקה ה-87 .  בולטון עזרה לתרנגולים עם שני שערים עצמיים ,  הראשון של השוער יוסי יאסקליינן בדקה ה-35 והשני של אנדי אובריאן בדקה ה-47 .  תמיר כהן שיחק 90 דקות במדי האורחת .  טוטנהאם תפגוש ברבע הגמר את פולהאם .
 אסטון וילה התקשתה בדרך ל-2:2 במשחק הראשון שלה נגד קריסטל פאלאס וגם הערב לא נהנתה מחיים קלים .  גבריאל אגבונלהור אמנם העלה אותה ל-0:1 בדקה ה-42 ,  אבל דארן אמברוז השווה בפנדל בדקה ה-73 .  לשמחתה של וילה ,  זה לא היה הפנדל האחרון במשחק והיא קיבלה מאוחר יותר שניים כאלו בעצמה ,  כשאת שניהם מנצל ג'ון קארו  ( 81 ו-89 )  כדי לקבוע 1:3 .  וילה תפגוש ברבע הגמר את רדינג ,  שגברה 2:3 על ווסט ברומיץ' אחרי הארכה .  


מנצ'סטר סיטי הודחה מהגביע האנגלי
נכנעה 3:1 לסטוק סיטי אחרי הארכה ותסיים עוד עונה ללא תואר .  טוטנהאם הביסה את בולטון 0:4 ועלתה לרבע הגמר

