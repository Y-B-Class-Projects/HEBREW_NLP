פרק לא נעים בספר מלכים
הקינגס מקרטעים ,  מרטין לא משתלב ,  והפרשנים מעריכים כי ההידרדרות של כספי פוגעת במעמדו .  ווסטפאל : " כלום לא בטוח "
 בסקרמנטו מודאגים מהיכולת של הקינגס בתקופה האחרונה .  הקבוצה הפסידה שלושה משחקים ברציפות ושמונה משחקים מתוך התשעה האחרונים שלה ,  ודווקא החזרה מהפציעה של קווין מרטין ,  זה שהחל את העונה את העונה ככוכב הבלעדי של הקבוצה ,  היא זו שמדירה שינה מעיני הצוות המקצועי .
 מתברר שלא רק עמרי כספי התלונן והביע תסכול על הרוטציה החדשה .  כספי ,  כזכור ,  התפרץ במהלך משחק ההפסד לפילדלפיה על המאמן פול ווספאל על ששוב הורד לספסל ,  ועל אף שהתנצל פומבית ,  בתקשורת בסקרמנטו מדווחים כי מבחינה מקצועית מעמדו של השחקן כבר אינו בטוח .  על פי  " סקרמנטו בי ",  בקבוצה טוענים כי היכולת ההגנתית של כספי אינה מספקת ומדאיגה את הצוות המקצועי ,  ועל אף שפתח בחמישייה מול וושינגטון ,  את המחצית השנייה כבר פתח דונטה גרין באותה עמדה .  גם מבחינה התקפית כספי מתקשה לאחרונה ,  כשהוא קולע ב-32 אחוזים בלבד מהשדה בחמשת המשחקים האחרונים  ( 16 מ-50 )  .
 אומנם רק שני משחקים חלפו מאז שובו של מרטין ,  שנעדר למשך 32 משחקים ,  אבל בינתיים נראה כי כל הקבוצה איבדה את הקצב שלה ואת הכימיה בין השחקנים ,  ושובו של הכוכב רק מסבך את העניינים . " אני חושב שמה שהקשה על היריבות שלנו להתגונן מולנו הייתה הרב גוניות שלנו ,  ושבכל ערב שיחקנו עם שחקנים אחרים ,  בהתאם למי שמרגיש חם ",  אומר ספנסר הוז . 
" עכשיו זה שונה ",  מסביר דונטה גרין , " אתה כבר לא יודע מתי תעלה לפרקט ,  וכשאתה כבר עולה ,  אתה מנסה בכוח להיכנס למשחק .  זה יכול להיות קשה לפעמים ".  ג'ייסון תומפסון טוען כי  " אני חושב שאנחנו חושבים על זה יותר מדי ,  במקום פשוט לשחק ולהיכנס לקצב ". 
הבעיה הגדולה היא שעכשיו מצפים לקינגס ארבעה משחקי חוץ רצופים :  הלילה מול שארלוט הלוהטת  ( שניצחה 9 מתוך 12 האחרונים שלה )  ואחר כך מול אטלנטה ,  אורלנדו ומיאמי ,  שכולן קבוצות שלא מפסידות בקלות באולמן הביתי .  סקרמנטו ,  שניצחה העונה רק שלושה משחקים בדרכים  ( מתוך 18 )  ,  נראית בדרך להידרדרות .
" מה שאני מנסה לעשות זה ליצור חמישייה קבועה ויציבה ,  ואחר כך לפתח תפקידים ברורים של השחקנים שעולים מהספסל ",  מסביר ווסטפאל , " אני חושב שלמדנו הרבה על הקבוצה ,  ואנחנו מתקדמים בתהליך ההסתגלות ,  אבל בליגה הזאת שום דבר לא בטוח ". 
אגב ,  לא רק כספי מודאג ממצבו ,  גם בנו אודריך איבד ממעמדו לאחרונה עם שובו של מרטין .  אודריך ,  ששיחק 31 דקות בממוצע העונה ,  ירד ל-23 דקות בשני המשחקים האחרונים . " אני מנסה לעשות רוטציה בריאה בין אוונס ,  אודריך ומרטין ",  אומר ווסטפאל ,  אבל אודריך עצמו ,  כמו חבריו ,  יותר מודאג ממצב הקבוצה מאשר ממעמדו שלו : " כולנו ידענו מה יקרה כשמרטין יחזור ,  ידענו שהתפקידים שלנו ישתנו .  נהיה חייבים להסתגל ". 
כספי פרסם הודעת התנצלות רשמית לתקרית שלו עם המאמן . " לא הייתי צריך להגיב כמו שהגבתי ואני מתנצל בפני חבריי לקבוצה ,  כי אני לא רוצה שאף אחד יחשוב שאני לא שמח שמישהו אחר חוזר לשחק .  הייתי מתוסכל ,  ועכשיו זה מאחוריי .  אני פשוט אנסה לתרום לקבוצה ,  אבל אני לא צריך את הכדור בידיי כדי לתרום ". 
כספי התייחס לחזרתו של מרטין לסגל ,  ועל השפעה של המהלך עליו : " לא ידעתי למה לצפות .  אולי בגלל זה הייתי המום ומתוסכל ,  אבל קווין כל כך חשוב לקבוצה ואנחנו יכולים להיות כל כך הרבה יותר טובים איתו ,  כך שאקווה שאקבל את הדקות שלי ואעשה דברים טובים כמו שעשיתי עד כה .  אף פעם לא הייתי במצב כזה ,  שבו הייתי חלק משמעותי מקבוצה ואז צריך ללכת קצת אחורה .  אצטרך להסתגל לזה ,  כמו שכולם יצטרכו ". 
ווסטפאל עצמו אמר על התקרית : " אני לא יכול לומר שהוא התלונן ,  הוא היה מתוסכל .  היו לנו כמה שחקנים השנה שהביעו תסכול ,  אבל תמיד התמודדנו עם זה והם תמיד חוזרים ומבינים שזה לא במקום .  מנגד ,  אנחנו גם לא יוצאים בהכרזות על זה .  הפעם זה היה קצת יותר בולט ,  אבל זה לא משהו בלתי רגיל שקורה בליגה הזאת ". 

פרק לא נעים בספר מלכים
הקינגס מקרטעים ,  מרטין לא משתלב ,  והפרשנים מעריכים כי ההידרדרות של כספי פוגעת במעמדו .  ווסטפאל : " כלום לא בטוח "
 
