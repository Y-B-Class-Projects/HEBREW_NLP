בית הבובות
ווג פריז ממשיך לאתגר את העין האנושית ומציג בגיליון דצמבר הפקת אופנה שכולה ילדות על עקבים ובשמלות .  מטריד או מעורר חיוך ? 
אחרי שהפכו דוגמנית לבנה לשחורה ,  שיחררו צילומי עירום של דוגמנית טרנסג'נדר ופרסמו לוח שנה עם דוגמנית בעירום פרונטלי בוטה ,  ווג פריז ממשיכים לרסק כל מוסכמה חברתית ומעלים בגיליון דצמבר 2010 הפקת אופנה בהשתתפות ילדות המוצגות כדוגמניות לאופנה עילית .
 ההפקה ,  שצולמה על ידי הכוכב העולה שריף חמזה וסוגננה על ידי מלאני הוין ,  מכונה Cadeaux  ( "מתנה "  בצרפתית )  והיא חלק ממעין רשימת-תשוקה בלתי נגמרת לקראת השנה האזרחית החדשה .  כל אחת מהילדות-דוגמניות מאופרת למשעי ,  באיפור ערב כבד ,  והן לבושות בחוד החנית של האופנה העכשווית לנשים ,  בין היתר שמלה זהובה של בלמיין ,  תכשיטי יהלומים של טיפאני או אנסמבל ערב של ג'ורג'יו ארמני .  
הפרויקט מבוסס על קונספט המוביל את גיליון דצמבר כולו ,  שנערך על ידי טום פורד ,  הבוחן מושגים של יופי בין שתי נקודות קיצון של גיל - נערות צעירות במיוחד ונשים מבוגרות .  כאן נמצא הרמז לסקנדל .  הפרובוקציה הגלומה בצילומי הפקת הילדות נעוצה בעובדה ,  שאם היו אלו דוגמניות בוגרות הלובשות את אותם שילובי בגדים ותכשיטים ,  היה בהם מטען מיני ,  דקדנטי ומשולח רסן .  אולם קל לזהות ,  שקו המחשבה הזה מתרחש רק בדמיונו של הצופה ,  ואינו קיים בצילומים עצמם ,  מהתלים וערמומיים ככל שיהיו .  עם זאת ,  קל גם להבחין ,  שההפקה מכוונת בדיוק לשם ומעוררת באופן פראי את הדיון הציבורי .  בהקשר הזה ,  הדבר מעלה את השאלה האין סופית  מהי המציאות ומהי פרשנותה ? 
מה שהופך את ההפקה לחריגה כל כך בנוף הרווי של הפקות האופנה הוא ,  שעל אף הרקע העשיר ,  הנוצץ כל כך ,  חמזה הצליח לשמור על טון תמים ,  כובש ,  המצייר את אותן מיני-דוגמניות כילדות המשחקות בבגדים של אימן .  רק שהפעם הזו ,  פנטזיית הילדו ? ת הנדושה מוצגת בגרסת הפקת אופנה מושקעת ובקונטקסט של מגזין מלוטש ,  ולכן מעוררת רגשות מעורבים .  הפער בין גילן לבין האופנה הגבוהה מעצים את הטון המשחקי ,  והרצינות המוגזמת יתר על המידה בפניהן של הילדות רק הופכת את הסצינה ללא אמיתית ,  לבעלת הומור דק ,  ומעקרת את העוקץ הלא מוסרי .  האמנם ? 

בית הבובות
ווג פריז ממשיך לאתגר את העין האנושית ומציג בגיליון דצמבר הפקת אופנה שכולה ילדות על עקבים ובשמלות .  מטריד או מעורר חיוך ? 

