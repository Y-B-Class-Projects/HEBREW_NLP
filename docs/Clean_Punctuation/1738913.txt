הנשים הישראליות עובדות קשה ומרוויחות מעט 
תעסוקת נשים
 >  >  הנשים הישראליות עובדות קשה קבעה מירב ארלוזורוב  ( "אמהות ישראליות עובדות קשה ",  themarker ,  13.9 )  .  זה נכון .  רובנו פשוט חייבות לעבוד כדי לתרום את חלקנו לפרנסת המשפחה והילדים .  חלקנו ,  בדומה לחלק מהגברים ,  שואפות לפתח קריירה .  ואולם המסקנה כי  " אין טעם לתמוך בעידוד העסקת נשים ,  כמו הוצאות מטפלת ,  כי הנשים הישראליות עובדות גם כך ",  היא מרחיקת לכת .  במאמרה התבוננה ארלוזורוב רק על מגזר הנשים היהודיות החילוניות אל מול כלל הנשים העובדות במדינות oecd ,  ובכך הגיעה לשיעור השתתפות גבוה של הנשים האלה בכוח העבודה .  ואולם שיעור ההשתתפות הגבוה כלל לא מעיד על עצמאותן הכלכלית של הנשים היהודיות החילוניות העובדות ,  ובוודאי לא על מצבן של כלל הנשים העובדות בישראל .  המסקנה של ארלוזורוב היא בעייתית מכמה טעמים .  ראשית ,  פערי השכר בין נשים לגברים לא השתנו כבר שנים רבות והם כ-34% לשכר חודשי וכ-15.5% לשכר שעתי - לטובת הגברים .  פער זה נובע ,  בין היתר ,  מהיותן של הנשים רוב בקרב המועסקים במשרות חלקיות ,  לא תמיד מבחירה .  בנוסף ,  לנשים ייצוג יתר בעבודות בשכר ובתנאים נמוכים ,  והן מהוות רוב בקרב עובדי הקבלן ,  בתפקידים כמו עובדות שירותים ,  מטפלות וניקיון .  למעשה ,  36% מהשכירות בישראל מרוויחות שכר נמוך של עד 3,869 שקל בחודש .  באשר לאמהות ,  בישראל כרבע  ( 26% )  מהנשים בגילאי 20-45 שעבדו ונולדו להן ילדים ,  הפסיקו לעבוד בעקבות הולדת הילדים ,  לעומת פחות מ-1% מהגברים .  בנוסף ,  16% מהנשים שנולדו להן ילדים צמצמו את היקף המשרה שלהן בהשוואה ל-3% מהגברים .  דפוס תעסוקה זה ,  המתאפיין בצמצום היקף המשרה או בעבודה בלתי רציפה ,  הוא בעל השלכות על עצמאותן הכלכלית של נשים ,  על היכולת שלהן להתחרות ולהשתלב מחדש בשוק העבודה ועל החיסכון לפנסיה .  הסיבה לצמצום משרותיהן של נשים או להשתלבות בעבודות חלקיות ובלתי רציפות נעוצה בכך שבישראל דווקא אין מספיק מסגרות תומכות המאפשרות לשני בני הזוג להיות מפרנסים ועצמאים כלכלית .  כתוצאה מכך ,  נשמר המודל המסורתי ,  שלפיו גברים הם עדיין המפרנסים העיקריים ונשים הן מפרנסות משניות .  בישראל אין מספיק סבסוד למעונות יום ,  משפחתונים וצהרונים ,  ושיעור המשפחות הנהנות ממסגרות מסובסדות אינו גבוה .  עובדה זו מגבילה את הזדמנויות התעסוקה של הורים ושל אמהות בפרט .  המסגרות הפרטיות הן חלופה יקרה ולא תמיד מפוקחת .  כמו כן ,  בישראל אין יום חינוך ארוך אוניברסלי .  תחולת חוק יום לימודים ארוך נדחית כבר שנים באמצעות חוק ההסדרים .  גם השנה מציעה הממשלה לדחותו ל-2016 .  יישום חוק חינוך חובה חינם לגילאי 3-4 נדחה אף הוא .  במאמרה הצביעה ארלוזורוב על כך שרק בסקנדינביה נשים עובדות יותר מאשר בישראל .  נשים במדינות אלה אכן עובדות יותר ,  אך בל נשכח שהפערים בשכר בינן לבין הגברים הסקנדינבים הם מהקטנים בעולם .  המדינות הסקנדינביות גם מסבסדות בנדיבות מסגרות טיפול בילדים ,  מאפשרות חופשות לידה לשני ההורים ומעודדות שוויון בחלוקת העבודה במשק הבית ובטיפול בילדים - אותה מדיניות שכה חסרה בישראל .  הכותבות הן פעילות בפורום נשים לתקציב הוגן

הנשים הישראליות עובדות קשה ומרוויחות מעט 
תעסוקת נשים

