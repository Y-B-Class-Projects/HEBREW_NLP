65 ערוצי טלוויזיה בחצי ממחיר HOT ו-yes
רשת האינטרנט המקומית כבר מהירה מספיק כדי לעורר את מהפכת התוכן הבאה - שירותי טלוויזיה רב-ערוצית המבוססים על האינטרנט
רשת האינטרנט המקומית כבר מהירה מספיק כדי לעורר את מהפכת התוכן הבאה - שירותי טלוויזיה רב-ערוצית המבוססים על האינטרנט .  הדואופול הוותיק של HOT ו-yes צפוי להתמודד השנה מול איום חדש שיכוון בשלב הראשון לקהלי נישה .  כפי המסתמן ,  קהל הצופים הרוסי צפוי להיות הנהנה הראשון .  
ל-TheMarker נודע שכבר ברבעון הראשון של 2010 צפויה חברת טלוויזיה רוסית בשם קרטינה  ( Kartina.tv )  להתחיל ולשווק בישראל את שירותיה .  קרטינה לא תשדר בישראל באמצעות צלחות לוויין או רשתות כבלים ,  אלא תעביר את שידוריה דרך רשת האינטרנט אל מסך הטלוויזיה באמצעות ממיר מיוחד .  לקרטינה זכויות שידור ל-65 ערוצי שידור ,  כולל MTV ברוסית ,  FTV ברוסית ,  ערוצי ספורט וילדים .  היא שונה מגופי השידור בעולם מכיוון שהיא משדרת את תכניה על בסיס רשת האינטרנט באמצעות ממיר ייעודי ,  פתרון שאותו היא משווקת במדינות שונות בעולם ,  כאשר שירותיה מיועדים לקהילות דוברי רוסית מחוץ לרוסיה .  
קרטינה מתכוונת להיכנס לשוק הישראלי ולחזר אחרי מיליון דוברי רוסית .  החברה תשווק את שירותיה תמורת 15 יורו לחודש ,  כ-80 שקל - זול ממחיר מנוי לכבלים או ללוויין ,  שמתחיל ב-200 שקל לחודש .  מחיר הממיר ברכישה חד-פעמית הוא כ-120 יורו .  
כבר כיום ,  לפני ההשקה הרשמית ,  לחברה יש כ-600 מנויים ישראליים .  קהל הצופים הרוסי נחשב לקוח כבד של HOT ו-yes ,  שכן בערוצים הפתוחים  ( ערוץ 2  ,  10 והערוץ הראשון )  אינם כוללים ערוץ דובר רוסית .  
קרטינה היא סנונית ראשונה במהפכה בשוק התוכן הטלוויזיני בישראל שצפויה להתרחש ב-2010 .  שידורי הווידיאו באמצעות האינטרנט יהפכו במהלך השנה מתחביב של חובבי טכנולוגיה לפתרון זמין גם למשתמש הפשוט .  
מספר גורמי רקע שותפים למהפכה הצפויה .  ראשית ,  הבשלה טכנולוגית של פתרונות הטלוויזיה באמצעות האינטרנט ;  שנית ,  התרחבות רוחבי הפס בישראל ;  ושלישית ,  שידורי ה-DTT  ( חבילת ערוצי החינם באמצעות רכישה חד-פעמית של ממיר דיגיטלי )  ,  שעלו לאוויר באוגוסט האחרון .  קרטינה וחברות נוספות צפויות לשווק ממיר שיקלוט את הערוצים הפתוחים מהאוויר ,  ויקבלו מהאינטרנט את הערוצים שתשדר קרטינה .  
כמו קרטינה ,  חברות רבות בשוק הישראלי מתעניינות בתחום שידורי האינטרנט ובוחנות את הטכנולוגיה ,  בהן בזק ,  סמייל ,  נטוויז'ן ,  סלקום ופרטנר ,  וכן גופים שהם בעלי תוכן .  החברות השונות בודקות את הממירים במעבדות ומבצעות ניסויים בשלבים שונים .  
חברת תוכנה ישראלית שפעילה בתחום שידורי האינטרנט היא GooME .  מנכ"ל החברה ,  דני פלד ,  חוזה עתיד שחור לחברות הכבלים והלוויין . " העתיד מפחיד מבחינתן .  הצלחה של שירותים אלה בישראל תלויה ברוחבי הפס וכן בפרישה של ה-DTT ,  שכרגע לא מתקדמת כמו שצריך .  ברגע שסוגיות אלה ייפתרו ,  חברות תקשורת רבות בשוק הישראלי יקפצו על העגלה ויתחילו לספק שירות תוכן כזה כבר ב-2010 ",  אומר פלד .  
מאחורי הפתרון הטכנולוגי של קרטינה עומדת חברת peerTV הישראלית ,  שפיתחה את כלל הפתרון ,  מרמת השרתים ,  דרך התוכנה בממיר והחומרה .  רוני יגרמן ,  מנכ"ל החברה ,  מסרב להתייחס להשקות הצפויות של הלקוחות שלו ,  אך מוכן להתייחס למגמה החדשה של טלוויזיה רב-ערוצית מבוססת אינטרנט . " בניגוד לטלוויזיה הרב-ערוצית הרגילה ,  כרטיס הכניסה לאינטרנט-TV זול מאוד .  ספק התוכן בעולם האינטרנט אינו תלוי בבעלות על תשתית ובהשקעות עתק ולמעשה יכול לספק שירות תחרותי בהשקעה נמוכה בתוכן שרתים ,  ובשיווק ממירים מתאימים ללקוחות ,  שיחברו את הטלוויזיה לאינטרנט ",  אומר יגרמן . " הגדרנו את תחום הפעילות שלנו כ-narrowcasting - שידור לאוכלוסיות מוגדרות ,  כמו מהגרים .  יש לנו 13 לקוחות כרגע בשלבים שונים של השקה וחמש השקות בפועל ",  הוא מוסיף .  
peerTV נוסדה ב-2007 .  החברה מעסיקה 23 עובדים וגייסה עד כה במספר סבבים 4 מיליון דולר .  החברה נמצאת לקראת סיום סבב גיוס נוסף של 3 מיליון דולר ממשקיעים מוסדיים בלונדון . 
" סיימנו את 2009 עם מחזור של 3.5 מיליון דולר ואנחנו מצפים לשלש אותו ב-2010 ,  משום שיש לנו המון הזמנות בקנה ",  אומר יגרמן .  
גם גופים בעלי תוכן רוצים ,  להגיע בעזרת הממירים החדשים ישירות לסלון הלקוחות מבלי לעבור דרך ערוצי הנישה של HOT ו-yes או דרך שירות ה-VOD . " יש לי קטלוג תוכן עם יותר מ-10,000 כותרים ,  כולל תכנים ישראליים מקוריים והרבה מאוד קלאסיקות ",  אומר עודד הרוביץ ,  מנכ"ל סרטי אורלנדו מקבוצת PPD אורלנדו . " אני יכול להפיץ את התוכן שלי ולהרוויח מבלי לעבור את שרשרת ההפצה המטורפת שיש כיום ",  הוא אומר . " נאפשר ליוצרים ישראליים לפרסם את הסרטים שלהם אצלנו ונחלוק איתם רווחים על כל צפייה ",  הוא מוסיף .  
באחרונה הוקם בארה"ב מיזם טלוויזיני בשם CTV international ,  שמיועד לישראלים באמריקה ומבוסס גם הוא על ממירי אינטרנט-TV .  מנכ"ל החברה ,  מני דביר ,  מספר כי  " ישראלים בארה"ב צפו בתוכן ישראלי דרך אתרים לא חוקיים או דרך הערוץ הישראלי שמגיע בלוויין והוא די דל בתוכן .  אנחנו מציעים את ערוצים 10 ,  2 ,  ערוצי ספורט ועוד תכנים במחיר של בין 30-50 דולר ",  הוא אומר .  לדבריו , " הזפזופ בין התחנות לוקח פחות משלוש שניות ,  ויש לנו שירותים שאין אפילו ל-HOT ו-yes ,  למשל שהמשתמש יכול לראות שבוע אחורה את כל התוכניות ששודרו ".  
מי שבנה ל-CTV את השירות ברמה הטכנולוגית היא חברת ORCA אינטראקטיב הישראלית שנרכשה על ידי פראנס-טלקום .  ספי אריאלי ,  סמנכ"ל השיווק אומר : " היום אפשר לתת על גבי הרשת הפתוחה שירותים שהיו שמורים רק לשחקני IPTV .  זו שבירת פרדיגמה שנותנת הגדרות חדשות למונח 'מפעיל טלוויזיה' ".  

65 ערוצי טלוויזיה בחצי ממחיר HOT ו-yes
רשת האינטרנט המקומית כבר מהירה מספיק כדי לעורר את מהפכת התוכן הבאה - שירותי טלוויזיה רב-ערוצית המבוססים על האינטרנט

