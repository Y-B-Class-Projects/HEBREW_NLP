גרמניה :  בינתיים ממשיכות כרגיל
אחרי שבאיירן ניצחה ,  יתר הצמרת חיקתה אותה :  לברקוזן  ( 2:4 על מיינץ )  ראשונה ,  והמבורג  ( 0:2 על פרייבורג )  נותרה קרובה
אחרי ארבעה שבועות של פגרה ,  הבונדסליגה חזרה ללהוט אבל מי שחיפש שינויים בצמרת ,  יצטרך לחכות לפחות שבוע נוסף ,  אחרי שכל המובילות עשו את שלהן ויקוו למעידה של שאלקה ביום ראשון נגד נירנברג .
 את המחזור פתחה באיירן מינכן עם ניצחון חשוב מבחינתה ,  שמעיד שהיא באה מוכנה לפתיחת הסיבוב השני .  הבווארים ניצחו 0:2 את הופנהיים ושמרו על קשר של שתי נקודות בצמרת על לברקוזן ,  אלופת החורף ,  שהתעללה במיינץ וניצחה אותה 2:4 .  גם המבורג בין המנצחות אחרי 0:2 קליל על פרייבורג והיא רחוקה רק ארבע נקודות מהמקום הראשון .  מנשנגלדבאך ,  מחוסרת רוברטו קולאוטי וגל אלברמן הפצועים ,  הפסידה בקרב התחתית החשוב 2:1 לבוכום .  שטוטגרט ניצחה 1:3 את האלופה וולפסבורג .
 מי בכלל זוכר את פתיחת העונה האיומה של באיירן מינכן ?  הניצחון הגדול הזה על הופנהיים היה החמישי ברציפות בליגה ,  והשביעי ברציפות בכל המסגרות .  בזכותו היא גם עלתה למקום הראשון ,  לפחות זמנית ,  כשהיא מקדימה את אלופת הסיבוב לברקוזן בנקודה אחת .  
מרטין דמיקליס הוזכר כמי שאמור לעזוב את הקבוצה בחלון ההעברות הנוכחי ,  אבל לפחות בדקה ה-35 הוא הצליח להרגיע את לואי ואן חאל ,  שראה את הופנהיים תוקפת כבר מהפתיחה .  כדור חופשי של שווינשטייגר נהדף רע על ידי ההגנה של הופנהיים ,  ודמיקליס השתלט על הריבאונד כדי להפציץ פנימה ולקבוע 0:1 .  השער השני של הקבוצה מבוואריה הגיע בדקה ה-86 ,  כאשר מסירה מרהיבה של מארק ואן בומל ,  מהקו האלכסוני של הרחבה בצד ימין ודרך מגיני היריבה ,  מצאה את רגלו של מירוסלב קלוסה ליד השער בדרך לתוצאת הסיום ,  0:2 לבאיירן מינכן .
 אחרי שהפכה לקבוצה השלישית בבונדסליגה שסיימה סיבוב שלם ללא הפסד ,  לברקוזן השכיחה מעט את התוצאות הלא טובות בסוף הסיבוב וחזרה למסלול הניצחונות עם אחד קליל יחסית נגד מיינץ ,  שרשמה הפסד שישי העונה .  הקבוצה של יופ היינקס יכולה גם להיות מעודדת מהחזרה של שניים מהאסים שלו ,  סיימון רולפס ורנאטו אוגוסטו ,  שלא שיחקו תקופה ארוכה בסיבוב הראשון וכעת שבו לספסל של המאמן ואמורים לחזור בהדרגה .  
המשחק הראשון בסיבוב הראשון הסתיים ב-2:2 ,  אבל הפעם כאמור היריבות הייתה הרבה יותר חד צדדית .  למרות זאת כבר בדקה השמינית מיינץ עלתה ליתרון כשטים הוגלנד הבקיע מקרוב שער מפתיע .  לברקוזן הייתה חדה מהר מאוד ומצאה את השוויון שבע דקות לאחר מכן כשכדור קרן הגיע לראש של מיכאל קאדלץ ,  שקבע 1:1 .
 מכאן לברקוזן השתלטה סופית על העניינים ובדקה ה-19 המהפך הושלם :  סטפן קיסלינג מצא את טראנקילו בארנטה ,  שהבקיע .  ההגנה של מיינץ נכנעה לשער נוסף בדקה ה-30 כשהפעם טוני קרוס בעט מקרוב פנימה .  מיינץ עשתה קולות של חזרה עם שער מצמק בדקה ה-67 של ניקו בונגרט ,  אבל ארן דרדיוק השכיח כל מחשבה כזו עם שער ניצחון שתי דקות לסיום .
 אחרי שיצאה לפגרת החורף עם שני ניצחונות ,  המבורג של ברונו לבאדיה המשיכה במסלול הנכון מבחינתה ושמרה על פער של ארבע נקודות מלברקוזן המוליכה .  המבורג ניצלה את המפגש מול הקבוצה עם ההגנה השנייה הגרועה בליגה כדי להשיג עוד ניצחון קליל לקראת המשך הדרך ,  וזאת למרות משטח הדשא בנורדבנק ארנה ,  שנמצא במצב קטסטרופלי בעקבות מזג האוויר המקפיא ששורר בעיר הצפונית .
 גם ללא זה רוברטו ,  אלג'רו אליה  ( פצועים )  גי דמל ,  וג'ונתן פיטרויפה  ( אליפות אפריקה )  ,  זה הלך פשוט עבור המבורג ,  שכבשה את שער היתרון אחרי שבע דקות .  מרסל ינסן קיבל כדור מצוין מדייויד יארולים והבקיע מצד שמאל .  המבורג ניסתה יותר ובעטה יותר לשער ובדקה ה-55 הכפילה את היתרון כשינסן הפעם בישל למלאדן פטריץ' ,  שהבקיע מצד שמאל וקבע את תוצאת הסיום .
 האלופה יצאה לפגרה עם חמישה משחקים ללא ניצחון ,  וקיוותה כי המנוחה תועיל לה להגיע עם כוחות מחודשים במאבק על כרטיס אירופי .  שטוטגרט חזרה לנצח עם מינויו של כריסטיאן גרוס למאמן ,  ורשמה הערב ניצחון בית שני ברציפות .  רוברטו הילברט ,  שעלה לשחק עם מסיכה מיוחדת להגנה על הפנים ,  כבש מחמישה מטרים בדקה ה-28 .  פאבל פוגרבניאק הרוסי הכפיל את התוצאה בדקה ה-58 ,  אדין דזקו רק צימק בדקה ה-65 והמחליף טימו גבהארט סגר עניין שלוש דקות לסיום והעלה את שטוטגרט מעל הקו האדום .
 במשחק הראשון של העונה ,  איבדה גלאדבך יתרון בדרך ל-3:3 דרמטי .  מאז ,  המארחת העבירה סיבוב סביר ואילו בוכום החליפה מאמן  ( מינתה את הייקו הרליך )  וסיימה את הסיבוב מתחת לקו האדום .  במשחק התחתית הלוהט בוכום הוכיחה שהיא לא מוותרת בקלות על המאבק להישארותה והראתה .  רוברטו קולאוטי וגל אלברמן פצועים ולא הורכבו כלל בסגל .
 בדקה ה-12 בוכום כבשה את הראשון אחרי שכריסטוף דברובסקי בישל לסטניסלאב ססטק .  בדקה ה-36 זלאטקו דדיץ' קיבל ממרגים מבראיי שהוריד לו עם הראש ,  והכפיל .  עשר דקות לסוף פביאן באקר ניצל מסירה של פטריק הרמן ,  שצימק אבל לא מנע מבוכום ניצחון שני רצוף אחרי ה-2:3 על האנובר ,  איתה היא יצאה לפגרה .
 משחקים נוספים :  
פרנקפורט - ורדר ברמן 0:1לפרנקפורט :  מרקו רוס 57
האנובר - הרטה ברלין 3:0להרטה :  לוקאש פישטצ'ק 30 ,  רפאל 33 ,  תאופניס גקאס 80

גרמניה :  בינתיים ממשיכות כרגיל
אחרי שבאיירן ניצחה ,  יתר הצמרת חיקתה אותה :  לברקוזן  ( 2:4 על מיינץ )  ראשונה ,  והמבורג  ( 0:2 על פרייבורג )  נותרה קרובה

