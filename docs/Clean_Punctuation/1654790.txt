תן לאצבעות ללכת
החיפוש אחר השראה הביא את תיגל נשיא ל'קאימאק' בפלורנטין ,  המקום שמצליח בקלות למלא את המצבורים
זה זמן מה שאני מסתובבת בעולם נטולת הדבר הנזיל הזה שנקרא 'השראה' .  אתם יכולים לטעון שאסור לחכות שההשראה פשוט תיפול מהשמים - צריך לצאת ולחפש אותה  ( ועדיף בחדר הכושר )  - אבל זה לא ישנה את העובדה הפשוטה והעצובה שכבר כמה ימים בלתי מבוטלים ודי מפחידים ,  אני ניגשת למחשב ללא הדגדוג שבוער בקצות האצבעות .  
אפילו התחלתי לתהות אם אני זקוקה ל ? bad romance כדי לכתוב ,  ואם כך - האם היהודייה הזו לא סבלה מספיק בשביל שיהיה לה איזשהו מאגר שברונות לב בסיסי שיקצר תהליכים ?  
המצב העגום הזה גרם לי להיות פתוחה לכל הצעה שרק תוציא אותי מתחומי העשרה אינץ' שלי .  וכך ,  כשהליידי הציעה לי להצטרף לביקור אצל הירקן שלה שבשוק לוינסקי ,  אפילו לא היססתי או שלפתי את התירוצים המוכרים של מרחק ושל חוסר הסימפטיה שיש לי למקומות המעודדים אנשים לקנות ירקות כדי שאחר כך ,  השם ישמור ,  הם יבשלו אותם בעצמם .
 לתדהמתי ,  הירקן התברר כעלם חמד עם חיוך ענקי ,  שהסביר לליידי בסבלנות מה ההבדל בין בצל ירוק ממשק א' לבצל הירוק של המשק המתחרה .  איכשהו ,  הוא גם הצליח לשכנע אותי להתחדש בשני תפוחים ,  שבטח יגורו לעד בתוך המקרר .  בסוף הוא גם האיץ בנו ללכת לשתות קפה אצל השכן שלו .  ורק אז גילינו את 'קאימאק' .
 מתברר שבזמן שאנחנו היינו עסוקות בלבנות לעצמנו חיים במרכז העיר ,  אלו שעדיין חיים שם ,  בפלורנטין ,  מבלים להם בקאימאק .  כבר שנה שיוסף מוזג להם קפה ומנצח על מקום קטנטן הכולל ארבעה שולחנות ובר שמשקיף לפיצוחים ולפירות היבשים של השוק .  מתוך המטבחון הוא מציע סנדוויצ'ים ,  סלטים ,  תבשיל יומי משתנה ,  חליטות תה וקפה ,  וכן את חיוכו ותבונותיו הכלליות .  
בהתאם לפרץ הספונטניות שלי ,  החלטתי ללכת על המנה המאתגרת ביותר :  כריך גרגביץ'  ( 27 שקלים )  - ג'בטה שמנמנה שבתוכה חביתה מתוקה עם קינמון ,  פרוסות תפוח ירוק ,  אגוזי מלך ודבש .  השילוב המוזר הזה - במיוחד לעירקית שכמותי ,  שרגילה לאכול את החביתות שלה עם גבינה בולגרית - היה מלבב .  שלא לומר מרטיט .
 מובן שאת הארוחה הזו הייתי חייבת לסיים עם פינג'ן קטן וכחול של קפה שחור  ( 11 שקלים )  ,  שהתחמם על האש .  אני לא יודעת אם היו אלה הגליליות הפריכות שהתלוו לקפה ,  רעשי השש ? בש של חבורת הקשישים שישבו לצדנו ,  הדיבורים של יוסף על כך שהמקום הוא הגשמת חלומו ,  או קולות הצפצופים של המכוניות שנתקעו בצומת לוינסקי ? נחלת בנימין ,  אבל משהו בתמהיל הנהדר הזה מילא לי את המצבורים וגרם לי להסתכל שוב על החיים כמו אל מילון אבן שושן ,  שרק מחכה שאשלוף ממנו את המילה הנכונה .  
משם כבר הכל הפך פשוט :  שני הגברים שפגשתי ,  שהיו חמודים עד שהתחילו לדבר על התחפושות של הילדות שלהם  ( "שלי לבשה עקבים ",   " שלי נעלי בלט ,  אבל מקצועיות ")  ;  האשה שישבה לצדי באוטובוס ועלעלה בספר שנקרא 'איך למצוא שוב את עצמך' ;  והשקית שעליה מוטבעת צלליתו של אילן בן שחר שקיבלתי אחרי שקניתי אוזניות בחנות שלו .  כל אלו הספיקו לי כדי לחזור למחשב עם דגדוג מאסיבי בקצות האצבעות .
 סקס אפיל :  נוטף אנשים :  תושבי פלורנטין הצעירים משחקים שש ? בש עם המוכרים של השוק עיצוב :  ביתי שירות :  יוסף הפוך קטן :  11 שקליםליד ההפוך :  גליליות או לא להיות טיפ :  לא לפחד מחביתה מתוקה או מירקות טריים גישה לנכים :  כניסה יש ,  שירותים אין שורה תחתונה :  מעורר השראה 
קאימאק .  לוינסקי 49 ,  תל אביב .  טלפון :  03-5185280 .  שעות פתיחה :  א'-ה' 9:30-24:00 ,  ו' 9:30-17:00 .
 
תן לאצבעות ללכת
החיפוש אחר השראה הביא את תיגל נשיא ל'קאימאק' בפלורנטין ,  המקום שמצליח בקלות למלא את המצבורים

