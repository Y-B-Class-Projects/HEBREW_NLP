בא בימים
כדי להנות מ"ואז בא לנו ",  האלבום המצוין של נורית גלרון ונתן זך ,  כנראה שצריך להיות ממש מבוגר .  עינב שיף קורא לדור המייסדים להתעדכן 
" הכל מבוגר כל כך סביבי ,  אמא ,  אישה ,  זמרת ",  שרה נורית גלרון ב"דיוקן עצמי "  מתוך האלבום  " ואז בא לנו ".   " היום לא אהיה בכלל מסביב ,  היום לא אהיה מבוגרת ".  לאורך כל הקריירה שלה ,  גלרון היא אחת המבצעות הכי מדויקות של טקסט שיש למוזיקה הישראלית ,  אבל האלבום החדש המשותף לה ולנתן זך  ( שכתב את כל שירי האלבום )  הוא דווקא לא כזה שנאמן לרצון שלה  " לא להיות מבוגרת ".  למעשה ,  אוסף השירים שבתוכו איטי ,  רציני ומופק באופן שמעורר חשד שהעוסקים במלאכה לא פספסו פרט באסטרטגיה השיווקית של גלרון כזמרת למאזינים שלא מוצאים את עצמם במוזיקה הישראלית החדשה של 2009 .  שירים כמו  " טעם ",   " צליל שביר "  ו"אתה ואני "  למשל ,  נועדו להאזנה בבית שכבר אין עליו משכנתא ,  אחרי שהילדים נרדמו והבן הגדול שומר בצבא ושוב אין מה לראות בטלוויזיה .  השירים שבו אמורים למלא חלל של שתיקה בתוך בית ,  בין בני זוג שאין להם על מה לדבר . " ואז בא לנו "  הוא לא אלבום שבורח מהבגרות - הוא מתמודד איתה בחיבוק .
 למכובדות המבוגרת הזו יש יתרונות וחסרונות ,  במיוחד בהקשר של גלרון .  מצד אחד ,  האיטיות והפקת האולד-סקול שבה קולה של גלרון משתעשע בג'אז ומעין אדולט-קונטמפוררי-ים תיכוני ,  הם נדירים בנוף המקומי של זמרות וותיקות ,  שנוטות להסתבך במיינסטרים לא רלוונטי ,  או גרוע מכך ,  בהפקות ענק כושלות מסחרית ואמנותית .  לעומתן ,  גלרון כמבצעת מאופקת בגיל 58 כמו בגיל 28 והיא עדיין הקול הבולט ביותר של הבורגנות המתוסכלת מהשגרה והפשרה שיש בחיים המודרניים .  במובן הזה ,  ההפקה המוזיקלית של לני בן בשט מתאימה בהחלט למה שמאזיניה של גלרון מצפים ממנה .  
מצד שני ,  להוציא רגעים נפלאים כמו  " אהבה של שני אנשים "  ו"ואז בא לנו "   ( לחן מצוין של בן ארצי )  ,  קשה לקהל חדש ,  שעוד לא היה לו הכבוד להכין סנדוויצ'ים לילדים לפני בית הספר ,  להבין את העולם שזך מצייר .  נראה שב"ואז בא לנו "  גלרון ,  באמצעות המילים של זך ,  התנתקה לגמרי מהדור הצעיר של מאזיניה הפוטנציאלים ,  בניגוד גמור למגמה העולמית בה נוקטים אמנים וותיקים שממשיכים ליצור .  מסדרת ה"אמריקן רקורדינגס "  של ג'וני קאש שעשה זאת דרך קאברים ועד ניל יאנג שהציג אג'נדה בלתי מתפשרת .  גלרון לא לבד במלכודת הזו ,  כנראה בשל הגיל הצעיר של המוזיקה הישראלית ,  שרק בשנים האחרונות חווה למעשה את תהליך ההזדקנות של דור המייסדים שלה .
 באופן לא מפתיע ,  רק שני מוזיקאים שנחשבו חצופים ופורצי דרך באופן תפיסת הפופ שלהם בישראל ,  הצליחו לברוח ולהוציא אלבומים מצוינים באמת אחרי 30 שנות עשייה  שמוליק קראוס ב"יום רודף יום "  המפרק ודני סנדרסון ב"לא יפריד דבר "  החם והחכם שיצא באחרונה .  גלרון ,  זמרת נקייה להפליא עם חוש נדיר למיצוי מקסימלי של מילים אותן לא כתבה ,  מעולם לא התיימרה לנגוח בממסד ולכן גם כעת ,  היא לא מעצבת מחדש את המסגרת בה פעלה תמיד . 
" ואז בא לנו "  הוא אלבום מצוין ,  אבל למבוגרים בלבד .  חוסר התקשורת שלו עם המוזיקה הישראלית הצעירה משפיע גם על הלחנים שנתרמו על ידי אמנים  " צעירים "  יחסית ,  כמו ערן ויץ ושילה פרבר ,  שנעלמים בסד המכובדות והוא גם אחת הסיבות שקשה להקשיב לאלבום שכזה ברצף .  אבל אפשר להתרגש רק מקריאת השירים לבדם ,  בהם מתגלה זך שוב כפלא ישראלי אמיתי ,  שעל אפו ועל חמתו של האיש הזועף הזה ,  יהיה לעד נכס לאומי .  מוזיקלית , " ואז בא לנו "  הוא הזמנה לרגע בו גלרון באמת תצא החוצה ותחליט שהיום ,  היא לא תהיה מבוגרת .
 
בא בימים
כדי להנות מ"ואז בא לנו ",  האלבום המצוין של נורית גלרון ונתן זך ,  כנראה שצריך להיות ממש מבוגר .  עינב שיף קורא לדור המייסדים להתעדכן

