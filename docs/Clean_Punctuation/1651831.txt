פליפה רייס : " אני לא ממש רואה חסרונות במכבי "
 כשפליפה רייס משחק ,  ריאל מנצחת בטופ 16 .  מחר הוא יעלה לפרקט ,  ויודע שלא יהיה קל : " האיום במכבי לא בא משחקן אחד "
 לפני קצת יותר מחודש נחתה ריאל מדריד בארץ למשחק מול מכבי תל אביב .  זה היה משחק הבית הראשון מתוך שלושה של הצהובים בשלב הטופ 16 ,  וגם האופטימיים ביותר בין האוהדים היו ספקנים לגבי האפשרות לניצחון .  יתרה מזאת ,  שבוע לפני המפגש הקודם גברו הספרדים על אפס פילזן ,  ואחרי שסיימו ראשונים את הבית המוקדם כשהם משאירים את פנאתינייקוס החזקה מאחוריהם ,  נראה היה שגם מתל אביב הם יחזרו עם שתי הנקודות .  הסוף ידוע ,  מכבי ניצחה ותגיע מחר למדריד כדי להילחם  " רק "  על המקום הראשון ,  לאחר שהבטיחה את מקומה במשחקי ההצלבה .
 שני שחקנים יחסית מקבילים היו אמורים להיעדר מהמשחק בתל אביב .  מהצד הצהוב היה זה יניב גרין ,  שנעדר מהאימונים המסכמים בשל פציעה ,  ומהעבר השני זה היה פליפה רייס ,  הקפטן הספרדי שנפצע ולא יכול היה להשתתף במשחק .  בסופו של דבר גרין דווקא כן שיחק ,  דקה וחצי .  רייס לא שיחק גם בשבוע שלאחר מכן ,  נגד סיינה ,  וריאל שוב הפסידה .  אחר כך הוא כבר שיחק ,  בדרך לשלושה ניצחונות רצופים .  חשבון פשוט :  בכל משחק שבו רייס שיחק עבור ריאל מדריד בשלב הטופ 16 היא ניצחה .  גם מחר ,  לרוע מזלה של מכבי תל אביב ,  הוא אמור לעלות לפרקט .
" אני לא חושב שהחיסרון שלי הוא מה שגרם להפסד לנו בתל אביב ",  אומר רייס בראיון לוואלה !  ספורט לקראת המפגש מול מכבי תל אביב . " לשחק בתל אביב זה תמיד מסובך ,  לא משנה באיזה מצב אתה מגיע .  בבית מכבי היא קבוצה חזקה במיוחד ואני חייב להודות שהיא שיחקה נהדר באותו ערב .  ניסינו לעשות את הכול בשביל לנצח ,  אבל לצערנו זה לא היה מספיק נגד מכבי ".  
- ביום חמישי הקרוב תהיה לביתיות השפעה על המשחק כמו במשחק הראשון בתל אביב ?  
" הביתיות במשחק הזה ספציפית מאוד חשובה .  האוהדים שלנו יהיו השחקן השישי על המגרש .  הם תומכים בנו והולכים אחרינו לכל מקום בכל זמן נתון .  אני לא יכול להיזכר בכל המשחקים שניצחנו בזכותם ,  אבל אני בטוח שהיו רבים ". 
- בכנות ,  ציפית לבית כל כך צמוד וחשבת שדווקא המשחק הקרוב יהיה המשחק על המקום הראשון בבית ,  אחרי שמכבי לא באה בשיאה לשלב הטופ 16 ?  
" אם להיות כן ,  קשה היה לנבא את מה שהולך לקרות בבית כל כך מאוזן .  עם קבוצות כל כך טובות ,  מבחינתי הכול היה אפשרי .  מכבי היא אחת הקבוצות הגדולות באירופה וכל הזמן חשבתי שהיא תיאבק על העלייה לטופ 8 עד הרגע האחרון .  אחרי שראיתי מי יהיו ארבע הקבוצות בבית ,  הבנתי שנראה הרבה ניצחונות ביתיים בבית הזה ". 
שש עונות כבר משחק רייס בריאל מדריד ,  שש עונות שבהן זכתה ריאל בשתי אליפויות בספרד והכניסה גם את גביע יול"ב לארון .  מצד שני ,  נראה כי ריאל לא ממש עומדת בציפיות ,  בעיקר ביורוליג ,  שם לא הצליחה להגיע להישגים מיוחדים בשנים האחרונות .  בתחילת הקיץ הוחלט במועדון שזהו ,  הגיע הזמן לצאת מהסטטיות והלכו על כל הקופה עם ההחתמה של אטורה מסינה למאמן . 
" לכל מאמן יש את שיטת העבודה שלו ",  מספר רייס על ההסתגלות לאיטלקי , " אבל זה לא סוד שמסינה הוא מאמן שמוליך את הקבוצה שלו להצלחות ,  ואני מקווה שהוא יוכל לשחזר את ההישגים שלו גם בריאל מדריד ". 
- זה לא סוד שהיו לכם כמה שנים קשות באירופה .  מה לדעתך הסיכוי שלכם להעפיל לפיינל פור השנה ?  
" אני בטוח שאנחנו יכולים להגיע לפיינל פור בפריס ,  אבל אני תמיד חושב שעדיף להתמקד במשחק הקרוב ולא בזה שבא אחריו .  בכל מקרה ,  אם נעפיל לפיינל פור ,  נגשים את אחת מהמטרות שלנו לעונה הנוכחית .  זה יהיה הישג נפלא והוכחה לכך שאנחנו חוזרים להיות שוב מעצמה גם בסטנדרטים של אירופה ". 
- גם בליגה הספרדית השנה ,  למרות הקבוצה המצוינת שנבנתה במדריד ,  נראה כי הכל הולך לכיוון של ברצלונה .  נראה לך שתוכלו לגבור עליהם במאבק על האליפות ?  
" נחיה ונראה ,  עדיין מוקדם מדי לדבר על זה .  אנחנו נמצאים בעונה הסדירה של הליגה .  נראה באיזה מצב יגיעו כל הקבוצות לחודש מאי ,  ואני מתכוון לא רק לריאל מדריד וברצלונה ,  אלא גם לקאחה לבוראל ולמלאגה ". 
- מבחינה אישית ,  יש לך עוד שאיפות לקריירה ,  או שריאל מדריד היא סוג של תחנה אחרונה ?  
" אני מאוד שמח לשחק בריאל מדריד ולהיות הקפטן של הקבוצה .  אני מרגיש פה בנוח ומקווה שאני אוכל לנצח בכמה שיותר משחקים ולזכות בכמה שיותר תארים עם ריאל .  מבחינתי ,  השאיפה היא להישאר פה לעוד שנים רבות ". 
על החשיבות של המשחק במדריד לא צריך לדבר עם רייס או עם כל שחקן אחר שיעלה על הפרקט ,  בין אם ילבש את המדים של ריאל או את של אלה של מכבי תל אביב .  במדריד ,  על פי רייס ,  מבינים שזה לא יהיה קל והולכים לעבוד קשה על המגרש : " בשביל לנצח נצטרך לעשות הרבה דברים .  נהיה חייבים לשחק הגנה טובה וחכמה ,  להיות סבלניים ומעל הכל לשלוט בריבאונד בשביל למנוע ממכבי לרוץ על המגרש .  אם ניתן להם לרוץ ,  ניכנס לצרות ". 
- מבחינתך ,  מי האיום המרכזי של מכבי ?  
" כמו שראינו בתל אביב ,  לא מדובר בשחקן אחד .  אנדרסון ,  איידסון ,  פישר ופרקינס מסוכנים ללא ספק ,  וזאת מבלי לשכוח את יתר השחקנים .  מכבי היא קבוצה טובה עם שחקנים טובים בכל עמדה .  אני לא ממש רואה חסרונות בקבוצה הזו ". 

פליפה רייס : " אני לא ממש רואה חסרונות במכבי "
 כשפליפה רייס משחק ,  ריאל מנצחת בטופ 16 .  מחר הוא יעלה לפרקט ,  ויודע שלא יהיה קל : " האיום במכבי לא בא משחקן אחד "
 
