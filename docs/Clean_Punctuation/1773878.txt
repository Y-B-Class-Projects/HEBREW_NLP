אחרי ארבע שנים :  הגיע שלב ההכרעה במשפט קצב
לאחר ארבע שנים ,  תינתן הבוקר ההכרעה במשפטו של נשיא המדינה לשעבר משה קצב .  האם האזרח מספר 1 לשעבר הוא עבריין מין או חף מפשע ? 
אחת הפרשות המשפטיות הדרמטיות והפתלתלות שידעה ישראל תגיע היום בבוקר  ( חמישי )  לשיאה ,  כאשר השופטים במשפטו של נשיא המדינה לשעבר ,  משה קצב ,  יקריאו את הכרעת הדין במשפטו ,  ויודיעו לקצב ,  ולציבור כולו ,  האם הנשיא השמיני של מדינת ישראל הוא עבריין מין ,  או האם ייצא זכאי מבית המשפט . 
" פרשת קצב "  נחשפה ביולי 2006 ,  עם פרסום של העיתונאי אמנון אברמוביץ' בחדשות ערוץ 2 על כך שקצב ,  אז עדין נשיא ,  נפגש עם היועץ המשפטי לממשלה דאז ,  מני מזוז ,  והודיע לו כי עובדת שלו לשעבר ,  מי שזכתה לכינוי א' מבית הנשיא ,  מנסה לסחוט אותו בטענה שתקף אותה מינית .  
הפרשה עברה שורה ארוכה של גלגולים .  זמן קצר לאחר שקצב התלונן ,  הוא מצא עצמו לפתע כחשוד .  בתחילה קבעה המשטרה כי יש תשתית ראייתית להעמיד אותו לדין על עבירות מין שביצע בחמש נשים .  טיוטת כתב האישום שגובשה בפרקליטות כללה את האונס בא' ממשרד התיירות וכן בעילה אסורה של א' מבית הנשיא .  הסכם הטיעון ,  ממנו חזר קצב ,  כלל הודאה בביצוע מעשה מגונה שלא בהסכמה ובהטרדה מינית .  
לאחר שקצב חזר בו מהסדר הטיעון ,  הוגש נגדו כתב אישום שכלל אישומים בשני מקרי אונס של א' ממשרד התיירות שהתרחשו לכאורה ב-1998 .  אונס אחד בלשכתו בתל אביב ,  ואונס נוסף בחדרו במלון פלאזה בירושלים .  כמו כן ,  הוא נאשם בהטרדה מינית של ה' מבית הנשיא .  בכתב האישום נטען ,  כי במשך חצי השנה שבה עבדה בלשכת הנשיא ב-2003 ,  נהג קצב לחבק אותה חיבוקים ממושכים ,  תוך שהוא מצמיד אותה לגופו ,  גם לאחר שביקשה ממנו להפסיק .
 האישום השלישי מתייחס אל ל' ממשרד הנשיא ,  שאליה ,  כך נטען ,  נהג להשמיע הערות אישיות שהתמקדו במיניותה .  בנוסף ,  הוא חיבק אותה תוך שהוא מצמיד את גופו לגופה ומטה את ראשו לכיוון צווארה ,  כמי שמבקש להריח אותה .  כמו כן ,  הנשיא לשעבר נאשם שניסה להשפיע על ל' שתאם עמו את עדותה .
 לכל אורך הפרשה טען קצב שהוא חף מפשע .  מקורביו מספרים כי הוא נמצא במתח עצום לקראת הכרעת הדין . " המשפט הזה ליווה אותו יום יום ,  רגע רגע ,  לילה לילה .  זה היה קרב על החיים שלו ",  סיפר אחד המקורבים . " זאת אחת התקופות הקשות בחייו ",  סיפר מקורב נוסף .  
בתקופה האחרונה ,  סיפרו בסביבתו של קצב ,  הוא חש שישנם ניסיונות בתקשורת להשפיע ברגע האחרון על השופטים . " בימים האחרונים ישנם פרסומים שקוראים להרשיע אותו בכל מחיר ,  הוא מרגיש ששוב התקשורת נגדו ",  אמרו המקורבים . " הוא חש ששופטים אותו לא על פי דיני ראיות ,  אלא על פי דיני כיכרות .  התקווה היחידה היא שבית המשפט יצליח להתנער מכל הקריאות נגדו ,  ושהשופטים יכריעו את דינו באופן ענייני ".  
עו"ד ציון אמיר ,  שמייצג את הנשיא לשעבר יחד עם עורכי הדין אביגדור פלדמן ואבי לביא ,  אמר אמש לוואלה !  חדשות כי  " מדובר במאבק משפטי שנמשך כמה שנים ,  והגיע הרגע הדרמטי של שימוע הכרעת הדין .  יש דריכות וצפיה ,  וכולנו תקווה ואמונה שזה יגמר כמו שצריך  בזיכוי ".  הוא הוסיף : " קצב טוען מהרגע הראשון שהוא חף מכל אשם ,  וניהלנו את המשפט כמיטב יכולתנו בכדי להגיע לתוצאה הטובה ביותר .  אנחנו מאמינים שזה צריך להתסיים בזיכוי ושזה מה שיקרה מחר ".  
עו"ד אמיר מתח אף הוא ביקורת על הפרסומים בתקשורת בתקופה האחרונה נגד קצב . " יש כאן ניסיון ברור של גורמים בתקשורת ומחוצה לה להשפיע על תוצאות המשפט ,  וזה פוגע בתחושה של עשיית משפט צדק .  ככה לא עושים משפט וככה לא שומרים על זכויות יסוד של נאשם .  אנחנו עדים ללינץ' תקשורתי שמנסה להלך אימים על בית המשפט ". 
 ( עדכון ראשון :  29.12.2010 ,  23:25 ) 

אחרי ארבע שנים :  הגיע שלב ההכרעה במשפט קצב
לאחר ארבע שנים ,  תינתן הבוקר ההכרעה במשפטו של נשיא המדינה לשעבר משה קצב .  האם האזרח מספר 1 לשעבר הוא עבריין מין או חף מפשע ? 

