 " בינתיים אנחנו לא משנים את שיטת ההגרלות "
 כך אמר מנכ"ל מפעל הפיס שאול סוטניק בתגובה לפרסומים כי מנכ"ל משרד האוצר חיים שני ,  נתן הוראה להחזיר את הלוטו למתכונתו הקודמת
לא המיתון ולא הירידה בצריכה הצליחו להשפיע לרעה על מפעל הפיס :  מדו"חות החברה ל-2009 שהגיעו לידי TheMarker עולה כי מפעל הפיס מסכם את השנה הטובה בתולדותיו ,  עם הכנסות שיא של 4.5 מיליארד שקל - גידול של 14% בהכנסות לעומת 2008 .  
הכנסות מפעל הפיס ב-2008 וב-2007 היו 3.9 מיליארד שקל ו-3.8 מיליארד שקל ,  בהתאמה .  ברבעון האחרון של 2009 הסתכמו ההכנסות ב-1.15 מיליארד שקל - עלייה של 12% לעומת הרבעון המקביל ב-2008 .  
בין השאר ,  הדבר שהביא לגידול בהכנסות הפיס היה המתכונת החדשה של הלוטו ,  שהושקה בפברואר 2009 וזכתה לביקורות שליליות ,  בין היתר ,  של משרד האוצר הטוען כי  " הגדלת הפרס הראשון לצד הקטנת הסיכוי לזכות בו ,  מגדילה את החשש להתמכרות להימורים ויוצרת היסטריית הימורים בהגרלות שהפרס הגדול בהן גדול במיוחד ".  זאת ,  לאחר שבמתכונת החדשה הסיכוי לזכות ירד מ-1 ל-13.5 מיליון - ל-1 ל-18.5 מיליון ,  כאשר סכומי הזכייה האפשריים עלו .  
מנתוני הפיס עולה כי הלוטו חזר להיות המשחק הנמכר ביותר של המפעל .  הכנסות הלוטו במתכונתו החדשה קפצו ב-2009 ב-46% לעומת 2008 ,  והסתכמו ב-1.36 מיליארד שקל .  הכנסות הרבעון הרביעי מהמשחק הגיעו ל-355 מיליון שקל ,  לעומת כ-262 מיליון שקל ברבעון המקביל ב-2008 .  
לפי נתוני הפיס ,  בין פברואר לדצמבר 2009 נשלחו 26.5 מיליון טפסי לוטו במתכונת החדשה ,  לעומת 18.7 מיליון טפסים באותה תקופה ב-2008 ,  וסכום הפרס הממוצע של הלוטו החדש היה יותר כ-56 שקל ,  לעומת 39 שקל ב-2008 .  בנוסף ,  ב-2009 נרשמו 14 מיליון טפסים שזכו בפרסים שונים ,  לעומת 12.3 מיליון טפסים שזכו בלוטו במתכונתו הקודמת .  
ב-2009 חילק הפיס 2.6 מיליארד שקל כספי פרסים ,  לעומת 2.3 מיליארד שקל ב-2008 .  100 מיליון שקל מתוכם הועברו כמס זכיות לקופת האוצר .  בסך הכל נולדו ב-2009 89 מיליונרים שזכו בסכום הגבוה ממיליון שקל .  מהמפעל נמסר כי ב-2009 היה זינוק בכספים שהושקעו בקהילה - 1.2 מיליארד שקל ,  גידול של 44% לעומת 2008 .  
לגבי הגידול בהכנסות בשנת מיתון ,  אמר מנכ"ל מפעל הפיס ,  שאול סוטניק : " זו עבודה קשה ומקצועית של הצוות של מפעל הפיס ,  שכבר שנים מתבסס על כל הקהילה ולא רק על קבוצות כלכליות חזקות .  השיטה החדשה של הלוטו גרמה לאנשים לקנות יותר טפסים .  
הקהל אוהב אותה ,  כי מחזירים יותר פרסים לקהילה והגדלנו יותר את פרסי הביניים ".  בקשר לפרסומים כי מנכ"ל משרד האוצר ,  חיים שני ,  נתן הוראה להחזיר את הלוטו למתכונתו הקודמת אמר סוטניק : " בינתיים אנחנו לא משנים שום שיטה וממשיכים כמו עכשיו ". 
במתכונת הלוטו החדשה עלה שווי הזכייה אל מול סיכויי הזכייה בהגרלות ,  שירדו .  עם זאת ,  סכום המינימום לזכייה בפרס הראשון עלה מ-4 ל-5 מיליון שקל וסכום המינימום של פרס השני עלה מחצי מיליון למיליון שקל . 
" אם הלחם הוא לא טוב ,  לא קונים לחם ,  ועובדה שהלוטו הצליח יותר ב-2009 ויותר אנשים קנו כרטיסים ",  אמר סוטניק על הטענות הנשמעות על הלוטו החדש . " הגידול בהכנסות מראה שיש יותר לקוחות שמוכנים להשתתף בלוטו ואנחנו רואים שיש גידול בקהל של נשים ,  של קהל עם הכנסה מעל הממוצע או קהל שקונה טופס רק אחת לכמה זמן שיש הגרלה גדולה .  
כ-90% מהלקוחות קונים בסכום של עד 64 שקל .  גרמנו למשחק להיות יותר מתאים לטעם הישראלי - יותר קליל ולקהל יותר מתון ורחב .  זה לא שאנשים נהפכו למהמרים יותר גדולים ,  אלא שיותר אנשים ממלאים לוטו וכנראה שהקהל הישראלי רוצה פרסים יותר גדולים . 
" יותר ממחצית מהאוכלוסייה הבוגרת בישראל לוקחים חלק בלוטו .  למעשה ,  בלוטו החדש יותר קל ללקוח להיות מיליונר ,  גם מהפרס השני .  רק השבוע ,  בזכייה של ה-74 מיליון היה זוכה בפרס השני בגובה של 4 מיליון שקל ולפני שבועיים היה זוכה של 6 מיליון שקל בפרס השני ",  אמר סוטניק . 
" בלוטו הישן זה לא היה יכול לקרות .  זה שהגדלנו את שיעור החזר הפרסים לבדו מראה שהצרכן מקבל יותר ".  

" בינתיים אנחנו לא משנים את שיטת ההגרלות "
 כך אמר מנכ"ל מפעל הפיס שאול סוטניק בתגובה לפרסומים כי מנכ"ל משרד האוצר חיים שני ,  נתן הוראה להחזיר את הלוטו למתכונתו הקודמת

