ארבע שנים אחרי :  הכרעה במשפט רצח ענת פלינר
במשך כשנתיים לא הצליחו במשטרה לפענח מי דקר למוות את ענת פלינר בפתח ביתה ברמת השרון .  בדיקת דנ"א סייעה לאתר את הנאשם ברצח - נער בן 15 ,  והיום צפוי ביהמ"ש לגזור את עונשו
ארבע שנים וחצי לאחר שעורכת הדין ענת פלינר נרצחה בפתח ביתה ,  יקריאו היום  ( שלישי )  שופטי בית המשפט המחוזי בתל אביב את הכרעת הדין במשפטו של ת' ,  הנאשם ברציחתה כאשר היה בן 15 . " המשפחה מקווה שהרוצח ייתן את הדין על מעשיו ",  אמרה ד"ר דנה פוגץ' ,  שמייצגת את המשפחה .  
פלינר בת ה-42 נפצעה באורח קשה לאחר שאלמוני דקר אותה בפתח ביתה .  ילדיה הקטנים ,  ששהו באותה עת בבית ,  הזעיקו צוות מד"א למקום .  בנה בן העשר של פלינר חיכה לצוות במקום וצעק לעברם :  ''תבואו מהר ,  תבואו מהר ,  אימא שלי ,  תצילו אותה ותגידו שהיא לא מתה ".  היא הובהלה לבית החולים ,  שם נקבע מותה .  
במשך כשנתיים לא הצליחה המשטרה למצוא קצה חוט שיוביל לפענוח הפרשה .  התפנית המפתיעה התרחשה במקרה לפני שנתיים וחצי .  הנער הנאשם ברצח נעצר לאחר שניסה לגנוב אופנוע .  בדיקת דנ"א והתאמת תביעות אצבע קשרו אותו לרצח המזעזע .  במהלך חקירתו אמר לשוטרים : " אני מרגיש הקלה ומזל שתפסתם אותי ,  כי נראה לי שהייתי עושה את זה עוד פעם ".  
בכתב האישום שהוגש נגד הנער ,  כיום בן 19 ,  לבית המשפט המחוזי בתל אביב ,  נטען כי באפריל 2006 החליט לבצע שוד באחד הבתים ברמת השרון ,  סמוך למקום מגוריו .  בשעה 21:00 הוא נטל זוג כפפות שחורות וסכין קומנדו שהיה שייך לאביו ,  יצא מביתו והלך לאורך אחד הרחובות .
 כאשר הגיע לבית משפחת פלינר ניגש לדלת הכניסה ודפק עליה .  פלינר שאלה מי זה ,  והוא השיב : " אני שכן ".  כאשר היא פתחה לו את הדלת ציווה עליה הנער לתת לו את כספה ולאחר מכן שלף את הסכין ודקר אותה פעמיים בבטנה ונמלט מהמקום כשהוא משאיר את נדן הסכין ליד הבית וזורק את הסכין והכפפות לפח האשפה . " הייתי צריך כסף "  הסביר לחוקרי המשטרה את המניע למעשיו .  
פרקליטיו של הנער ,  עורכי הדין משה ושירה מרוז ,  הודו כי הוא ביצע את הרצח ,  אולם טענו כי הוא סובל מפיגור שכלי ולכן אינו אחראי למעשיו .  אולם ,  לפני כשנה קבעה ועדת אבחון של משרד הרווחה כי הוא כשיר לעמוד לדין .  חוות הדעת שהוגשה הייתה מנוגדת לדו"ח מבית החולים אברבנל ,  לפיו הנער אכן סובל מפיגור ובעיות נפשיות .
" אנחנו טוענים שהוא לא התכוון לרצוח ,אלא נבהל כשראה את המנוחה ,  ולכן דקר אותה ",  אמרו עורכי הדין מרוז . " אנחנו מקווים שבית המשפט יקבל את הטענה שמדובר בנער הסובל מפיגור שכלי .  אמנם הוא הודה במעשה ,  אך לטענתו הוא היה לקוי בשכלו ולכן לא יכול היה להבחין בין טוב לרע ".  השניים הוסיפו שגם אם ת' יורשע ,  בשל גילו בעת ביצוע הרצח ובשל מצבו הנפשי יתקיים דיון נוסף לגבי עונשו ,  והוא לא ישלח מיד למאסר עולם . 
" המשפחה מחכה כבר ארבע שנים לרגע הזה ,  שההליכים המשפטיים יסתיימו ושהרוצח ייתן את הדין על מעשיו ",  אמרה לוואלה !  חדשות ד"ר פוגץ' ,  מנכ"לית מרכז נגה בקריה האקדמית אונו .  היא הוסיפה ,  כי  " אין מחלוקת על כך שהוא ביצע את המעשה ,  ואני מקווה שבית המשפט יעשה צדק ,  ימצא אותו אשם ,  ושהוא ישלם על מעשיו ". 

ארבע שנים אחרי :  הכרעה במשפט רצח ענת פלינר
במשך כשנתיים לא הצליחו במשטרה לפענח מי דקר למוות את ענת פלינר בפתח ביתה ברמת השרון .  בדיקת דנ"א סייעה לאתר את הנאשם ברצח - נער בן 15 ,  והיום צפוי ביהמ"ש לגזור את עונשו

