פליטת הפחמן השנתית של ישראל - כמו 150 שריפות ענק בכרמל 
איכות הסביבה
 >  >  עיקר תשומת הלב בעקבות השריפה בכרמל הופנתה ,  באופן טבעי ,  לאובדן חיי האדם ,  לחוסר אמצעי לחימה באש ,  ולמערכת שקרסה .  אבל שריפות היער ,  בישראל ובעולם ,  הן בעלות חשיבות והשלכות סביבתיות קצרות וארוכות טווח .  בטווח הקצר ,  בעירתם של עצי יער יוצרת עשן החוסם את אור השמש ותורם לעננות ,  שבגלל נוכחות חלקיקי האפר בולעת את האור במקום להחזירו ,  מה שגורם להתחממות האטמוספירה .  בקנה מידה גדול ,  התופעה עשויה להשפיע על מזג האוויר ,  הטמפרטורה וכמות הגשמים .  העשן מכיל גם ננו-חלקיקים שחודרים למערכת הנשימה ומזיקים לה .  שריפות יער יוצרות גזים רעילים ,  כמו מתאן ,  פחמן חד-חמצני וחנקות .  אך כשהעשן מתפזר והחלקיקים שוקעים ,  נגלה כי היער  " נהפך "  בעיקר לפחמן דו-חמצני - גז החממה שתורם להתחממות כדור הארץ .  בהתבסס על מדידות שביצענו ,  דונם אחד של יער אורנים ים-תיכוני מסלק מהאטמוספירה כ-840 ק"ג פחמן דו-חמצני בשנה .  אם ניקח בחשבון כי גילו של היער הוא כ-50 שנה ,  השטח שנשרף מתפרס על כ-40 אלף דונם ,  ויותר ממחצית מהפחמן נותרה מוגנת מתחת לפני האדמה או בתוך עצים מתים ,  אפשר להעריך כי השריפה שיחררה לאטמוספירה קרוב ל-500 אלף טונות של גז חממה  ( יותר מהכמות שנקלטת במשך שנה שלמה בכל היערות בישראל )  .  זה נשמע הרבה ,  אך למעשה ,  כמות זו היא כ-0.5% מפליטת הפחמן הדו-חמצני השנתית  " הרגילה "  בישראל ,  הכרוכה בצריכת אנרגיה .  אין בכך לרמוז כי השריפה היתה קטנה ,  אלא להצביע על ההשפעה העצומה של צריכת האנרגיה היומיומית - שמייצרת מדי שנה כמות פחמן דו-חמצני השקולה לכ-150 שריפות ענק בכרמל .  תרומתה של ישראל לפליטת הפחמן הדו-חמצני לאטמוספירה קטנה .  ובכל זאת ,  זיהום האוויר והאקלים אינם מכירים בגבולות מדיניים ,  וש להתייחס לשריפות בהקשר הגלובלי .  רשת המחקר העולמית שמעבדתנו חברה בה ,  מנטרת את רמת גזי החממה באטמוספירה ,  ובאחרונה פירסמה נתונים ל-2009 .  בשנה זו שיחררה האנושות קרוב ל-30 מיליארד טונות של פחמן דו-חמצני כתוצאה משריפת דלקים מאובנים .  נתון זה אינו כולל את השפעת היערות ,  הבאה לידי ביטוי בשתי צורות :  ראשית ,  יערות נשרפים בהיקפים גדולים ,  ולרוב בעקבות סיבות טבעיות ,  אבל חלק ניכר מהשריפות הוא שלב בהפיכת יערות לשטחים חקלאיים .  התוצאה של שריפות אלה היא פליטה נוספת של כ-4 מיליארד טונות פחמן דו-חמצני מדי שנה .  אבל ,  וכאן מגיעות הבשורות הטובות ,  היערות קולטים כמות גדולה מגז החממה הבעייתי ,  ובאופן מפתיע ,  התברר כי הערך שמצאנו עבור קליטת פחמן דו-חמצני ביערות בישראל נכון בממוצע גם לכל יער אחר בעולם - כ-9 מיליארד טונות של גז חממה בשנה .  ערך זה קרוב לשליש מפליטת הפחמן הדו-חמצני שמשחררת כל האנושות כתוצאה מצריכת אנרגיה ,  וגבוה בהרבה מהכמות שמשתחררת בעקבות שריפות יער .  לכן ,  היערות הם ידיד גדול וחשוב בדרכים רבות מכפי שאנו בדרך כלל מעלים בדעתנו .  היערות בישראל מדגימים את הפוטנציאל שבהרחבת יערות לאזורים יבשים ,  ומשמשים דוגמה עבור מדינות אחרות באזורים אלה .  הכותב הוא פרופסור במחלקה למדעי הסביבה וחקר האנרגיה במכון ויצמן וחבר הוועד המנהל של האגודה הישראלית לאקולוגיה ומדעי הסביבה

פליטת הפחמן השנתית של ישראל - כמו 150 שריפות ענק בכרמל 
איכות הסביבה

