הרפורמה בתכנון ובנייה - פגיעה בזכויות הקניין 
מלים בקבלנות
 >  >  חוק התכנון והבנייה שנחקק ב-1965 קובע כי אם נפגעו מקרקעין בעקבות פעילות תכנונית - יפוצו בעלי הזכויות שנפגעו .  חוק התכנון והבנייה החדש ,  הנמצא בתהליכי אישור בימים אלה ,  פוגע באופן קשה בזכויות הקניין של בעלי קרקע .  בין יתר הנושאים שנבחנים במסגרת השמירה על זכויות בעלי המקרקעין ,  עומדת למבחן שאלת ה"פגיעה בפוטנציאל "  של נכס .  זה נעוץ בדרך כלל בציפיות של השוק לאפשרות להשבחת המקרקעין בעתיד - למשל בהפשרת קרקע חקלאית .  בחוק החדש נוסחה הוראה המבטלת פיצוי בגין פגיעה בפוטנציאל ,  וזה לשונה : " שוויה של קרקע במצב תכנוני קודם יהיה כפי שוויה של קרקע באותו מרחב תכנון מקומי .  אשר אין לגביה צפי לאישורה של תוכנית משביחה בעשרים השנים הבאות ".  כלומר ,  גם אם מחיר השוק של קרקע גבוה מאוד בשל צפי לשינוי התוכנית במקום ,  הפיצוי יינתן רק לפי סטטוס התכנון הקיים .  לדעתי ,  שלילת הזכות לפיצוי בגין אובדן פוטנציאל עלולה להתברר כ"לא חוקתית ",  ולשם דוגמה אציג חלקה במרכז רמת גן ,  המיועדת עדיין לחקלאות .  מסביבה בניינים ,  וברור לכל ,  שעם הכנת תוכנית חדשה תיועד החלקה למגורים .  לפי החוק המוצע ,  הפיכת החלקה כולה לגן ציבורי תחייב תשלום פיצויים מזערי בלבד ,  למרות הנזק האדיר שייגרם לבעל הקרקע  ( שרכש אותה לפני 3 שנים בשוויה בשוק ,  כלומר במיליוני שקלים )  .  בנוסף ,  בחוק התכנון והבנייה החדש המוצע כיום נקבעה אבחנה בין פגיעה ישירה  ( פגיעה בזכויות בנייה של החלקה הנפגעת עצמה )  לבין פגיעה עקיפה  ( פגיעה הנובעת משינויים אחרים .  לדוגמא :  חסימת אור ,  אוויר או שינוי ייעוד של קרקע סמוכה )  .  החוק החדש כמעט מבטל את האפשרות לקבל פיצוי במקרה של פגיעה עקיפה .  ראוי למצוא איזון בין שמירה על  " קדושת הקניין "  לבין הזכות לפגוע בו .  הבסיס לפיצוי חייב להימדד באופן אובייקטיבי ,  דהיינו בהתאם לשווי שוק של הקרקע לפני המהלך התכנוני ולאחריו .  על מנת לשמור על איזונים ראויים מוצע לקבוע את שיעור הפגיעה שאיננה מזכה בפיצוי - נניח 10% ,  15% ואולי 40% .  על כך ראוי לערוך דיון ציבורי .  כיום החוק קובע כי ניתן לתבוע פיצויים רק  " בתחום הסביר "  ולא נקבע מהו  " תחום "  זה ;  בפועל בפסיקה אישרו תביעות גם על פגיעות מזעריות .  עצם הזכות לפיצוי יוצרת לא רק צדק חברתי אלא גם איזונים בתכנון ובנייה .  הצעתי איפוא - להשאיר את החוק הקיים ולציין את שיעור הפגיעה אשר ייחשב כסביר ולא יחייב פיצוי .  אינני סבור שהוראה המאפשרת תכנון ,  הפוגע בקניין באופן משמעותי ,  ללא חובת פיצוי הינה סבירה .  לטעמי ,  לא משנה אם ירידת הערך של הנכס נגרמה בגין פגיעה ישירה או עקיפה .  זוהי תמצית זכות הקניין עליה מגן חוק יסוד :  כבוד האדם וחירותו .  מרבית נטל הפיצוי מוטל כיום על היזם המתכנן במסגרת כתבי שיפוי .  ליזם אינטרס מובהק להשביח את שווי הקרקע אותה הוא מתכנן .  ההתחשבות בבנוי בסביבה הינו בדרך כלל נטל עבורו .  הטלת חובת פיצוי בגין נזק שתגרום התוכנית החדשה תתרום לאיזון הראוי בתכנון .  ראוי לשלב בשלב הכנת התוכנית גם שמאים שיבחנו את הפגיעה בסביבה ואת ההשלכות הכלכליות של התוכנית .  שילוב ההיבט הכלכלי ביחד עם תכנון מושכל מבטיח הצלחה .  - הכותב הינו כלכלן ושמאי מקרקעין ,  יו"ר לשעבר של לשכת שמאי מקרקעין בישראל

הרפורמה בתכנון ובנייה - פגיעה בזכויות הקניין 
מלים בקבלנות

