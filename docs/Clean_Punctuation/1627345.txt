סערה בצלוחית טאפאס
השף ניר צוק והקונדיטור לירן גרודה נכנסו למטבח של דנה ,  השתלטו עליו ,  ויצאו עם מבחר טאפאסים
ללירן גרודה  ( שף קונדיטור וקוסם מולקולרי )  ולי ,  היו תכניות על בישול משותף עוד הרבה לפני שהתחיל הטור הזה .  איכשהו זה לא יצא לפועל .  בינתיים ,  הספיק לירן לחבור לניר צוק ויחד הם פתחו את  " נפוליאון ",  פטיסרי חדש ומקסים ביפו .  
כשהודעתי ללירן שעכשיו זה רלוונטי לבוא לבשל בארבע ידיים ,  הוא הציע שנעשה את זה בשש ידיים  שלו ,  שלי ושל ניר צוק .
 היתה לי תחושה שהולך להיות כיף גדול וכבר יכולתי לדמיין את האווירה הקלילה והלא מחייבת של המפגש . " אז מה בא לכם להכין ?  "  שאלתי .  האמת שהייתי סקרנית וגם רעבה כשהתקשרתי לברר את הפרט הזה ,  אבל תירצתי את זה בכך שאני צריכה לדעת מה להכין להם .
" בגדול לחם וטאפאסים .  מה שיבוא לניר באותו הרגע "  לירן ענה .  מהתשובה הזאת הבנתי שכנראה יש לי עסק עם מישהו ספונטני שלא אוהב לתכנן מראש  ( כמוני )  ,  מישהו שיודע לאלתר  ( כמוני )  ומעדיף להחליט ולעשות רק ברגע האחרון  ( כמוני )  .
 שני החברים הגיעו בבוקר עם שני ארגזים עמוסים בלחמים ,  בצק ,  עשבים ,  תרנגולת  ( ככה ניר קורא לעוף )  ,  חתיכת סינטה ,  כל מיני ירקות שאפילו הם לא ממש יודעים מה דחפו לשם ועוד כמה הפתעות קטנות .
 הם נראו סחוטים לגמרי וטרודים במיליון עניינים שקשורים לסילבסטר ולארבע המקומות של צוק .  נורא רציתי לעשות להם הפסקה מכל הלחץ המטורף הזה שבו הם נמצאים בימים אלה או ליתר דיוק ,  בשנים האחרונות .  רציתי שהם ישכחו ולו לשעה שעתיים את העולם התובעני שבו הם חיים ויתנתקו מכל הטרדות הטכניות .  אז הצעתי שנפתח את הבוקר במרפסת עם קפה או יין .  לשמחתי הם בחרו ביין אדום ובמוזיקת רגאיי .  אמנם הורגשה רגיעה קלה וניצנים של תחושת נינוחות ,  אבל הזמן קצר והמלאכה מרובה ולא נותר אלא להפשיל שרוולים ולהכנס למטבח .
 התנאים :  מטבח - אחד ,  מקום לעבוד  כמעט אפס ,  מקום לזוז  20 ס"מ לאדם .  פרודוקטים  מה שיש ועם זה ננצח .  תכנית עבודה  אין .  יין אדום  יש .  יצירתיות ,  שמחה וחוש הומור  יש ויש .
 מהשניה שנכנסנו למטבח הרגשתי כמו בסרוויס במסעדה ,  אבל באווירה הרבה יותר משעשעת.אותי הכניס השף לפס הקר ועכשיו שאני מקלידה שורות אלה ,  אני מתקשה לזכור מי עשה מה כי הכל היה כל כך תזזיתי ומהיר כמו בסרוויס צהריים עמוס .
 ניר פותח את הארון ומחפש .  לא ידוע מה .  כשהוא יראה אז הוא ידע .  הוא מבצע צילום רנטגן של המטבח .  פותח כל מה שאפשר :  מקרר ,  ארונות ,  ומגירות .  משם הוא יוצא אל מרפסת המטבח הקטנטנה ובודק מה יש בארון המזווה .  סריקת השטח מסתיימת בבדיקה אחרונה של מדף התבלינים והשמנים .
 זהו .  ניר למד את התנאים בדקות ספורות ,  הבין את האמצעים העומדים לרשותינו ובנון שלאנט הוא מתחיל לתפעל את העסק ." אני צריך סיר עם מים על האש ,  להלהיט מחבת ברזל ,  את תקצצי כוסברה ,  אתה תצרוב את הסינטה ." 
הוא מתחיל לחתוך צנוניות עם הסכין הכי מעפנה שהוא שלף מהמגרה .  אין לו מקום לעבוד ,  משטח העבודה המאולתר נמוך מאד ביחס לקומתו אבל הוא ממש לא מתרגש .  אני מבינה שכל ה"לא נעים לי "  זה רק בראש שלי והוא ולירן מבסוטים וזורמים בקלילות עם מה שיש .
 כשהוא חוזר שוב לבהות בשממה שיש לי במקרר אני מבינה שכנראה הוא רעב והוא מסתפק בשרידים של חצי אבוקדו על לחם עם הרבה חמאה  ( בדיוק כמו שאני אוהבת )  ומלח .
 הכל קורה ממש מהר ,  ארבעה טאפאסים נוצרים במקביל בעזרת שש ידיים זריזות .  תוך חצי שעה הם כבר מסדרים את השולחן הקטן במרפסת . " מספיק טאפאסים או שבא לך עוד משהו ?  "  הם שואלים .  אני בחזירותי ,  עונה בכנות שאם היה משהו עם גבינה זה היה מושלם ,  אבל כל מה שיש במקרר זה שרידים אחרונים של שאריות וקצוות .  
ואז מתרחש קסם .  ניר מכין מעין  " קערת לחם "  ומפזר עליה פיסות מגוונות של שאריות של גבינת קממבר ,  עזים ,  קשקבל ועוד כל מיני לא מזוהים .  פתאום השאריות האלה נראות שוב רעננות וזוהרות כשהוא יוצק מעליהן גבעולי מנגולד קצוצים שטוגנו בשמן זית ושום ,  ומעטר בעלים רעננים של ,  דבש ומלח גס .
 עכשיו זה מושלם .  אנחנו מצטופפים סביב השולחן הקטן שבמרפסת ,  ממלאים את הכוסות בעוד יין ומסתערים על הארוחה בלי סכו"ם ובלי צלחות .  אני ממש מתענגת על המגוון הזה ואני מאוד מאושרת .  למרות שלא הצלחתי לגמרי לנתק אותם מעולם הסידורים והאירגונים הלחוצים שמחכה להם ,  בפרט לקראת הסילבסטר ,  נראה שבכל זאת ,  הפסקונת קטנה עשתה להם טוב .
 ממליצה לכולכם בחום לפתוח את השנה החדשה עם ארוחה נהדרת של לחמים ,  מאפים וטפאסים נפלאים של לירן גרודה וניר צוק ב"נפוליאון "  כיכר קדומים 15 ,  יפו העתיקה .
 המתכונים שלפניכם נעשו נורא מהר מתוך אלתור של הרגע ,  עם הרבה אהבה ויצירתיות ,  אממה ..  ,  ניר עובד בשיטת  " לפי העין והרגש ".  ניסיתי לכמת אותם ולתת מינונים איפה שחשבתי שצריך ,  אבל הדרך הכי טובה היא לעשות כמו ניר בלי פחד .  פשוט להרגיש ,  לנסות ,  להוסיף ולטעום ,  עד שטעים .
 חומרים:כיכר לחם עגולהחבילת מנגולד  רק הגבעולים קצוציםכף עלי טימין טרישמן זית30 גר' גבינת עזים קשה30 גר' קממבר30 גר' קשקבל30 גר' פרמז'ן1-2 כפות דבש5 כפות עלים טריים של פטרוזיליהמלח גס
אופן ההכנה:1 .	 מחממים שמן זית במחבת ומטגנים את המנגולד הקצוץ מספר דקות ,  עד שהוא מתרכך קלות .  מתבלים במלח וטימין טרי .
 2 .	 מסירים את החלק העליון של הלחם .
 3 .	 מניחים על הלחם בצורה פרוביזורית פיסות של גבינות מעורבות  ( אפשר כמו במתכון ואפשר לאלתר ממה שיש במקרר )  .
 4 .	 יוצקים על הגבינות דבש וכמה טיפות שמן זית .
 5 .	 מסדרים מעל את המנגולד המטוגן ומפזרים עלים טריים של פטרוזיליה ועוד קצת מלח גס .
 חומרים:400 גר' סינטהתערובת מלח גס ,  פלפל שחור גרוס וכמון4 מלפפונים חמוצים פרוסים10 צנוניות פרוסותשמן קנולהשמן זית
אופן ההכנה:1 .	 מלהיטים מחבת ברזל .
 2 .	 כשהיא חמה יוצקים מעט שמן וצורבים את הסינטה משני הצדדים .
 3 .	 מתבלים בתערובת התבלינים ,  מצננים ופורסים לפרוסות בעובי חצי ס"מ .
 4 .	 מסדרים שכבה של מלפפונים חמוצים וצנוניות ,  מזלפים כמה טיפות שמן זית ,  זורים מלח גס .
 5 .	 מסדרים את פרוסות הסינטה ,  עוד כמה גרגרים של מלח וזהו .  מוכן .
 חומרים:250 גר' חזה עוף פרוס לרצועות דקות4 עגבניות אדומות ומוצקותפלפל שיפקה קצוץ דק  ( כמה שאוהבים ) המון כוסברה שמן זית בנדיבותמיץ מחצי לימוןמלח גספלפל שחור גרוס
אופן ההכנה:1 .  מרתיחים מים עם 2 כפות שמן קנולה .  מכבים את האש .  חולטים את חזה העוף במים במשך 2 דקות .  
2 .  מצננים ,  שומרים את המים  ( למתכון הבא )  וקוצצים דק .
 3 .  קוצצים עגבניות ,  פלפל שיפקה וכוסברה ומערבבים עם העוף הקצוץ .
 4 .  מתבלים בשמן זית ,  מלח ופלפל .  טועמים ומתקנים תיבול .
 חומרים:צרור עלי מנגולד שטופים ,  מופרדים מגבעול וחתוכים גסהמים שבהם חלטנו את החזה עוף50 גר' חמאהמלח גספלפל שחור גרוסמיץ מחצי לימון
אופן ההכנה:1 .	 מרתיחים את המים שבו נחלט חזה העוף .  חולטים את עלי המנגולד במשך 2 דקות .
 2 .	 מסננים וקוצצים .
 3 .	 מוסיפים מיץ לימון ,  מלח ,  פלפל וחמאה .
 4 .	 טועמים ,  בודקים אם צריך להוסיף עוד חמאה ו/או מלח .
 חומרים:חצי סלסלה עגבניות שרי תמר חצויות לאורכן5-8 שיני שום קצוצותחצי צרור פטרוזיליה קצוצהחצי צרור כוסברה קצוצהחופן בצל ירוק קצוץ2 פלפלים ירוקים חריפים קצוציםשמן זיתמלח גספלפל שחור גרוס
אופן ההכנה:1 .	 מחממים שמן זית במחבת .
 2 .	 מוסיפים שום ועשבי תיבול ומטגנים כ-3 דקות .
 3 .	 יוצקים את תערובת העשבים והשום על העגבניות החתוכות ,  מוסיפים פלפל ירוק חריף ,  מלח גס ופלפל שחור טרי .
 
סערה בצלוחית טאפאס
השף ניר צוק והקונדיטור לירן גרודה נכנסו למטבח של דנה ,  השתלטו עליו ,  ויצאו עם מבחר טאפאסים

