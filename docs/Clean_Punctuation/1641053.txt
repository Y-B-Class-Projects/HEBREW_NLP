דג זהב 
" מחוץ למים "  הוא אחד הסרטים הטובים בקולנוע  בעיקר בגלל שלדמות הראשית אין שום סיכוי שיקרה הנס שקרה לשחקנית שמגלמת אותה .  דנה קסלר הסטריטס
אחד הסרטים הטובים שמוצגים בימים אלו בקולנוע בארץ הוא הסרט הבריטי  " מחוץ למים "   ( Fish Tank )  של אנדריאה ארנולד ,  שאף זכה בפרס חבר השופטים בפסטיבל קאן האחרון .  מאז סוף שנות החמישים-תחילת שנות השישים עושים באנגליה סרטים חברתיים ריאליסטיים שמסתכלים למציאות הקשה ומוכת האבטלה של אנגליה בעיניים וסרטה של ארנולד מצטרף למסורת הארוכה הזו .  במרכזו עומדת נערה בת 15 בשם מיה  ( קייטי ג'רביס )  ,  ואם להיות נערה מתבגרת זאת חוויה לא קלה בכל מקרה ,  אז על אחת כמה וכמה כשאת באה מרקע הסוציו-אקונומי של גיבורת  " מחוץ למים ".  לא מפתיע ,  אם כן ,  שהסרט כבר כונה ,  ובצדק ,  הגירסה הנשית ל"16 מתוק "  של קן לואץ' ,  והיות שהוא בוים ונכתב על ידי אישה ,  המבט על הגיבורה המתבגרת שלו מדויק ,  רגיש ואמיתי .  
מיה גרה עם אימה ואחותה הצעירה בשיכון דיור ציבורי באסקס  אזור ממש לא סימפטי ,  מזרחית ללונדון .  היא אוהבת היפ הופ ומתלבשת על פי צו אופנת הטרנינגים ,  הקפוצ'ונים ועגילי החישוק של צעירות מעמד הפועלים הבריטי .  יכול להיות שעד לא מזמן היא היתה אחת מהחבר'ה ,  אבל הסרט מתחיל בשיחת טלפון שהיא עושה למי שהיתה החברה הכי טובה שלה ,  ממנה עולה שהן עכשיו ברוגז .  בדיוק בגלל זה ,  במהלך הסרט מסתובבת מיה לבד ואין לה עם מי לחלוק את כל מה שעובר עליה .  ובתקופה הזאת עובר עליה לא מעט :  מעיפים אותה מהבית ספר ,  החבר החדש של אמה עובר לגור איתם והיא מנסה להתחיל קריירה כרקדנית היפ הופ .
 בין מיה לבין אמה  שרמוטה בלונדינית עם מיני ופלטפורמות  אין ממש יחסים .  האם היא למעשה נערת מסיבות מזדקנת שמסתובבת בבית בחלוק ישן ,  שותה ומעשנת בשרשרת .  לאור כל זאת ,  אין להתפלא שמיה ואחותה החמודה בת ה-11  שמשמשת בתור האתנחתא הקומית של הסרט הכבד הזה  שותות אלכוהול ומעשנות בשיא הטבעיות .  בשאר הזמן ,  מיה מסתובבת לבד בשכונה ומסתבכת בצרות .  החלום שלה להיות רקדנית הוא הדבר היחיד שמחזיק אותה ,  אבל אם להיות ריאליים  רוב הסיכויים שהיא תגמור בדיוק כמו אמה :  בהריון עוד בטרם סיימה תיכון ובלי שום עתיד נראה לעין .
 העלילה יוצאת לדרך כשהחבר החדש והחתיך של האם ,  מאבטח בשם קונור  ( מייקל פסבנדר )  ,  עובר לגור איתם .  מיה ,  שנמצאת במגננה תמידית ,  מיד מגיבה אליו בחשדנות ובאגרסיביות ,  אבל היות שנראה שהוא באמת עושה מאמצים כנים לשמש דמות אב לה ואחותה ,  היא לאט לאט נפתחת ואפילו נקשרת אליו .  אך אם במהלך הסרט נראה שקונור קצת טוב מכדי להיות אמיתי ,  מהר מאוד מסתבר שזה נכון .  לבחורות כמו מיה ,  אמה ואחותה לא באמת קורים נסים .
 את אמה של מיה מגלמת קירסטון וורינג ,  שהתגלתה ב-2007 בסרטו של קן לואץ' , Its a Free World .  בתור בלונדינית שעברה את גיל 30 ,  עם שארם פרחי ופרצוף למוד סבל ,  וורינג נראית כאילו היא נולדה לשחק אם חד הורית שקרובה בצורה מדאיגה לגיל ילדיה .  זה מה שהיא מגלמת כאן ,  וזה מה שהיא היתה גם אצל לואץ' .  
ההבדל הוא שב-Its a Free World היא היתה אישה עצמאית ואמביציוזית ,  שמוכנה לעשות הכל כדי לצאת ממצבה ולפרנס את ילדיה ,  אפילו להקים חברת כוח אדם של עובדים זרים לא חוקיים .  ב"מחוץ למים ",  לעומת זאת ,  היא נכנעת לגורל שהמעמד הכלכלי והחברתי שהיא נולדה לתוכו זימן לה .  מבחינתה ,  המקסימום שהיא יכולה לקוות לו הוא שגבר יציל אותה .  לא שיש מה לצדד בעסקים המפוקפקים והמסוכנים שהיא יוזמת אצל לואץ' ,  אבל כנראה שזה בכל זאת עדיף מאשר הדוגמה שהיא נותנת לבנותיה ב"מחוץ למים ". 
מיה ,  לעומת זאת ,  היא נערה כעוסה ,  תוקפנית ומלאת עוינות כלפי העולם אבל אי אפשר להאשים אותה .  החיים שלה מייאשים ,  וכמו דג ששוחה במעגלים בתוך אקווריום ,  אין לה לאן לברוח .  מבחינה זו ,  השם Fish Tank  אקווריום  מעביר במדויק את התסכול האינהרנטי לעולם הקטן והמסוגר שבו היא חיה .  לא רק שהיא לא יכולה לברוח ,  לא בטוח בכלל שהיא יודעת שבמרחק נסיעת אוטובוס מהשכונה שהיא גרה בה יש עולם אחר ,  עם הזדמנויות אחרות ,  ועתיד טוב יותר .  האקווריום המטאפורי של מיה הוא הטרגדיה שלה .  לכן לא ברור למה בחרו לתרגם את שם הסרט בעברית ל"מחוץ למים ".  מיה היא לא מחוץ למים  הלוואי שהיא היתה מחוץ למים .  החברה הבריטית ,  שמשחקת אותה כאילו היא כבר לא מעמדית ,  למרות שזה לגמרי לא נכון ,  תקעה אותה בתוך המים העכורים שלה ,  שרוב הסיכויים שהיא תשחה בהם עד יומה האחרון .  אלא אם כן יקרה לה מה שקרה לשחקנית המגלמת אותה ,  קייטי ג'רביס .
 ג'רביס בת ה-18 היא דוגמה נדירה לבחורה שדווקא כן קרה לה נס .  לאחרונה אמר לי דניאלס ,  הבמאי של  " פרשס "   עוד סרט עם אג'נדה חברתית ברורה ,  הפעם אמריקאי ,  שיעלה בקרוב בישראל  שהוא חשש ללהק לתפקיד הראשי בסרטו נערה שבאה מרקע קשה הדומה לזה של הדמות שעליה לגלם פן ייחשב הדבר לניצול .  לאנדריאה ארנולד ,  לעומת זאת ,  לא היתה שום בעיה עם זה .  כמו מיה ,  גם ג'רביס שמגלמת אותה גרה בשיכון דיור ציבורי באסקס ,  ואפילו ילדה את בתה בגיל 17 .  
היא התגלתה על ידי מלהק שראה אותה רבה עם החבר שלה בתחנת רכבת באסקס  אותה תחנה שרואים בסרט .  כשהוא ניגש אליה היא לא רצתה לתת לו את מספר הטלפון שלה כי לא האמינה לו שהוא מלהק של סרט .  בסוף היא התרצתה ,  וטוב שכך .  מספיק מבט אחד בקייטי ג'רביס כדי לדעת שהיא מיה .  והמשחק המעולה שלה ושל כל יתר השחקנים הם אלו שהופכים את  " מחוץ למים "  לסרט חודר ומטריד ,  גם אם התסריט גולש לא מעט לקיטש מיותר .
 
דג זהב 
" מחוץ למים "  הוא אחד הסרטים הטובים בקולנוע  בעיקר בגלל שלדמות הראשית אין שום סיכוי שיקרה הנס שקרה לשחקנית שמגלמת אותה .  דנה קסלר הסטריטס

