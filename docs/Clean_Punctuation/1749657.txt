לדור סגר את התיק הפלילי נגד פסגות
החברה תשלם קנס עתק של 150 מיליון שקלים .  אייפקס התחייבה שפסגות תביא לסיום תפקידם של מנהלים החשודים באחריות לעבירות בחשבון הנוסטרו של פסגות
פרקליט המדינה משה לדור החליט לסגור את תיק החקירה כנגד חברות בקבוצת פסגות בחשד לעבירות מניפולציה בשערי ניירות ערך בתנאים שסוכמו בין הפרקליטות לקרן אייפקס  כך הודיעה הערב  ( שבת )  פרקליטות המדינה .
 הפרקליטות מסרה כי הטיפול במישור הפלילי נגד המנהלים ובעלי תפקידים בפסגות ובחברות הקבוצה החשודים בעבירות של השפעה בתרמית על שערי ניירות ערך יימשך .
 החלטת הפרקליטות התקבלה בעקבות מגעים שהחלו לפני כחודש בין קרן אייפקס ליו"ר רשות ניירות ערך ,  פרופ' זוהר גושן .  גושן העביר את הטיפול בנושא לפרקליטות שכבר קיבלה את ממצאי תיק החקירה בעניין פסגות .
 עורכות הדין אורלי דורון ויהודית תירוש מפרקליטות מיסוי וכלכלה שליוו את תיק פסגות ניהלו את המשא ומתן להסדר מול אייפקס ,  אך בשל תקדימיות ההחלטה הובאה ההכרעה הסופית לפרקליט המדינה משה לדור והתקבלה בלשכתו ובהתייעצויות שקיים עם פרקליטות מיסוי וכלכלה ועם רשות ניירות ערך .
 הפרקליטות דיווחה כי אייפקס הציעה כי לאחר העברת השליטה לידיה היא תביא לכך שפסגות תקבל על עצמה שורה של צעדים אשר יהיה בהם לדעתה כדי לענות על האינטרס הציבורי ,  ולייתר את העמדתה של פסגות לדין ואת נקיטת ההליכים המנהליים כנגדה .
 לדור ובכירי הפרקליטות סברו ,  בתמיכת גושן ,  כי מדובר במקרה ייחודי שבו האינטרס הציבורי מצדיק את סגירת התיק הפלילי נגד פסגות בתנאים שהציעה אייפקס .  אלה התנאים שהכתיבה הפרקליטות בסופו של דבר כדי לסגור את התיק :
 מיד לאחר רכישת פסגות על ידי אייפקס יקבלו התאגידים בקבוצת פסגות אחריות למעשים כפי שעולים מממצאי החקירה שהוצגו להם וייטלו אחריות כלפי המדינה לתוצאות ולנזקים שנבעו מהפעילות בה היו מעורבים בעבר .
 תאגידי פסגות יביאו לסיום כהונתם של המנהלים ובעלי התפקידים שהיו מעורבים בפעילות בתקופה הרלוונטית ויכינו תוכנית אכיפה פנימית וכללי ממשל תאגידי שיניחו את דעתה של רשות ניירות ערך .  פסגות תשלם סך של 150 מיליון שקל ,  שלא יובאו בחשבון בחבות המס של הקבוצה כביטוי מעשי לנטילת האחריות .
 לדור הודיע לאייפקס כי  " לאחר שפסגות תיטול על עצמה את ביצוע כל הצעדים ותשלימם הלכה למעשה ,  ייסגר התיק נגד תאגידי פסגות מחוסר עניין לציבור ".  במקביל ,  גושן יורה להימנע מכל צעד מינהלי כנגד פסגות .
 בהודעת הפרקליטות אמש נאמר כי  " בהחלטה נשקל האינטרס הציבורי על היבטיו השונים ונמצא כי התועלת שתצמח לציבור אם יופעל המתווה האכיפתי המיידי והיעיל עולה בפרשה ייחודית זו על זו שתצמח ממיצוי ההליך הפלילי עם התאגידים הללו ". 
השיקולים שהובילו את הפרקליטות לסגירת התיק היו כי  " חילופי השליטה החלו בטרם נודע לרוכשים על החקירה הפלילית ;  כי פסגות הינו תאגיד השקעות מוביל בישראל המנהל כספי משקיעים בהיקף נרחב ביותר ;  וכי מהעמדתו לדין עלולים להיגרם נזקים כבדי משקל לציבור גדול של משקיעים ". 
בפרקליטות וברשות ניירות ערך סבורים כי לסיכום זה השלכות מרתיעות ביותר בשוק ההון .  הסכום שתשלם פסגות הוא הקנס הגבוה ביותר שהוטל על חברה בשוק ההון בסדר מסוג זה והוא גבוה באופן דרמטי מהקנסות המוצעים במסגרת חוק האכיפה המינהלית שיזמה רשות ניירות ערך כדי להגביר את הציות לחוק בשוק ההון .
 בפרקליטות הדגישו אמש ,  כי ההחלטה מתייחסת רק לפסגות ולא למנהלים ובעלי התפקידים החשודים אשר כנגדם ממשיך הטיפול במישור הפלילי .
 
לדור סגר את התיק הפלילי נגד פסגות
החברה תשלם קנס עתק של 150 מיליון שקלים .  אייפקס התחייבה שפסגות תביא לסיום תפקידם של מנהלים החשודים באחריות לעבירות בחשבון הנוסטרו של פסגות

