אשראי המאמן
למרות שאשכנזי מצליח בחיפה ורשם 100 ניצחונות כמאמן ,  הוא אינו זוכה למידת ההערכה הנכונה .  אור שקדי סוגר מחזור ושואל מי זאת החברה של אלישי
במהלך הרבע השני של המשחק המרכזי ,  כשברק נתניה פתחה פער קטן על מכבי חיפה ,  היה ניתן לראות את המאמן של הירוקים ,  אבי אשכנזי ,  מגניב חיוך אחרי שריקה גבולית של השופטים .  באותם רגעים היה קשה להבין מדוע אשכנזי נראה כה נינוח ,  בעוד הקבוצה החמה של הליגה מצליחה להתמודד כשווה עם קבוצתו ,  שעדיפה על הנייר .  כמה דקות לאחר מכן כשחיפה פתחה מבערים וברחה ליתרון מבטיח במחצית ,  החיוך של אשכנזי התפרש ככזה שסימל שהכל הולך לפי התוכנית .
 חמישה הפסדים בלבד רשמה עד כה מכבי חיפה העונה ,  ונראה שלא מעט מהקרדיט על ההצלחה מגיע למאמן שרשם ביום ראשון את ניצחונו ה-100 בליגת העל מתוך 182 משחקים .  אשכנזי ממוקם במקום הרביעי בין המאמנים הפעילים במספר הניצחונות ,  כששלושת המאמנים שמעליו ,  אפי בירנבוים ,  פיני גרשון ואריאל בית הלחמי ,  הגיעו ל-100 ניצחונות לאחר יותר משחקים .  אשכנזי מתמחה בתקופות ארוכות בקבוצות ,  הפיכתן לגורם ממשי בצמרת של הכדורסל הישראלי ,  ובבחירת זרים שהופכים לאטרקציות כמו דורון פרקינס ,  דבון ג'פרסון ,  סטבין סמית' ,  אריק קמפבל ואוטיס היל .
" אני חושב שזו עבודה נכונה להשאר בקבוצה להרבה זמן ",  מסביר אשכנזי את האני מאמין שלו , " אני לא חושב שמאמן שבא לעונה יכול להשפיע ,  זה לא התפיסה שלי לספורט .  דברים צריכים להיעשות לאורך זמן ,  צריך להיות חיבור למקום ,  אסטרטגיה ברורה לקבוצה ,  סגנון משחק לאורך שנים .  הספורט יותר מקצועני אם נשארים ליותר מעונה אחת .  למזלי הייתי במקומות שהיה כיף להיות בהם ".  בעבר ההישארות שלו בצפון יוחסה לקשר שלו למשפחתו ולבנותיו שגרות כאן .  אשכנזי מבהיר כי אינו חושב שלא מעריכים אותו מספיק , " אני לא מחויב להישאר בחיפה ,  ואני לא עושה סקרים כמה מעריכים אותי .  אני מעריך את עצמי ,  ועושה את המקסימום איפה שאני נמצא ,  אני לא עסוק באיך שמעריכים אותי .  מי שמכיר אותי ומסתכל על כל התמונה מעריך אותי ,  ואני חי עם זה בשלום ".  
למרות שעלה עם מכבי חיפה שלוש ליגות ,  עם עירוני נהריה ליגה אחת ,  הגיע פעמיים למעמד של גמר האליפות ועוד פעם אחת לגמר גביע בו הפסיד בסל דרמטי ,  עדיין לא מוזכר אשכנזי כמועמד לאחת משתי הקבוצות הגדולות של הכדורסל הישראלי .  תדמיתו האפורה והכדורסל היעיל אך חסר הברק של חיפה ,  מותירים אותו בצל .  ההערכה עצמית זה יפה והצלחה עקבית תורמת למעמד ,  אבל כדי להתקדם בכדורסל הישראלי צריך כנראה יותר מזה .
 ההפסד של הפועל ירושלים לעירוני נהריה השבוע כבר לא הפתיע איש .  שחקניו של גודס הציגו הגנה על גבול השערורייתית ,  אבל בכל זאת הצליחו לחזור בדקות האחרונות וכמעט ניצחו במשחק ,  ממש כמו במשחק הבית מול הפועל חולון .  ההפסד לקבוצת התחתית של נהריה מחזיר אותנו לעונה שעברה ,  אז במחזור ה-15 יצאה ירושלים למשחק חוץ ברמת גן וספגה תבוסה קשה .  אז מה השתנה בקבוצה האדומה ?  אז באותו משחק הצליח גודס לעצבן את הקפטן ארז מרקוביץ' ,  ובנוסף להשפלה על הפרקט נפער לו בור במערכת היחסים בין המאמן לבין אחד השחקנים הדומיננטיים במרקם הקבוצתי .
 אחד המקורבים להנהלת הפועל ירושלים אמר לאחר ההפסד לנהריה ,  שלדעתו כל העונה של הקבוצה השתנתה בסוף השבוע האחרון של אוגוסט .  ירושלים עוד הייתה באי וודאות כלכלית ,  טרם הגעתו של גומא אגייאר ,  אבל ניהלה מגעים מתקדמים עם טרה סימונס ודורון פרקינס .  בעוד בירושלים לא הצליחו לסכם על העברתו של פרקינס ,  הגיעה מכבי תל אביב חטפה את השחקן ,  והוא מוביל אותה בימים אלה עד למרחק נגיעה מפיינל פור .  בירושלים מנגד ,  מצליחים באירופה ,  אבל בליגה לא מצליחים להתרומם ,  כשלאחר אי הגעתו של פרקינס הוחלט על מערך של שני גארדים ישראלים ,  מערך שבחוק הרוסי ובסגל הישראלי הדליל של הקבוצה ,  לא מוכיח את עצמו .  הגעתו של פו ג'טר הייתה כתוספת לסגל ,  ולא כחלק מהשלד ,  כפי שפרקינס יכול היה להיות .
 הגעתו של דורון פרקינס לירושלים יכלה לשנות את ליגת העל ,  אולי אפילו להפוך את הקבוצה למועמדת אמיתית לזכייה באליפות ,  כפי שעשה זאת בעונה שעברה עם מכבי חיפה .  במקום זאת ,  בסכום שקטן מחמישית השכר של מאצ'יי לאמפה ,  הוא הגיע למכבי תל אביב ,  ועוד אליפות תגיע ככל הנראה למשרדים ברחוב הירקון .  בירושלים תמיד מתגאים כי הם מוצאים את הגרוש החסר ללירה כדי לפתוח עונה ולהוות אלטרנטיבה למכבי תל אביב ,  אבל הנה דוגמה בה ניהול מסודר וכסף גדול מנציחים את הפער בין יד אליהו למלחה .
 גיא פניני הופך העונה לסמל במכבי תל אביב ,  יובל נעימי משריש את עצמו כמנהיג של הפועל ירושלים ,  ואפילו יוגב אוחיון שפתח את העונה רע בקבוצה הירושלמית ,  כבר הספיק לקבל דקות תהילה .  נדמה שאלישי כדיר ,  השחקן הישראלי של הסיבוב הראשון ,  קיבל את התהילה שלו העונה מהסיבה הלא נכונה .  כדיר שיחק את המשחק של התקשורת בתור ה"חבר של אלין "  מהתכנית  " האח הגדול ".  הוא שיחק את המשחק כל כך טוב ,  שהוא לא מקבל מספיק קרדיט על מה שהוא עושה על הפרקט ,  על אף הבחירה החד משמעית לשחקן הישראלי של הסיבוב .
 במשחק מול הפועל חולון פירק כדיר את ההגנה החולונית הקשוחה של השבועות האחרונים בקלות עם 20 נקודות בשלושת הרבעים הראשונים .  שבוע קודם לכן הוא היה השחקן היחיד בקבוצה של קטש שהופיע בהפסד ביד אליהו למכבי תל אביב .  השורה הסטטיסטית שלו העונה כוללת 14.7 נקודות ו-6.1 ריבאונדים .  הנתון היותר מדהים לגבי כדיר הוא שמתוך 17 משחקים העונה ,  רק פעם אחת ירד הפורוורד מ-10 נקודות ,  במחזור השלישי מול מכבי חיפה ,  כשרק מרקו קילינגסוורת מברק נתניה מצליח לא לרדת בכל המחזורים מאותו מספר נקודות .  
לכדיר אין חוזה בעונה הבאה בגלבוע/גליל ,  שהצליחה לשמור אותו בעונה שעברה בשורותיה על אף שהיה מבוקש בלא מעט קבוצות .  בקיץ הקרוב המשימה של גלבוע/גליל תהיה בלתי אפשרית ,  אם לא יקרה נס מסוים ,  כדיר יעזוב את הקן אחרי שנתיים ,  בדרך לרמה גבוהה יותר .  אם במכבי תל אביב מחפשים שחקן פנים שיחליף את יניב גרין ,  כדיר הוא האופציה המועדפת ,  מאחר וליאור אליהו יקר מדי .  אחרי הפריצה המדהימה שלו העונה ,  סביר להניח שבעונה הבאה התקשורת לא תתייחס יותר לכדיר בתור  " החבר של אלין ",  אלא אליה בתור  " החברה של אלישי ". 
אחת הקלישאות היותר ברורות בספורט היא שאין אדם שאוהב להפסיד .  בכדורסל הישראלי ניתן לראות בשנים האחרונות לא מעט מאמנים שיודעים לשפוך קיטור ותירוצים אחרי הפסדים ,  ותולים את האשמה בכל העולם .  על פי חוקי מנהלת הליגה ,  מחויבות שתי הקבוצות לשלוח בסיום המשחק את המאמן הראשי ואת אחד השחקנים למסיבת העיתונאים .  אז נכון שלפעמים מסיבות העיתונאים הללו רחוקות מלהזכיר מקצוענות ,  אבל אין זו סיבה שבשבועיים האחרונים החליט מיקי דורסמן מאמן הפועל חולון ,  לחמוק מהאולם ולא להתייצב אליהן .
 אז נכון דורסמן ,  שלא נעים לדבר אחרי שאתה מפסיד משחק גורלי ,  ולענות לאנשים שאותם אתה לא תמיד מכיר .  אז נכון שאתה לא צריך את אותם עיתונאים כדי שיגידו לך עד כמה אתה גדול ,  במיוחד כשאתה מחזיק תואר אליפות בארון ,  אבל חוקים יש לקיים .  בשבוע שעבר קנסה מנהלת הליגה את דורסמן וחולון לאחר שזה לא התייצב ,  והשבוע בחולון התחכמו ושלחו את אבנר יאור לעמדת מסיבת העיתונאים .  עם כל הכבוד ליאור ,  בחור חביב במיוחד וגם מאמן לא רע ,  על השאלות האמיתיות היה צריך לענות דורסמן .  במנהלת ככל הנראה ימשיכו במדיניות הקנסות החביבה עליהן ,  שיטה שלא מפריעה לדורסמן להמשיך בשלו .  במנהלת צריכים למצוא את הדרך בה יכבד דורסמן את המעמד אליו הוא שייך ,  כי עד עתה הוא מצפצף על כולם .  עונש השעיה או קנס גבוה במיוחד ,  כזה שיכאיב בכיס ,  יעשו את העבודה .
 את שני הניצחונות הראשונים של עירוני רמת גן בעידן יניב בורגר ניתן היה לשייך לאלמנט החלפת המאמנים ,  אלמנט שמאמני ליגת העל מאוד לא אוהבים שמזכירים להם אותו .  לא מעט אנשים הגדילו ראש וציינו כי רמת גן ניצחה את ברק נתניה בחוץ ואת עירוני נהריה בבית ,  באותה שיטה שניצחה את הפועל חולון בעידן דני גוט - הפצצות מבחוץ .  רמת גן היא קבוצה של קלעים ,  אמרו אותם אנשי מקצוע ,  ויש ימים שבהם כל מטאטא יורה ,  ולכן לא תמיד אפשר לשייך את הניצחונות למאמנים .
 בעירוני אשקלון ראו את הנתונים ,  והתכוננו לרמת גן שמפציצה .  בפועל ,  ידע יניב בורגר שאם לא ישנה את שיטת המשחק בה משחקת הקבוצה עוד מתחילת העונה ,  אז אימן דני גוט ,  הוא ככל הנראה ימצא את עצמו בליגה השנייה .  רמת גן חפרה פנימה במשחק החוץ הקשה בדרום ,  הלכה אל שחקני הפנים ג'וליאן קאזו ואיציק אוחנון שענו ב-40 נקודות משותפות ,  זרקו 6 שלשות פחות ,  ו-13 זריקות מתוך הצבע יותר ,  והדהימו את אשקלון .  על החגיגה ניצחה גארי פורבס ,  אולי הגניבה של סוף עונת ההעברות ,  שלא מקבל מספיק קרדיט ,  וגם אותו הביא יניב בורגר .
 אחרי הניצחון על אשקלון מישירה רמת גן מבט אל חבורת התחתית בידיעה שהיא יכולה למצוא את עצמה גם העונה שורדת בליגת העל .  בורגר מנגד יכול להרגיש שהוא משתפר משבוע לשבוע ,  והופך למאמן לגיטימי .  אם יוכיח את עצמו העונה ,  אף אחד כבר לו יזכיר לו את אפקט החלפת המאמנים ,  ואולי אפילו יזכה לחוזה בקבוצה בעונה הבאה .
 
אשראי המאמן
למרות שאשכנזי מצליח בחיפה ורשם 100 ניצחונות כמאמן ,  הוא אינו זוכה למידת ההערכה הנכונה .  אור שקדי סוגר מחזור ושואל מי זאת החברה של אלישי

