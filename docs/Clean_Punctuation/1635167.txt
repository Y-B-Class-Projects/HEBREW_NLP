האם אובמה יפטר את שר האוצר גייתנר ? 
אנליסטים מעריכים כי הודעתו של נשיא ארה"ב על תוכניתו להגביל את פעילות המסחר של חברות פיננסים עשויה להצביע על כוונתו לפטר את שר האוצר שלו
ההודעה הדרמטית אתמול של נשיא ארה"ב ,  ברק אובמה ,  על תוכניתו להגביל את פעילות המסחר של חברות פיננסים הגדולות בארה"ב כדי לצמצם את הסיכונים שהן נוטלות ,  עשויה להצביע על כך שהנשיא מתכוון לפטר את שר האוצר ,  טימותי גייתנר .  כך העריך האנליסט לשעבר הנרי בלוג'ט במאמר שפורסם באתר חדשות הפיננסים  " ביזנס אינסיידר ".  
בלוג'ט מציין כי יש שפע סיבות לפטר את גייתנר ,  החל מכשלון מדיניותו של  " להציל-את-וול-סטריט-בכל-מחיר "   ( הבנקים בכל זאת לא מלווים )  ,  דרך התפקיד הלא ברור שמילא בחילוץ חברת הביטוח AIG על ידי הממשל ,  וכלה בכשלון מדיניותו לפיה יש לחלץ חברות  " גדולות מכדי ליפול "  אשר הובילה לבעיית הבונוסים המנופחים של היום .  בלוג'ט מוסיף כי התעקשותו של גייתנר להציב תמיד את הצרכים של וול סטריט בראש סדר העדיפויות ,  אשר עוררה זעם ציבורי רב שפוגע כעת בפופולריות של ממשל אובמה כולו ,  אף היא מהווה סיבה לפיטוריו .  
בלוג'ט ציין עוד כי בדברי הפתיחה של אובמה בנאומו אתמול הוא נמנע מלהזכיר את שמו של גייתנר ,  למרות שציין את שמותיהם של יועצים ובעלי תפקידים כלכליים בכירים אחרים .
 נשיא ארה"ב ,  ברק אובמה ,  הודיע אתמול על תוכנית להגבלת פעילות המסחר של חברות פיננסים הגדולות בארה"ב בניסיון לצמצם את היקף הסיכונים שהן נוטלות .  הודעת הנשיא מגיעה כשבוע אחד בלבד לאחר שהודיע על כוונתו להטיל מיסוי על הבנקים כדי להשיב לממשל את הוצאותיו על חילוץ המגזר . 
" למרות שהמערכת הפיננסית היום חזקה הרבה יותר משהיתה לפני שנה ,  היא עדיין פועלת בדיוק לפי אותם כללים שהביאו אותנו אל סף מפולת ",  אמר אובמה בנאומו אתמול . " נחישותי לבצע רפורמה במערכת רק מתחזקת כאשר אני רואה חלק מהבנקים שנאבקים נגד הרפורמה חוזרים לאותם דפוסי התנהגות ",  הוסיף . 
" כשאני רואה רווחי שיא באותן חברות שטוענות כי הן אינן יכולות להגדיל את היקף ההלוואות לעסקים קטנים ,  לא יכולים להשאיר את הריבית על כרטיסי אשראי נמוכה ,  ולא יכולות להשיב למשלמי המסים את כספי החילוץ של הממשל - זו בדיוק אותו סוג של חוסר אחריות שמבהיר כמה חיונית הרפורמה ",  הוסיף אובמה .  
מטרת התוכנית היא להרתיע את הבנקים מלהתרחב עד לרמה שבה גודלם יהווה סכנה למערכת הפיננסית ויפגע בתחרותיות בשוק .  התוכנית תגביל גם את המסחר בכספי הבנקים  ( נוסטרו )  ,  תאסור על בנקים מסחריים להשתמש בכספי פקדונות המבוטחים על ידי הממשל לצורך מימון השקעות ספקולטיביות כמו אג"ח מגובות משכנתאות .  התוכנית גם תאסור על בנקים מסחריים להשקיע או להחזיק בבעלות בקרנות גידור או קרנות השקעה פרטית .
 
האם אובמה יפטר את שר האוצר גייתנר ? 
אנליסטים מעריכים כי הודעתו של נשיא ארה"ב על תוכניתו להגביל את פעילות המסחר של חברות פיננסים עשויה להצביע על כוונתו לפטר את שר האוצר שלו

