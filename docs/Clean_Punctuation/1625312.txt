למרות האישום ,  נפאע ייפגש עם בכיר לבנוני
הח"כ מבל"ד צפוי להיפגש בקפריסין עם מנהיג הדרוזים בלבנון וואליד ג'ונבלאט .  זאת ,  שבועיים בלבד לאחר שהוחלט להגיש נגדו כתב אישום בשל ביקורו בסוריה ב-2007
ח"כ סעיד נפאע  ( בל"ד )  ייפגש בקפריסין ביום ראשון עם מנהיג הדרוזים בלבנון וואליד ג'ונבלאט ,  במסגרת נסיעה של אנשי דת דרוזים .  ח"כ נפאע אישר בשיחה עם וואלה !  חדשות את הדברים ומסר כי הוא נוסע כחבר במשלחת של ועדת הקשר הדרוזי ,  הכוללת נכבדים ואנשי דת דרוזים .  בתשובה לשאלה על מה בכוונתו לדון עם ג'ונבלאט ,  ענה : " נדון ביחסים בינינו וכן בסוגיות פוליטיות שונות ".  ח"כ נפאע הכחיש כי התבקש להעביר מסר כלשהו מממשלת ישראל .  על אף שג'ונבלאט ,  אינו נחשב כמתנגד מובהק לקיומה של ישראל ,  הוא התבטא בעבר באופן קשה נגדה .
 הפגישה הצפויה של ח"כ נפאע עם ג'ונבלאט תתקיים שבועיים בלבד לאחר שהיועץ המשפטי לממשלה מני מזוז החליט להגיש נגדו כתב אישום בעקבות ביקורו בסוריה בשנת 2007 .  לפי טיוטת כתב האישום ,  ח"כ נפאע ביקר בסוריה בספטמבר 2007 ,  יחד עם קבוצה של אנשי דת דרוזים ,  למרות שבקשתו לצאת לסוריה נדחתה על ידי שר הפנים מטעמי ביטחון .  חברי הקבוצה נסעו לירדן ,  ושם ,  בסיוע של עזמי בשארה ,  קיבלו היתרי כניסה לירדן מהשגרירות הסורית .  משם המשיכו חברי הקבוצה דרך מעבר שייח חוסיין לסוריה ,  ושהו שם כשבוע .  במהלך הביקור בסוריה נפגש ח"כ נפאע בחשאי עם טלאל נאג'י ,  סגן מזכ"ל החזית העממית .  במהלך הפגישה ארגן נאג'י פגישה בין נפאע לחאלד משעל ,  אך השניים לא נפגשו לבסוף .  נפאע חשוד שהגיע למשרדו של ראש הלשכה ,  וקיבל לידיו תשורה .  על פי טיוטת כתב האישום ,  נפאע  " ניסה באופן חשאי ליצור קשר עם חאלד משעל ואף ביקר במקום עבודתו ,  ובכך קיים ביודעין מגע עם סוכן חוץ ללא כל הסבר סביר ".  ח"כ נפאע חשוד בעבירות של יציאה שלא כדין למדינת אויב ובמגע עם סוכן חוץ .
 באוקטובר 2007 דווח ,  כי שר הביטחון אהוד ברק נפגש עם ג'ונבלאט .  לפי דיווח אז ,  השניים נפגשו במלון בוושינגטון שבארה"ב .  עוד דווח ,  כי ג'ונבלאט ביקש מברק לסייע לו לשכנע את הממשל האמריקאי ,  כי יש לתקוף בסוריה על מנת להפיל את משטרו של אסד .
 
למרות האישום ,  נפאע ייפגש עם בכיר לבנוני
הח"כ מבל"ד צפוי להיפגש בקפריסין עם מנהיג הדרוזים בלבנון וואליד ג'ונבלאט .  זאת ,  שבועיים בלבד לאחר שהוחלט להגיש נגדו כתב אישום בשל ביקורו בסוריה ב-2007

