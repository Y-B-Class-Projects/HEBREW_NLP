נמני : " נבנינו כדי להגיע לליגת האלופות "
 מנג'ר מכבי תל אביב מגביר את רף הציפיות .  סבן ,  אלברמן ,  ייני וקולאוטי תורגלו בהרכב השני ועשויים לאבד את מקומם בהרכב נגד הפועל אשקלון
מכבי תל אביב פתחה הבוקר  ( רביעי )  את ההכנות לקראת משחק הבית נגד הפועל אשקלון שייערך ביום שבת בבלומפילד  ( 19:30 )  .  בצוות המקצועי ביקשו מהשחקנים לשים מאחור את התיקו המאופס נגד הפועל חיפה ביום שני ולהתרכז מעתה והלאה אך ורק במשחק הקרוב .
 על פי התרגול הטקטי נראה שהמנג'ר אבי נמני והמאמן יוסי מזרחי מתכננים מספר שינויים בהרכב הקבוצה ,  כשנראה שלא פחות מארבעה שחקנים יאבדו את מקומם בהרכב .  דור מלול תורגל בעמדת המגן הימני במקום קלמי סבן .  ג'יבריל סידיבה וגיז'רמו ישראלביץ' תופקדו בקישור האחורי ,  כאשר גל אלברמן ושרן ייני שיחקו במדי ההרכב השני והחלוץ דימיטאר רנגלוב תורגל במקומו של רוברטו קולאוטי בחוד .  קולאוטי ,  שסובל ממתיחה בשריר הירך האחורי ,  לא התאמן והסתפק בריצה בלבד .
 גם תמיר כחלון נעדר מהאימון בשל מתיחה בשריר הרגל .  שני שחקני מכבי תל אביב ,  סאבו פאביצ'ביץ' והאריס מדוניאנין ,  קיבלו זימונים למשחקי הידידות של הנבחרות שלהם ,  כאשר הראשון יצטרף למונטנגרו לקראת המשחק נגד אזרבייג'אן והשני ימנה על סגל בוסניה לקראת המשחק מול סלובקיה .
" על הנייר ובדיבורים הכל נראה נוח ",  אמר מנג'ר מכבי תל אביב ,  אבי נמני לקראת שבת . " אנחנו רואים את זה מדי שבוע ואנחנו מתארים לעצמנו מה קורה לקבוצות שמשחקות נגד מכבי ואומרים להם שהם הולכים לפגוש קבוצה של מאה מיליון שקל .  כשזה קורה ,  אז השחקנים אצל היריבות נותנים הרבה יותר ממה שהם נותנים בדרך כלל ואנחנו מכינים את עצמנו לכך ששום משחק לא יהיה טיול עבורנו ,  אלא להיפך .  כל משחק יהיה קשה מאוד ,  אלא אם כן אנחנו נדאג להפוך אותו ליותר קל ממה שהוא אמור להיות ,  וכך אנחנו גם צריכים להיערך ולהבין שזה סוג המשחקים שיהיו לנו עד סוף השנה ". 
נמני התייחס לכך שקבוצות מצופפות את ההגנה כשהן פוגשות את מכבי תל אביב . " אנחנו נערכים לצפיפות ונצטרך לדעת לפתור את הבעיה הזו ",  אמר נמני . " צריך לקחת בחשבון שיש משחקים שבהם לא מגיעים להרבה הזדמנויות כי באופן טבעי יש קבוצות שבאמת סוגרות טוב והן משחקות מאוד פיזי ואגרסיבי נגדנו ,  וגם כשמגיעים למעט הזדמנויות צריך לדעת לנצל אותן .  אני שוב אומר שמבחינת איכות אנחנו קבוצה יותר טובה מהרבה קבוצות שנמצאות בליגה ,  אבל זה לא מבטיח לנו עדיין לנצח באופן אוטומטי ". 
נמני נשאל גם לגבי העובדה שהקבוצה מסתמכת לאחרונה יותר ויותר על פעולות אישיות וכישרון של שחקנים ,  וענה : " צריך לדעת לשלב בין משחק אישי לקבוצתי .  כישרון בסופו של דבר זה משהו שאתה יכול להיעזר בו כדי לנצח משחקים ,  ואני מסכים שזה לא צריך לבוא על חשבון משחק קבוצתי .  זה ייקח לנו עוד קצת זמן ,  אבל זה דבר שיגיע ". 
המנג'ר התייחס לאשקלון ,  שספגה בשבת תבוסה ממכבי נתניה ,  ואמר : " אשקלון עשתה דרך יפה בתחילת העונה עד המשחק האחרון .  אני נותן כבוד לכל קבוצה שאנחנו משחקים מולה ,  בין אם היא עשתה תוצאות טובות ובין אם היא עשתה תוצאות לא טובות .  מה שקובע זה מה שאנחנו נעשה ביום שבת ". 
נמני נשאל על משחקה של הפועל תל אביב בליגת האלופות ,  ואמר : " זה נותן חשק להגיע לשם ,  אבל כדי להגיע לשם נצטרך להיות במקום הראשון בסוף חודש מאי כי מקום אחר לא ייתן לנו את ההשתתפות שם .  אנחנו נבנינו כדי להגיע לשם ואנחנו נעשה הכל כדי להיות שם ". 

נמני : " נבנינו כדי להגיע לליגת האלופות "
 מנג'ר מכבי תל אביב מגביר את רף הציפיות .  סבן ,  אלברמן ,  ייני וקולאוטי תורגלו בהרכב השני ועשויים לאבד את מקומם בהרכב נגד הפועל אשקלון

