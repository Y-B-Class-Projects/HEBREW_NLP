בית ההשקעות פסגות - קורבן או עבריין
משה לדור יצטרך להכריע בימים הקרובים אם פסגות יימחק מכתב האישום העתידי תמורת תשלום של 100-150 מיליון שקל .  ההחלטה תסיר את אחד מסימני השאלה הגדולים בפרשת פסגות - האם בית ההשקעות עצמו יועמד לדין או רק המעורבים בהרצת ניירות הערך
 >  >  בשבוע האחרון נדמה היה שפרשת הרצת ניירות הערך בפסגות וגורל העסקה למכירתו מתנקזים לשאלה מרכזית אחת :  האחריות הפלילית של בית ההשקעות הגדול בישראל .  מקורב למשא ומתן אישר אתמול כי פרקליט המדינה משה לדור יהיה זה שיכריע בימים הקרובים אם שמו של פסגות יוסר מכתב אישום עתידי תמורת תשלום של 100-150 מיליון שקל - כלומר אם בית ההשקעות ישלם קנס חסר תקדים ולא יועמד לדין .  אחד השיקולים המרכזיים בשאלה אם לאשר הצעה כזו הוא הרצון למנוע מצב שבו גורם חדש משתלט על פסגות ומנהיג בו נורמות התנהגות המגינות על האינטרס של המושקעים בפסגות .  אותו גורם ,  המכיר היטב את פרטי התיק ,  הדגיש כי ההצעה אינה כוללת את נושאי המשרה בפסגות .  בהודעה לעיתונות על העברת חומר החקירה בפרשה מרשות ניירות ערך לפרקליטות התעלמה הרשות בהפגנתיות מהאחריות הפלילית האפשרית של פסגות בית השקעות ,  פסגות ניירות ערך ודויטשה בנק - שלוש החברות המעורבות בחקירה .  שלא לייחוס מבהירים ברשות כי עמדתם היא שיש להעמיד לדין גם את החברות ,  אך בשל מורכבות הסוגיה לא רצו להצהיר על כך והותירו את הסוגיה לפתחה של פרקליטות מיסוי וכלכלה .  מה הטעם להעמיד לדין גם את החברה הציבורית במקרה שנושאי משרה סרחו ?  מדוע ציבור המשקיעים בחברה צריך להינזק מסנקציה שתוטל על החברה ?  שאלת האינטרס הציבורי מחריפה כשעל כף המאזניים מונח גורלו של בית ההשקעות הגדול בישראל ,  המנהל 140 מיליארד שקל מחסכונות הציבור .  כשייכנס לתוקף חוק אכיפה משלימה יהיו בידי הרשות כלים לקנוס חברות ונושאי משרה בגין עבירות מסוימות ,  שכיום יכולות להיות מטופלות אך ורק במישור הפלילי .  ואולם החשדות נגד פסגות הם מהסוג שברשות רוצים לסווג כפלילי נטו .  החשדות נגד הנחקרים בפרשה נוגעים לעבירות של תרמית בניירות ערך ,  קבלת דבר במרמה ומרמה והפרת אמונים בתאגיד .  במרכז החקירה ניצבת פעילות תרמיתית באג"ח קונצרניות וממשלתיות ,  שבוצעה באמצעות חשבון הנוסטרו של פסגות ניירות ערך על ידי סמנכ"ל הברוקראז' דוד אדרי ומנהל חדר המסחר שי בן דוד .  כמו כן נמצאו ראיות לפעילות תרמיתית של השניים במכרז להנפקת אג"ח ממשלתיות של משרד האוצר ,  שבוצעה יחד עם אהרון נבון ,  ששימש אז מנהל חדר מסחר אג"ח בדויטשה בנק ישראל ועם סער וינטראוב ,  ששימש ברוקר באותו חדר מסחר .  ממצאי החקירה הצביעו גם על ראיות למעורבותם של רועי ורמוס ,  מנכ"ל פסגות בית השקעות ,  ושל שי ירון ,  מנכ"ל פסגות ניירות ערך ,  בעבירות שבוצעו על ידי אדרי ובן דוד .  כדי לצפות כיצד יימשך הטיפול בפרשה יש להכיר את הדמויות המרכזיות .  שלושה תובעים מעבדים בימים אלה את חומר הראיות בפרקליטות מיסוי וכלכלה :  יהודית תירוש ,  חנה קורין ועמית בכר .  השתיים הראשונות הן בין התובעות הבכירות במחלקת ניירות ערך .  תירוש אחראית להרשעה בפרשת צינורות המזרח התיכון ,  וקורין מתמודדת בימים אלה עם פרשת פלד-גבעוני שעומדת בפני סיום .  דמויות המפתח שיקבלו את ההחלטות הן עו"ד אורלי דורון ,  ראש מחלקת ניירות ערך בפרקליטות מיסוי וכלכלה ,  ועו"ד אלה רובינק ,  העומדת בראשות פרקליטות מיסוי וכלכלה .  סיטואציות סבוכות לפני שנתיים פרשה דורון בהרחבה ,  בראיון ב-themarker ,  את תפישת עולמה בנוגע לצורך להעמיד חברה ציבורית לדין .  לשיטתה הרתעת התאגיד היא השיקול החשוב ביותר ,  וזאת בדומה לתיקים פליליים סטנדרטיים ,  כדי לעודד מערכות בקרה על קבלת ההחלטות בתאגידים בדמות ועדת ביקורת ודירקטוריון ולמנוע את הישנות העבירות בעתיד .  בהקשר זה ,  מבחן שעשוי לחלץ את החברה מצרות הוא  " מבחן הקורבן ",  שלפיו אם החברה ניזוקה ,  הנטייה היא שלא להעמידה לדין .  לדברי דורון ,  במקרים שבהם האורגן  ( אדם בתאגיד )  מתכוון באופן ברור להזיק לחברה ולהיטיב עם עצמו ברור שאין להעמיד לדין את התאגיד - אלא שהמציאות כיום מזמנת סיטואציות סבוכות יותר מהמצב שתיארה דורון .  לעתים חלק מההתנהגויות העברייניות מיטיבות עם החברה הציבורית ,  ואחרות מרעות את מצבה .  מקרה קלאסי הוא זה שבו נושאי משרה עושקים את החברה ומזיקים לה ,  ומצד שני דיווחי החברה מטעים כשאינם מגלים את העושק ובכך מיטיבים עמה .  סוגיה פתלתלה אחרת היא ההפסד הכספי .  האם כל הפסד יוביל אוטומטית להחלטה שהחברה היא קורבן ?  לפי דורון ,  צריך לבדוק אם פעולות העבריינים קידמו את האינטרס של החברה וזה יהיה שיקול מרכזי להעמדה לדין ,  ולאו דווקא בחינה טכנית של רווח או הפסד .  מכל מקום ,  גם לפי הניתוח של דורון קשה למתוח קו ולומר מה נכנס תחת ההגדרה של פגיעה בתאגיד ומה ייחשב להטבה עמו .  דורון הדגישה כי ההשלכות של הגשת כתב אישום כנגד חברה ציבורית על בעלי המניות בחברה מובאות בחשבון .  לפני ימים אחדים צירפה פרקליטות מיסוי וכלכלה לכתב האישום בפרשה אחרת בית השקעות ישראלי .  במאי השנה הועמד לדין יו"ר דש איפקס לשעבר ,  יהושע צולר ,  בפרשת הקצאת המניות לבעלי עניין מ-2005 .  לפי תקנון הבורסה ,  בידי הציבור צריכים היו להיוותר לפחות 15% מהמניות .  לפי הנטען כרת צולר הסכם חשאי עם אנשי קש ,  כך שפיזור המניות לציבור נעשה בפועל לבעלי העניין .  תוך חודשיים מכר צולר את המניות האלה ברווח של 400 אלף שקל .  לגישת התביעה ,  העילה לצירוף בית ההשקעות דש איפקס עצמו היא שהחברה הפרה את חובת הדיווח כשלא דיווחה על אחזקות צולר ודירקטור נוסף ,  יהודה קרן ,  במניות .  החברה גם מואשמת שפירסמה מידע מוטעה שלפיו מכירת המניות היתה לצד שאינו בעל עניין .  על פי גירסת בית ההשקעות שנמסרה לבורסה ,  פעולות השניים נעשו ללא ידיעת החברה ולא לטובתה ,  כך שלא היה לבית ההשקעות אינטרס להעלים מידע או לשתף פעולה עם צולר וקרן .  גם בפרשת ההשתלטות של ארגון פשע על חברת נורדן השתמשו עבריינים בחברה למכירת דלק מהול .  חרף הפגיעה החמורה בחברה שהתפרקה ,  עמדה הפרקליטות בשלהי 2007 על הרשעתה בעבירות של קבלת דבר במרמה בנסיבות מחמירות ועבירות מס והטלת קנס עליה .  התוצאה היתה נזק לנושי החברה שבפירוק כתוצאה מהצטרפותו של נושה חדש - אוצר המדינה שמעוניין לגבות את הקנס שנקבע בגזר הדין .  כשהחברה היא הקורבן בשונה מכך לא הועמדה לדין חברת צינורות המזרח התיכון ,  אף ששני בעלי השליטה לשעבר בחברה ,  אביב אלגור ואיאן דיוויס ,  היו העבריינים המרכזיים בפרשה .  ביוני השנה גזר עליהם בית המשפט העליון שנת מאסר בפועל .  השניים ,  שכל אחד מהם ספג גם קנס של 2 מיליון שקל ,  הורשעו בקבלה במרמה של החלטה באסיפה הכללית של החברה בנוגע למתן דמי ניהול חודשיים בעבורם בסך 250 אלף שקל  ( ובסך הכל 9 מיליון שקל )  .  הרוב הנדרש הושג באמצעות איש קש מטעמם .  הגישה בתיק היתה שהחברה היא הקורבן למעשה - ולא נהנתה כלל כתוצאה מביצוע העבירות .  בפרשת מלם מערכות נאלץ בית המשפט להסביר לפרקליטות מתי אין להעמיד חברה ציבורית לדין .  על פי כתב האישום ,  שהוגש באפריל 2006 ,  פעלו כמה מבכירי החברה ובהם בעל השליטה לשעבר ,  גד זאבי ,  כדי לקבל במרמה את הסכמת האסיפה הכללית לאישור תשלום שכר חודשי בסך 10,000 דולר לזאבי ,  על ידי סיווג מניות נגועות בעניין אישי כמניות ללא עניין אישי .  בכתב האישום יוחסה למלם אחריות פלילית מכוח מעשי המרמה לכאורה של בכירי החברה .  בפברואר 2008 החליטה שופטת בית משפט השלום בתל אביב ,  דניאלה שריזלי ,  למחוק את מלם מכתב האישום .  לדבריה נקטה המדינה אכיפה בלתי שוויונית כשהחליטה להעמיד לדין את מלם .  השופטת קבעה כי היה על הפרקליטות להראות שמעשי הבכירים היטיבו עם החברה והביאו לה תועלת ,  בעוד שבכתב האישום אין כל התייחסות לתועלת או לטובת ההנאה שהפיקה מלם ממעשיהם .  למעשה ,  אמרה ,  מכתב האישום עולה תמונה הפוכה :  ההחלטה של האסיפה הכללית לאשר את שכרו של זאבי פוגעת במלם ,  משום שהיא מהווה נטל כספי נוסף המוטל על התאגיד .  שריזלי הדגישה כי מלכתחילה לא היה מקום לצרף את מלם לכתב האישום ,  כי הדבר אינו עולה בקנה אחד עם מדיניות הפרקליטות שלא עשתה כן במקרים דומים ,  דוגמת פרשת צינורות המזרח התיכון .  ערעור המדינה נדחה .  החברה בעקבות הבכיר לפי הערכות סבירות ,  בתוך כמה חודשים יזומנו המעורבים בפרשת פסגות או חלקם לשימוע .  רק לאחר מכן תחליט הפרקליטות סופית מי מהחשודים ומהחברות יועמדו לדין .  בכיר במשרד המשפטים משרטט תרשים זרימה דמיוני :  אם יש ראיות נגד אדרי ובן דוד ,  יש גם ראיות שמאפשרות להעמיד לדין את פסגות ניירות ערך .  אם יש די ראיות כדי להעמיד לדין את ורמוס ,  אפשר גם להגיש כתב אישום נגד החברה האם ,  פסגות בית השקעות .  ההסבר לכך הוא פשוט :  אם עסקינן בנושא משרה בכיר שפעולתו משקפת את פעולת התאגיד עצמו ,  אזי המחשבה הפלילית של אותו נושא משרה - שנדרשת לצורך הוכחת אישום במשפט פלילי - מומרת והופכת למחשבה הפלילית של התאגיד עצמו .  אם תגיע הפרקליטות לשלב זה ,  היא תצטרך לבדוק אם פסגות היא קורבן או דווקא מי שנהנתה מהפירות האסורים .  במשרד המשפטים מבהירים כבר בשלב זה כי  " פסגות ופסגות ניירות ערך לא היו קורבנות אלא נהנו מהרווחים .  הגמול שלהם נגזר מרווחי הנוסטרו ,  והוא בהכרח מיטיב עם מצב החברות .  בנסיבות כאלה ,  לכאורה ,  יש להעמיד לדין את פסגות ".  הכל לכאורה .  בשלב האחרון תערוך הפרקליטות בדיקה מקיפה ,  גם באמצעות מומחים חיצוניים לשוק ההון ,  אם העמדה לדין של פסגות עלולה להיות נגד האינטרס הציבורי .  ההכרעה תתקבל לאחר שקילת התועלת שתצמח לציבור מהעמדה לדין של החברות מול הנזק האפשרי .  תיאורטית ,  הסיכוי שפסגות בית השקעות יועמד לדין פחת מרגע שהרשות הצהירה שנגד יו"ר פסגות ,  אריק שטיינברג ,  לא התבססו ראיות מספיקות להעמדה לדין .  אם פחות בכירים מעורבים בעניין ,  פוחת הסיכוי שהפעולה העבריינית משקפת את גישת התאגיד .  מנגד מבהיר מקורב לחקירה כי הזיהוי של ורמוס עם פסגות והמרכזיות שלו בחברה מספיקים עקרונית להעמדה לדין של החברה .
 
בית ההשקעות פסגות - קורבן או עבריין
משה לדור יצטרך להכריע בימים הקרובים אם פסגות יימחק מכתב האישום העתידי תמורת תשלום של 100-150 מיליון שקל .  ההחלטה תסיר את אחד מסימני השאלה הגדולים בפרשת פסגות - האם בית ההשקעות עצמו יועמד לדין או רק המעורבים בהרצת ניירות הערך

