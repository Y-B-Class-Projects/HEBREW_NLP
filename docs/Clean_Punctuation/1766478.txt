משרדי האוצר והפנים חלוקים בנוגע להיקף הנזק הכלכלי של השריפה
האוצר אמד את הנזקים ב-100-120 מיליון שקל ;  ההערכה הראשונית במשרד הפנים גבוהה בכ-50% ומגיעה ל-184 מיליון שקל
 >  >  אומדן ראשוני של האוצר קובע כי נזקי הישובים בשריפה בכרמל מסתכמים ב-100-120 מיליון שקל ,  וכי 50%-60% מהנזקים מבוטחים על ידי חברות הביטוח .  מנגד העריכו במשרד הפנים בסוף השבוע את נזקי השריפה בסכום של 184 מיליון שקל .  שני המשרדים אינם מתייחסים בהערכותיהם לפיצויים למשפחות הנספים והנפגעים בשריפה ,  לעלות שיקום יערות הכרמל ,  לעלות השיקום של מערך הכבאות בישראל ולעלות הנזקים העקיפים שגרמה השריפה .  הנהלת האוצר ,  בראשות מנכ"ל המשרד ,  חיים שני ,  ערכה ביום חמישי האחרון סבב פגישות עם ראשי המועצות והישובים באזור הכרמל ,  במטרה לקבל תמונה מלאה על הנזקים שנגרמו להם בשריפה .  מדובר בהערכות כוללות לנזקים במבנים ותכולתם ,  וכן לנזקים בתחום התשתיות - כבישים ומערכות ביוב ומים .  בסוף השבוע שעבר אספו באוצר את הערכות השמאים של מס רכוש ואת הערכות השמאים של חברות הביטוח הפרטיות ,  כמו גם את ההערכות שהתקבלו מהישובים עצמם .  שני מסר ביום חמישי בערב לשר האוצר ,  יובל שטייניץ ,  אמדן ראשוני של הנזק ,  שאינו כולל את הערכת הנזק שנגרם ליער .  במשרד הפנים ביצעו הערכה דומה ,  אולם הגיעו למספר גבוה ב-50% .  סביר להניח כי בשני המקרים ,  של האוצר ומשרד הפנים ,  מדובר בהערכות ראשוניות ,  וכי המספרים הסופיים יהיו גבוהים יותר .  באוצר ציינו בסוף השבוע שעבר כי כבר ביום הראשון לשריפה העביר המשרד לרשויות המקומיות התחייבות לתשלום מיידי של 2,500 שקל לנפש למשפחות שביתן נשרף ולא ניתן להתגורר בו .  משרד האוצר הקצה כ-25 מיליון שקל לצורך טיפול מיידי ומהיר בנזקים שנגרמו לאזור בתחום תשתיות הביוב .  המהלך אושר לביצוע על ידי גורמי המקצוע ברשות המים ,  ויצא לדרך באופן מיידי .  התקצוב לצורך הטיפול בתשתיות הביוב נעשה על בסיס סקירה מקיפה שנערכה בשטח ,  וכן עבודה מהירה ומקצועית של המינהל לפיתוח תשתיות ביוב ברשות המים למיפוי והערכת הנזקים שנגרמו לתשתיות הביוב בעקבות השריפה .  עבודת הגורמים הממשלתיים בוצעה בשיתוף מלא עם המועצה האזורית חוף הכרמל .  בנוסף אישר האוצר מקדמה בסך 3 מיליון שקל לעיריית עוספייה ,  על מנת שתוכל להתחיל בטיפול בנזקי השריפה באופן מיידי .  ראש הממשלה ,  בנימין נתניהו ,  יביא היום לאישור הממשלה הצעת החלטה שתבטל את חובת המכרזים בכל הנוגע לשיקום ולעזרה לנפגעי אסון השריפה .  נתניהו יגיש את ההצעה במטרה למנוע ביורוקרטיה ארוכה שתותיר את נפגעי השריפה חסרי בית לתקופה ממושכת ,  ובמטרה להשיב את החיים באזור האסון על כנם בהקדם האפשרי .  לפי ההחלטה ,  תוקם ועדת פטור מיוחדת שתדון באישור ההתקשרויות של משרדי הממשלה הנוגעות לטיפול בנזקי השריפה .  התקשרויות בסכום של עד 150 אלף שקל יובאו לאישור מנכ"ל משרד השיכון והבינוי ,  והתקשרויות בסכומים גבוהים יותר יאושרו על ידי מנכ"ל משרד ראש הממשלה .  לדברי נתניהו , " במקרים כאלה טיפול מהיר בנפגעים ובאדם קודם לביורוקרטיה .  איננו רוצים לחזור על מקרים קודמים שבהם נשארו תושבים תקופות ארוכות ללא קורת גג ". 

משרדי האוצר והפנים חלוקים בנוגע להיקף הנזק הכלכלי של השריפה
האוצר אמד את הנזקים ב-100-120 מיליון שקל ;  ההערכה הראשונית במשרד הפנים גבוהה בכ-50% ומגיעה ל-184 מיליון שקל

