האיחוד האפריקאי ידון בהקמת  " האיטי החדשה "
 נשיא סנגל הציע להקים מדינה חדשה באפריקה עבור ניצולי רעידת האדמה בהאיטי ,  והנושא יעלה לדיון בכינוס מנהיגי האיחוד האפריקאי באתיופיה .  קדאפי כשל בניסיונו להיבחר לכהונה שנייה כנשיא האיחוד
 ( צילום :  רויטרס ,  עריכת וידאו :  דורון שטיין ) 
מנהיגי האיחוד האפריקאי התכנסו היום  ( ראשון )  למפגש השנתי באדיס אבבה ,  בירת אתיופיה ,  והסכימו לדון באפשרות הקמת מדינה חדשה ביבשת ,  עבור הפליטים מרעידת האדמה שהיתה בהאיטי .  הרעיון הועלה על ידי נשיא סנגל ,  עבדוליי ואד ,  שהזכיר כי מאחר שתושבי האיטי הם צאצאים של עבדים אפריקאים שהועברו ליבשת אמריקה ,  יש להם הזכות לחיים חדשים ביבשת ממנה הגיעו אבותיהם .
 יו"ר האיחוד האפריקאי ,  ז'אן פינג ,  אמר למנהיגי אפריקה כי ההצעה תעלה לדיון במהלך שלושת ימי הפסגה וציין כי האיחוד האפריקאי פתח חשבון עבור תושבי האיטי בבנק הפיתוח האפריקאי . " מתוך תחושת מחויבות ,  זיכרון וסולידריות ,  אנחנו מקדמים את הצעתו של נשיא סנגל ליצור באפריקה את התנאים להחזרתם של תושבי האיטי שרוצים לשוב ,  בעקבות האסון שהרס את האיטי ",  אמר פינג בנאום הפתיחה שלו .
" יש לנו חיבור וקשרים למדינה הזו ",  הסביר פינג , " זוהי הרפובליקה השחורה הראשונה שכבר ב-1804 הניפה את להבת השחרור והחירות של התושבים השחורים ".  
יוזם ההצעה ,  נשיא סנגל ,  אמר כי ארצו ומדינות אפריקאיות נוספות צריכות לאזרח את תושבי האיטי שרוצים באזרחות חדשה ,  וקרא לפתוח בתוכנית אימוץ חדשה ברחבי היבשת עבור יתומי רעידת האדמה שהותירה קרוב ל-200 אלף קורבנות .  בעבר הסביר נשיא סנגל כי הרעיון של הקמת מדינה חדשה באפריקה הוא שחזור הדרך בה נוסדה ליבריה במאה ה-19 ,  על ידי עבדים אמריקאים משוחררים .
 גם מזכ"ל האו"ם באן קי מון ,  אורח הכבוד של האסיפה ,  התייחס בנאומו להאיטי ואמר : " אנחנו מתכנסים כאן גם מתוך תחושת הזדהות ועצב .  האומה של האיטי היא אמנם במרחק אוקיינוס מכאן ,  אבל אני יודע שהיא קרובה ללבבות של תושבי אפריקה .  שורשיה התרבותיים של האיטי נמצאים עמוק באפריקה ". 
שליט לוב ,  מועמר קדאפי ,  נכשל בניסיונו לשמור על תפקידו כנשיא האיחוד האפריקאי לשנה נוספת .  מנהיגי הארגון בחרו היום לתפקיד את נשיא מלאווי ,  בינגו ווא מותאראיקה ." אחי ,  נשיא הרפובליקה של מלאווי ,  יחליף אותי ויטול על עצמו את סמכויות התפקיד ",  אמר קדאפי בפתח הכינוס בן שלושת הימים של האיחוד באדיס אבבה ,  בירת אתיופיה .
 כהונתו של קדאפי בתפקיד יושב הראש של האיחוד שמאגד בתוכו 53 מדינות ,  אופיינה בניסיונותיו לקדם את חזונו להקמת  " ארצות הברית של אפריקה ",  פרויקט שלמרות תמיכת קדאפי לא זכה להתקדמות ממשית ב-12 חודשיו כיו"ר האיחוד האפריקאי .  קדאפי אמר כי ימשיך לקדם את חלומו לאיחוד מדינות אפריקה גם לאחר שיפנה את כס היו"ר . " אין לי צורך בתואר ,  אמשיך לעמוד בראש המאבק ",  אמר קדאפי .
" המנוע של העולם הופך להיות שבע או עשר מדינות ,  ואנחנו לא מודעים לכך "  ,הסביר קדאפי בנאום הפרידה שלו , " האיחוד האירופי הופך למדינה אחת ואנו לא מודעים לכך .  אנחנו חייבים להתאגד בכדי להיות מאוחדים .  בואו נתאחד היום ",  קרא קדאפי לראשי מדינות אפריקה .
 קדפאי נבחר לתפקיד יו"ר האיחוד האפריקאי בכנס שנערך בשנה שעברה ,  למרות התנגדות עזה שהביעו מספר מנהיגי מדינות אפריקאיות ,  ודיפלומטים טענו כי הוא מעוניין בכהונה נוספת .  תפקיד יושב ראש האיחוד מוחלט בדרך ככלל על בסיס אזורי מתחלף ,  והשנה הגיע תורן של מדינות מדרום היבשת .  מנהיגי המדינות בחרו לתפקיד את נשיא מלאווי ,  בינגו ווא מותאראיקה בן ה-73 ,  כלכלן לשעבר בבנק העולמי שנבחר לתפקיד נשיא המדינה בשנת 2004 .
 
האיחוד האפריקאי ידון בהקמת  " האיטי החדשה "
 נשיא סנגל הציע להקים מדינה חדשה באפריקה עבור ניצולי רעידת האדמה בהאיטי ,  והנושא יעלה לדיון בכינוס מנהיגי האיחוד האפריקאי באתיופיה .  קדאפי כשל בניסיונו להיבחר לכהונה שנייה כנשיא האיחוד

