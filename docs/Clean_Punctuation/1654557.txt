20 שנות מאסר לדורס מיטל אהרונסון
שי סימון ,  שהורשע בהריגת הצעירה בתאונת  " פגע וברח "  בתל אביב ובפציעתה הקשה של חברתה מלי יזדי ,  נשלח ל-20 שנה בכלא .  חברו שלום ימיני ,  שהורשע בהפקרת אהרונסון ,  נידון ל-5 שנות מאסר .  השופט : " מי ייתן וגזר הדין ישמש גלעד על קברה הרענן של מיטל "
  ( צילום :  עוז מרון ,  עריכה :  גדי וינסטוק ,  קריינות :  אילן שניג ) 
בית המשפט המחוזי בתל אביב גזר היום  ( חמישי )  עשרים שנות מאסר על שי סימון בגין הריגתה של מיטל אהרונסון ופציעתה והפקרתה של חברתה מלי יזדי בתאונה שאירעה לפני כשנה וחצי במרכז ת"א .  כמו כן ,  חמש שנות מאסר נגזרו על שלום ימיני בגין הפקרת אהרונסון וחברתה .  זאת לאחר שבית המשפט זיכה אותו מאשמת הריגה וקבע כי סימון הוא שנהג ברכב שפגע בהולכות הרגל .
 השופט גזר על סימון 12 שנות מאסר בגין הריגתה של אהרונסון ,  שנתיים על פציעתה של יזדי ושש שנים על הפקרת השתיים . " נהיגתו של סימון לא היתה רשלנית אלא פזיזה ונפשעת ",  כתב השופט צבי גורפינקל בגזר הדין .  
לגבי ימיני כתב השופט כי מי שהורשע בעבר בהריגה צריך היה להיות רגיש יותר לחיי אדם .  הוא הוסיף ,  שיש מקום להחמיר בענישה במקרים כאלה ,  ושהגיע הזמן להתייחס למי שנוהג לאחר ששתה אלכוהול כאל מי שיורה בנשק ללא אבחנה . " אין צידוק למעשה הנפשע ואין מקום להקל בעונשו ",  קבע השופט .
 במהלך הקראת גזר הדין ,  התפרץ אביו של שי סימון לעבר ימיני ואמר : " אתה הרוצח האמיתי ".  האב פונה מאולם בית המשפט על ידי מאבטחים .
" מטרת גזר הדין איננה לנקום בנאשמים ,  אולם אין להתעלם מהפנייה הנרגשת של משפחתה של מיטל ",  ציין השופט גורפינקל בגזר הדין . " כל עונש שנגזר לא ירפא את עצמותיה השבורות של מלי ולא יחזיר לחיים את מיטל .  יחד עם זאת ,  יש בגזר הדין כדי לבטא את הערך שבית המשפט נותן לחיי אדם ,  ושלמות גופו ומי ייתן וכתוצאה מגזר דין זה תיחסך ולו תאונה אחת ,  יהיה בכך משום מסר חשוב לציבור הנהגים ".  
עו"ד חיים ויסמונסקי מפרקליטות תל אביב הוסיף כי  " בשלה השעה ,  והאינטרס הציבור חייב להחמיר ברף הענישה במקרים כאלה ".  הוא הוסיף שבית המשפט התייחס גם לנסיבות המיוחדות של המקרה וגזר עונש ראוי .
 בחודש שעבר הרשיע בית המשפט המחוזי בת"א את סימון בהריגתה של אהרונסון בת ה-27 ,  ובפציעת מלי יזדי חברתה באורח קשה בתאונה .  השניים ניסו להתחמק מחקירת שוטרת בנמל ת"א ונסעו במהירות גבוהה במכונית השייכת לחברם לעבר כיכר רבין ,  שם פגעו בבנות .
 בהכרעת הדין התעמק השופט בשאלת זהות הנהג בעת התאונה .  זאת ,  לאחר שתחילה הואשם ימיני בכך שהיה הנהג בעת התאונה ,  אולם לאחר מכן הפרקליטות ביקשה לשנות את כתב האישום כך שיירשם שסימון נהג ברכב .  כתב האישום ייחס לשניים עבירות של הריגה ,  גרימת חבלה חמורה בנסיבות מחמירות ,  הפקרה לאחר פגיעה נהיגה בשכרות ועוד .
 ימיני וסימון טענו כי עזבו את הנמל כשסימון יושב במושב הנהג וימיני לצידו ,  אך במהלך הדרך התחלפו ,  כך שבעת שפגעו באהרונסון ,  היה ימיני הנהג .  בבקשה לתיקון נכתב כי  " אין חולק שבעת עזיבת הרכב הפוגע את נמל תל-אביב ,  כ-15 דקות לפני הדריסה ,  ישב סימון במושב הנהג ואילו ימיני ישב במושב שלצדו .  בעת שהחל המשפט ועד עתה חלו שינויים במצב הראיות בתיק ובגרסאותיהם של העדים ,  ולאור זאת ,  הגיעה המאשימה למסקנה כי לא היו חילופים במקומות הישיבה ברכב הפוגע ". 

20 שנות מאסר לדורס מיטל אהרונסון
שי סימון ,  שהורשע בהריגת הצעירה בתאונת  " פגע וברח "  בתל אביב ובפציעתה הקשה של חברתה מלי יזדי ,  נשלח ל-20 שנה בכלא .  חברו שלום ימיני ,  שהורשע בהפקרת אהרונסון ,  נידון ל-5 שנות מאסר .  השופט : " מי ייתן וגזר הדין ישמש גלעד על קברה הרענן של מיטל "
 
