עסקת נאחס 
סיפור מהחיים
 >  >  כל עסקת נדל"ן היא סיפור בפני עצמו .  במשך השנים הייתי מעורב במשאים ומתנים מורכבים שדווקא התנהלו ביעילות והסתיימו בעסקה מהירה ,  בעוד שעסקות פשוטות נגררו בעצלתיים ונחתמו בייסורים או התפוצצו על עניין של מה בכך .  מה שלא יהיה ,  הכי מעצבנות הן עסקות סחבת אינסופיות ,  אלה הנקראות בעגה הירושלמית עסקות נאחס .  לפני חמש שנים פנה אלי משקיע שהתעניין בחלקת אדמה גדולה בשולי שכונת מחנה יהודה .  בירור יסודי העלה שהנכס שייך ללא פחות מ-88 יורשים ,  שכל אחד מהם מחזיק באחוז זעיר מהקרקע .  כשהודעתי למשקיע שיידרש נצח כדי לקדם את העסקה ,  הוא הגיב : " יש לי סבלנות ,  תתחיל להביא לי חלקים ,  ואני אקנה פרה פרה ".  נכנסתי מיד לעניינים ,  עשיתי מאות שיחות טלפון ,  תיאמתי פגישות ולאט לאט הגעתי אל כל אחד מבעלי הנכס והתחלתי לשחרר חלקים עבור הקונה .  אחרי שנה וחצי הוא רכש כבר 87 אחוזים מהקרקע .  13 האחוזים האחרונים היו בבעלות ארבעה אחים זקנים ,  הצעיר שבהם בן 84 .  גם הם הסכימו למכור ,  אבל סירבו להיכנס למגעים נפרדים .  הם העמידו תנאי בסיסי להתחלת המשא ומתן :  עסקת חבילה אחת או לא כלום !  התכנסנו כדי להשלים את העסקה במשרדה של עורכת הדין ליזט ויקונט .  לפגישה הגיעו רק שלושה אחים ,  והם הציגו ייפוי כוח מטעם האח הרביעי ,  בן 96 ,  שהיה מאושפז במחלקה הסיעודית בבית-רבקה בפתח תקווה .  לפני שהתחילו הדיבורים הם הוציאו מהמעילים סנדוויצ'ים עטופים בנייר עיתון ותרמוס נירוסטה ,  ואכלו ארוחת בוקר .  הקונה היה להוט לסיים את העסקה ,  אבל האחים התבצרו בתביעותיהם .  אחרי שהוא הסכים להכפיל את התשלום ,  הם דרשו להכניס לחוזה שגם מס שבח ,  היטל השבחה וחובות מס רכוש ישולמו על ידי הקונה .  הוא חרק שיניים אבל נכנע ,  ואז שמע אותם אומרים שגם הוצאות הנסיעה במונית למשרד של עורכת הדין וארוחת הצהריים - עליו .  הקונה רתח מזעם .  בשלב הזה התערבתי בדיון והסברתי לאחים : " לא כדאי לכם ללחוץ יותר מדי ,  הבנאדם עצבני ומסוגל לקום וללכת .  בסוף תיתקעו עם האדמה במשך שנים ,  ואם יהיה משפט חלוקה תשלמו גם מס שבח ,  גם היטל השבחה וגם חובות מס רכוש ,  והמחיר יהיה מחיר השוק ".  השלושה לא התרגשו .  ארוחת הצהריים שלהם נמשכה יותר משעתיים ,  וגם אני התחלתי לחטוף עצבים .  בחמש לפנות ערב ,  כשנדמה היה שהעניינים נסגרים ,  הם דרשו פתאום מהקונה שישלם גם את דמי התיווך שמגיעים לי מהם .  זה כבר היה יותר מדי בשבילי . " אני מתווך כבר 40 שנה ואין לי סבלנות יותר ",  התפרצתי , " יותר חשוב לי עכשיו לראות את הנכדה הג'ינג'ית שלי שנולדה השבוע .  שלום לכולם ולהתראות בשמחות ".  דקה אחרי שאני מגיע הביתה הקונה מבשר לי בטלפון שהעסקה נחתמה .  למחרת בבוקר אני בא לקבל ממנו את דמי התיווך ורואה שפניו נפולות . " יש בעיה ",  הוא אומר , " הרגע הודיעה עורכת הדין של האחים שחמש דקות לפני שהם חתמו נפטר האח שנתן את ייפוי הכוח ,  וחתימה של מת לא תופסת .  בגלל זה כל העסקה עם האחים מתבטלת ".   " אז מה הבעיה ",  אני מעיר , " אחרי השבעה נסגור עם היורשים של הנפטר ".   " זה הבעיה ",  הוא תוקע בי מבט מיואש , " זה לא שניים-שלושה יורשים ,  לפי הצוואה אלו 58 בנים ,  נכדים ,  נינים וכל בני ביתם ".  - הכותב הוא מתווך נדל"ן ירושלמי ,  מחבר  " אגדות מונשיין "  davidmoonshine@gmail.com

עסקת נאחס 
סיפור מהחיים

