הפועל ת"א :  שכטר יחזור לאימונים בשבוע הבא
חדשות טובות לאדומים :  מצב כתפו של החלוץ ,  שנפצע מול ליון ,  לא חמור והוא אמור לחזור למגרשים לאחר הפגרה
חלוץ הפועל תל אביב איתי שכטר עבר אמש  ( חמישי )  בבית החולים תל השומר בדיקת MRI בכתפו .  תוצאות הבדיקה הגיעו הבוקר והראו כי החלוץ לא יצטרך לעבור ניתוח ,  אלא רק טיפולים לשיקום הכתף וצפוי לחזור לאימוני הדאבליסטית כבר בשבוע הבא .  עוד עלה מתוצאות הבדיקה כי מצב כתף ימין נותר ללא שינוי לעומת בדיקה דומה שעבר לפני שנה וחודשיים .  שכטר ,  שכאמור יחזור בשבוע הבא לאימונים במתחם חודורוב ,  אמור לחזור למגרשים כבר לאחר פגרת סיום הסיבוב הראשון וצפוי לשחק מול הפועל חיפה ב-1 בינואר 2011 .  
מדובר בחדשות טובות מאוד עבור החלוץ וקבוצתו ,  שחששו כי שכטר ייאלץ להיעדר לתקופה ממושכת ואולי אפילו למספר חודשים .  כזכור ,  שכטר פרק את כתפו במהלך משחק ליגת האלופות מול ליון ,  בו סיימו האדומים בתיקו 2:2 ביום שלישי האחרון .  החלוץ חש בכאבים ולא הצליח להמשיך לשחק ,  מה שגרר את החלפתו בבן שהר כבר בדקה ה-35 בסטאד דה ז'רלאן .  לאחר מכן ,  פונה שכטר לבית חולים מקומי .
 הקבוצה התחילה להתכונן למשחק הליגה הקרוב מול בני יהודה ,  שייערך ביום ראשון בשעה 20:00  ( ספורט 1 )  .  בצוות המקצועי ינסו להוריד את השחקנים מהר אל הקרקע כדי למנוע מבוכה לאחר ההופעה המצוינת בליון ,  כשהם יודעים שניצחון על הזהובים יעלה אותם באופן זמני למקום הראשון בליגה וילחיץ את מכבי חיפה לקראת משחק החוץ הקשה שמצפה לה מול עירוני קרית שמונה ביום שני .
 הפועל ערכה היום אימון ,  כשפרט לשכטר ,  נעדר גם דגלאס דה סילבה מסיבות אישיות .  אלי גוטמן ,  שנעדר אתמול מהאימון ,  העביר אימון קל יחסית ולא דיבר עם שחקניו לקראת המשחק מול בני יהודה .  מחר הקבוצה תערוך את האימון המסכם לקראת המשחק כששני שינויים צפויים בהרכב .  דדי בן דיין יעלה במקומו של גל שיש ואילו בן שהר יתפוס את מקומו של שכטר הפצוע .  בהפועל הבטיחו לשי אבוטבול תשובה על בקשת השדרוג לאחר המשחק מול בני יהודה ובסביבת הקשר קיימת אופטימיות שאכן יקבל את השדרוג לאחר היכולת הטובה שמפגין מתחילת העונה .  

הפועל ת"א :  שכטר יחזור לאימונים בשבוע הבא
חדשות טובות לאדומים :  מצב כתפו של החלוץ ,  שנפצע מול ליון ,  לא חמור והוא אמור לחזור למגרשים לאחר הפגרה

