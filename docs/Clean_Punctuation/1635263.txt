ברק נתניה הדהימה את מכבי תל אביב 103:114
העולה החדשה הציגה משחק ענק וניצחה את האלופה אחרי 2 הארכות .  נצחונות גם לגלבוע/גליל ,  ראשון לציון ועירוני נהריה
אחרי המשחק המרתק בין הפועל ירושלים ומכבי חיפה ,  המחזור ה-11 בליגת העל נמשך הערב  ( ראשון )  עם ארבעה משחקים נוספים ,  כשבמוקד המפגש המסקרן בין ברק נתניה המלהיבה למכבי תל אביב .  ובכן ,  מה נגיד ומה נאמר .  ערב המחזור ניתן היה לשער כי מדובר במשחק מרכזי ,  שעשוי להתפתח למשהו מיוחד ,  אבל ספק אם מישהו היה מסוגל לחזות את הדרמה הענקית שהתרחשה באולם ישורון הערב .  ברק נתניה הציגה משחק ענק מול האלופה הצהובה ,  על מנת לנצח 103:114 אחרי שתי הארכות ,  ולהוכיח כמה קסם יש העונה בקבוצה של אריק אלפסי .
 משחק נוסף שהבטיח הרבה היה דרבי העמק ,  שקיים בעיקר לצד אחד - גלבוע/גליל ,  שחזרה מעפולה עם 83:107 מוחץ על הפועל המקומית של אלי רבי ,  שממשיכה לשקוע .  מכבי ראשון לציון ,  שמגלה סימני התאוששות ,  המשיכה את המומנטום המצוין עם 82:84 על אשקלון החלשה ,  שרושמת את הפסדה החמישי ברציפות .  עירוני נהריה ,  שכבר שכחה מתי ניצחה לאחרונה ,  הראתה המון אופי והשיגה ניצחון בית יוקרתי על בני השרון ,  75:83 אחרי הארכה .
 הפתיחה של הנתנייתים היתה מוחצת ,  הרבה בזכות טוני וושהאם המצוין ודנילו פינוק ,  שהריצו את המארחת ל-6:13 ,  ארבע דקות מהפתיחה .  הפתעת העונה של אריק אלפסי המשיכה לרוץ ,  הפעם עם מרקו קילינגסוורת' ושמוליק ברנר ,  כשמנגד היה צ'אק איידסון היחיד שהחזיק את הצהובים במשחק .  אלא שדווקא בשלב הזה נתניה נתקעה ,  ופרקינס עלה מצוין מהספסל כדי להשלים מהפך ,  ולהוריד את האלופה ביתרון 26:27 עם תום הרבע .  
קילינגסוורת' פתח היטב את הרבע השני בצוותא עם וושהאם ,  אלא שמנגד המשיך פרקינס לשלוט בקו האחורי של האורחת ,  ו-3:30 דקות מפתיחת הרבע הראה לוח התוצאות 34:34 .  המשחק הצמוד נמשך גם בדקות הבאות ,  כשדנילו פינוק הוכיח מדוע הוא אחד השחקנים הטובים בליגה ,  אלא שמנגד נתן לאזמה את הטון בצבע .  שתי הקבוצות המשיכו להציג בעיקר התקפה לצד הגנות חדירות ,  מה שהוביל למשחק מהנה למדי ,  וקילינגסוורת' דייק לקראת המחצית על מנת להוריד את העולה החדשה לחדרי ההלבשה עם יתרון 48:50 .
 ההתקפה הצהובה מצאה סל שדה ראשון ברבע השלישי רק שלוש דקות מפתיחתו ,  מה שאפשר לנתניה לשמור על יתרונה הקטן .  נדנדת הסלים המשיכה גם בדקות הבאות ,  כשמצד אחד היו אלה הזרים הנתייתים המצוינים שהחזיקו את העולה החדשה במשחק ,  ומנגד איידסון ,  כאשר גם יניב גרין הציג יכולת טובה .  אלא שבדקות האלה גם ניכר ההבדל בין קבוצה שפוגעת בול בזרים שלה ,  וכזו שמפספסת .  החבורה המלהיבה של אריק אלפסי הציגה לראווה את טוני וושהאם ,  שסחט סל ועבירה  ( כולל פאול טכני של פניני )  ,  כדי להעלות את נתניה ליתרונה הגדול ביותר עד אותו רגע ,  61:69 ,  כאשר סל יפהפה של ערן אסנטי העניק לעולה החדשה יתרון 64:73 עם העליה לרבע האחרון .
 מי שהיה אחראי על החזרה של הצהובים בפתיחת הרבע האחרון היה דורון פרקינס ,  שעם שלשה גדולה ושתי נקודות מריבאונד התקפה צימק ל-75:73 בלבד ,  שבע דקות לסיום .  האלופה השלימה את המהפך וסגרה ריצת 3:13 ,  על מנת לעלות ל-76:77 ,  4 דקות לסיום .  קילינגסוורת' השיב עם סל משלו ,  ועבירה טכנית טפשית של לאזמה אפשרה לנתניה לפתוח מחדש יתרון ,  77:82 ,  עם דאנק נהדר של קילינגסוורת' המצוין .  שון ויינשטיין הצעיר החטיא שתי זריקות קריטיות מהעונשין ,  אלא שמנגד בלות'נטאל הפציץ איירבול אומלל מבחוץ ,  והצהובים ביצעו עבירה על וושהאם ,  שקלע פעם אחת ,  ו-25 שניות לסיום הובילה נתניה 82:85 .  איידסון קלע פעמיים מהקו וצימק לפיגור נקודה בלבד ,  ומנגד הגיע תורו של יאנגר ,  שקלע רק פעם אחת ,  ומהעבר השני ויז'נייבסקי סידר אסיסט ענק לבלות'נטאל ,  שהשווה ל-86:86 ,  שניה לסיום .  קילינגסוורת' קיבל הזדמנות לנצח את המשחק ,  אך הזריקה שלו בסיבוב קפצה על הטבעת ,  יצאה החוצה ,  והמשחק הלך להארכה .
 ויז'נייבסקי היה האיש של הצהובים גם בפתיחת ההארכה ,  כשקבע 88:91 לאלופה .  אלא שמנגד וושהאם קלע סל ועבירה משוגע  ,  ולפתע נתניה מובילה שוב ,  93:96 .  גמור ?  ממש ,  ממש לא .  ויז'נייבסקי ,  איש הקלאץ' של האלופה ,  קלע שלשה ענקית ואיזן ל-96:96 ,  45 שניות לסיום .  נתניה הנאיבית איבדה כדור ,  והפעם מכבי תל אביב קיבלה הזדמנות לנצח את המשחק .  אלא שבלות'נטאל לקח זריקה קשה ,  החטיא ,  ופינוק כמעט קלע מחצי מגרש זריקת ניצחון משוגעת .  אבל רק כמעט ,  והמשחק המשוגע הזה הולך להארכה שניה .  נתניה דייקה מעונשין בפתיחת ההארכה השניה ,  כאשר שתי הקבוצות כמעט נפלו מהרגליים ,  ‏אלא שמנגד שוב היה ויז'נייבסקי ,  מי לא ,  שצימק ל-100:99 ,  שלוש וחצי דקות לסיום .  ויז'נייבסקי יצא בחמש עבירות ,  וסל ענק של פינוק הגדול קבע 101:106 ,  דקה וחצי לסיום .  משם מכבי תל אביב כבר לא חזרה .  נתניה שרטה ,  קפצה ,  נלחמה על כל כדור ,  ולשם שינוי שמרה על קור רוח כדי לנצח 103:114 מדהים .  גבירותי ורבותי ,  הקבוצה הזו היא לא בלון וגם לא תופעה חולפת .  אריק אלפסי בנה חבורה נפלאה ,  מלאת אופי ,  ועם אסופת זרים אדירה שביום נתון יכולה לנצח כל קבוצה .  ומהיום ,  ניתן לומר בבירור :  כן ,  גם את מכבי תל אביב .
 קלעו לנתניה :  טוני וושהאם 34 נקודות ,  מרקו קילינגסוורת  ( 11 ריבאונדים )  ודנילו פינוק  ( 9 ריבאונדים )  26 כל אחד ,  ערן אסנטי 12 ,  טוני יאנגר 6 ,  שמוליק ברנר 5 ,  ליאור חכמון 3 ,  רוברט רות'בארט 2 ,  שון ויינשטיין שיחק ולא קלע .
 קלעו למכבי תל אביב :  אנדרו ויז'נייבסקי 26 נקודות ,  צ'אק איידסון ודורון פרקינס  ( 9 ריבאונדים )  18 כל אחד ,  דייויד בלות'נטאל 15 ,  סטפון לאזמה 9 ,  יניב גרין 8 ,  גיא פניני 7 ,  דיאור פישר 2 ,  דרק שארפ שיחק ולא קלע .
 המארחת פתחה עם הרבה התלהבות ,  כשדיונטה כריסמס הראה חלק מהפוטנציאל הגדול שגלום בו ,  אלא שמנגד פארגו וסוואן השיבו עם נקודות משלהם ,  ואחרי חמש דקות הראה לוח התוצאות 9:10 לאורחים .  המשך הרבע היה מעט מפוזר ,  אלא שאלישי כדיר הנפלא הציג יכולת סיום טובה בצבע ,  ועם סל ועבירה קבע 12:20 לגלבוע/גליל ,  ובתום הרבע 14:22 לחבורה של קטש .  האורחת פתחה היטב גם את הרבע השני ,  הרבה בזכות אבישי גורדון וגוני יזרעאלי הטיסו את קבוצתם למפתרצות וסלים קלים .  עודד ברנדווין קם מהספסל היטב בהופעת הבכורה שלו והצליח להתחיל מיני-קאמבק של המארחת ,  אלא שג'רמי פארגו דאג לקטוע את הנסיון הזה כבר בהתחלתו עם שלשה אופיינית ,  שקבעה 31:45 .  מופע השלשות של פארגו נמשך גם בדקות הבאות ,  ‏ואל חדרי ההלבשה הרכז הנפלא הוריד את קבוצתו ביתרון 33:53 .
 גלבוע/גליל המשיכה לשטוף את האתר גם בפתיחת הרבע השלישי עם משחק קבוצתי מצוין ,  ונקודות של דאוול סגרו ריצת 0:10 מהירה ועצרו את התוצאה על 33:63 מוחץ .  החבורה של קטש המשיכה לרוץ וללהטט ,  ולעפולה לא נותר אלא לצמק מעט בזכות ג'ייקוב ג'אקס וניר כהן ,  אלא שעם העליה לרבע האחרון הובילה גלבוע/גליל 58:81 .  הרבע האחרון נפתח באותה צורה בדיוק ,  כשכדיר ורנדל ממשיכים לשלוט בלי בעיות ברחבות ולמנוע כל נסיון קאמבק אפשרי של עפולה .  בשלב הזה מצא עודד קטש זמן לשלב את שחקנוי הצעירים והמחליפים ,  ובסיום 83:107 לגלבוע/גליל המצוינת .
 קלעו לגלבוע/גליל :  ג'רמי פארגו 23  ( 5 מ-8 ל-3 ,  8 אסיסטים )  ,  אלישי כדיר 19  ( 7 מ-8 מהשדה )  ,  בריאן רנדל 17 ,  אבישי גורדון 13 ,  גל מקל 8  ( 8 אסיסטים )  ,  אייזאה סוואן 8  ( 6 אסיסטים )  ,  מרכוס קוזין 7 ,  דיון דאוול 6 ,  מוטי מוסקוביץ' 4 ,  דור אליהו 2 .  
קלעו לעפולה :  דיונטה כריסמס 20 ,  ג'סטין דנמטון 14 ,  ג'ייקוב ג'אקס 12 ,  ניר כהן 11 ,  גור פורת 7 ,  ג'רמיין הול 6 ,  עודד ברנדווין 5 ,  ניצן חנוכי 5 ,  אורי כהן מינץ 3 .
 הכתומים פתחו בסערה ,  כשדלרון ג'ונסון ולארי אובאנון הפציצו מבחוץ וקבעו 0:8 מהיר .  בן שימול ,  שנמצא בכושר מצוין ,  נכנס גם הוא לעניינים ,  וחמש דקות לתום הרבע הובילה ראשל"צ 8:14 .  ג'ונסון המשיך להציג יכולת מצוינת ,  כאשר מנגד ניסה בריאן טולברט להחזיר את הדרומיים למשחק ,  אלא שאובאנון השיב בשלשה ,  ולסוף הרבע ירדו הכתומים ביתרון 16:25 .  הרבע השני נפתח בקצב דומה ,  כשמצד אחד מורן רוט הניע את אשקלון ,  ומהשני רוד גריזארד החל להיכנס לעניינים ודאג להשאיר את היתרון בצד האורח .  החבורה של בירנבוים ניצלה את ההתקפה המבולבלת של אשקלון ואחוזי הקליעה הנוראיים מחוץ לקשת על מנת להגדיל את ההפרש ,  ושלשה של אובאנון קבעה כבר 21:38 .  אשקלון עוד הצליחה לנגוס קצת ביתרון הודות לעומר סניד ,  ובמחצית 30:42 לראשון לציון .
 אלא שהקאמבק האשקלוני הגיע ,  ובגדול ,  בפתיחת הרבע השלישי .  ג'ימי בקסטר ועומר סניד נכנסו לזון מטורף ,  קלעו מכל טווח ,  וסיימו ריצה מדהימה על מנת להפוך את התוצאה ולעלות ל-51:55 .  ראשל"צ ניסתה לחזור לעניינים דרך ארון מגי ,  שקלע כמה נקודות רצופות ,  אלא שמנגד השתלט על המשחק מורן רוט ,  עם סדרת סלים משלו ,  ובתום הרבע 57:60 לאשקלון .  המשחק ההפכפך נמשך גם בתחילת הרבע האחרון ,  אז נתן דלרון ג'ונסון יכולת אדירה והכתומים נטלו חזרה את ההובלה ,  ו-6:30 דקות לסיום הובילה ראשל"צ 63:65 .  דלרון ג'ונסון המצוין ,  לארי אובאנון ומאיר טפירו השתלטו על הדקות הבאות ,  ודאגו ליתרון 70:75 ,  2:45 לסיום .  אלא שלאשקלון ,  ולמורן רוט בפרט ,  יש אופי ,  והדרומיים השוו ל-77:77 ,  דקה לסיום .  בן שימול תפר שלשה ענקית בהתקפה הבאה ,  ואשקלון הלכה לסניד ,  שלקח זריקה חסרת אחריות והחטיא .  הכתומים נשלחו אל הקו ,  עמדו בלחץ ,  וניצחו בסופו של דבר 82:84 ,  על מנת להאריך את רצף הנצחונות שלהם לארבעה ,  ואת רצף ההפסדים של אשקלון לחמישה .
 קלעו לראשל"צ :  דלרון ג'ונסון 24  ( 10 מ-14 מהשדה )  ,  לארי אובאנון 17 ,  אבי בן שימול 14  ( 8 אסיסטים )  ,  ארון מגי 14 ,  מאיר טפירו 7  ( 8 אסיסטים )  ,  רוד גריזארד 6 ,  יהוא אורלנד 1 ,  ארז מרקוביץ' .
 קלעו לאשקלון :  מורן רוט 19  ( 6 אסיסטים )  ,  עומאר סניד 17 ,  ג'ימי בקסטר 16 ,  קורי קאר 13 ,  בריאן טולברט 8 ,  ברוקס סיילס 6 ,  אוויס ווייאט 3 .
 הפתיחה היתה שייכת לאוגונה אוניקווה ,  שקלע 5 נקודות מהירות על מנת להעלות את קבוצתו ל-2:5 אוניקווה המשיך לתת את הטון ,  אלא שמנגד למאר גריר הפנטסטי החזיר את נהריה למשחק עם הרבה עזרה מעודד שעשוע .  רון סטיל עלה מהספסל ודאג שבני השרון תרד עם יתרון 18:22 בתום הרבע הראשון .  גריר-אתת-שעשוע המשיכו לרוץ גם ברבע השני והעלו את המארחת ל-28:31 .  בן רייס עוד ניסה להחזיק את קבוצתו במשחק ,  אלא ששון טאגארט הגיב עם שש נקודות רצופות ,  והעלה את נהריה ל-33:39 .  טאגארט המשיך את היכולת הטובה גם בדקות הבאות ,  קוקי בלצ'ר הפציץ ללא היכר וללא דיוק מבחוץ ,  ולחדרי ההלבשה ירדו שחקניו של יעקב ג'ינו ביתרון 36:42 .
 הרבע השלישי המשיך להיות דו-קרב אישי בין אוגונה אוניקווה מצד אחד ,  ולמאר גריר מצד שני ,  והמשחק הצמוד נמשך .  הדקות הבאות התאפיינו בשלל איבודי כדור ,  החטאות ,  וכדורסל רע ,  ושמונה דקות לסיום עמדו השתיים על שוויון 51:51 חלש .  המשחק הצמוד המשיך גם בדקות המכריעות ,  כשהקו האחורי המצוין של נהריה הקנה לה יתרון קטן ,  אלא שמנגד שון ג'יימס נכנס סוף סוף לעניינים עם סל השדה הראשון שלו .  בדקות המכריעות נכנס פול דילייני לעניינים ,  ונקודות חשובות שלו דאגו שנהריה לקראת הסיום ,  אלא שבמצב של 68:68 ,  20 שניות לסיום ,  קיבלה נהריה כדור אחרון והלכה ללמאר גריר .  הרכז המצוין נכנס ,  אך לקח זריקה קשה ,  החטיא ,  והמשחק הלך להארכה .  ההארכה נפתחה עם שלשה גדולה של דניאל גור אריה ,  כאשר גם שון טאגארט היה שם ברגעים החשובים על מנת לשמור את היתרון הקטן בחיים ,  ולנצח בסופו של דבר 75:82 .
 קלעו לנהריה :  למאר גריר 23 ,  עודד שעשוע 17 ,  פול דילייני 14 ,  שון טאגארט 14 ,  דניאל גור אריה 5 ,  ולאדי ירמישין 5 ,  ג'רון רוברטס 2 ,  ליאור שגב 2 .
 קלעו לבני השרון :  אוגונה אוניקווה 26 ,  שון ג'יימס 13  ( 9 ריבאונדים )  ,  אורי יצחקי 10 ,  בן רייס 7 ,  סם קלנסי 5 ,  ארז כץ 5 ,  קוקי בלצ'ר 3 ,  דורי אסף 2 ,  אייזק רוזנפלט 2 ,  רון סטיל 2 .
 
ברק נתניה הדהימה את מכבי תל אביב 103:114
העולה החדשה הציגה משחק ענק וניצחה את האלופה אחרי 2 הארכות .  נצחונות גם לגלבוע/גליל ,  ראשון לציון ועירוני נהריה

