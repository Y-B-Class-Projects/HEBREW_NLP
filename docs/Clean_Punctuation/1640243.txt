להכות אותם שוקי על ירך 
" נכנסים לאנדזון ":  את האליפות של הג'איינטס ראה ג'רמי שוקי מהיציע .  עכשיו ,  בסיינטס ,  הוא רוצה לסגור חשבון עם המבקרים
כשג'רמי שוקי דוהר לעבר מסירה ארוכה שנשלחת אליו משל היה רסיבר מהשורה ,  כשבעקבותיו דולק שומר נמוך ובדרך כלל גם חלש ממנו ,  שנושא עיניו לשמיים לבדוק אם הכדור כבר הגיע ,  לאוהדי הקבוצה היריבה לא נותר אלא לפצוח בתפילה קולקטיבית .  בהתחשב בעובדה שהשחקן נמצא כיום בצד של הקדושים ,  לא בטוח שיש בכך תועלת .  הסופרבול הקרוב יהווה עבור הטייט אנד סגירת מעגל והזדמנות מושלמת לסגור חשבון עם הרבה מאד אנשים ,  ושוקי אוהב לסגור חשבונות כמו בסרט החביב עליו  " הסנדק ".  אם ניתן ללמוד משהו מההסטוריה של השחקן ,  הרי שגם ביום ראשון הוא יהיה במרכז העניינים וכמו תמיד יעשה הכל בדרכו שלו .  אחרי שנים של עימותים ואי כניעה ללחצים ,  שוקי ,  שמעריץ את פינק פלויד ,  הוא לא סתם עוד לבנה בחומה .   שוקי ,  בן ה- 29 ,  גדל בעיר הקטנה אדא שבאוקלהומה ,  וכבר מגיל מאד צעיר אמר לכל מי שהיה מוכן לשמוע שהוא רוצה לשחק באוניברסיטת אוקלהומה ואחר כך לכבוש את הליגה המקצוענית ולזכות בסופרבול .  אמו ,  לוסינדה ,  גידלה אותו ואת אחיו הגדול ג'יימס לבדה אחרי שהתגרשה מאביהם שיצא לרעות בשדות זרים .  היא עשתה כמיטב יכולתה לטפח את ילדיה תוך שהיא עובדת במספר עבודות במקביל ושואבת את כוחה מאמה אוולין ,  שהפכה למשותקת בעקבות תאונת דרכים ,  שנגרמה בגלל נהיגה בשכרות בעת שלוסינדה הייתה ילדה .  למרות הקשיים ,  אוולין לא עשתה לעצמה הנחות וגידלה את בנותיה לבדה ,  תוך שהיא מציגה רוח של לוחמת אמיתית .  
קרובים למשפחה סיפרו כי גם בלבו של ג'רמי ,  שבילה שעות רבות עם סבתו ,  בוערת עד היום להבה של פייטר אמיתי .  אך הלהבה הזו גם סיבכה את שוקי בצרות ויצרה לו תדמית של נער פרוע ,  אחרי שהיה מעורב דרך קבע בפרובוקציות ועבר על חוקים מקומיים רבים .  עם זאת ,  יש חוק אחד שעליו שוקי שמר באדיקות  הוא מעולם לא נהג בשכרות .  בין קטטה לפורענות שוקי מצא גם קצת זמן לפוטבול והחל לעבוד על משחקו כרסיבר וליינבקר ,  משום שהניח שאלו העמדות בהן יהיה לו הסיכוי הגבוה ביותר להצליח .  אולם למרות האימונים שערך לעצמו ,  שוקי נשאר נער חיוור וצנום וכשמאמן תיכון אדא ,  גארי מקברום ,  פגש בו לראשונה ב-1995 הוא אמר לשחקן הצעיר שלא נראה לו שהוא ישרוד את המבחנים לקבוצה .  שוקי התעקש להיבחן ,  ולתדהמת המאמן ,  לא זו בלבד שהוא נותר לעמוד על הרגליים בתום התרגילים המפרכים ,  אלא הפך עד מהרה לאחד השחקנים המובילים בקבוצה וזכה בפרסים ואותות הצטיינות לרוב .
 גם בלימודיו שוקי עשה חיל ודרכו לאוניברסיטת אוקלהומה ,  יעד חלומותיו ,  היתה סלולה .  עתידו נראה סוגה בשושנים ,  אך כפי שהתברר לו המצב באוניברסיטה היה הרבה יותר רובים מאשר שושנים .  המאמן ג'ון בלייק פוטר אחרי שלוש שנים בשירות הסונרס ובוב סטופס ,  מחליפו ,  לא החזיק יותר מדי משוקי .  עצבני וממורמר הלך השחקן למחנה קיץ ,  המיועד בעיקר לשחקנים מקצוענים מהקולג' וה-NFL ,  שם עשה הסבה מוצלחת לעמדת הטייט אנד ,  העלה 10 קילו של שרירים ולפתע נראה כמו שחקן פוטבול .  הוא החל להצטיין באימונים ,  אליהם נוהגים להגיע מאמנים וציידי כשרונות רבים ,  ותיבת הדואר שלו התמלאה בהתאם בהצעות למלגות ממספר קולג'ים נחשבים ,  כולל אחת מאוקלהומה .  
שוקי ,  שעדיין נטר טינה למאמן המקומי ,  דחה את ההצעה שלהם ובחר ללמוד באוניברסיטת מיאמי .  ההחלטה הזו לא התקבלה בעין יפה באדא ,  כור מחצבתו ,  שם סיננו לעברו קללות ברחוב וכינו אותו  " בוגד ",  ואמו קיבלה שיחות מתושבים נזעמים ,  שלא הסתירו את דעתם על עריקתו של בנה .  במיאמי באותו זמן נבנתה לה קבוצה ברוכת כישרון ובתחילת דרכו שוקי שולב בה כטייט אנד מחליף .  אט אט נגס שוקי בעוגת הדקות עד שזכה באות הצטיינות כבר כפרשמן .  בעונת הסופומור נתן משחק הירואי נגד פלורידה סטייט במשחק ה-2,000 בתולדות ההוריקנים ממיאמי ,  כשנפצע במהלך המשחק וחזר לשתי הדקות האחרונות בהן הוביל את קבוצתו לניצחון החגיגי 24:27 .  הניצחון העניק לקבוצה הרבה ביטחון לקראת המשך הדרך והם סיימו את אותה עונה במאזן 1:11 ,  אך לא זכו להתמודד על האליפות והסתפקו בשוגר בול .  ב-2001 היה שוקי מהגורמים החשובים בזכייה באליפות ,  כשהוביל את קבוצתו עם 45 תפיסות ל- 604 יארד ושמונה טאצ'דאונים ,  והיה שותף פעיל לניצחון ברוז בול נגד נברסקה 14:37 כשתפס חמש מסירות ל-85 יארדים וטאצ'דאון .  
בעקבות עונת הג'וניור הנפלאה הזו החליט שוקי לוותר על שנת הסניור לצאת לדראפט של 2002 .  במבחנים נוצר מעין קונצנזוס סביב יכולתו וכל הקבוצות בהן נבחן התרשמו מנתוניו הגופניים - 193 ס"מ על 114 ק"ג - מן הידיים הטובות ,  האינסטינקטים וחכמת המשחק ,  הזריזות והקשיחות ,  החסימות היעילות ולא פחות מזה מן התכונה שהפכה לסימן ההיכר המקצועי שלו ,  החיפוש המתמיד אחר המהלך הגדול ,  תכונה לא אופיינית בדרך כלל לשחקנים בעמדת הטייט אנד ,  שמסתפקים לרוב במהלך קצר ובטוח יותר .  בסופו של דבר ,  שוקי נבחר במקום ה-14 בסיבוב הראשון על ידי הג'איינטס והשתלב מהר מן המצופה .  הטייט אנד תפס 11 מסירות ל-111 יארד כבר במשחקו השלישי נגד וושינגטון ,  הישג שלישי בטיבו בתולדות המועדון ,  וזה היה רק סימן לבאות .  בעקבות יכולת פנטסטית לאורך כל העונה ,  שוקי היה לזוכה הראשון בתואר  " דיאט פפסי ",  רוקי השנה המוענק לפי בחירת הקהל ,  והפסיד את התואר של ה-NFL רק לקלינטון פורטיס ,  ששיחק איתו במיאמי .  באותה שנה גם נבחר לראשונה לאול פרו ולפרו בול ,  אליו הגיע ארבע פעמים  ( 2002 ,  2003 ,  2005 ,  2006 )  .  
ב- 2004 הגיע לקבוצה איליי מאנינג ,  שזוהה באותה תקופה בעיקר כ"אח של ",  ומערכת היחסים שלו עם שוקי הייתה מורכבת .  מצד אחד שוקי ,  שנחשב לשחקן אהוד בדרך כלל בחדרי ההלבשה ,  היה למוטיבטור המוביל של איליי ,  שהתחבר ברצון לסגנונו הצבעוני ,  הישיר והקולני של הברנש גדול המימדים .  אך מצד שני ,  על היחסים בין הקוורטרבק הצעיר לחונך שלו העיבה התנהגותו של שוקי במהלך המשחקים ,  כשנהג לנופף בידיו ברוגזה ולגעור ב"מיני מאנינג "  בכל פעם שהאחרון טעה ,  או חלילה לא זרק את הכדור לכיוונו ,  התנהגות שהשפיעה לרעה גם על ביצועיו במגרש .  לאחר שנה של לימוד הדדי מצאו השניים דרך לשתף פעולה וב-2005 שוקי חזר לממוצעים הרגילים שלו ושב לככב .  בתום העונה ההנהלה החליטה ששוקי יישאר בקבוצה בכל מחיר וחתמה עמו על חוזה לפיו יקבל 26.38 מיליון דולרים מובטחים עד 2011 ,  ובכך הפכה אותו לטייט אנד היקר בליגה .
 כשבאמתחתו קצת כסף לביזבוזים ,  הלך שוקי למקעקע שצייר על גופו במשך 21 שעות שנפרשו על פני שלושה ימים ממיטב הסמלים האמריקאים ,  כגון דגל הפסים והכוכבים והנשר המפורסם .  הקעקוע ,  שהפך ברבות הימים לסימן ההיכר החיצוני שלו ,  זכה לתגובות חיוביות רבות מהאוהדים האמריקאים שהתלהבו מהפטריוטיזם שהפגין .  אולם אהדתו של הקהל כלפיו התערערה מעט אחרי שהשחקן שחרר את חרצובות לשונו מול המיקרופונים וחזר להסתבך בפרובוקציות ,  כפי שעשה בילדותו .  באחד הריאיונות הוא כינה את מאמן דאלאס דאז ,  ביל פרסלס ,  אחת מאגדות הפוטבול של ארצות הברית , " הומו "  וקומם עליו מיליונים מאוהדי הקבוצה ואת כל הקהילה הגאה .  שוקי ראה כי טוב והחל להרגיז גם את קבוצתו שלו ,  כשלאחר ההפסד במחזור השלישי לסיאטל ב-2006 אמר לאחד המראיינים : " נתפסנו לא מוכנים ונתפסנו לא מאומנים ,  תכתוב את זה ".  למזלו ,  הוא הציג באותה שנה יכולת שיא עם שבעה טאצ'דאונים ב-66 תפיסות ל-623 יארדים ובכך ניצל ממאמנו ,  טים קאפלין ,  שהכריח את עצמו לא להנחית לשחקן נבוט על הראש .  
שנה לאחר מכן ,  ב- 2007 ,  שוקי המשיך ביכולת שאפיינה אותו בתוך ומחוץ למגרש ,  ובאחד הראיונות אף הצהיר כי הוא הטייט אנד הטוב בליגה .  אולם אז הגיעה התפנית .  במהלך המחזור ה- 15 במשחק מול וושינגטון נפצע שוקי וגמר את העונה .  במקומו עלה הרוקי קווין בוס ומילא את מקומו בהצלחה .  בינתיים,הג'איינטס החלו לקצור ניצחונות בפלייאוף עד להעפלה המפתיעה לסופרבול ,  ואז צצו הבעיות .  הנהלת הקבוצה סירבה לתת לשוקי לעודד את יתר חבריו מהספסל ,  בטענה שהקביים שהלך עמם לא יאפשרו לו לזוז במהירות במקרה שאחד השחקנים במגרש יידחף החוצה ,  והוא נאלץ לצפות בקבוצה מנצחת וברוקי מגשים את חלום ילדותו ,  כשהוא ישוב בתא VIP מרוחק מן המגרש .  
לאור היכולת של בוס והענקים לקראת סיום העונה ,  החלו מספר פרשנים ,  אליהם הצטרפו מאוחר יותר אנשים מהצוות המקצועי של המועדון ,  לתהות בקול האם הג'איינטס בכלל זקוקים לכוכב בעל החוזה השמנמן .  שוקי ,  בתגובה ,  החליט להכריז מלחמה נגד המועדון והחל להחרים את מסיבות האליפות של הקבוצה ,  כמו גם את הנסיעה המסורתית לבית הלבן .  בג'איינטס הניחו כי ההתנהלות הזו היא בגדר  " עידנא דריתחא "  וקיוו שהזמן יעשה את שלו ,  אולם התבדו .  כשהקבוצה ערכה מחנה אימונים ביוני ,  הוא נשאר בחדר ההלבשה בנסיון להתיש את קאפלין וכדי לוודא שהמסר עבר ,  הוא גם צעק ליתר ביטחון על הג'נרל מנג'ר ג'רי ריס .  
אחרי קשיים במציאת קבוצה חדשה לשוקי והחוזה הגדול ,  הג'איינטס התפשרו לבסוף על הבחירה השנייה והחמישית בדראפט 2009  ( בו בחרו את קלינט סינטים ורט בומר בהתאמה )  ובתמורה קנו לשוקי כרטיס לניו אורלינס .  ברגע שעבר השחקן לסגל של הסיינטס הוא היה כל כך מאושר ,  שדאג לפזר בכל כלי התקשורת הצהרות על תקווה ,  אהבה ויציאה לדרך חדשה .  אך למרות פרץ האופטימיות ,  עונתו הראשונה בסיינטס הסתיימה עם שיאי קריירה שליליים של 483 יארד וללא ביקורים באנדזון .  מלא בתסכול ,  שוקי ידע מה יוציא אותו מהבוץ  תגרה ,  כמובן .  במשחק אימון לקראת העונה הנוכחית המטיר אגרופיו על דימרקו רייאן מיוסטון טקסנס והשנה כבר הראה שיפור עם 614 יארדים וארבעה ביקורים באנדזון .  קרדיט על השיפור ביכולתו יש לתת גם לגורו ההתקפי שון פייטון ,  אשר שימש כמתאם ההתקפי בג'איינטס בשנותיו הגדולות של שוקי ולפיכך יודע כיצד למקסם את יכולותיו .  בדרך כלל יקבל הטייט אנד שלו את הכדור במסירה קצרה ואז יפתח מבערים ,  תוך שימוש בשינויי כיוון קטלניים וב"סטיף ארם "  המפורסם שלו ,  שליחת ידו לכיוון המגן על מנת להרחיקו ממנו .  אולם פייטון ,  שכמו השחקן שלו תמיד מחפש את המהלך הגדול ,  אוהב מדי פעם להתחכם ולשלוח את שוקי דווקא לתפיסות ארוכות ,  תוך ניצול העובדה שבאחד על אחד אין כמעט שומרים שמסוגלים להתמודד איתו- הוא מהיר וזריז יותר מהליינבקרים וגבוה וחזק יותר מהחבר'ה בקו האחורי .  
חוץ מיכולות התפיסה שלו ,  שוקי גם מסוגל לנפק חסימות עבור משחק הריצה ולפעמים הוא עולה רק כדי להרתיע את ההגנה ,  לגרום לה ללכת אחורה ואז רץ לפתוח נתיבים לאחרים .  תוסיפו לזה את הלהבה הבוערת בו והרצון העז להגשים את חלום הילדות ותגלו איזה כאב ראש מחכה למתאם ההגנה של הקולטס לקראת יום ראשון .  

להכות אותם שוקי על ירך 
" נכנסים לאנדזון ":  את האליפות של הג'איינטס ראה ג'רמי שוקי מהיציע .  עכשיו ,  בסיינטס ,  הוא רוצה לסגור חשבון עם המבקרים

