לאפורטה : " הקבוצה מרגשת את כולנו "
 נשיא ברצלונה התלהב מהניצחון 61:80 על ריאל מדריד בגמר הגביע .  פיאנג'יאיני על הזכייה של סיינה : " השחקנים שלי רעבים "
 ברצלונה וריאל מדריד בכדורסל ממשיכות לחקות את מקבילותיהן מהכדורגל .  בריאל מחליפים כמעט מדי שנה את כל הסגל ,  בזמן שבבארסה עושים שינויים קוסמטיים בלבד וזוללים את כל התארים .  אתמול  ( ראשון )  השלימו הבלאוגראנה זכייה בתואר שני העונה כשזכו בגביע המלך אחרי 61:80 על היריבה השנואה של אטורה מסינה והוסיפו אותו לסופר קאפ בו זכו בתחילת העונה כשהם מנצחים ,  איך לא ,  את ריאל מדריד .  
נשיא ברצלונה ז'ואן לאפורטה התרגש מהגביע . " זה כבוד עצום ,  הקבוצה הזו מרגשת את כולנו .  צפינו במשחק נפלא בין שתי קבוצות שנמצאות בכושר מצוין ",  אמר לפורטה .  פראן ואסקז ,  שקלע 14 נקודות וזכה בתואר ה-MVP של הגמר ,  הצטנע בסיום . " היו בטורניר הגביע שחקנים שהצטיינו יותר ממני ,  כמו סרחיו יול ופרננדו סן אמטריו ,  אבל הקבוצה שלנו ראויה לזכייה הזו ",  אמר הסנטר . " יש בברצלונה שחקנים מצוינים ,  שגם ראויים ובלעדיהם לא היינו זוכים בגביע ".  
בצד המפסיד ,  ניסה המאמן אטורה מסינה לנתח את ההפסד הכואב . " שילמנו מחיר יקר על חמש הדקות האחרונות של הרבע השני ופתיחת הרבע השלישי כשלא הצלחנו לשלוט במשחק ,  להגן כמו שצריך ולתת פייט בריבאונד ",  אמר האיטלקי . " זה הפסד מאוד כואב ,  במיוחד אחרי הניצחון המרשים על קאחה לבורל ויטוריה בחצי הגמר ".  מסינה ,  כהרגלו ,  לא שכח גם להיות ג'נטלמן . " אני מברך את ברצלונה שנתנה משחק מצוין בכל האספקטים של הכדורסל .  היום ,  בארסה קבוצה פשוט יותר טובה מאיתנו .  המספרים מוכיחים את זה ".  
גם פליפה רייס נשמע מאוכזב . " חבל שהתמונה שנשארת מהמשחק הזה היא של קבוצה שמשחקת בלי תשוקה ולב ,  אבל אנחנו חייבים לשכוח מן ההפסד הזה לפני משחק היורוליג השבוע ".  הפורוורד הספרדי הודה : " הפסדנו לקבוצה מצוינת .  אנחנו חייבים להודות שברצלונה עדיפה עלינו ,  גם הגנתית וגם התקפית .  כדי להתמודד איתם ,  אנחנו צריכים לעבוד קשה ולקבל את כל הפצועים בחזרה ". 
באיטליה ,  זכתה סיינה בגביע אחרי 75:83 על וירטוס בולוניה .  מאמן סיינה סימונה פיאניג'אני חגג את הזכייה . " אני מאושר ,  אבל מעדיף להישאר מחוץ לאור הזרקורים כדי שהשחקנים יקבלו את הקרדיט על כך שהם כל כך רצו את הגביע ",  אמר בסיום .  פיאניג'אני הוסיף : " כל המשחק נשארנו בשליטה ,  עשינו כמה טעויות אבל הניצחון שלנו לא עמד בספק לרגע .  לא היה קל לזכות בגביע ,  אבל הקבוצה שלי מאוד רעבה וזה תענוג לראות את הוקינס עם עיניים בורקות אחרי זכייה ראשונה בגביע ". 

לאפורטה : " הקבוצה מרגשת את כולנו "
 נשיא ברצלונה התלהב מהניצחון 61:80 על ריאל מדריד בגמר הגביע .  פיאנג'יאיני על הזכייה של סיינה : " השחקנים שלי רעבים "
 
