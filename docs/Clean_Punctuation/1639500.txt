ברקת התקפל :  עיריית י-ם תאטום בית יהונתן
ראש העיר ירושלים הודיע לפרקליט המדינה כי יממש את צו האיטום שהוצא לבית בשכונת סילוואן בעיר .  בשבוע שעבר נזף לדור בברקת ,  על רקע סירובו לאכוף את צו בית המשפט
עיריית ירושלים תאטום את בית יהונתן ותהרוס למעלה מ-200 מבנים בלתי חוקיים .  כך הודיע היום  ( רביעי )  ראש עיריית ירושלים ,  ניר ברקת .  במכתב שהעביר לפרקליט המדינה משה לדור ,  הבהיר ברקת כי בכוונת העירייה לממש את כל צווי האיטום וההריסה בשכונות סילואן וגן המלך ,  בהתאם להנחיית פרקליטות המדינה .  זאת למרות ההשלכות החמורות אשר עלולות להתעורר מיישומה .  
במכתב ציין ברקת ,  כי הוא נאלץ לפעול למימוש צווי ההריסה ,  בניגוד לעמדתו ולהחלטות מועצת העיר ירושלים ,  וכן בניגוד לתוכנית העירונית המתגבשת להסדרת נושא עבירות הבנייה .  
ברקת אף מתח במכתבו ביקורת נוקבת על הכשל הניהולי בעבודות היועץ המשפטי לעירייה ועל היעדר קריטריונים אחידים לניהול התהליך של מימוש צווי ההריסה .  גורמי הביטחון עמם התייעץ ראש העיר ,  הביעו את עמדתם כי לכלל הפעולות המבוצעות באזור ,  לרבות תכנון מחודש ואכיפה ,  השלכות ביטחוניות ורגישות פוליטית וציבורית המחייבת תשומת לב מירבית .
 בשבוע שעבר שיגר פרקליט המדינה משה לדור מכתב חריג בחריפותו ללשכתו של ראש עיריית ירושלים ,  ניר ברקת  זאת על רקע אי אכיפה של מספר צווי בית משפט שהוצאו ,  לרבות 4 צווי בית משפט עליון ,  המורים על איטום בניין בן 7 קומות בשכונת סילואן ,  שקיבל את הכינוי  " בית יהונתן ",  ונבנה באופן בלתי חוקי באזור בו מאפשרת תכנית המתאר העירונית בנייה לגובה שתי קומות בלבד .
" הצטערתי לקבל את מכתבך ולשמוע כי אפילו במועד זה טרם דאגה העיר ירושלים שצווי בתי המשפט בכל הערכאות ,  לרבות ארבע פעמים בביהמ"ש העליון  יכובדו ויבוצעו בפרשה זו ",  כתב לדור לראש העיר .  במכתבו טען לדור כי הבניין  " נבנה מראשיתו ועד השלמתו תוך צפצוף מהדהד על הוראות חוקי התכנון והבנייה ".  עוד נטען כי  " ההשלמה עם אי כיבודו על ידי הנאשמים והימנעות מביצועו על ידי הוועדה  ובמיוחד בנסיבות המקרה הנדון  מבטאת מחדל בוטה בחריפותו בתחום זה ". 
חברי כנסת מהימין הגיבו בזעם על ההחלטה לאטום את  " בית יהונתן ".  ח"כ אריה אלדד  ( האיחוד הלאומי )  אמר כי  " הדיבוק שאחז את הפרקליטות להרוס בתי יהודים ואכיפה סלקטיבית נגד יהודים בלבד גורמים להם לחשוב שכל העולם מתנהג כמותם .  אם יבואו לאטום את 'בית יהונתן' ,  ויהרסו 200 בתי ערבים ,  יש לקוות כי כל הערבים חסרי קורת הגג יבואו לגור אצל פרקליט המדינה משה לדור בבית ". 
ח"כ ציפי חוטובלי  ( ליכוד )  אמרה כי היא  " קוראת לניר ברקת לא להיכנע לשלטון הפקידים ולהמשיך לממש את הצביון ההיסטורי של ירושלים .  זו התערבות פוליטית בבנייה של בית יהודי בודד במרחב של בנייה ערבית בלתי חוקית ובלתי מרוסנת ,  התערבות המוכיחה כי יש מי שאינו מעוניין שיהודים יחיו במזרח ירושלים ". 
גם בשמאל הגיבו בזעם על ההחלטה .  מזכ"ל  " שלום עכשיו "  יריב אופנהיימר אמר כי  " ראש עיריית ירושלים הפך למשתף פעולה של ארגוני הימין הקיצוניים ביותר בישראל לאחר שהתחמק ממילוי צו בית משפט .  ברקת מבקש להעניש אלפי פלסטינים בתמורה לאטימת בית מתנחלים אחד במזרח ירושלים ". 

ברקת התקפל :  עיריית י-ם תאטום בית יהונתן
ראש העיר ירושלים הודיע לפרקליט המדינה כי יממש את צו האיטום שהוצא לבית בשכונת סילוואן בעיר .  בשבוע שעבר נזף לדור בברקת ,  על רקע סירובו לאכוף את צו בית המשפט

