ואיך זה בדיוק קשור לספורט ? 
בניסיון ללבות תאוריות קונספירציה רומנטיות ,  נראה שכולם שכחו שלחשדות נגד זריף ובכר אין קשר לפרשת פנאן .  דוד רוזנטל בתשאול
כשירון זריף עמד זקוף מול המצלמות ודיבר בפתיחות על כך שהחקירה שאליה זומן לא נגעה לפרשת המעטפות של מוני פנאן ,  שתי מחשבות עברו בראש .  האחת  שפת הגוף של זריף משדרת ביטחון כמותו לא יצא לנו לראות מנאשמים אחרים .  מכאן נגזרת גם המחשבה השנייה  עם ההופעה הפומבית שלו לעומת ההסתגרות של עמיתו ,  רק מתחזקת ההשערה שזריף לא אשם וסמי בכר כן .  בכר השקיע ערימה של כספים אצל מוני פנאן .  הנה ,  עובדה ,  אצל זריף לא מצאו כלום וניקו מאשמה במעורבות בפרשה אחרי עשר דקות של דיון .  ובכר ?  הוא עדיין מסובך עד הראש ושום סימן של חפות לא נראה באופק .  אמה מה ?  לא עברו שעתיים ,  והפרקליטות הודיעה שגם לבכר אין קשר לפרשה .  
הנה התמונה כפי שאני ,  לפחות ,  הבנתי אותה :  לאחר ההתאבדות של פנאן רצו הרבה שמועות .  חוקרי רשות המסים ,  שהודו בעבר שאין להם קצה של חוט וכלל לא עסקו בתיק כשפנאן עוד היה בחיים ,  היו קשובים לבורסת השמות ,  אולי איזשהו דג יעלה בחכה .  הם רצו אחרי השמות המרכזיים  פיני גרשון ,  שמעון מזרחי ,  משרדי מכבי תל אביב כדורסל ,  צביקה שרף ,  עודד קטש ועוד .  אחר כך גם השופטים ,  שוב פיני גרשון ,  הכל בהתאם למידע הלא מבוסס שקיבלו מהתקשורת .  לרוב האנשים שנחקרו היה מה להסתיר .  הם שיחקו בחו"ל ,  הם אימנו בחו"ל ,  הם שפטו בחו"ל ,  הם קיבלו צ'ופרים וכסף מתחת לשולחן ,  הם עשו איזושהי קומבינה בשלב זה או אחר של חייהם .  ככה זה עם מסים :  מתחת לכל אבן שתהפוך כמעט תגלה ניסיון לא לשלם אותם .  
הביאו אנשים לחקירה על פרשה גדולה ועל הדרך קיבלו הודאה על הלבנת חלטורות .  לו יילכו חוקרי המס לשוק הזה או לקניון ההוא ,  הם ימצאו עוד כמה מעלימים ,  אבל למי יש כוח בשביל הפיונים נטולי האפיל האלה .  ועל הדרך ,  יש איזה מאמן כדורגל שהחביא כמה בקבוקי וויסקי כדי להרגיש ז'ונגלר מול המוכסים ,  משהו שאף אחד מאיתנו הרי לא עשה מעולם .  למען התקינות הציבורית ,  יש להדגיש כי כל אלה הן אכן עבירות שגוררות עימן קלון וראויות לעונש ,  יש איתן רק בעיה אחת :  הן ממש לא קשורות לספורט ,  ובגלל זה ההקבלה שעשה היום יוסי שריד לוועדת עציוני ,  אותה יזם ובאמצעותה מיגר שחיתויות בכדורגל בתחילת שנות ה-70 ,  אינה רלוונטית .  בטוחני גם שאם לימור לבנת תסתכל מימינה ומשמאלה ,  היא תמצא בין מושבי הכנסת אנשים שסרחו פי כמה ,  ולכן צריך להתייחס להצהרותיה בערבון מוגבל .
 מבחינת רבים ,  די חבל שהקשר בין עבירות המס לספורט כל כך רופף .  כי עד כמה שזה נשמע כמו אוקסימורון ,  פרשת פנאן טומנת בחובה הרבה רומנטיקה .  תמיד מדברים פה על הכדורסל העלוב והרמה הירודה ,  והנה הגיע משהו שנשמע נוצץ בהרבה ,  חומר לסרט משובח מבית היוצר של סקורסזה .  תעשייה מסועפת שיצרה אפקט כאוס מוחלט ,  הכסף שעבר מהיד של מוני לסמי היה בעצם הסכם שבשתיקה לפסיקת העבירה החמישית למאיר טפירו .  ב-2008 לא עברה המעטפה בזמן ,  ובגלל זה אישרו את הסל של מאליק דיקסון .  מאפיה שלמה חולשת על הכדורסל שלנו ,  מכריעה משחקים בהתאם לתשואה שהתקבלה נכון לאותו יום ,  קובעת האם שמוליק ברנר יקלע או יחטיא את זריקות העונשין שלו .  חשבנו על פרשת דונהי ,  קיבלנו שעמומון שנלעס כמו מסטיק שאיבד את הטעם .  אפילו בזה אנחנו לא יודעים לחקות את האמריקאים .  
מכיוון שיש לא מעט עדויות של שחקנים ואנשי מקצוע לכך שתופעת המעטפות של פנאן אכן הייתה קיימת במשך שנים ,  אין ספק שצריך לחקור את הנושא הזה .  השאלה היא באיזה כיוון ,  כי לא נראה שהפלת התיק על הדמויות הקלישאתיות שהובאו עד כה למשרדי מס הכנסה עוזרת ללבות את האש בכיוון הנכון .  האופציה הראשונה היא להמשיך להצביע ולצעוק  " אשמים "  לכיוון האנשים שהקשר שלהם לפרשה לא הוכח וכל חשד נגדם הופרך במהרה - לטעון בעקשנות שבכר הוא מושחת ,  שזריף הוא רמאי ושמכבי קנתה מהם ומכל חבריהם תארי אליפות בכסף .  האפשרות השנייה היא להסתכל על העובדות היבשות :  בכר ,  זריף וכנראה עוד מספר אנשים בענף הכדורסל ניסו ,  על פי החשד ,  לעגל פינות בעסקיהם האישיים ,  ועשו את מה שכמעט מגזר שלם היה עושה או מוכן לעשות :  להצהיר על פחות כדי לשמור בכיס יותר .  זו האופציה ההגיונית ,  אבל היא בעייתית משהו .  אחרי הכל ,  היא הרי משמשת כקברן הרשמי של הקונספירציה נגד הכדורסל הישראלי .
 
ואיך זה בדיוק קשור לספורט ? 
בניסיון ללבות תאוריות קונספירציה רומנטיות ,  נראה שכולם שכחו שלחשדות נגד זריף ובכר אין קשר לפרשת פנאן .  דוד רוזנטל בתשאול

