חבר - אתה מפספס
טור ביקורת חדש הוביל את אבי אפרתי למסעדת אמיצ'י ,  שהבין כבר אחרי המנה הראשונה למה השף ערן שרויטמן כבר לא שם
ערן שרויטמן הוא ללא ספק אחד מהשפים המרשימים ביותר שצמחו אי פעם בישראל .  השילוב המתקיים אצלו בין שליטה מוחלטת בטכניקות בישול עילי ,  ליצירתיות רבת תנופה ,  הופכת אותו ,  לטעמי ,  ליחיד מסוגו כאן .  כששרויטמן מבשל צרפתי-יצירתי-גבוה ,  אי אפשר לעמוד בפני האוכל שלו .  בעיני  ואני משוכנע בקביעה הזאת לגמרי ,  ואף שברור שהיא עומדת לעורר עליה לא מעט חולקים - הפאזה של שרויטמן במסעדת תמוז בשעתה ,  הייתה הרגע היחידי בתולדות הקולינריה הישראלית שבו מסעדה מקומית סיפקה אוכל ברמה של שני כוכבי מישלן .  למרות שקמו לנו כמה וכמה שפים נפלאים ,  מאהרוני וכהן ועד ניצן ורושפלד ,  ויש עוד כמה ,  אף אחד מהם לא העמיד מטבח שהתקיימה בו התנופה שהייתה בתמוז בשעתה .
 אבל כמו שקורה לפעמים בחיים ,  המציאות נוטה לייצר מידה מסויימת של מורכבות .  בתמוז שרויטמן הרשים ,  אבל בשלוש הקדנציות שגלגל אחר כך קיבלנו ממנו ככה וככה .  פרימוס ,  ביסטרו עממי וזול בו בישל אוכל צרפתי פשוט ,  בתקופת המיתון של 2002-3 ,  לא שכנע .  המקום הבא בו עבד ,  אורקה ,  היה מהאהובים .  שרויטמן העביר בו איכויות של מסעדת שף מתוחכמת ,  עם נגיעות עיליות ,  ובלי גינונים .  בשנה שעברה ,  כשאורקה נסגרה ,  החל שרויטמן לבשל בארמדילו-פינצ'וס ,  בר שנפתח במקומה .  זאת הייתה אחת האכזבות היותר גדולות של 2009 .  בפינצ'וס הלכו על ליין קולינרי פשוט יותר ,  של טאפאס בר ;  נראה היה שהוונדר-קינד ,  המנפק מהשרוול אוכל מתוחכם מסעיר ,  הולך לאיבוד כשמדובר בבישול שאינו גבוה .
 הידיעה ששרויטמן בחר לבשל במסעדה איטלקית חדשה הפתיעה .  למרות הגיוון המסוים במפעלותיו עד כה ,  אוכל מארץ המגף לא היה חלק מהרזומה שלו .  פרט לכך ,  השאלה איזה סוג של בישול יעמוד על הפרק ואיך יעמוד בו השף ,  על רקע התיזה המתגבשת אודותיו מהפסקאות שמעל ,  ריתקה .  הרי אוכל איטלקי ,  גם כשהוא גבוה ,  שונה מאוכל צרפתי גבוה .  גם כשחלק מחומרי הגלם זהים ,  מדובר בסוג שונה של תחביר קולינרי .  תחשבו על סטפן ואלפרדו מ"קרב סכינים ".  הראשון וירטואוז-רב מאג ואשף הטכניקות ;  השני שולט היטב בכל הרזים ,  אבל בסופו של דבר מכין את האוכל ברגש ,  לוקח ללב .  זו ,  אולי ,  בהכללה גסה כמובן ,  גם תמצית ההבדל בין המטבח הצרפתי לאיטלקי .  שרויטמן ,  בעיני ,  הוא יותר סטפן מאלפרדו .
 מלא סקרנות וציפייה הגעתי ,  לאמיצ'י .  התאכזבתי ,  כפי שיפורט בהמשך .  ולפני שניגע באוכל ,  כמה מילים על החלל ,  המוצלח מאד לטעמי .  סיגל ברנוביץ' וגלי אמית עיצבו בהצלחה מקום שמחבר תחושת חום ,  בקווים מודרניים מתוחכמים .  התפעלתי עמוקות מקיר היינות העצום והיפהפה ,  שכל כיסאות הבר הארוך מופנים אליו וכל שצריך היה עכשיו ,  על רקע התפאורה הראויה ,  זה אוכל טוב .
 לא שאכלנו רע ,  אבל זה לא היה מספיק טוב .  בהתחשב בציפיות מהשף ,  מדובר באכזבה גורפת .  קודם כל ,  לטעמי ,  אמיצ'י ,  נכון לכרגע ,  איננה בדיוק מסעדת שף .  יותר משמרגישים את חותמו המקצועי של מי שבנה את התפריט בה ,  מרגישים ניסיון לרצות קהל רחב יחסית ,  ללא קווי מתאר ברורים של שף עם אמירה ,  ובוודאי ללא ברק .  שנית ,  הביצוע חשף יותר מידי ככה וככה .
 פיצה פירות ים  ( 40 שקלים )  הייתה פיצה פירות ים .  ללא הפתעות ,  ללא ערך מוסף מנוכחות הסי-פוד וגם ללא איכות שמעבר ל"בסדר ".  טרפנו אותה ,  כי הגענו רעבים ,  אבל אפשר היה טוב מזה .  ארנצ'יני  ( 46 שקלים )  עוד קלאסיקה איטלקית ,  חשפה גמגום בביצוע .  הכדורים טוגנו ללא רבב אמנם ,  אבל מלית האורז הייתה קמחית משהו ומצער מזה :  תפלה .  אפילו נגיעת הכמהין בתוכה לא שיפרה אותה .  נכון ,  קרם הפרמזן ,  שתפקד כרוטב ,  הצטיין ,  אבל זה לא שינה את התמונה .  
המשכנו :  פפרדלה זנב שור  ( 84 שקלים )  ופוזילי עם מוסר ים על הגריל  ( 92 שקלים )  .  בצק הפפרדלה היה משובח בכל קנה מידה .  תבשיל זנב השור ,  על בסיס ציר בקר מצומצם ,  היה ,  בדומה לפיצה ,  בסדר ,  לא יותר .  אפשר היה להמנע מסף הקרמול ,  שנתן שם מעט מתיקות יתר .  אפשר היה גם לתת טיפ טיפונת יותר בשר .  זו לא הייתה מנה רעה ,  אך גם לא כזו שהעידה על מצוינות .  הדג על פוזילי שכנע עוד פחות .  המוסר נצרב טיפה יותר מדי ,  ובמקום עסיס ממגע עם הגריל ,  הייתה בו מידה של חריכת יתר .  מרוב נחישות להגיש פסטה אל דנטה ,  הפוזילי סבל מתת בישול קל .  רוטב עשבי תיבול עם קונפי עגבניות שרי לא באמת החזיק את הפסטה .  אופס ,  עכשיו כבר היה ברור :  אולי לא רע ,  אבל זה לא זה .  הלו ,  זה שרויטמן ? 
על הקינוחים חתום השף-קונדיטור שי דובלרו .  טירמיסו  ( 40 שקלים )  מעשה ידיו ,  בגרסה יותר אוורירית ,  אלכוהולית ואינטליגנטית מעוגת השכבות המשמימה השגורה כאן ,  הייתה המנה המוצלחת בארוחה .  במנת הגלידה  ( 38 שקלים )  לעומת זאת ,  רק כדור הפיסטוק היה בסטנדרט איטלקי טוב באמת .
 אז אמיצ'י  חברי ,  בעברית  היא מסעדה שאוכלים בה בינוני עד סביר בכ-340 שקלים לזוג ,  לפני יין .  נעים ,  חמים ואלגנטי שם ;  אבל מערן שרויטמן ,  מבכירי השפים שלנו ,  אפשר ,  וצריך ,  לצפות להרבה יותר .  
אמיצ'י - רחוב מונטיפיורי 31 ,  תל אביב .  5666188 03 .
 
חבר - אתה מפספס
טור ביקורת חדש הוביל את אבי אפרתי למסעדת אמיצ'י ,  שהבין כבר אחרי המנה הראשונה למה השף ערן שרויטמן כבר לא שם

