איטליה :  רומא ניצחה 0:2 את לאציו
הג'אלורוסי זכו בדרבי של הבירה הודות לשני פנדלים ויצרו צמרת צפופה .  מילאן ניצחה 2:3 בבארי ,  יובנטוס גברה 1:3 על צ'זנה
הבשורה של הליגה האיטלקית במחזור העשירי - הרמה אולי לא בשמים ,  אבל הצמרת צמודה מתמיד .  הדרבי של רומא אכן היה של רומא ,  שניצחה היום  ( ראשון )  0:2 את המוליכה לאציו עם שני פנדלים מוצלחים וצמצמה פערים .  מילאן עלתה למקום השני ועקפה את אינטר  ( 1:1 בשבת מול ברשיה )  שבוע לפני הדרבי המילאנזי בזכות 2:3 בבארי .  יובנטוס במקום הרביעי אחרי 1:3 על צ'זנה ונאפולי חמישית עם 0:2 על פארמה המאכזבת .  שתיהן רק ארבע נקודות מהפסגה .
 פרנצ'סקו טוטי ,  הקפטן המורחק של רומא ,  אמר כי לא יגיע לאולימפיקו וניבא ניצחון 0:1 של לאציו בדרבי מפנדל של סרג'יו פלוקארי .  גם הימורים ,  מסתבר ,  הם לא הצד החזק של 'איל קפיטאנו' שהוכיח בעבר כי הרגליים שלו חזקות מהראש .  אולי זו בכלל הייתה פסיכולוגיה הפוכה ,  אבל מה זה משנה - רומא שלו ניצחה ,  ועוד בזכות שני פנדלים .  הג'אלורוסי רשמו משחק רביעי ללא הפסד ,  התקדמו למקום השביעי ובעיקר עצרו את הדהירה של מוליכת הטבלה שניצחה את כל חמשת משחקיה הקודמים .
 המשחק התחיל בצורה לוהטת עם מאבקים פיזיים בין שחקני שתי הקבוצות ,  כנהוג במשחקי הדרבי של הבירה .  רומא הייתה מעט יותר טובה ובדקה ה-43 אף מצאה את הרשת ,  אלא שהשער של המחליף הצעיר לאנדרו גרקו נפסל בטענה לא מוצדקת לנבדל של המבשל מרקו בוריילו .  אותו בוריילו התכבד בדקה ה-52 בשער המכריע של המשחק .  בעיטה של פאביו סימפליסיו פגעה בידו של סטפן ליכשטיינר ,  השופט הצביע על הנקודה הלבנה ובוריילו בעט דרד'לה שפרננדו מוסלרה כבר חשב שעצר ,  אך התגלגלה איכשהו לרשת .
 לאציו ,  שסבלה ממשחק חלש של הרנאנס ,  הגבירה את הלחץ שלה מיד לאחר הספיגה וכמעט ספגה את השני כשכדור של סימפליסיו פגע בקורה .  בדקה ה-78 הביאנקוצ'לסטי היו זכאים לפנדל ,  אבל השופט התעלם מכך שג'ון ארנה ריסה תפס בבירור את סטפנו מאורי ברחבה .  חמש דקות לאחר מכן המחליף פסקואלה פוג'ה הפציץ את המשקוף מקרוב ולאציו נותרה מתוסכלת ,  במיוחד כשמן העבר השני שרק אמידיו מורגנטי לפנדל נוסף בשל עבירה ברחבה על ז'וליו בפטיסטה .  מירקו ווצ'יניץ' נעץ את השני מהנקודה בדקה ה-87 ורומא העלתה את מאזנה בליגה ל-44 ניצחונות בדרבי מול 33 של יריבתה העירונית ,  שחוותה הפסד ראשון מאז מחזור הפתיחה .
 הרוסונרי התאוששו מההפסד ליובנטוס בשבוע שעבר וחלפו על פני היריבה העירונית אינטר בטבלה ,  שבוע לפני הדרבי הגדול של מילאנו .  פאטו ורונאלדיניו ירדו לספסל וישבו לצד גיבור התיקו מול ריאל פיליפו אינזאגי ,  בזמן שעל המגרש היו אלה דווקא הקשרים האחוריים שסיפקו את השערים .  כבר בדקה הרביעית קלרנס סיידורף הגביה מצד שמאל ומאסימו אמברוסיני נגח תוך כדי נפילה לרשתה של בארי .  
נועלת הטבלה ניסתה להגיב ,  אך בדקה ה-31 זלאטן איברהימוביץ' מצא את מתיו פלאמיני ,  שהצטרף מאחור וכבש באלגנטיות במשחק הליגה הראשון העונה בו פתח בהרכב .  ויטאלי קוטוזוב צימק בדקה ה-65 ,  אבל פאטו סגר עניין עם שער סולו בדקה ה-72 ,  תשע דקות לאחר שעלה כמחליף .  פאולו בארטו ניצל שאננות של כריסטיאן אביאטי והקטין ל-3:2 בדקת הסיום .
 זה הלך קשה ,  אבל הגברת הזקנה השיגה ניצחון ליגה שלישי ברציפות וצימקה פערים מיריבותיה לצמרת .  יובנטוס שוב הופיעה בהרכב שחסר את כל הפצועים וכן את מילוש קראסיץ' המורחק ,  ובדקה ה-11 נקלעה לפיגור אחרי שלואיס חימנז הצ'יליאני דחק מקרוב .  20 דקות לאחר מכן גרם מקסימיליאנו פלגרינו לפנדל ,  ספג צהוב וראה את אלסנדרו דל פיירו מבקיע מהנקודה הלבנה את שערו ה-180 .  בדקה ה-41 פלגרינו הורחק בצהוב שני ויובה ניצלה זאת כדי להשלים מהפך בחלוף שתי דקות עם נגיחה של פאביו קוואליארלה .  המחליף וינצ'נזו יאקווינטה נעץ את השלישי בדקה ה-87 ,  יובה רק ארבע נקודות מהפסגה .
 גם הפרטנופי חזק בצמרת עם ניצחון בית שני העונה בסך הכל ,  אבל 18 נקודות בקופה .  פארמה המאכזבת לא ניצחה מאז מחזור הפתיחה ונותרה מתחת לקו האדום בעקבות שער ניצחון במתפרצת של האורוגוואי אדינסון קבאני .  לאחר השער התפתח משחק חלש שלא מנע מנאפולי העייפה להגדיל את היתרון עם השני של קבאני בדקה ה-86 .
 משחקים נוספים :
 פאלרמו - גנואה 0:1לפאלרמו :  מאוריסיו פינייה  ( 42 ) 
אודינזה - קליארי 1:1לאודינזה :  אנטוניו פלורו פלורס  ( 44 )  .  לקליארי :  דניאלה קונטי  ( 12 ) 
פיורנטינה - קייבו 0:1לפיורנטינה :  אלסיו צ'רצ'י  ( 80 ) 
סמפדוריה - קטאניה 0:0

איטליה :  רומא ניצחה 0:2 את לאציו
הג'אלורוסי זכו בדרבי של הבירה הודות לשני פנדלים ויצרו צמרת צפופה .  מילאן ניצחה 2:3 בבארי ,  יובנטוס גברה 1:3 על צ'זנה

