לחברות הביטוח יש שתי שורות תחתונות - איזו מהן גוברת ?  
בשלושת הרבעונים הראשונים של 2009 הובילה מגדל ביטוח ברווח הכולל ,  כלל אחריה והראל שלישית
 >  >  בתחילת 2008 ,  בדיוק לפני שהתהפכה המגמה בשווקים ,  עברו חברות הביטוח לדווח לפי תקני החשבונאות הבינלאומית .  במקרה של חברות הביטוח ,  המעבר היה דרמטי וחסך מהן הצגה של הפסדים בהיקף של מאות מיליוני שקלים בדו"ח רווח והפסד בשנת המשבר .  ואולם השינוי הפך את הדו"חות של חברות הביטוח לפחות מובנים ונגישים ,  מכיוון שפיצל בין מרכיבים שונים הנזקפים לדו"ח רווח והפסד לכאלו שלא .  ב-2008 הדבר עזר לחברות הביטוח שלא להכיר בהפסדים ,  אך ב-2009 הדבר הפחית מהרווחים של חברות הביטוח . " ב-2008 דאגה התקשורת לציין את כלל ההפסדים של חברות הביטוח ,  גם את אלו שלא נכנסו לדו"ח רווח והפסד .  אני מקווה שב-2009 תעשו את אותו הדבר ותראו את הרווחים ,  גם אם הם לא בדו"ח רווח והפסד ",  כך ציין אחד המנכ"לים של חברות הביטוח עם סיומו של רבעון מוצלח בשנה החולפת .  ואכן ,  לאחר השינויים הדרמטיים בחשבונאות חברות הביטוח ,  כדאי לנסות להבין מה נמצא בתוך דו"חות רווח והפסד של חברות הביטוח ומה מחוצה להם .  יש שני גורמים משמעותיים שהשפיעו על דו"חות רווח והפסד של חברות הביטוח ,  והחל ב-2008 כבר לא משפיעים על הרווח וההפסד ,  אלא על ההון העצמי בלבד .  הגורם הראשון הוא השינויים שהיו בשווי ההוגן של ניירות ערך זמינים למכירה של חברות הביטוח .  לדוגמה ,  חברת ביטוח מבצעת השקעה באיגרת חוב ,  שמסווגת כזמינה למכירה .  במהלך רבעון ירד שערה ב-20 אגורות .  בעבר נרשם הפסד של 20 אגורות בדו"ח רווח והפסד ,  וכעת נרשמת ירידה של 20 אגורות בקרן שמשפיעה על ההון העצמי של חברות הביטוח .  הגורם השני הוא הפרשי תרגום .  כלומר ,  הפרשים שנובעים משינויים בשער של מט"ח בהשקעות שמבוצעות בחוץ לארץ .  חברת הביטוח כלל ,  שמחזיקה בחברת הביטוח גארד האמריקאית ,  מושפעת מאוד מהפרשי תרגום ,  אך כעת הפרשים אלו נזקפים לקרן הון ולא לדו"ח רווח והפסד .  אם נבחן את תוצאות חברות הביטוח בשלושת הרבעונים הראשונים של 2009 ,  נראה שמגדל ביטוח מציגה את הרווח הכולל הגבוה ביותר - 839 מיליון שקל .  בתקופה זו הרווח הנקי של מגדל היה 542 מיליון שקל ,  כשיתרת הרווח בסך 297 מיליון שקל נזקפה לקרנות הון ולא לדו"ח רווח והפסד .  כלל מציגה רווח כולל של 771 מיליון שקל ,  לעומת רווח נקי של 300 מיליון שקל .  כלומר ,  רווח של 471 מיליון שקל לא הגיע לדו"חות רווח והפסד שלה ,  אלא נזקף לקרנות הון .  אמנם הראל נמצאת במקום השלישי עם רווח נקי גבוה משל כלל ,  370 מיליון שקל ,  אך עם רווח כולל של 617 מיליון שקל .  כיצד נכון לבדוק את הרווח של חברות הביטוח ?  לפי הרווח הכולל או לפי הרווח נקי ?  התשובה היא תלוי את מי שואלים ,  ובעיקר מתי .  ב-2008 ,  כשהחברות סבלו מהפסדים כבדים ,  בענף הביטוח הסבירו מדוע נכון לבחון רק את הרווח הנקי .  הסיבה - הפרשי התרגום והשינויים בשווי ההוגן של נכסים פיננסיים זמינים למכירה הם  " הפסדים על הנייר "  בלבד .  עם זאת ,  גם בתקופת המשבר עצמה ידעו לומר בחברות הביטוח ,  שלמעשה בניתוח נכון של החברות צריך להסתכל על הרווח הכולל .  זאת מכיוון שפעילות חברות הביטוח היא כבר מזמן לא פעילות ביטוחית קלאסית ,  אלא פעילות פיננסית המושפעת משוק ההון ,  כשגם הפסדים בגלל סיכוני מט"ח או שינויים בשווי הוגן של ניירות ערך זמינים למכירה ,  הם בסופו של דבר רווחים והפסדים מפעילות שעושה חברת הביטוח .  יש כמה סיבות מדוע נכון יותר לבחון את הרווח של חברות הביטוח לפי הרווח הכולל ולא לפי הרווח הנקי .  הסיבה הראשונה היא דרישות ההון מחברות הביטוח .  גם בבנקים ,  כמו בחברות הביטוח ,  הפסדים ורווחים משינוי בשווי הוגן של ניירות ערך זמינים למכירה נזקפים לקרן הון ולא לדו"ח רווח והפסד .  ואולם עד תחילת 2010 ,  כשנדרשו הבנקים לחשב הון לצורך עמידה בדרישות הון שקבע הפיקוח על הבנקים ,  הפסדים אלו לא הובאו בחשבון .  בחברות הביטוח המצב היה שונה - הפסדים מקרנות הון כן נחשבו לצורך חישובים לעמידה בדרישות ההון ,  וב-2008 נדרשו החברות לגייס מאות מיליוני שקלים כדי לעמוד בדרישות ההון של הפיקוח .  הסיבה השנייה היא עתוי .  מימוש או אי מימוש הרווחים וההפסדים מתיק הנכסים הפיננסיים הזמינים למכירה נובעים פעמים רבות באופן מקרי ברבעון כזה או אחר ,  שמשפיע על הרווח ונקי ותלוי גם בהחלטת החברה עצמה אם לממש או לא לממש .  על כן ,  גובה הרווח הנקי תלוי פעמים רבות בהחלטות החברה ,  בעוד הרווח הכולל תלוי בהשפעות השוק על ההשקעות שביצעה .  הסיבה השלישית היא שהמפקח על הביטוח ב-2008 החליט שחברות הביטוח יצטרכו להציג בדו"חותיהן הכספיים ,  בנוסף לרווח הנקי שהשיגו ,  את הרווח הכולל ,  שכולל גם את ההשפעות השונות שנזקפו לקרנות הון .  הסיבה הרביעית היא שנראה שגם החשבונאות הולכת לכיוון של ביטול ההפרדה בין הרווח הנקי לרווח הכולל בחברות ביטוח .  תקן החשבונאות חדש  ( 9 ifrs )  שיאומץ בשנים הקרובות צפוי להוביל לכך שחברות הביטוח יבטלו את קרנות ההון ,  ויציגו את כל המרכיבים דרך הרווח וההפסד .
 
לחברות הביטוח יש שתי שורות תחתונות - איזו מהן גוברת ?  
בשלושת הרבעונים הראשונים של 2009 הובילה מגדל ביטוח ברווח הכולל ,  כלל אחריה והראל שלישית

