הכשל החשבונאי של הבונוסים
הוויתור של חיים כצמן על בונוס של 47 מיליון שקל הזכיר כי המציאות החדשה של ה-IFRS מעמידה בסימן שאלה את הבונוסים למנהלים ,  הנגזרים מהרווח החשבונאי .  מנגנוני הבונוס צריכים להיות מתוקנים באמצעות נטרול עיוותים חשבונאיים
 >  >  דו"ח רווח והפסד בעידן החשבונאי החדש כולל רווחים רעיוניים למכביר ,  ולא רק אלה הנובעים ממדידת נדל"ן להשקעה בשווי הוגן .  הדוגמאות הבולטות הן הרווחים הרעיוניים העצומים שנרשמו בשנתיים האחרונות בגין  " מוניטין שליליים "  ואלו שנרשמו לאחרונה כתוצאה מתפישת המימוש הרעיוני .  מציאות חדשה זו מעמידה בסימן שאלה גדול את הבונוסים למנהלים שנגזרים מהרווח החשבונאי ללא קשר למהותו .  לצורך ההמחשה ,  נניח שלחברת נדל"ן שמשלמת למנכ"ל בונוס כשיעור מהרווח יש נכס אחד שערכו עלה בשנה הראשונה אך ירד בחזרה לנקודת המוצא בשנה השנייה .  במקרה כזה ,  המנכ"ל יזכה בשנה הראשונה לבונוס מתוך רווחי השיערוך אך לא יחזיר אותו בשנה השנייה ,  אף שלא חל שינוי בערכו של הנכס .  מנגנון הבונוס של חיים כצמן ,  יו"ר דירקטוריון גזית גלוב ,  שעודכן לאור אימוץ ה-ifrs ,  מנסה לספק פתרון לבעיה .  כצמן ,  שזכאי לבונוס בשיעור של 5% מהרווח השנתי ,  מסר בתחילת 2008 הודעת ויתור מותנה לפיה יקבל את הנמוך מבין הבונוס המצטבר שהיה מגיע לו מתחילת 2007 לפי ההסכם המקורי ,  לבין הבונוס המצטבר מתוך הרווח מנוטרל רווחי/הפסדי שיערוך הנדל"ן להשקעה אך בתוספת רווחי מימוש בפועל .  פתרון זה משטיח אמנם את תשלומי הבונוס ,  אך מדובר בעיתוי בלבד מאחר שכצמן אינו מוותר על חלקו ברווחים הרעיוניים :  בסיום העסקתו הוא זכאי לקבל את ההפרש בין הבונוסים שהיו מגיעים לו לפי ההסכם המקורי לבין הסכומים שקיבל בפועל .  בעיה זו מתחדדת לאור העובדה שהמנגנון אינו מתבסס על הרווחיות המצטברת ולכן לא מקזז שנות הפסד .  החשבונאות ,  כידוע ,  אינה מתרגשת מצורת התחשבנות ולכן ההפרשה לבונוס נרשמת בהתאם לתוצאות המדווחות של גזית ,  הכוללות גם רווחים רעיוניים .  לדוגמה ,  לאור ירידות הערך של השנתיים האחרונות ,  רק 6 מיליון שקל מתוך 39 מיליון שקל שזכאי לקבל כצמן בגין 2009 נרשמו כהוצאת שכר ב-2009 ,  והיתרה נרשמה כבר ב-2007 .  מנגנון כצמן אף אינו עוסק ברווחים רעיוניים אחרים :  כך לדוגמה ,  במהלך 2009 הכירה גזית ברווח רעיוני עצום של כ-770 מיליון שקל מהמוניטין השליליים שנבע בעיקר מהעלייה לשליטה באטריום .  עיוות זה הוביל ככל הנראה לכך שכצמן ויתר השנה באופן מוחלט על סך של 47.4 מיליון שקל מתוך הבונוס .  אגב ,  ויתור זה מעלה שאלה חשבונאית מרתקת מאחר שכצמן הוא גם בעל השליטה - אם הוא נובע מ"כובעו "  כבעל שליטה או לחלופין מהיותו יו"ר דירקטוריון סביר ,  שמעוניין להימנע מלקיחת בונוס מרווח טכני .  בדו"חותיה הכספיים נקטה גזית בקו השמרני יותר לפיו הוויתור נעשה ב"כובעו "  כבעל שליטה ,  ולכן הכירה בגינו בהוצאות שכר כנגד קרן הונית  ( הטבה מבעל שליטה )  ,  אף שלא כללה זאת בטבלאות השכר מחוץ לדו"חות אלא בדרך של גילוי .  מנגנוני הבונוס צריכים להיות מתוקנים לא רק בנטרול עיוותים חשבונאיים ,  אלא כיום יותר מבעבר גם בקיזוז שנות הפסד .  עיקרון הקיזוז אינו חסר תקדים :  כך למשל מודל הבונוס המבוסס על ה-eva אותו מאמצות חברות מסוימות באירופה ובארה"ב יוצר מעין  " קופת בונוס "  שאליה מצטבר הבונוס בכל שנה רווחית וממנה נגרע סכום שווה בכל שנה מפסידה ,  כך שלמנהלים מוענקת בכל שנה רק שליש מהזכאות המצטברת .  - הכותב הוא יועץ ifrs ומנהל התוכנית בחשבונאות במרכז הבינתחומי הרצליה

הכשל החשבונאי של הבונוסים
הוויתור של חיים כצמן על בונוס של 47 מיליון שקל הזכיר כי המציאות החדשה של ה-IFRS מעמידה בסימן שאלה את הבונוסים למנהלים ,  הנגזרים מהרווח החשבונאי .  מנגנוני הבונוס צריכים להיות מתוקנים באמצעות נטרול עיוותים חשבונאיים

