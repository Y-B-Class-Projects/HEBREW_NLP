גווארדיולה : " אני רוצה לראות מהנרי הרבה יותר "
 מאמן ברצלונה שאב עידוד משערו של הצרפתי מול סנטאנדר וייחל לשיפור נוסף ביכולתו : " עכשיו אנחנו צריכים אותו "
 ברצלונה חגגה אתמול  ( שבת )  את משחקו ה-100 של פפ גווארדיולה כמאמנה הראשי עם ניצחון ביתי קל 0:4 על סנטאנדר ,  שהחזיר זמנית את הפער בצמרת הטבלה לחמש נקודות ,  כשריאל מדריד תוכל להקטינו מחדש לשתי נקודות כשתארח הערב את ויאריאל  ( 22:00 ,  ספורט 5 )  .
 אלופת אירופה נאלצה להסתדר ללא זלאטן איברהימוביץ' הפצוע ,  אבל לא התקשתה לחורר את הרשת של קבוצת התחתית ,  כשאנדרס אינייסטה חגג סוף סוף את שערו הראשון העונה ,  וגם תיירי הנרי שבר בצורת ארוכה עם השלישי בלבד שלו העונה ,  אחריהם הוסיף רפא מארקז את השלישי ובאחרון התכבד טיאגו הצעיר ,  בהופעת הבכורה שלו בקבוצה .
" ניצחנו בקלות ,  בלי להבריק ",  הודה גווארדיולה בסיום . " שיחקנו טוב בהגנה ,  אבל היה חסר לנו קצב בהנעת הכדור ,  ולמרות שעשינו כמה פעולות טובות מאוד ,  ברמות הגבוהות יותר נצטרך לתת יותר ולדרוש מעצמנו יותר ,  כי עכשיו מגיע החלק המשמעותי של העונה ". 
לגבי השער של הנרי ,  שהיה הראשון שלו ב-2010 ,  אמר גווארדיולה : " נקווה שהשער הזה יעניק לו השראה להמשיך לכבוש ולשחק אפילו טוב יותר .  אנחנו צריכים אותו הרבה יותר עכשיו ,  ואני רוצה לראות ממנו יותר ".  על הבכורה של טיאגו ,  בנו של קשר נבחרת ברזיל לשעבר מאזיניו ,  הנחשב לאחד מכוכבי העתיד של המועדון ,  אמר המאמן : " טיאגו מאוד אמיץ ,  ולפעמים הוא עושה פעולות שגורמות לי להתעצבן ,  אבל זה הייחוד שלו כשחקן ובגלל זה אני אוהב אותו ". 
על היעדרו המפתיע של זלאטן איברהימוביץ' ,  שחזר לכבוש בשבוע שעבר אך כלל לא נכלל בסגל אתמול ,  אמר גווארדיולה : " זלאטן נפצע מול אתלטיקו והרגיש אי נוחות בקרסול במשך כל השבוע .  שעה לפני המשחק הוא הודיע לנו שהוא לא יכול לשחק כי הקרסול שלו נפוח מדי ,  ואנחנו מקווים שהוא יוכל להחלים עד המשחק מול שטוטגרט ביום שלישי ". 

גווארדיולה : " אני רוצה לראות מהנרי הרבה יותר "
 מאמן ברצלונה שאב עידוד משערו של הצרפתי מול סנטאנדר וייחל לשיפור נוסף ביכולתו : " עכשיו אנחנו צריכים אותו "
 
