עכשיו זה רשמי :  טוני חתם ברומא
לאחר שלא הסתדר עם ואן חאל והביע את רצונו לעזוב ,  החלוץ האיטלקי עבר בהשאלה מבאיירן מינכן וישחק בה עד סיום העונה
אחרי כל הספוקלציות ובעיקר אחרי העינויים שעברו עליו בבאיירן מינכן ,  לוקה טוני סוף סוף עוזב את הקבוצה הבווארית ומצטרף לרומא באופן רשמי .  בבאיירן מינכן הודיעו היום  ( חמישי )  שהם השאילו את טוני עד לסיום העונה ,  זאת לאחר שבשבועות האחרונים עלו לא מעט דיווחים כי המהלך הזה ייצא אל הפועל בחלון ההעברות בינואר .
 מוקדם יותר השבוע הודיע טוני כי הוא מעוניין לעבור לשחק באולימפיקו עם רומא כאשר ייפתח מועד ההעברות ,  וכעת באיירן אישרה את המהלך לאחר שהשחקן לא ממש הסתדר עם מאמנו ,  לואיס ואן חאל .  בכך שב חלוצה הבינלאומי של איטליה למולדתו אחרי שעזב אותה במהלך 2007 כשנפרד מפיורנטינה לטובת באיירן מינכן .
 מאז שואן חאל הגיע לבאיירן במהלך הקיץ ,  טוני לא מצא את מקומו .  בהמשך הגיע גם ראיון לתחנת הטלוויזיה RAI3 ,  שהביא להשעייתו ,  במהלכו הוא אמר : " במשך ארבעה חודשים היו לי בעיות עם ואן חאל .  לכל דבר יש גבול והיחסים שלנו קרובים לסיום .  אני רוצה לחזור לאיטליה כדי שאתחיל להבקיע ואשוב לנבחרת הלאומית .  אני עדיין החלוץ שהבקיע את הרוב השערים בנבחרת ".  כעת טוני מקווה שהחזרה שלו לכר הדשא תאפשר לו לקבל גם זימון לגביע העולמי הקיץ .
 
עכשיו זה רשמי :  טוני חתם ברומא
לאחר שלא הסתדר עם ואן חאל והביע את רצונו לעזוב ,  החלוץ האיטלקי עבר בהשאלה מבאיירן מינכן וישחק בה עד סיום העונה

