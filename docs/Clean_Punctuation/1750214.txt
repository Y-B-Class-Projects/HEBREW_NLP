שקר ושמו שוויון 
חוק האברכים
 >  >  חוק האברכים מלמד אותנו שאין גבול לדמגוגיה .  אלי ישי ,  משה גפני ובנימין נתניהו משתמשים בעיקרון השוויון שדרש מהם בג"ץ כדי לנסות להכשיר את השרץ ,  אך בין הפשרה המוצעת לבין שוויון אין כל קשר .  סטודנט לומד באוניברסיטה כדי להשתלב בשוק העבודה .  תקופת לימודיו קצובה ויש אינטרס חברתי-כלכלי לאפשר לו לסיים את לימודיו בהצלחה .  אברך לומד בישיבה כדי לא להשתלב בשוק העבודה .  לא די בזה שלימודיו לא מכשירים אותו לעבודה ,  אלא שהם הסיבה לכך שהוא לא עובד .  תקופת לימודיו לא קצובה והוא יכול ללמוד על חשבון הציבור כל חייו .  לימודיו מנוגדים לאינטרס החברתי-כלכלי .  השוויון היחיד הקיים בין שניהם הוא שמדובר בשני אנשים שלומדים .  למעלה מזאת ,  הנתונים מראים שכמעט כל מיליוני השקלים שבהם מדובר יגיעו לכיסי האברכים ולא לסטודנטים .  הקריטריונים תפורים מלכתחילה עבור ציבור זה שלחלקו הגדול יש שלושה ילדים ,  ולאלה שאין סביר שיהיו בקרוב .  לעומת זאת ,  רק לכמה מאות סטודנטים יש שלושה ילדים ולפיכך המלגות הללו לא ישפיעו בפועל כמעט כלל על ציבור זה .  מדובר מלכתחילה בהענקת מלגה לעשרות אלפי אברכים והפשרה השוויונית לכאורה היא למראית עין בלבד .  שיח השוויון אינו רלוונטי להצעתם של ישי ונתניהו .  ניתן לקדם מדיניות של לימוד תורה בישראל גם בדרך שוויונית .  כדי לעשות כן ,  על החוק לקבוע שמלגה תינתן ללומד או לומדת לפרק זמן מוגבל ,  לכל היותר חמש שנים ;  עליו לחול על כל מי שיקדיש מספר שעות מסוים בשבוע ללימודי יהדות בכל מוסד בישראל ,  כולל בבתי מדרש פלורליסטיים ,  ישיבות חילוניות ,  בתי מדרש רפורמים ואוניברסיטאות ;  עליו לעודד תעסוקה ולא לבוא במקומה .  כשערן ברוך וטל שקד הקימו את הישיבה החילונית בינה ,  הם ביקשו להפוך אותה לישיבת שילוב מוכרת ומתוקצבת .  ישיבת שילוב היא מסלול הסדר שבו יש שירות צבאי מלא והיא נוהגת כיום בקיבוץ הדתי מעלה גלבוע .  מדוע אם כך הישיבה לא הוכרה ככזו ?  מאחר שבאופן אבסורדי ,  קובע החוק שישיבה תוכר ככזו לפי המלצת איגוד ישיבות ההסדר .  האיגוד הוא גוף פרטי של כמה רבנים וישיבות ,  והם כמובן סירבו להכיר בישיבה חילונית כישיבה .  במשך שנתיים נפגשנו עם גורמים פוליטיים ומשפטיים רבים בניסיון לקבל את האישור ,  שהרי לא ייתכן שהמדינה תהיה כפופה בהכרעותיה לגוף פרטי של כמה רבנים ,  אך את האישור לא קיבלנו .  נוכחנו שוב לדעת כי בחלוקת תקציבים הקשורים בלימוד תורה אין שוויון בישראל .  על המדינה להכריע אם יש לה אינטרס לאומי לעודד דווקא את העדפת לימוד התורה בצורתו החרדית על פני לימוד תורה חילוני ויציאה לעבודה .  אם מדיניות הממשלה היא שהציבור העובד יהיה יממן ציבור הבוחר לא לעבוד ,  הרי שהיא צריכה להגיד זאת באומץ לבוחריה .  אם הכנסת רוצה לחוקק חוק מלגות לאברכים - זו זכותה החוקית ,  אך שתעשה זאת מבלי לשקר לציבור בנוגע למניעיה ולהשלכות חוק מעין זה .  יש לקוות שאם תעשה עוולה מעין זו ,  יידע הציבור לבחור אנשים ראויים יותר לנהל את כספו .  הכותב הוא ראש המכינה הקדם צבאית בישיבה החילונית של ארגון בינה

שקר ושמו שוויון 
חוק האברכים

