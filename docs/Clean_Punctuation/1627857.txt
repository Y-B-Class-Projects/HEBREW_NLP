לא נוצץ :  ענף היהלומים קרס ב-40% תוך שנה
יצוא היהלומים היה הענף התעשייתי הישראלי שנפגע באופן הקשה ביותר במהלך המשבר העולמי ,  זאת על אף שברבעון האחרון ניכרה התאוששות מסויימת
ייצוא היהלומים מלוטשים נטו  ( בניכוי החזרות )  ב-2009 הסתכם בכ-3.923 מיליארד דולר ,  לעומת 6.239 מיליארד ב-2008 - ירידה של 37.1% לעומת 2008 ,  לפי נתוני המפקח על היהלומים במשרד התמ"ת ,  שמואל מרדכי .  מדובר בענף שספג את הפגיעה הקשה ביותר בתעשייה הישראלית כתוצאה מהמשבר העולמי .  
יצוא היהלומים הגולמיים נטו ירד ב-2009 ב-42.9% לעומת 2008 והסתכם ב-1.89 מיליארד דולר ,  לעומת 3.31 מיליארד דולר ב-2008 .  יבוא יהלומים מלוטשים נטו ירד ב-2009 ב-42.5% והסתכם ב-2.50 מיליארד דולר ,  לעומת 4.36 מיליארד דולר ב-2008 .  יבוא הגולמיים ירד ב-2009 ב-44.2% והסתכם ב-2.50 מיליארד דולר ,  לעומת 4.47 מיליארד ב-2008 .  
בסוף השבוע ציינו יהלומנים כי ההתאוששות במכירות שהחלה ברבעון השלישי התחזקה מאוד ברבעון הרביעי .  עם זאת ,  הנתונים אינם מצביעים על התאוששות ממשית .
 עם תחילת המשבר בספטמבר 2008 ,  נבלם כמעט לחלוטין הסחר העולמי ביהלומים .  ברבעון האחרון של 2008 וברבעון הראשון של 2009 נרשמו ירידות של 70%-75% ביצוא יהלומים מלוטשים ובכלל הסחר העולמי בענף .  בחלק מהחודשים אף דווח על קיפאון ביצוא .  ברבעון השלישי של 2009 דווח על ירידה של כ-50% ביצוא יהלומים מלוטשים לעומת הרבעון המקביל ב-2008 .  
מדיווחי היהלומנים עולה כי ברבעון הרביעי נרשמה עלייה ביצוא היהלומים המלוטשים ,  אך מנתוני התמ"ת עולה כי נרשמה ירידה של 15% ביצוא לעומת הרבעון האחרון של 2008 ,  שרשם את אחת מנקודות השפל הגדולות של הענף .  
על רקע הירידה במכירות ,  נרשמה עלייה בפניות יהלומנים למרדכי ,  כדי שיוציא אותם השנה מרשימת היהלומנים המובילים .  על רקע זה שוקל התמ"ת אם לפרסם השנה את הרשימה .  בנוסף ,  מאחר שהמשבר פגע באופן אחיד ביהלומנים ,  לב לבייב יוביל גם ב-2009 את רשימת יצואני היהלומים ,  אם זו תתפרסם .  
על אף הירידה הדרמטית בהיקף הסחר העולמי ,  מחירי היהלומים הגולמיים ב-2009 עלו באופן יוצא דופן ,  והם דומים לרוב למחירי השיא שלהם ערב המשבר .  יהלומנים ישראלים ציינו כי את עליות המחירים מובילה ענקית היהלומים ,  דה בירס .  עליית מחירי היהלומים המלוטשים לא הדביקה את עליית מחירי הגלם ,  ובענף חוששים ממשבר חדש שינבע מהתנהגות ספקי גלם מובילים .
 
לא נוצץ :  ענף היהלומים קרס ב-40% תוך שנה
יצוא היהלומים היה הענף התעשייתי הישראלי שנפגע באופן הקשה ביותר במהלך המשבר העולמי ,  זאת על אף שברבעון האחרון ניכרה התאוששות מסויימת

