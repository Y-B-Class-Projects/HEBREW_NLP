ההזדמנות להקטין את תמיכת המדינה בבתי ספר חרדיים 
חוק חינוך ממלכתי
 >  >  התיקון שנחקק ב-2007 לחוק חינוך ממלכתי ביוזמת השר משולם נהרי מש"ס ,  קובע כי בתנאים מסוימים נדרשת רשות מקומית להשתתף בעלות אחזקתו של בית ספר פרטי הממוקם בשטחה .  הרשויות המקומיות זועמות ,  מחרפות את ש"ס ודורשות מהממשלה להתערב .  ואולם אין שום פגם בתיקון נהרי ,  וכל הטענות נגדו שייכות לעולם ההתחסדות .  זה עשרות שנים נאלצות הרשויות להשתתף בעלות אחזקת בית ספר ממלכתי ,  כשבעצם ראוי היה שהמדינה תישא במלוא עלות הפעלתו ,  כשם שהיא נושאת ,  למשל ,  במלוא עלות הפעלת הצבא ,  בתי החולים הממשלתיים ובתי המשפט .  במקביל ,  מתוך היענות ללחצים פוליטיים ,  זה עשרות שנים ,  הרבה לפני הולדת ש"ס ,  משתתף תקציב המדינה - באופן וולונטרי ולא במצוות המחוקק - באחזקת בתי ספר פרטיים ששירתו תחילה בעיקר את הציבור החרדי האשכנזי .  ואולם נוכח עיקרון השוויון המקולל ,  נאלצת המדינה להשתתף באותו אופן באחזקת בתי ספר פרטיים אחרים ,  המשרתים את צורכי הציבור הערבי ,  הדתי-לאומי ,  האנתרופוסופי ומי לא .  והנה ,  לפני כמה שנים ,  התגלה באופן אקראי כי רשויות מקומיות מסוימות נהגו ,  אף הן באופן וולונטרי ולא בהוראת מחוקק ומטעמים פוליטיים ,  להשתתף גם בעלות אחזקת בתי ספר פרטיים ,  שרבים מהם שירתו חלק מהציבור החרדי האשכנזי .  כך ,  למשל ,  יותר מ-100 עובדי עיריית ירושלים שירתו שנים רבות דווקא את בתי הספר החרדים האשכנזיים .  רשויות נהגו להפלות בין בית ספר פרטי מקורב לבית ספר פרטי שאינו מקורב למלכות המקומית .  שוויון וצדק נעדרו מהמהלך ,  וגם הדין הופר .  חוק נהרי מתקן את המעוות וקובע ,  לכעסן של הרשויות ,  כי הכל שווים בפני החוק ואין להעדיף מטעמים פוליטיים בתי ספר פרטיים חרדים מסוימים לעומת בתי ספר פרטיים אחרים .  עיקרון השוויון הוא עיקרון-על ,  והוא גובר אפילו על עיקרון השרידות הפוליטית של ראשי הרשויות המקומיות .  ברם ,  עובדה אחת נעדרת עד כה לגמרי מהדיון הציבורי :  תיקון נהרי תלוי לחלוטין בתוכן התקנות שקבעה שרת החינוך דאז ,  יולי תמיר ,  בעקבות תיקון נהרי .  באותן תקנות הוסדר כדין ,  לראשונה ,  רצונם הפוליטי של קברניטי המדינה לשאת בעלות אחזקת בתי ספר פרטיים והיקף ההשתתפות  ( 75% מעלות הפעלת בית ספר ממלכתי )  .  לפי תיקון נהרי ,  היקף השתתפות הרשויות בהפעלת בית הספר הפרטי נגזר מהיקף השתתפות המדינה .  כיום יכול שר החינוך הנוכחי - המבקש לדבריו לחזק את החינוך הממלכתי - לתקן את תקנות תמיר ולקבוע כי המדינה תקטין השתתפותה באחזקת בית ספר פרטי .  תוצאה אוטומטית של קביעה כזו :  גם הרשויות יזכו להקלה .  לפיכך ,  במקום לחרף את ש"ס ,  שיזמה חוק שוויוני וצודק ,  על הרשויות המקומיות ,  אם רצונן בכך ,  לתפוס את השור בקרניו - ולפנות לשר החינוך בדרישה להקטין את שיעור השתתפות המדינה והרשויות המקומיות באחזקת בתי הספר הפרטיים בישראל .  ש"ס ונהרי אינם אחראים ליצר השלטון של אנשי הליכוד ,  קדימה והעבודה .  בוחרי מפלגות אלה אחראים לכך .  הכותב הוא עורך דין המתמחה בדיני חינוך ובתמיכת המדינה במוסדות ציבור

ההזדמנות להקטין את תמיכת המדינה בבתי ספר חרדיים 
חוק חינוך ממלכתי

