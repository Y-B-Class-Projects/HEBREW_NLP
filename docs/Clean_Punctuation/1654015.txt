לגעת בצ'קרה
אפילו אם אתם מתכתבים רק במיילים והמזרח הוא עבורכם לא יותר מיעד מועדף אחרי הצבא ,  רומן המכתבים היפני  " רקמת סתיו "  יספק לכם חווית קריאה מושלמת
שנות ה-90 המוקדמות נשאו עימן טרנד חדש בקרב צעירים שזה עתה השתחררו מצה"ל :  טיול ארוך והרפתקני למקומות רחוקים וזולים כמו דרום אמריקה והמזרח הרחוק .  הודו היתה ליעד המוני ומבוקש ,  ובין היתר ייבאה אלינו את המושג  " קארמה ",  שהפך בשנים האחרונות להיות שגור בישראל ,  ובעצם בכל מדינות המערב ,  וזאת אף שמקורו בדתות הודיות עתיקות כמו הינדו ובודהיזם .  
בלי להיכנס למשמעויות תיאולוגיות ,  קארמה ,  לפי הפירוש העממי שלה ,  היא נוסחה הכורכת בין פעולותיו של האדם בכל הזמנים  עבר ,  הווה ועתיד .  אחריותו של בן האנוש למעשיו אבסולוטית ,  והקשר שבין סיבה לתוצאה בלתי ניתן להפרדה .  התגובה תהיה ,  על פי האמונה ,  חזקה יותר מהפעולה שהביאה אליה .  אם אתמול לא עזרת לזקנה לחצות את הכביש ,  בל תתפלא אם מחר בבוקר תידרס על ידי משאית ,  ומסיבה זו עליך לחשוש כבר עכשיו ,  כשגם הפחד עצמו מהווה סוג של עונש .  
האם ניתן להימלט מקארמה רעה ,  או שמא גורלנו כבר מוכתב ואין דרך לברוח ממנו ?  זו השאלה המרכזית ברומן המכתבים  " רקמת סתיו "   ( במקור  " קינשו ")  של ט ? רו ?  מ ? י ? מו טו ,  יליד העיר קוב ?  ? ה שביפן ,  שזה ספרו הראשון שמתורגם לעברית .  השנה היא 1981 .  אקי קצונומה בת ה-35 לוקחת את בנה הנכה והמפגר קייוטקה לעלייה על הר זאו בצפון מזרח יפן .  בקרונית הרכבל נעתקת נשמתה כשהיא נתקלת ביסואקי ארימה ,  בעלה לשעבר ,  שממנו נפרדה לפני עשר שנים בגלל פרשייה גדולה .  המפגש הבלתי צפוי מציף באקי זיכרונות ורצון לסגור את המעגל ,  לגלות מה שלא ידעה קודם .  היא מחליטה לכתוב ליסואקי מתוך ידיעה שלא ישיב למכתבה ,  אך להפתעתה הוא עונה והשניים פוערים מחדש את הפצעים ,  תרתי משמע ,  שמעולם לא הגלידו .  
כמו כל זוג שנפרדו דרכיו ,  גם אקי ויסואקי שואלים את עצמם  " איפה טעינו ".  הם משתמשים רבות במונח  " מוות ",  אולם לא בהקשר הפיזי של הפסקת פעולת הלב או בקטע הדתי של מעבר לעולם הבא ,  אלא בשילובו עם החיים . " אולי לחיות ולמות זה אותו הדבר ",  תוהה אקי  ( עמוד 68 )  ,  ומדגישה כי מקומו של המוות הוא בחיינו ולא אחריהם .
 התובנה לפיה החיים והמוות צועדים בידיים שלובות היא סממן בולט בתרבות היפנית .  מוטיב זה בא לידי ביטוי בסרטים רבים של אקירה קורוסאווה וגם ביצירות ספרותיות אחרות ,  כמו  " יער נורווגי "  של הירוקי מורקמי .  האחרון אף פתח את השער לקהל העברי והפך לכוכב עולה בישראל ,  בעיקר בגלל סגנון הפופ שמדבר לכל קורא בעולם המערבי .  מטבע היותה של תרבות זו זרה לנו ,  אם לא ניקח בחשבון את מקרה מורקמי  ( שאפילו הוא לא נמנע משזירת מוטיבים יפניים בספריו )  ,  כמעט שלא תורגמו ספרים מארץ השמש העולה לעברית .  גם  " רקמת סתיו "  שוזר בתוכו מאפיינים ומנהגים רבים שאינם צלולים לקורא הישראלי ,  אולם מימוטו מתעלה מעל המכשולים בכך שהוא מבליט את המטען העצום של גבר ואישה שהתגרשו ועוסק בכל רבדיה של הזוגיות  ( לא רק יחסיהם הישירים של אקי ויסואקי עומדים על הפרק )  .  העובדה שמדובר בנושא אוניברסלי שמטריד כל חברה באשר היא משחררת כמעט כל מעצור והופכת את הקריאה לחלקה ולנטולת דאגות . 
" רקמת סתיו "  הוא ספר מקסים ורב עוצמה שעומד במבחן הזמן למרות המהפכה הטכנולוגית שעברה יפן מאז 1982 .  גם אם היום כבר לא מעבירים מסרים דרך מכתבים אלא באמצעות דואר אלקטרוני ,  הוא שומר על רלוונטיות בשל נגיעתו בנקודה שתמיד תהיה רגישה ביותר .  במכתבים של אקי ויסואקי יש ממד מסוים של חוסר אמינות ,  שכן הם ארוכים מכפי שניתן לשער שיד אדם תכתוב ,  אולם מדובר בלא יותר מכתם זעיר על יריעה איכותית .  מומלץ לקרוא גם את הערותיו של המתרגם דורון ב .  כהן ,  ששופך אור נוסף על העלילה ועל הרקע ,  משווה את הספר לרומני-מכתבים אחרים  ( בעיקר ל"קופסה שחורה "  של עמוס עוז )  ומעניק טאץ' אחרון שהופך את החוויה של  " רקמת סתיו "  למושלמת .
 

לגעת בצ'קרה
אפילו אם אתם מתכתבים רק במיילים והמזרח הוא עבורכם לא יותר מיעד מועדף אחרי הצבא ,  רומן המכתבים היפני  " רקמת סתיו "  יספק לכם חווית קריאה מושלמת

