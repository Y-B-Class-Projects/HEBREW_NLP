חיפה :  אושרה בנייתן של 1,391 דירות
גל הביקושים בעיר עורר בשנה האחרונה צורך מיידי מצד ועדות התכנון בעירייה שנדרשו לקדם במהירות פרויקטים למגורים במבואות הדרומיים של העיר
גל הביקושים בחיפה העיר בשנה האחרונה צורך מיידי מצד ועדות התכנון בעירייה שנדרשו לקדם במהירות פרויקטים למגורים .  בשבוע האחרון אישרה הוועדה המקומית לתכנון ובנייה בחיפה תוכנית לבניית 1,391 דירות במבואות הדרומיים של העיר ,  מדרום לקניון חיפה וממזרח לאצטדיון שיוקם .  זאת במסגרת תוכנית כוללת שתשתרע על שטח של 228 דונם ותכלול סך הכל 5000 דירות .
 התוכנית תעבור לאישור הוועדה המחוזית .  הקרקע נמצאת בבעלות מינהל מקרקעי ישראל ובבעלות פרטית ,  כאשר שטח התוכנית היה שייך בעבר לאזור השיפוט והתכנון של הוועדה המקומית מורדות הכרמל ,  וצורף לפני מספר שנים לתחום השיפוט והתכנון של עירית חיפה .  
התוכנית מציעה חלוקה מחדש ללא הסכמת בעלים תוך שינוי הייעוד משטח המסווג כחקלאי למגורים ,  להקמת מבני ציבור ,  שטחים פתוחים ודרכים .  התוכנית כוללת 12 מתחמי מגורים ובהם 42 בנייני מגורים בני 7-13 קומות .  הבניינים מתוכננים סביב חצרות פנימיות וכוללים גם דירות קרקע .  התכנון המוצע יאפשר הליכה ברגל בין אזורי המגורים ומבני הציבור דרך מעבר שטחים ציבוריים פתוחים .  שכונת המגורים שתוקם בשלב ראשון תהיה בצפיפות של 14 יחידות לדונם נטו ,  והשטח העיקרי הממוצע של כל דירה יהיה כ-145 מ"ר .  
אישור התוכנית מצטרף לתוכניות נוספות שאישרה לאחרונה הוועדה המקומית לבנייה מיידית של כ-2000 יחידות דיור לכל הפחות .  תוכנית לבניית 1,067 יחידות דיור בשכונת רמת חביב במורדות הכרמל המערביים ,  יוצאת לביצוע על ידי חברת גב ים וישרס .  בתוכנית לבניית כ-500 דירות של חברת שיכון ובינוי במתחם אלמוגי וורדיה ,  החלה הבנייה .  חברת אפריקה ישראל קיבלה אישור לפני כשנה לבניית 200 דירות באזור רחוב אבא חושי ,  אולם החברה טרם הגישה בקשה להוצאת היתרי בנייה .  
בשבוע האחרון אישרה הוועדה המקומית הוצאת היתרי בנייה ל-330 דירות נוספות בין הרחובות אוסקר שינדלר לאבא חושי ,  מעט לפני האוניברסיטה .  הפרויקט ייקרא אלרום הכרמל ,  אותו מובילות חברת אשדר ומיראג' פיתוח ישראל - חברת בת של קבוצת גד זאבי .  התוכנית מציעה בנייה של שלושה מגדלים ,  שניים מהם בגובה של 21 קומות ואחד בן 18 קומות בשטח עיקרי כולל של 32.6 אלף מ"ר בנוי ושטחי שירות בשטח של כ-13.4 אלף מ"ר בנוי .  הבנייה תצא לפועל בשבועות הקרובים .
 
חיפה :  אושרה בנייתן של 1,391 דירות
גל הביקושים בעיר עורר בשנה האחרונה צורך מיידי מצד ועדות התכנון בעירייה שנדרשו לקדם במהירות פרויקטים למגורים במבואות הדרומיים של העיר

