פוטבול :  זמן לקחת סיכונים
ההגנה של הג'טס או הביתיות של סינסינטי ?  ומי ינצח בקרב המאמנים השמנים ?  זאב אברהמי מנסה להמר ,  הצטרפו אליו
אפתח דווקא עם המלצת הקריאה שלי ,  והשבוע סיפור מצויין מהספורט היומי של ה"ניו יורק טיימס "  על שתי שחקניות בנבחרת הכדורסל של אוניברסיטת פרינסטון - אחת יהודיה והשנייה פלסטינית .  שני דברים למדתי מהכתבה הזו :  שה"טיימס "   ( ובכלל ,  האמריקאים )  שייכים לזרם מאוד מסוים ופרוגרסיבי ביהדות ,  ומתייחסים לשחקנית היהודייה כיהודיה למרות שאימה היא קתולית מדרום אפריקה .  הדבר השני הוא שיש פתרון לבעיה - הגליה מרצון של שני העמים לאמריקה ,  בהגליות שניהם טובים .  אפשר לקרוא את הכתבה בלינק המצורף .
 תרשו לי לא להצטרף לעגלה שמסיעה את הג'טס ישירות לשלב השני .  מבט על שש היריבות האחרונות שנגדן שיחקה הג'טס מראה שהיא ,  אולי ,  הגיעה לפלייאוף ביושר ,  אבל זה לא אומר שהיא נמצאת אפילו קרוב לרמה שתיתן לה ניצחון חוץ בפלייאוף .  לג'טס יש את ההגנה הכי טובה בליגה ואת המשחק הריצה הטוב ביותר ,  אבל הבנגאלס ישחקו עם ארבעה שחקני הגנה שלא שיחקו בשבוע שעבר במשחק התבוסה נגד הג'טס בניו יורק .  אני חושב שהבנגאלס יכולים לעצור את משחק הריצה הסטנדרטי של ניו יורק  ( אין שם שום דבר מיוחד :  קו התקפה דומיננטי שפותח בורות לרצים אחוריים )  ,  השאלה היא אם הם מצאו פתרון לבראד סמית ,  הנשק החדש של הג'טס .  ההצטיינות של סמית יצרה מצב מעניין לרקס ריאן :  סמית הוא לא מוסר ברמה של ה-NFL ,  אבל מארק סאנצ'ז יהיה מוכן רק בעוד שנתיים  ( איבד יותר כדורים באוויר מכל קוורטרבק בליגה מלבד יקיר הבלוג ,  ג'יי קאטלר )  .  אם ריאן מוותר על סאנצ'ז ,  הוא יכול גם להוריד את התופסים שלו למשחק ולצרף עוד שני חוסמים .  
מדובר במשחק מראות :  גם סינסינטי היא קבוצת ריצה והגנה ,  וגם לה יש קוורטרבק שגדל בקליפורניה ושיחק במכללת דרום קליפורניה .  לא מדובר פה בשתי קבוצות עם מסורת פלייאוף ,  אבל סגנון המשחק ומזה האוויר הצפוי מבטיחים שיהיה פה משחק פוטבול קלאסי שייגמר בבעיטה מ-41 יארדים במהלך השלישי של ההארכה .  סינסינטי 14:17 .
 הנה מאבק של מסורת .  המסורת הקצרה מראה שדאלאס ניצחה השנה פעמיים את האיגלס ,  כולל תבוסה של 0:24 בשבוע שעבר .  הנה שלוש נקודות שאני מאמין שהמשחק יוכרע לפיהן :  מי ינצח בין ברנט סלק לג'ייסון וויטן ,  שני הטייט אנדס שמובילים את הקבוצות שלהם בתפיסות ?  כמה אנדי ריד ישחרר את המושכות למשחק ההתקפה שלו  ( והאם מייקל ויק יעשה את מה שהביאו אותו לעשות )  ?  והאם ההימורים של אסאנטה סמואל יעלו לו שוב ביוקר נגד טוני רומו ? 
אבל אני חושב שהמשחק יוכרע דווקא על שולחן המשא ומתן .  אנדי ריד קיבל כבר הארכת חוזה ,  ואילו ווייד פיליפס יודע שהוא צריך להזמין חברת הובלות אם הוא מפסיד את המשחק הזה .  אני חושב שהלחץ על פיליפס יטפטף למגרש ,  במיוחד לידיים של רומו .  אחרי הכל ,  יש סיבה שריד ומקנאב לא הפסידו מעולם בסיבוב הראשון של הפלייאוף ושפיליפס ורומו מעולם לא ניצחו משחק פלייאוף .  פילדלפיה 28:34 .
 הפציעה של ווס וולקר לא מפילה אותי .  וולקר הוא תופס נהדר ,  אבל הוא חי מההתעניינות של הגנות יריבות ברנדי מוס .  ג'וליאן אדלמן יתפוס מספיק כדורים וייצר מספיק יארדים כדי שאף אחד לא ישתמש בפציעה של ווקר כתירוץ .
 לא שניו אינגלנד תצטרך תירוצים בסוף המשחק .  היא טובה בהגנה נגד החלקים החזקים של התקפת בולטימור  ( ריצה וסקרינים )  ולבולטימור אין מספיק כלים התקפיים כדי לנצל את ההגנה הגרועה של הפטריוטס נגד המסירה .  הולך להיות פה מאבק פלייאוף אמיתי ,  בשלג ,  בין שתי קבוצות שדי לא סובלות אחת את השנייה .  הקבוצות המיוחדות של הפטריוטס יתנו לה יתרון על הרייבנס  ( בעיקר במשחק הבעיטה )  ,  אבל אני לא חושב שהפטריוטס יצטרכו את זה .  בולטימור מובילה את הליגה בעבירות של הפרעת מסירה ,  לא סטטיסטיקה בריאה לפני בריידי-מוס .  ניו אינגלנד 14:23 .
 אריזונה הראתה לנו איך לא לשחק בשבוע האחרון כשהתוצאה לא משנה שום דבר :  היא הובסה על ידי גרין ביי ושני שחקנים מרכזיים נפצעו  ( אנקואן בולדין ודומיניק רוג'רס קרומרטי )  .  גרין ביי נמצאת בתנופה מטורפת אחרי בעיות בתחילת השנה בהגנה על הקוורטרבק אהרון רוג'רס .  אני לא הולך להתעכב המון על המשחק הזה .  הוא יוכרע כי יתרון ביתיות עדיין שווה משהו בפלייאוף  ( למרות שהושג נגד סט.לואיס וסיאטל )  ,  ומשום שגרין ביי חלשה בקטנות שמנצחות פלייאוף - קבוצות מיוחדות והימנעות מעבירות .  אריזונה 27:31 .
  *  הבלוג של זאב אברהמי ילווה את כל המשחקים בזמן אמת .  אתם מוזמנים ליצור פורום  " חי ". 


פוטבול :  זמן לקחת סיכונים
ההגנה של הג'טס או הביתיות של סינסינטי ?  ומי ינצח בקרב המאמנים השמנים ?  זאב אברהמי מנסה להמר ,  הצטרפו אליו

