 " התוכנית של אובמה היא רק פתרון לבעיות הפוליטיות שלו "
" אני לא כוכב ,  אני בסך הכל מרצה באוניברסיטה ",  אומר פרופ' ניאל פרגוסון מאוניברסיטת הרווארד ,  אבל זה לא מונע ממנו לעורר פרובוקציות כל פעם מחדש ולירות לכל הכיוונים .  הפעם על הכוונת :  אובמה ותוכניתו לטיפול בבנקים ,  גוש היורו ואפילו שותפיו לדרך לשעבר ,  נוריאל רוביני
 >  >  פרופ' ניאל פרגוסון ,  חוקר ומרצה להיסטוריה כלכלית באוניברסיטת הרווארד ,  הוא דמות יוצאת דופן בדאבוס .  ראשית ,  הוא מתלבש שונה .  לבוש החובה בדאבוס הוא חליפה מהודקת .  רק הנועזים מורידים כאן את העניבה ,  אך לראיון עמנו ב"אקזקיוטיב לאונג' "  של הכנס ,  כשלידנו נמצאים נגיד בנק ישראל ,  סטנלי פישר ושר של מדינה אסייתית ,  מגיע פרגוסון לבוש בג'ינס ובמעיל עור חום ,  ולא מגולח . " אני חייב לקנות סכין גילוח ",  הוא התנצל .  פרגוסון ,  ההיסטוריון החביב על בנימין נתניהו ,  הוא דובר מבוקש וחוקר חריף ,  וכל דיון ציבורי עמו נהפך למלהיב ומעניין יותר - והמנכ"לים לא מחמיצים אותו .  מי שכתב סדרת ספרים ,  כולל את  " נסיקת הכסף ",  שאותו הגיש גם כסדרת טלוויזיה ,  מספר שהוא עובד על ביוגרפיה חדשה של הנרי קיסינג'ר ,  ועל סדרת טלוויזיה שתנתח מדוע המערב האירופי ניצח את שאר העולם בחמש המאות האחרונות .  אבל פרגוסון הוא קודם כל פרשן חד ,  שאינו נרתע מפרובוקציה מזדמנת או מלנסח בצורה חדה את מה שהוא חושב באמת .  בשנה שעברה היית אחד הכוכבים של דאבוס ,  יחד עם נוריאל רוביני ונסים טאלב .  האם אתה כוכב גם השנה ?   " אני לא כוכב ,  אני בסך הכל מרצה באוניברסיטה .  בשנה שעברה באמת היינו ,  אני ,  רוביני וטאלב ,  'שלושת רוכבי האפוקליפסה' ,  אבל אתה לא יכול להיות כוכב בכלכלה .  אף אחד לא מזהה אותי ברחובות ניו יורק ,  למרות תוכניות הטלוויזיה שעשיתי ".  ונוריאל רוביני ,  הוא לא כוכב ?   " אני חושב שרוביני ,  המכונה הרי 'ד"ר דום' ,  מאבד מהזוהר שלו ,  ושהפוזיציה שלו כנביא זעם סובלת מתפוקה שולית פוחתת .  בסופו של דבר ,  הוא צריך אסטרטגיית יציאה מהתדמית שלו ,  ועכשיו הוא מבקש שלא יגידו שהוא 'פסימי' ,  אלא שהוא 'מציאותי' ".  ומה עם נסים טאלב ?   " טאלב לא הגיע ,  וחבל .  הוא אהב לעשות פרובוקציות ולהרגיז את הממסד ,  וזה חסר .  עכשיו התפקיד הזה נופל על הכתפיים שלי .  טאלב אמר לי שהוא לא הגיע בגלל בעיות בסדרי הנסיעה ,  אולי זה קשור למי משלם את הטיסה שלו ובאיזו מחלקה ..  ."  .  הסיפור הגדול השבוע הוא הנאום לאומה של נשיא ארה"ב ,  ברק אובמה והתוכנית שלו לצמצם את פעילות הבנקים ואת הגודל שלהם .  אתה חושב שאובמה בכיוון הנכון ?   " לאחר הכישלון של הנשיא והדמוקרטים בבחירות במסצ'וסטס - אובמה לחץ על הכפתור האדום שכתוב עליו 'פאניקה' .  זה מזכיר לי את מה שהיו אומרים בסדרה הבריטית 'כן אדוני ראש הממשלה' :  צריך לעשות משהו .  זה משהו .  אז בואו נעשה את זה . " אובמה קפץ עם התוכנית ולא תיאם את זה עם שר האוצר שלו ,  טים גייטנר .  זו ללא ספק פוליטיקה של פאניקה .  לא נראה שמישהו חשב על זה לעומק ".  אבל האם הצעדים הללו טובים לכלכלה הגלובלית ?   " הנקודה המרכזית היא זו :  משבר האשראי והמשבר הכלכלי לא נגרמו בגלל הגודל של הבנקים ולא בגלל שיתוף הפעולה שלהם עם קרנות גידור .  הוא נגרם בגלל עודף אשראי ועודף מינוף ,  גם בבנקים הקטנים וגם בבנקים הגדולים .  לכן אני לא רואה איזו תשובה זה מספק לבעיה הכלכלית .  אני רק רואה את הפתרון שזה נותן לאובמה עבור הבעיה הפוליטית שלו ".  אתה מעולם לא התלהבת מאובמה .  שנה לאחר המינוי שלו - איך הוא מתפקד בניהול הכלכלה האמריקאית ובניהול בכלל ?   " לפני הבחירות בארה"ב תמכתי בג'ון מקיין ,  אז נכון שהניתוח שלי מוטה - אבל הוא גם עקבי .  עוד בתחילת 2008 הזהרתי שאנשים חושבים שהם עומדים לקבל ג'ון קנדי חדש ,  אבל הם יקבלו את ג'ימי קרטר .  הסינדרום של קרטר כבר נמצא בשטח .  נכון שאובמה ירש משבר קשה ושכמעט בלתי אפשרי להיות נשיא פופולרי עם 10% אבטלה ,  אבל הוא עושה המון שגיאות .  זו שגיאה לנסות לטפל בבעיית הבריאות של ארה"ב דווקא באמצע המשבר הכלכלי .  קבלת ההחלטות שלו עלובה .  צריך להבין שזה לא מספיק לבוא לקהיר ,  איסטנבול או טוקיו ולנאום משהו שנחמד לכולם לשמוע .  זו לא מדיניות חוץ ".  מקיין היה יכול להיות נשיא יותר טוב ?   " אובמה עשה הרבה שגיאות ,  בעיקר בגלל חוסר ניסיון .  גם מקיין היה מקבל כלכלה איומה וגם הוא לא היה נשיא פופולרי ,  אבל מקיין היה מנהל קו הרבה יותר תקיף מול איראן והיה יותר ידידותי לישראל .  לא יעזור כלום ,  אנשים צריכים לקבל את המציאות :  אובמה הוא פוליטיקאי בינוני משיקגו - ולא מפתיע שקשה לו ".   " העוצמה הכלכלית עוברת למזרח"קצת יותר מ-24 שעות לאחר פתיחת פורום דאבוס ,  איך נראה לך שבכירי הכלכלה מנתחים את המשבר ?   " בשנה שעברה אנשים לא היו מוכנים לקבל את המציאות ,  את העובדה שנכנסנו ל'מיתון הגדול' ,  ואתה יודע מה ?  זה לא השתנה .  גם כיום ,  רבים עדיין חיים בהדחקה או הכחשה של המציאות האמיתית .  אני שומע שיש עוד בעיות אדירות ,  כמו בתחום הנדל"ן המסחרי ,  או בנכסים רעילים במאזני הבנקים .  אני גם חושש מחוסר תיאום בין מדינות .  אני חושש שניהול הכלכלה הגלובלית יהפוך למרוץ של 'כל אחד עבור עצמו' ,  שבה כל מדינה מתחרה אחת בשנייה כדי להראות עד כמה חזק היא מכה את הבנקים שלה .  אני חושש שגופים כמו סיטיגרופ והמנכ"ל שלה ,  ויקראם פאנדיט ,  עוד ממש לא יצאו מהיער .  בשנה שעברה הם היו קרובים למוות והממשלה הצילה אותם ,  אבל עדיין קשה להביא את הבנק לחוף מבטחים אמיתי - והחוקים החדשים יקשו עוד יותר ".  אבל כולם אומרים שהמשבר הסתיים ,  שחוזרים לצמיחה .  הם טועים ?   " אנשים אולי מרגישים את זה ,  אבל המשבר לא נגמר ,  הוא לא מאחורינו .  המון מדינות בצרות גדולות ובחובות ענק .  יוון ופורטוגל כמובן ,  אבל גם ספרד ,  בריטניה ויכול להיות שגם ארה"ב - כל אחת מהן יכולה להגיע למצב של יוון ".  אז אם לא תמיכה בהתאוששות ,  מהו לדעתך הדבר המרכזי כיום בכלכלה העולמית ?   " הדבר המרכזי ,  ולא ממש מדברים עליו ,  הוא המעבר של העוצמה הכלכלית מהמערב למזרח .  אסיה ,  סין והודו רצות קדימה ,  הן המנוע האמיתי של הכלכלה העולמית .  כמה שאני מחבב את דאבוס וכמה שאני אוהב לעשות קצת סקי כמו כולם ,  עיירה שווייצית היא כבר לא מרכז הכלכלה העולמית .  אתמול הייתי בארוחת ערב על המשבר בראי התרבותי ,  ונתנו שם לרקדן ברייקדאנס לדבר .  זה לא רציני ,  יש יותר מדי הסחת דעת .  המגמה החדשה והמרכזית היא שלאחר 500 שנה של שליטה ודומיננטיות של מדינות המערב ,  מרכז הכובד העולמי עובר לאסיה ".  בכל זאת ,  בכל השנה שעברה היית בין הפסימיים ,  והנה השווקים נסקו והכלכלות התייצבו .  הופתעת ?  טעית ?   " אם אתה נותן לאנשים כסף בחינם - הריבית האפסית בדולר - אז ברור שתקבל עלייה במחירי הנכסים .  אנשים עושים שגיאה :  מדד ה-500 s & p הוא כיום מדד של הכלכלה העולמית ,  לא הכלכלה האמריקאית ,  כי יש בו הרבה חברות בינלאומיות שחלק גדול מההכנסות שלהן מגיעות מחוץ לארה"ב .  זהו מדד לגלובליזציה ,  והוא עולה כי בסין ,  בהודו ובברזיל המצב הכלכלי באמת טוב .  אבל אם תיקח מדדים אחרים בארה"ב ,  כמו חברות מוצרי צריכה לשוק המקומי או חברות נדל"ן - תגלה שהמצב עדיין קשה . " לעומת זאת ,  אם תבחן את שוק האג"ח הממשלתיות ,  שהוא הרבה יותר גדול והרבה יותר חשוב לכלכלה מאשר שוק המניות ,  לא תראה שום יציאה מהמיתון .  המחירים עדיין מאוד גבוהים ,  התשואות מאוד נמוכות והדולר עדיין לא ממש יורד - הכל הוכחה לכך שאנשים עדיין מאוד עצבנייים .  מצב כלכלות המערב לא טוב ,  הצמיחה שם היא קטנה ,  אנמית ואטית - ורק כאשר מביטים על העולם כולו ,  ממוצע שכולל את אסיה וברזיל ,  הדברים נראים טוב יותר ".  במבט של משקיע - מאילו מדינות ואזורים אתה ממליץ להיזהר ?   " צריך כמובן להיזהר מגוש היורו ,  שבו תהיה שנה של כאבים חדים .  אתה לא יכול להגיד ליוונים שהם צריכים להיכנס לתקופת צנע קשה בלי להסתכן באי יציבות פוליטית .  אני גם לא אוהב את בריטניה ,  מדינה שיש לה חוב ציבורי עצום ,  אבל בניגוד לארה"ב אינה מדפיסה את המטבע המשמש כמטבע עולמי לאגירת יתרות מט"ח . " באופן כללי הייתי נזהר ממקום שבו יש חוסר יציבות פוליטי .  קח את דרום אמריקה ,  יש שם סיפורים הפוכים לחלטין :  ברזיל וצ'ילה הן הצלחה והשקעה טובה ,  אבל ונצואלה ,  בוליביה ומקסיקו - ממש לא .  חייבים להפריד ביניהן ".  ויש משהו שאתה כן אוהב ?   " אני אוהב את הודו ,  ואני חושב שכמשקיע זר ,  הודו יותר מעניינת מסין .  סין צומחת מהר יותר ,  אבל היא לא סביבה טובה לזרים בגלל המבנה החוקי ,  המפלגה המרכזית והדיווחים הבעייתיים .  לעומת זאת ,  הודו מפוזרת ,  שלטון החוק עובד והיא דמוקרטיה .  הייתי באחרונה בהודו ויש להם בעיות ,  אבל הן ניתנות לפתרון .  השורה התחתונה היא שאנחנו רואים פיצול אמיתי :  הודו ,  סין ,  ברזיל - המדינות הללו יכולות לצמוח ומהר - בלי העזרה של ארה"ב ".  בעבר היתה לך הערכה לא מעודדת בנוגע למזה"ת והמשבר מול איראן ,  אבל השנה החולפת היתה די שקטה .  נרגעת ?   " ממש לא .  בכל שבוע אני בודק כמה נושאות מטוסים אמריקאיות נמצאות במפרץ הפרסי - אפשר למצוא את זה בקלות באינטרנט - ואני אומר לך שכאשר אגלה שיש שם שתי נושאות מטוסים ,  ארוץ ואקנה חוזים עתדיים על מחיר הנפט .  לדעתי יש סיכוי ממשי למשבר צבאי באיראן סביב סוגיית הגרעין ,  ואני משוכנע שארה"ב לא תיתן לישראל לתקוף את מתקני הגרעין לבדה ,  ובוודאי שלא תיתן לה להתמודד לבדה עם התוצאות של מתקפה כזו .  אגב ,  השבוע יש רק נושאת מטוסים אחת במפרץ ..  ."  .  אתה חושב שהעיצומים נגד איראן יהיו יעילים ?   " אני לא חושב שסין ורוסיה רציניות בעניין הזה .  למה להן ?  הפצצה באיראן לא תעשה לרוסיה רע כי מחירי הנפט יעלו ,  אז הם משחקים משחק כפול .  גם סין לא תבכה אם ארה"ב תסתבך .  תראה את אובמה :  הוא אמר בנאום בטוקיו שכוח אינו משחק של סכום אפס ,  וגם סין וגם ארה"ב יכולות להרוויח יחד .  אבל זה לא יכול להיות נכון :  משחקי השליטה בעולם הם כן משחק בסכום אפס ,  ואם סין צומחת וחזקה - לארה"ב כבר לא תהיה אג'נדה באסיה .  אני די פסימי ".  עם כל החובות הממשלתיים הללו - מתי נראה התפרצות אינפלציונית ,  אם בכלל ?   " לא השנה .  מדינות היו רוצות לחסל את החובות שלהם באמצעות הורדת ערך המטבע - אינפלציה - אבל בנקים מרכזיים מגלים שהם לא יודעים לשלוט על רמת האינפלציה .  במדינות אירופה מסוימות יש אינפלציה שלילית .  בסין יש חשש לעליית מחירים ,  אבל הממשל ידע לטפל בזה .  אינפלציה בעייתית באמת יש רק בכמה מדינות באפריקה .  נכון שבריטניה בתחילת המאה ה-20 ואולי ארה"ב אחרי מלחמת העולם השנייה הצליחו לחסל את החוב שלהן על ידי צמיחה מהירה ,  אבל אז החובות היו בידי אזרחי אותה מדינה ובאותו מטבע - וכיום העולם הרבה יותר מתוחכם .  המשקיעים בחוב ,  שהם בעיקר זרים ,  לא ישבו וימתינו שמדינות ישחקו להם את שווי ההתחייבות ".  אז מה התחזית שלך כיום ?   " אני די עצבני לגבי הבאות .  בהחלט יכול להיות שיהיו תוצאות כלכליות טובות לרבעון האחרון של השנה ,  ואולי גם לרבעון הראשון של 2010 ,  וכולם יחגגו - אבל המשבר עדיין נשאר ולעולם יש הרבה מאוד בעיות ".  

" התוכנית של אובמה היא רק פתרון לבעיות הפוליטיות שלו "
" אני לא כוכב ,  אני בסך הכל מרצה באוניברסיטה ",  אומר פרופ' ניאל פרגוסון מאוניברסיטת הרווארד ,  אבל זה לא מונע ממנו לעורר פרובוקציות כל פעם מחדש ולירות לכל הכיוונים .  הפעם על הכוונת :  אובמה ותוכניתו לטיפול בבנקים ,  גוש היורו ואפילו שותפיו לדרך לשעבר ,  נוריאל רוביני

