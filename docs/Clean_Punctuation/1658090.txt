תנו לאייפון לנווט 
עם כוס קפה ביד ו-GPS בכיס חזר אמיר טייג אל פסגת הפחד של שירותו הצבאי ,  אזור הניווטים גבעות גורל ,  רק כדי לגלות שכונת ענק באר שבעית - שגם בה אפשר להתברבר בקלות
 >  >  בארץ הניווטים הדרומית של צה"ל ,  אי שם בתחילת שנות ה-90 ,  פנסי המכוניות הבוהקים בלילה היו הדבר היחיד שהצליח לשלוף אותנו לרגע מהעולם המקביל של שיחי הלענה והאבנים החדות .  שם ,  בין צומת הנגב בדרום לצומת להבים בצפון ,  בין ערד שבמזרח לבאר שבע במערב ,  הסתובבו להן מדי לילה עשרות ואולי מאות נפשות מסכנות ,  שחיפשו את דרכן באפלה במסעי ניווט רגליים בשטח - בלילה ,  בקור ,  עם מפה ,  מכשיר קשר ששוקל חצי טון ,  15 קילומטר עד נקודת הסיום  ( נ"ס )  ושביזות אטומית מהסוג שרק חייל בתחילת שירותו הצבאי יכול להרגיש .  אבל מראש כל גבעה שמכבדת את עצמה אפשר היה לראות את המכוניות שנעות צפונה על הכביש שמוביל מבאר שבע לתל אביב .  לראות ולחלום .  מה שהפך את אזור צפון הנגב למתחם הניווטים הסואן במדינה היה המגוון הרחב של דרגות הקושי שבו - והכל בטווח נסיעה קצר של טיולית צה"לית מבאר שבע .  אזור נבטים צפון היה הקשה מכולם לניווט ,  שכן תוואי השטח בו הוא כפני הירח .  אזור נבטים דרום קל יותר ,  אך גבעותיו הנמוכות יכולות להטעות גם את הנווט המנוסה ביותר .  במדרג הזה היה אזור גבעות גורל הקל ביותר לניווט ,  ולכן השטח המשתרע מצפון לבאר שבע ועד צומת להבים ,  לאורך 12 ק"מ ,  נהפך לבית הספר לניווט .  הגבעות לא גבוהות מדי אך גם לא נמוכות ;  קווי האגן ברורים ,  אך לא תלולים ומסוכנים .  מרבית החיילים שנדרשו לנווט בשירותם עשו את צעדיהם הראשונים בגבעות גורל ,  וכך גם אני .  הכלבים לא מרוצים כמעט 20 שנה אחרי הניווט האחרון שלי בגבעות גורל - עוד מסע ניווט שאיני זוכר את פרטיו המדויקים ,  אבל החוויה שלו ממאנת להרפות ממני וכוללת לילות ללא שינה ,  תחושת אבק מתמדת בנחיריים ,  מדים מסריחים ,  לימודי ציר מפרכים ותחושת סיפוק אדירה של מציאת הנ"צ - ואני חוזר לגבעות גורל .  הפעם ,  באור היום ,  עם כלי רכב ממוזג ,  בגדים אזרחיים - והכי חשוב ,  עם מכשיר אייפון בעל תוכנת ניווט ו-gps .  החייל ההוא ,  מלפני 20 שנה ,  היה מתקשה להאמין שגלגולו הבוגר אוחז במכשיר כה פלאי ,  זמין וזול .  מה לא הייתי עושה אז ,  בלילות הניווט האפלים והמייאשים ,  כדי לשים ידי על ההמצאה הזאת שהיתה עושה את חיי כל כך הרבה יותר קלים .  כל כך הרבה קילומטרים של התברברויות בשטח היה חוסך לי האייפון .  גם היום ,  בשטח הבנוי ,  עדיין יש צורך במכשיר הניווט הנייד שלי .  נהפוך הוא .  הארץ הצה"לית השוממה ,  שטופת הרוח והכלבים המשוטטים ,  נהפכה לאחד ממוקדי הביקוש הגדולים בבאר שבע - או בשמו הנוכחי ,  שכונת רמות .  זר שמגיע לבקר בשכונת רמות הגדולה בהחלט נזקק ל-gps כדי לנווט את דרכו .  קל מאוד להתברבר בשכונה ,  שבתיה דומים אלה לאלה להפליא .  האמת היא שגם לפני 20 שנה האזור היה מיושב בחלקו ,  אך יושביו הקודמים לא מנעו מאיתנו לנווט .  היתה מין הסכמה שבשתיקה בין החיילים לבין הבדווים - הם לא יפריעו לנו בדרכנו לעוד נ"צ ,  ואנחנו לא נפר את שלוות לילם .  היחידים שההסכם הזה לא היה מקובל עליהם היו עדות הכלבים הנובחים שהיו לחלק בלתי נפרד מהחוויה ההזויה של לילות הניווטים .  הכי נורמלי שיש השמחה על קיומה של שכונת רמות היא כפולה .  כל מי שניווט אי פעם בגבעות גורל ישמח לשמוע כי את הג'בלאות החשופות והמתישות החליפו בנייני דירות ווילות עם גינות פורחות .  אבל גם העובדה שהביקושים למגורים בבירת הנגב גרמו לעיר להתרחב כל כך היא בשורה נהדרת .  ב-20 השנים האחרונות גדלה באר שבע באופן ניכר :  בשכונת נווה זאב שבדרום-מערב העיר נבנו כ-1,000 יחידות דיור ,  בנווה מנחם נבנו 4,500 יחידות דיור ובשכונת רמות יותר מ-20 אלף יחידות דיור - כ-6,000 מהן ברמות ב' החדשה .  בקרוב אמורות להיבנות בשכונה 2,000 יחידות דיור נוספות .  רמות משכה אליה משפרי דיור ואוכלוסייה חזקה ,  וכיום היא מציעה דירות בסטנדרט גבוה .  בשנתיים האחרונות עלו המחירים בשכונה בכ-30% .  אזור אנדרטת הנגב עדיין נותר נקי מכל יישוב ,  אך מסביבו חל פיתוח מואץ שחוסם את נתיבי הניווט הישנים .  בשלב הראשון ,  בתחילת שנות ה-90 ,  נפרץ כביש חדש שמחבר את הכניסה הצפונית של באר שבע עם דרך חברון שמובילה צפונה מבאר שבע לכיוון עומר .  לאורך כביש זה הוקמה שכונת רמות .  בשלב מאוחר יותר נפרץ כביש נוסף ,  שחותך את אזור גבעות גורל - כביש מספר 40 ,  המאפשר לנוסעים דרומה לאילת או מצפה רמון לפסוח על באר שבע לחלוטין .  בחלקה הדרומי גובלת שכונת רמות באזור האוניברסיטה .  הבתים באזור זה ,  המכונה רמות א' ,  הם צמודי קרקע יפים והשכונה היא בעלת צביון סוציו-אקונומי גבוה .  ככל שגבר הביקוש ,  הבנייה התרחבה עמוק לתוך אזור הניווט של גבעות גורל .  לאחר מכן התרחבה השכונה עוד צפונה ומערבה - ובאזור זה היא כוללת בעיקר בנייני דירות גדולים .  ואם צריך עוד סימן לחתום בו את ימי גבעות גורל החשוכים - הרי שכיום נבנית שכונה חדשה בשם רמות ב' ,  מצפון לכניסה הצפונית לבאר שבע ובצמוד לכביש שעולה לכיוון תל אביב .  שכונה זו חוסמת את הגישה מגבעות גורל לנקודת סיום הניווטים הפופולרית - שתי תחנות הדלק שעל כביש באר שבע-תל אביב .  רמות ב' ,  כמה נורמלי מצדה ,  נראית כמו עוד שכונה מתוכננת היטב של בנייה רוויה .  ממש כמו מאות שכונות אחרות ,  עם אלפי בניינים ורחובות בערי המרכז .  דבר אחד שלא השתנה עד היום הוא אנדרטת חטיבת הנגב .  לפני יותר מ-20 שנה פעל שם קיוסק קטן ומנותק למדי ,  וקשה להבין ממה התפרנס .  לא פלא שעוד בזמן שירותי הקיוסק ננטש לרוחות ולאבק .  המבנה הנטוש שימש אותנו כמחנה מאולתר שבו היינו מבלים את שעות היום שבין ניווט אחד למשנהו .  מאוחר יותר חזר המקום לפעילות כשהוסב לאולם אירועים ,  אך גם זה לא צלח .  לפני כמה שנים נפח העסק את נשמתו ,  וכיום הוא שוב נטוש ומשמש מסתור לכלבים משוטטים .  האנדרטה עצמה עדיין בולטת בשטח ,  בעיקר בשל העיצוב המודרניסטי של דני קרוון .  בקרוב בוודאי תיבלע גם היא בתוך רמות - ולא רחוק היום שבו תיהפך למגרש משחקים נהדר לילדי השכונה .
 
תנו לאייפון לנווט 
עם כוס קפה ביד ו-GPS בכיס חזר אמיר טייג אל פסגת הפחד של שירותו הצבאי ,  אזור הניווטים גבעות גורל ,  רק כדי לגלות שכונת ענק באר שבעית - שגם בה אפשר להתברבר בקלות

