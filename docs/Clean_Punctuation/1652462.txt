חלוקת דירות :  הסדרה ,  לא חיסול 
מלים בקבלנות
 >  >  בחודשים האחרונים הכריזו כמה רשויות מקומיות מלחמת חורמה על תופעת חלוקת הדירות .  מדובר בדירות שבעליהן מחלקים אותן לכמה יחידות דיור קטנות ,  כדי להשכיר כל אחת מהן בנפרד .  מבחינת הבעלים ,  מדובר בגידול משמעותי בתשואה על הנכס ,  שכן שכר הדירה שמניבות שלוש יחידות קטנות גבוה בהרבה מזה שאפשר לקבל בעבור הדירה המקורית .  מבחינת השוכרים ,  במקרים רבים - בעיקר באזורי הביקוש במרכז - מדובר על פתרון יחיד כמעט ליחידת מגורים במחיר סביר .  הטענות העיקריות של הרשויות המקומיות הן שמדובר במטרד לשכנים ,  ביצירת עומס על תשתיות כמו ביוב וחניה ,  ובנוסף - רבות מהדירות חולקו בלא קבלת היתר מתאים .  הגברת האכיפה של הרשויות ,  בעיקר בתל אביב ,  הביאה להטלת קנסות כבדים ולדרישה להשבת המצב לקדמותו - מה שגרם לעצירה כמעט מוחלטת של חלוקת הדירות בחודשים האחרונים .  קנס בגובה 260 אלף שקל שהוטל על מחלק דירה בעיר - בלי כל פרופורציה למהות העבירה - עשה את העבודה :  קבלני שיפוצים רבים שהועסקו בחלוקת דירות בשנים האחרונות ,  נקראים כיום כדי לבצע עבודה נוספת :  השבת המצב לקדמותו .  צודקות הרשויות שיוצאות נגד ביצוע שינויים כה מהותיים בלא הוצאת היתרים מתאימים .  אבל ,  חשוב לזכור שבמקום כמו תל אביב רבתי ,  שבו יש מחסור כרוני ביחידות דיור ומחירי הדירות למכירה ולהשכרה מאמירים - חלוקת דירות בצורה מסודרת ,  ועל פי מדיניות ברורה ,  עשויה להיות פתרון אמיתי למצוקת הדיור .  ברחבי תל אביב וגוש דן ,  ובערים גדולות נוספות ,  יש אלפי דירות שחולקו - מה שהביא להוספת יחידות דיור רבות ,  המשרתות בעיקר זוגות צעירים ,  סטודנטים ודיירים ממעמד בינוני-נמוך .  היעלמות דירות אלה תביא לכך שרבים מהם ייאלצו לצאת לפריפריה .  חלקם ישכרו דירות עם שותפים ,  אבל רבים מהם יבקשו להמשיך ולגור לבד ,  ובכך יגדילו את הביקושים לדירות .  לפי בדיקה שנעשתה בעבור התאחדות קבלני השיפוצים ,  אם  " יימחקו "  כל הדירות המחולקות באזורי הביקוש ,  דמי השכירות עלולים לעלות ב-10% ולהבריח תושבים נוספים .  האם רק עשירים אמורים להתגורר באזור המרכז ?  הפתרון צריך להיות דו-שלבי .  ראשית ,  יש להקפיא זמנית את פעולות האכיפה למשך חצי שנה .  בתקופה זו תהיה הזדמנות גם לבעלי הנכסים להגיע לרשויות ולהסדיר את העניין - כולל תשלום אגרות כחוק .  תקופה זו תנוצל גם לגיבוש קריטריונים ברורים לחלוקת הדירות ,  שכן המצב הנוכחי הוא בלתי אפשרי .  מדוע ,  לדוגמה ,  ברחובות ירמיהו ,  אבן גבירול ודיזנגוף מותר לחלק דירות - ובאזורים אחרים הוטל איסור מוחלט ?  נתון זה מפריך לחלוטין את טענות העירייה בדבר עומסים כבדים על תשתית הביוב שלא מאפשרים חלוקת דירות ,  שכן רחובות אלה עמוסים במיוחד .  הקריטריונים צריכים לקבוע נהלים לחלוקת דירה :  שטח מינימלי ,  תקני חניה ,  הגדרה לחלוקת דירה מול  " חיות אחרות ",  כמו דירה משותפת ,  וכו' .  במקביל ,  יש ליישם אכיפה נאותה שתבטיח עמידה בתקנים ותוודא כי בעלי הנכסים מקפידים על השכרת שטחים במצב הראוי למגורי אדם - בשטח סביר ועם אוורור מינימלי .  גם מדינת ישראל ומשרד השיכון - על פי הצהרות שר השיכון עצמו - אמורים לפעול להוזלת עלויות הדיור .  לכן ,  הייתי מצפה גם להתערבות ממשלתית .  יש לנו כלי יעיל להורדת שכר הדירה ,  אז מדוע שלא נשתמש בו ?  - הכותב הוא יו"ר התאחדות קבלני השיפוצים

חלוקת דירות :  הסדרה ,  לא חיסול 
מלים בקבלנות

