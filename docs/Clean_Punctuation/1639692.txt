סין המפקדת נגד סין המרושתת
אם סין תדחק את גוגל משטחה ,  אני ממליץ על שורט נגד המפלגה הקומוניסטית
ניו יורק טיימס בעבר טענתי כי אף שיש כמה ענפים בסין שהתחממו יתר על המידה ,  כמו הנדל"ן ,  ועשויים להוות הזדמנות למכירה בחסר  ( שורט )  ,  כדאי להיזהר מטענה כי כלכלת סין כיום היא פשוט בועה אה-לה-דובאי המזמינה הימורים נגדה .  כעת ברצוני לתקן את טענותיי .  יש עמדת שורט אחת - אחת גדולה - שמעניינת אותי בסין .  אני לא בטוח מי עושה שוק באזור הזה ,  אך נראה לי שאם סין תדחק את רגלי גוגל החוצה ,  אני רוצה להמר נגד המפלגה הקומוניסטית בסין .  הסיבה :  חברות סיניות כיום הן בד בבד יותר מפגרות ויותר מתקדמות ממה שמעריכים בארה"ב .  למעשה ,  יש כיום שתי כלכלות בסין .  ישנה המפלגה הסינית ושותפותיה - נקרא להן סין המפקדת .  אלה הן התעשיות המסורתיות הנמצאות בבעלות ממשלתית .  לצדן נמצאת סין השנייה ,  המתרכזת בעיקר בערי החוף כמו שנחאי והונג קונג .  מדובר במגזר יזמי במיוחד שפיתח שיטות מתוחכמות ליצור ולהשתתף בזרימת מידע עסקי רב ערך .  אני מכנה את הצד הזה סין המרושתת .  מדוע כה חשוב שהידע ימשיך לזרום ?  עבורי ,  זהו המפתח להבנת הסיפור של גוגל בסין ,  וההסבר לכך שאולי כדאי להמר נגד המפלגה הקומוניסטית בסין .  ג'ון הייגל ,  כתב העסקים הנודע ויועץ הניהול ,  טוען בספרו החדש  " shift index "   ( "מדד המעברים ")  כי אנחנו נמצאים כעת באמצעו של  " המעבר הגדול ".  אנחנו נעים מעולם שבו המקור העיקרי ליתרון אסטרטגי הוא הגנה וניצול ערך ממערך ידוע של מאגרי ידע - סך הדברים שאנו יודעים בכל נקודת זמן ,  שעובר פיחות בקצב מואץ - לעולם שבו מוקד יצירת הערך הוא בהשתתפות פעילה בתזרימי הידע המתחדשים כל הזמן . " מציאת דרכים להתחבר לאנשים ולמוסדות המחזיקים בידע חשובה יותר ויותר ",  אומר הייגל , " מכיוון שיש הרבה יותר אנשים חכמים מחוץ לארגון מסויים מאשר בתוכו ".  בעולם השטוח של היום ,  יש גישה לכולם .  לכן ,  ככל שהחברה או המדינה שלכם יכולה לתקשר עם יותר מקורות רלוונטיים ומגוונים ליצירת ידע חדש ,  כך היא תשגשג יותר .  ואם אתם לא תצליחו ,  אחרים יצליחו .  אני רוצה לטעון כי סין המפקדת ,  במאמציה לדכא ,  לקצץ ולתעל את זרימת הידע לתחומים פוליטיים מקובלים ולשמר את שלטון המפלגה הקומוניסטית ,  כמו בצנזורה על גוגל - נמצאת בחיכוך גדל עם סין המרושתת ,  המשגשגת בעקבות השתתפותה בתזרימי הידע העולמי .  זה למעשה מוקד המאבק עם גוגל :  הוא מסמל את המאבק על יכולתם של הסינים לבצע חיפושים באינטרנט ולגלוש לאן שהדמיון והיצירתיות לוקחים אותם - דבר החיוני לעתידה של סין המרושתת .  אל תטעו :  בסין נמצאות כמה מהחברות המרושתות בעולם ,  כמו לי אנד פונג ,  חברת הלבשה בשווי 14 מיליארד דולר שלה רשת של כ-10,000 שותפים עסקיים ;  או דצ'אנגג'יאנג ,  יצרנית האופנועים .  זרימת הידע היום-יומית ברשתות החברות הסיניות האלה ,  לשם עיצוב וחידוש מוצרים ,  כמו גם ניהול שרשרת הספקים וריכוז המומחיות הטובה בעולם  " שונה מכל מה שהחברות האמריקאיות הצליחו להגיע אליו ",  טוען הייגל .  המנצחים על רשתות אלה ,  הוא מוסיף , " מעודדים משתתפים להתקבץ אד-הוק ,  כדי להתמודד עם אתגרי ביצועים בלתי צפויים ,  ללמוד זה מזה ולמשוך פנימה אנשים מן החוץ .  עוד ועוד חברות מסורתיות ,  המונעות על ידי הרצון להגן על מאגרי ידע ולנצלם ,  מגבילות בזהירות את השותפות שלהן ".  סין המפקדת שיגשגה עד כה בעיקר הודות לשכלול הדגם של המאה ה-20 לייצור זול ,  המבוסס על כריית מאגרי ידע ועל הגבלת הזרימה .  אך סין תשגשג במאה ה-21 - והמפלגה הקומוניסטית תישאר בשלטון - רק אם תוכל להעביר חלק גדול יותר מחברותיה למודל המאה ה-21 של סין המרושתת .  פירוש הדבר הוא לאפשר ליותר ויותר אנשים ,  אוניברסיטאות וחברות סיניים להשתתף בתזרימי הידע הגדולים של העולם - בייחוד אלה היוצרים קשרים מעבר לגבולות התעשייה והשווקים המבוססים .  אך נראה שסין מהמרת דווקא כי היא יכולה להתמודד עם שלושה דחפים :  שליטה על תזרימי הידע מסיבות פוליטיות ,  שימור מפעלי המאה ה-20 של סין המפקדת למטרות תעסוקה ,  והרחבת סין המרושתת של המאה ה-20 לשם יצירת צמיחה .  אבל הניגודים הטמונים בהתפרשות נרחבת זאת עשויים לפגוע בכל השלושה .  דגם הפיקוד של המאה ה-20 צפוי להתמודד עם לחצים כבדים .  העתיד שייך למי שמקדמים תזרימי ידע מגוונים ועשירים ,  ומפתחים את המוסדות ואת המנהגים הדרושים לשליטה בהם .  סין המפקדת ,  המעוניינת לצנזר את גוגל ,  פועלת אם כך נגד סין המרושתת ,  שגוגל מסייעת לה לשגשג .  כרגע נראה שסין המפקדת תנצח .  אך אם אכן כך יהיה ,  אני רוצה להמר בשורט על המפלגה הקומוניסטית .
 
סין המפקדת נגד סין המרושתת
אם סין תדחק את גוגל משטחה ,  אני ממליץ על שורט נגד המפלגה הקומוניסטית

