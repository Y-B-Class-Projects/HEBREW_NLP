 " לעובד מדינה קשה לעמוד בהוצאות משפטיות של יותר מ-150 אלף שקל "
 לקראת פתיחת משפטו מספר רו"ח גידי בר זכאי על המעבר לשוק הפרטי ועל געגועיו לרשות המסים : " אני מקווה ומשוכנע שאזוכה במשפט .  אם אומר שוויתרתי על חלום רשות המסים לא אומר אמת "
  >  >  במארס הקרוב יתחיל בפתח תקוה משפטם של שמונה נאשמי פרשת השוחד ברשות המסים .  גידי בר זכאי ,  נאשם 7 ,  נאשם בלקיחת שוחד .  בר זכאי ,  תושב ירושלים ,  עבד ברשות המסים 17 שנה .  בתפקידו האחרון היה סמנכ"ל בכיר לענינים מקצועיים וחבר הנהלת הרשות .  הוא רו"ח ,  כלכלן ,  משפטן ומרצה במכללה האקדמית אונו .  עתידו המבטיח נקטע בינואר 2007 כשנעצר בחשד ללקיחת שוחד ברשות המסים והוא נאלץ להתפטר מהרשות בספטמבר 2009 על רקע האישומים נגדו .  בשנים האחרונות סומן כמועמד פוטנציאלי בעתיד לתפקיד מנהל הרשות .  בשל המשפט ובהוראת עורך דינו ,  רועי בלכר ,  הוא מנוע מלדבר על פרשת רשות המסים .  מבין כל הנאשמים בפרשה שהיו עובדי רשות המסים ,  הוא היחיד שחזר לעבודה ברשות בהסכמת פרקליטות המדינה ,  למרות החקירה .  לפני ארבעה חודשים ,  עם הגשת כתב האישום נגדו ,  נאלץ לפרוש .  באמצע 2008 הוחזרת לעבודה ברשות ,  היחיד מבין כל נאשמי רשות המסים .  מה היו סמכויותיך החדשות ?   " אחרי חצי שנה של השעיה הוחזרתי לתפקיד סגן בכיר לעניינים מקצועיים עם מלוא הסמכויות .  הייתי בטוח שהפרשה מאחורי ,  ראיתי את עצמי ממשיך ברשות עוד שנים ארוכות לתפקיד הבא - מנהל הרשות .  התחלתי בתנופת עשייה שכללה רפורמות בחקיקה .  את חלקן השלמתי .  למשל התוכנית לעידוד עלייה ולהחזרת ישראלים ,  ותיקון 169 שעוסק בהאחדת והפשטת הפטור לתושבי חוץ ומשיכת דיווידנדים לישראל .  הקו המאחד בחקיקה זו היה ודאות ופשטות בהחלת דיני המס .  נקודת המוצא היא שלישראל יש מוניטין מעולה בתחום ההון האנושי ויכולות חפיתוח ומוניטין פחות רצוי בתחום של סירבול וביורוקרטיה .  יצירת מערכת חוקים פשוטה וברורה מאפשרת בראש ובראשונה לגבות מסים באופן צודק ויעיל .  ומעבר לכך ,  מאפשרת למשקיעים מהארץ ובעיקר מחו"ל ,  להגשים את השאיפות שלהם להשקיע בתעשיית הידע הישראלי ."  עדיין נטל המס בישראל גבוה . " חלק מהתוכניות שיזמתי ממשיכות להתקדם ואני רואה ברכה רבה בזה שמארג חוקי המס בארץ מתקדם לכיוון שכולנו נרוויח ממנו - פשטות ויעילות .  כיום ישראל נמצאת במצב מאוד נוח ביחס לשאר העולם מבחינת נטל המס .  בעקבות המשבר הכלכלי העולמי ממשלות רבות בעולם נוקטות בחשיבת מס שהמאפיין שלה הוא הכבדה רבה בנטל מתוך התבוננות לטווח הקצר בלבד .  בסופו של יום תהיה לפעולות אלה השפעה מאוד מצמצת על הכלכלה העולמית .  דווקא ישראל פועלת ויכולה לפעול בניגוד למגמה .  ישראל קולטת כיום בעלי יכולות כלכליות ואנשי מקצוע מהשורה הראשונה בעולם .  אנשים שמנהלים את הכלכלה העולמית מגיעים לפה ופועלים מפה .  אם נדע להמשיך ולפעול במתווה הזה נגמור את המשבר כשאנחנו משופעים בהון אנושי משובח ובנכסים כלכליים רבים ".  ממה אתה מתפרנס ?   " אני פותח בימים אלה יחד עם רו"ח והמשפטן משה קיסר ,  משרד לייעוץ מס במגדלי ויצמן בתל אביב .  כשפרשתי מהרשות בספטמבר בחנתי מספר הצעות להצטרף למשרדים קיימים .  בסופו של יום ולאחר מחשבה ארוכה ,  החלטתי שאני רוצה משרד משלי .  אני חייב לעצמי להצליח ולהגיע במגזר הפרטי לאותם גבהים אליהם הגעת במגזר הציבורי .  המשרד יעסוק במגוון נושאים שמוכרים לי - מיסוי בינלאומי ,  מיסוי קבלנים ,  מע"מ וכד' .  משה קיסר ,  שותפי למשרד שבתפקידו האחרון ברשות המסים היה מנהל תחום מיזוגים ופיצולים ,  בקיא היטב גם במיסוי מקרקעין .  נעסוק במתן פתרונות מס ,  בתכנוני מס ובמתן חוות דעת ".  ויתרת על חלום רשות המסים ?   " אני מקווה ומשוכנע שאזוכה במשפט .  אם אומר שוויתרתי על חלום רשות המסים לא אומר אמת ,  אבל במצבי הנוכחי לא יהיה זה רציני אם אעיז לעסוק בנושא זה .  ללא ספק אני מתגעגע לרשות ,  לעשייה ,  ליכולת להשפיע .  כל אחד מאתנו מונע ממשהו אחר .  הרגשתי סיפוק רב ברשות כשיכולתי להוביל חקיקה שמביאה לתוצאות בשטח .  היה לי מזל שעמדתי בראש צוות מובחר ואני שמח כשאני רואה אותם כעת מהצד ממשיכים במלאכה .  כמה עלה לך המשפט ?   " החיים בצל משפט לא פשוטים .  עד היום ההוצאות המשפטיות שלי מסתכמות ביותר מ-150 אלף שקל שכר טרחה לעורכי דין .  זה לא פשוט לעובד מדינה ,  בכיר ככל שיהיה .  מגדילים את המשכנתא ,  שוברים תוכניות חסכון לילדים .  עושים את הכל במלחמה על השם הטוב ,  שבמובנים רבים הופכת למלחמה הכי חשובה ".  האם רשות המסים התאוששה ממשבר פרשת השוחד ?   " הרשות התמודדה בשנים האחרונות עם משבר קשה .  אני לא מנסה לטעון שהכל ברשות מושלם .  הרשות מתפקדת ומגיעה להישגים בתקופה לא קלה .  לצערי ,  ההצלחות לא זוכות לחשיפה הראויה .  למשל ,  לא ראיתי כתבה שמציינת כי הרשות סיימה את 2009 עם עודפי גביה של 4 מיליארד שקל ".  שר האוצר רוצה להחליף את מנהל רשות המסים . " זה מאוד לא תקין בעיני שמנהל רשות המסים ,  יהודה נסרדישי ,  צריך לקרוא בעיתון שמנסים להחליף אותו .  היו צריכים להכחיש את הדברים באופן נמרץ .  לצערי זה לא נעשה .  אני עצמי הצעתי לנסרדישי אין ספור פעמים לצאת לתקשורת בצורה גלויה ולהתיחס לנושא .  יהודה עובד באופן שונה .  הוא אוהב לעשות את העבודה בשקט ובדרכו הוא הצליח לשמור על יציבות ברשות בתקופה מאוד קשה ,  ולהגיע להישגים מקצועיים שחבל שהם לא מודגשים בתקשורת .  אנשים טועים בהתיחסות שלהם אליו .  הם רואים אדם מנומס ועדין וטועים בו .  הוא מקצוען מהמעלה הראשונה .  מגיע לו יותר קרדיט ".  פרשת השוחד הגדולה בתולדות רשות המסים  >  >  ב-2 בינואר 2007 בשעה שש בבוקר פשטה המשטרה על 22 בתים בכל רחבי הארץ ועצרה לחקירה 22 אישים ,  רובם מוכרים ,  במה שמכונה כיום  " פרשת רשות המסים ".  בין העצורים היו מנהל רשות המסים לשעבר ,  איתן רוב ,  יורשו בתפקיד ג'קי מצא ,  מנהלת לשכת ראש הממשלה ,  שולה זקן ואחרים .  חלק מהעצורים הואשמו בנתינת שוחד ,  אנשי רשות המסים שנעצרו הואשמו בקבלת שוחד ,  והאחרים הואשמו בתיווך בפרשות שוחד .  מדובר בפרשת השחיתות הגדולה ביותר בתולדות מערכת המס במדינת ישראל .  המעצרים והפרסום הרב שניתן להם בכלי התקשורת ,  פגעו בצורה קשה מאוד ברשות המסים .  נדרשו חודשים ארוכים עד שהרשות החלה לעמוד על רגליה .  תחילה מונה לרשות מנהל זמני - יוסי בכר ,  לשעבר מנכ"ל האוצר .  בהמשך מונה יהודה נסרדישי ,  מבכירי וותיקי הרשות לממלא מקום מנהל הרשות ובהמשך למנהל הקבוע של הרשות .  במארס הקרוב ייפתח משפטם של שמונה מנאשמי הפרשה בבית המשפט בפתח תקווה .  מרשות המסים הועמדו לדין ג'קי מצא ,  גידי בר זכאי ,  שמואל בוברוב ,  יגאל סער ,  ויוסי שטיינמץ .  איתם נאשמים שולה זקן ואחיה יורם קראשי ,  ואיש העסקים קובי בן גור .

" לעובד מדינה קשה לעמוד בהוצאות משפטיות של יותר מ-150 אלף שקל "
 לקראת פתיחת משפטו מספר רו"ח גידי בר זכאי על המעבר לשוק הפרטי ועל געגועיו לרשות המסים : " אני מקווה ומשוכנע שאזוכה במשפט .  אם אומר שוויתרתי על חלום רשות המסים לא אומר אמת "
 
