האלבום הלבן שלנו
רגע לפני סוף העשור הגיע הזמן לחגוג 40 ל"פוזי ",  האלבום המכונן של אריק איינשטיין .  האנשים שהיו שותפים ליצירתו משחזרים את ההקלטות שהמציאו את הרוק הישראלי .  כתבה ראשונה
הוא בוסרי ולא מגובש .  אין לו כותב שירים אחד שמחזיק את ההגה ,  כמו שלום חנוך ,  מיקי גבריאלוב או שמוליק קראוס .  בניגוד לאלבומים אחרים וקאנוניים של המבצע שלו ,  הוא מעולם לא זכה לסרט ,  לאלבום קאברים או להוצאה מחודשת .  גם לאחר שהועבר לדיסק באמצע שנות ה-90' ,  הוא עדיין נשמע כמו אותו תקליט שרוט מפעם .  בקיצור , " פוזי "  הוא אלבום הברדק של אריק איינשטיין .  
למרות זאת ראוי הסיפור מאחורי האלבום ,  שיצא לפני 40 שנה ,  לצאת לאור לא רק מפני שהוא תקליט מפתח עבור אריק איינשטיין ,  שממנו נולדו אלבומיו הפרועים ,  האישיים והמתוחכמים יותר ,  אלא גם כדי לשפוך אור על האנשים שנטלו בו חלק .  עליהם נמנו מעבדים ונגנים ,  שבאו מסגנונות שונים ,  ובכך סייעו להפוך את  " פוזי "  לאלבום הלבן הישראלי .
 כן ,  האלבום הלבן הישראלי .  אין בכך הגזמה .  פוזי הוא האלבום הכי רבגוני של איינשטיין .  הוא מכיל שירי רוק ,  פופ ,  פסיכדליה ,  ארץ ישראל ,  ילדים ומעל הכל   " היה היה ",  סימפוניית רוק בת שמונה דקות שעוסקת במוות ומוקדשת לזיגי סקרבניק ,  פסנתרן החלונות הגבוהים ועילוי ג'אז שנפטר בגיל 24  ( על זיגי והשיר לזכרו נרחיב כאן במהלך השבוע )  .
  רשימת הקרדיטים של  " פוזי "  היא היכל התהילה של המוזיקה הישראלית באותן שנים .  בין המלחינים היו כאלה שעבדו בעבר עם איינשטיין  ( שמוליק קראוס ושלום חנוך )  ,  וכאלה שהכירו אותו לראשונה סמוך לתחילת ההקלטות  ( רוב האקסלי מהצ'רצ'ילים ומישה סגל שחתום על חמישה לחנים באלבום )  .  גם שתי להקות ליווי שונות הופיעו ב"פוזי ":  הצ'רצ'ילים ,  שבדיוק עברו את האודישן של אריק איינשטיין במועדון  " המסכה "  ברחוב המסגר וזכו להפוך ללהקת הליווי החדשה שלו ,  ושלישיית נגני אולפן מקצועיים ,  שהופיעה עם איינשטיין בהרכב  " הברנשים של פיאמנטה ":  המתופף אהר'לה קמינסקי ,  מחלוצי הג'אז בישראל ,  נגן הבאס והגיטריסט שמוליק ארוך ונגן ההאמונד יעקב נגר .
  מלבד  " פראג "  של שלום חנוך ו"אצו רצו גמדים ",  שנכתב עוד ב-1952 על-ידי משוררת הילדים מרים ילן-שטקליס ,  את כל המילים לשירים כתבו אריק איינשטיין ויהונתן גפן ,  אז בחור צעיר מנהלל שהוצג לחבורה על-ידי חנוך ,  עוד קיבוצניק שעבר לעיר הגדולה .
 האנשים שמאחורי  " פוזי "  לא הקשיבו לו כבר עשרות שנים ,  לכן מפתיע שכמעט כולם הסכימו לשתף פעולה ולתרום מזיכרונם לציון 40 שנה לאלבום :  אריק איינשטיין ,  מישה סגל ,  שמוליק קראוס ,  אהר'לה קמינסקי ,  שמוליק ארוך ,  צבי שיסל ,  דוד טרטקובר וכמובן חברי להקת הצ'רצ'ילים :  מיקי גבריאלוב ,  חיים רומנו ,  עמי טרייביש ,  סטן סולומון ורוב האקסלי .  שעות השיחה שנצברו עימם אמורות לספק בשבוע הקרוב הצצה אל התאונה המרתקת ביותר ברוק הישראלי .
" זה אלבום שהתחילו לדבר עליו שנים אחרי שהוא יצא ",  נזכר אריק איינשטיין . " אני לא זוכר מה היו התגובות אליו ב-69 .  קצת קשה לנתח אותו כי הדברים פשוט קרו שם תוך כדי ההקלטות .  אני לא חושב ש'פוזי' אלבום כזה מיוחד .  לא הייתה לי באותו זמן מחשבה על אחידות בסגנון או משהו כזה .  גם האודישן של הצ'רצ'ילים היה במסגרת זה שחיפשתי להקה בשביל הופעות ,  לא בשביל האלבום ". 
- והיום הוא נחשב לאלבום הרוק העברי הראשון ." לי אישית קשה לשפוט אותו באופן אובייקטיבי ,  אבל מבחינתי אלבום הרוק הראשון היה החלונות הגבוהים  ( האלבום היחיד של ההרכב שנשא את אותו שם מ-1967 ,  נ.ש .)  ". 
- תמיד חשבתי ש"החלונות הגבוהים "  הוא אלבום הפופ העברי הראשון ." אולי ",  עונה איינשטיין , " אבל היה שם משהו בגיטרה של קראוס שהיה שונה מכל מה שהיה עד אז בארץ ".  
שלא במפתיע ,  גם קראוס ,  שהיה מעורב בשני האלבומים ,  מסכים עם איינשטיין : " אומרים שפוזי הוא אלבום הרוק הראשון ?  אז אומרים .  האלבום הראשון זה החלונות הגבוהים ". 
אז כן , " החלונות הגבוהים "  היה המפץ הגדול של המוזיקה הישראלית ,  אבל קשה למצוא שם שיר רוק אמיתי .  יש אמנם קריצה לביטלס ,  אבל בעיקר לאלבומים המוקדמים שלהם .  לעומת זאת ,  ב"פוזי "  נפגש מוזיקאי כמו מישה סגל ,  שהושפע מהביטלס ומג'ון קולטריין ,  עם הצ'רצ'ילים ,  שהיו עמוק בתקליטים של הדלתות ,  לד זפלין ודיפ פרפל .  ההשפעות הללו ניכרות בתקליט ,  שלטענת חברת  " פונוקול "  ייצא בשנה הקרובה בהוצאה מחודשת עם רצועות בונוס .
" פוזי היה אלבום פופ קליל שהשתנה בזכות הצליל של הצ'רצ'ילים ",  אומר חבר הלהקה ,  מיקי גבריאלוב . " עזרנו להסיט אותו למשהו יותר רוק פרוע וחדשני .  זה הפך אותו לתקליט עם פריצת דרך מסוימת ".  סגל ,  שהיה המלחין והמעבד של האלבום והוחלף במהלך העבודה עליו ,  מסכים : " בישראל הוא הקדים את זמנו ,  למרות שהוא לא באמת מעודכן עם מה שקרה בחו"ל .  היום הוא נשמע לי בעיקר כמו דמו ,  אבל זה עדיין אלבום הרוק הראשון .  האווירה ,  הקונטקסט והצורה של הנגינה היא רוק .  באולפן היתה גישה של חופש ורוקנרול ". 
הגישה החדשה של האלבום הוצגה בכלל בתחרות זמר בלב המיינסטרים , " פסטיבל הזמר "  של 1969 .  אריק איינשטיין ביצע שם את שירו של שלום חנוך , " פראג ",  שעסק בפלישה הסובייטית לצ'כוסלובקיה ,  אך הקהל כנראה לא התעניין בצרות של אחרים והשיר סיים במקום השביעי בלבד .  על פי האגדה ,  החבורה המאוכזבת של אריק חזרה לתל-אביב ושם ייסד איינשטיין את הרוק הישראלי מתוך כוונה למרוד בטעם הקהל שהעדיף את  " בלדה לחובש "  של יהורם גאון .  
המתופף אהר'לה קמינסקי דווקא זוכר שההפסד לא הפתיע אף אחד : " אריק ידע שזה לא שיר פסטיבל אבל היה לו חשוב לשיר אותו בלי שום כוונה להתחרות .  אריק אף פעם לא היה טיפוס מתחרה .  הוא רק ויתר על פרסים .  באנו עם שיר שחשבנו שהוא טוב ורצינו להביא את זה לאנשים בפנים .  כבר אז לא ממש התייחסנו בחשיבות לפסטיבלים האלה ,  אז איך אפשר להגיד שהשיר נכשל ?  זה היה ניצחון לבוא עם שיר כזה לפסטיבל שהוא שמאלצי לגמרי ". 
למעשה פסטיבל הזמר נערך בזמן ההקלטות של  " פוזי ",  כלומר המהפכה כבר יצאה לדרך .  באותו זמן האלבום דווקא נטה לכיוון מגובש יותר ,  לאחר שאיינשטיין גייס לתפקיד המלחין והמעבד את מישה סגל ,  אז מלחין צעיר שהתפרסם בזכות כתיבת שירו הראשון  " מות הפרפר "  לחווה אלברשטיין ומוזיקה לשובר הקופות של הבימה  " מחכים לגודו ".  איינשטיין כבר הוציא אז את אלבומו  " מזל גדי "  שהורכב משירי שלום חנוך .  האלבום אמנם הצליח אבל השירים נקברו תחת ההפקה המיושנת ולעיתים שמאלצית של המעבד אלכס וייס ותזמורת סי.בי.אס  ( שבין יצירותיה המחתרתיות ניתן למצוא את  " התקווה ")  .  בסדרה  " סוף עונת התפוזים "  נשאל וייס האם למלחין הצעיר הייתה מילה בכל הקשור לעיבודים .  וייס גיחך וענה : " מי לה "  וניגן את שני התווים על הפסנתר שלצידו .
 סגל קיבל את מה ששלום חנוך לא זכה לו ב"מזל גדי ".  שליטה מלאה על העיבודים של שיריו .  הוא הלחין ועיבד חמישה שירים שנכנסו לאלבום  ( כמה חם ,  חיי האהבה של הכלבה עליזה ,  ילדה ציור ,  אברהם ושרה והיה היה )  ,  וגם היה אחראי על שני העיבודים השונים של  " פראג ",  לאלבום ולפסטיבל הזמר .  להקת הליווי הייתה מורכבת מהשלישייה קמינסקי ,  ארוך ונגר ,  מנגני האולפן הטובים בשוק ,  שלא הפסיקו לזרוק רעיונות חדשים במהלך ההקלטות .  לפעמים גם חלק מהצ'רצ'ילים קפצו לביקור ,  בעיקר כשסגל היה זקוק לגיטרה של חיים רומנו ,  שסייעה לצבוע כמה משירי הפופ-הפסיכדלי שלו בגוון רוקי  ( "כמה חם ",  לדוגמא )  .  עם זאת לצ'רצ'ילים אין זכר ב"היה היה ",  השיר יוצא הדופן באלבום ,  שבמהלכו איינשטיין צורח בפעם הראשונה  ( והאחרונה )  בקריירה שלו .
 באמצע העבודה על האלבום המשותף נפרדו דרכיהם של איינשטיין וסגל ,  והשניים לא חזרו לשתף עוד פעולה  ( בהמשך השבוע יתייחס סגל לתקרית עם אורי זוהר ,  שלדבריו הובילה להחרמתו על-ידי חבורת לול )  .  את החלל שהשאיר תפסה להקת הצ'רצ'ילים ,  שעיבדה יחד עם שלום חנוך את שאר שירי האלבום.בסוף 1969 יצא  " פוזי ",  אלבום ה-LP הראשון של  " הגר ",  חברת ההפקה של חבורת לול .  מייד אחר-כך יצאו גם  " פלסטלינה "  ו"שבלול "  המגובשים והמתוקשרים יותר שהוקלטו עם שלום חנוך . " פוזי "  נדחק הצידה והפך לבן הממזר של אריק איינשטיין ,  אלבום שאינו מוערך מספיק על האומץ והחדשנות שבו אבל למעשה פתח את השער לשנות השבעים  תור הזהב של המוזיקה הישראלית .
 

האלבום הלבן שלנו
רגע לפני סוף העשור הגיע הזמן לחגוג 40 ל"פוזי ",  האלבום המכונן של אריק איינשטיין .  האנשים שהיו שותפים ליצירתו משחזרים את ההקלטות שהמציאו את הרוק הישראלי .  כתבה ראשונה

