רפורמה שמצריכה לקוח חכם 
על החתום
 >  >  אחד העקרונות המובילים של ועדת בכר היה הקטנת הריכוזיות בשוק ההון .  לכן היא בחרה להוציא את קרנות הנאמנות מידי הבנקים .  ואולם כדי שהבנקים לא ייפגעו מבחינה פיננסית החליטה הוועדה כי במקום דמי ניהול הם ייהנו מעמלת הפצה .  העמלה לא תהיה חד-פעמית כמקובל בעולם העמלות ,  אלא תהיה במתכונת של שיעור שנתי מנכסי הקרן .  כלומר ,  בכל יום שעובר ויועץ ההשקעות בבנק מחזיק בקרן הנאמנות ,  ההכנסה הכספית שהבנק רואה תהיה גבוהה יותר .  הבנק ייהנה מהכנסה כספית נאה ,  חשב המחוקק ,  וכן מיציבות בנכסי קרנות הנאמנות ויהפוך סוף סוף לאוביקטיבי .  כך ,  יגור זאב עם כבש ויהיו בישראל בנקים שייעצו לפי טובת הלקוח ולא לפי אינטרס הנכסים שהלקוח החזיק .  בהצעת החוק שמתגבשת בימים אלו מוצע לבטל את עמלת ההפצה ולהפוך אותה לעמלת נייר ערך .  שלוש השפעות קופצות לנגד עיניו של מי שיבחן את ההצעה .  ההשפעה הראשונה ,  שאמורה להיות חיובית לצרכן ,  היא שההצעה תביא לכך שהמוצרים הפיננסיים - קרנות נאמנות ותעודות סל - אינם מופלים זה לעומת זה .  ניתוק הקשר בין היצרן לצרכן יביא לכך שהבנק לא יהיה מחובר יותר ליצרנים ,  מנהלי קרנות הנאמנות .  מה שהיועץ יראה מול עיניו זהו מדף מוצרים ,  והוא יבחר איזה מוצר לקנות .  הרי את העמלה ממילא הלקוח משלם ולא מנהל קרנות הנאמנות .  בעולם כזה הבנק שומר על האוביקטיביות שלו .  ההשפעה השנייה ,  שעלולה לפגוע בצרכן ,  היא שהעמלה ששתשולם בידי המבצעים על כל פעולה בניירות ערך ,  עשויה לטרוף את תפישת העולם המקורית של ועדת בכר .  שכן הבנק ,  כמוסד עם מטרת רווח השואף למקסם את רווחיו ,  יחפש דרכים להשיב את ההכנסה שאבדה לו .  הדרך תהיה דרך עמלות הקנייה והמכירה של קרנות הנאמנות .  איך הבנק ימקסם את רווחיו בעולם החדש ?  היועץ יקנה וימכור קרנות נאמנות בתדירות גבוהה ,  וכך הבנק ייהנה מריבוי עמלות קנייה ומכירה .  בעגת השוק קוראים לזה  " לחבוץ ".  כך ,  היועץ ימצא את עצמו בדילמה אם להיות נאמן ללקוח ולהשקיע את כספו באופן אוביקטיבי וראוי ,  או להיות נאמן למעסיקו ,  הבנק ,  ולייצר לו עמלות שמנות .  ניתן להתגבר על כך .  לקוח חכם שלא יאפשר ליועץ בבנק לנייד אותו באופן מוגבר בין קרנות נאמנות ישלם עמלה חד-פעמית שתוביל לחיסכון למי שיחזיק בקרן לאורך שנים .  זהו הרעיון החשוב ביותר בהשקעות ,  לבנות תיק שמתאים ללקוח כמשקיע לאורך שנים ,  ולבצע התאמות מינוריות במקום לנסות ולהמר מהו אפיק ההשקעה הרווחי שצפוי .  השפעה שלישית ,  שגם ממנה עשוי ליהנות הצרכן ,  היא ירידה בדמי הניהול .  איך ?  הפחתת עמלת ההפצה תוביל לכך שמנהל הקרן ייהנה ממלוא דמי הניהול ,  כשקודם לכן חלק מהם שולם לבנק כעמלת הפצה .  כדי למשוך את הלקוחות אליו הוא יפחית את דמי הניהול .  גם כאן יש סכנה .  לעתים ,  תחרות מחירים בין יצרנים הורסת את השוק .  הדוגמה הבולטת היא הקרנות הכספיות .  התחרות העזה בתחום הצומח ב-2008 הביאה לכך שלא מעט חברות גבו 0% דמי ניהול בקרנות הכספיות ,  וכך הפך לשוק שבו קרנות הנאמנות רק מפסידות .  כך ,  כדברי סוחר ותיק ,  נוצר מצב שבו מה שעולה שקל שווה שקל ,  ומה שעולה אפס שקל שווה בהתאם .
 
רפורמה שמצריכה לקוח חכם 
על החתום

