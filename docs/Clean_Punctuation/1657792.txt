 " חיילי האנתרקס "  תובעים מצה"ל מיליונים
64 מתוך כ-600 חיילי צה"ל שנפגעו לאחר שבוצע בהם ניסוי בחיסון נגד אנתרקס ,  הגישו תביעה בגובה 18 מיליון שקלים נגד מערכת הביטחון . " נלמד את צה"ל פרק באחריות פיקודית "
 64 חיילים מתוך כ-600 חיילי צה"ל שנפגעו מהניסוי לחיסון נגד מחלת האנתרקס הגישו היום  ( ראשון )  תביעה לבית המשפט המחוזי בפתח תקווה ובה הם דורשים פיצויים בגובה 18 מיליון שקלים .  את העתירה הגישו עורכי הדין בועז בן צור ומשה מזור ממשרד בן צור ושות' .  החיילים טוענים בתביעתם כי היא נשענת על עקרון  " ההסכמה מדעת ",   " אחד העקרונות היסודיים עליהם מושתתים ניסויים רפואיים בבני אדם הקובע ,  כי על המשתתף בניסוי רפואי לקבל החלטה מושכלת וחופשית האם להשתתף בניסוי לאחר ששקל את כל המידע הרלבנטי והסיכונים הכרוכים בהשתתפות בניסוי ". 
במסגרת התביעה ,  דורשים החיילים בניסוי חשיפה מלאה של מרכיבי הנסיוב שנתן לחיילים ,  פיצוי מקסימלי  ( כ-300 אלף שקלים לכל חייל )  לכל משתתפי הניסוי בגין עוגמת הנפש ,  הנזק הנפשי ,  השימוש הלא חוקי בגוף ובגין הרשלנות הרפואית ,  מימון טיפול רפואי מלא לחיילים ולילדיהם על ידי מערכת הבריאות האזרחית וכן עצירה מלאה של ניסויים בחיילים .  לחיילים נאמר שיש צורך בסודיות רבה ,  אולם מפרוטוקולי ועדת הניסוי עולה ,  שבאמצעות סיווגו של הניסוי כסודי ביותר ,  ביקשו קברניטי הניסוי למנוע  - " סערה ציבורית שתתחיל בבית של כל חייל ".  עוד נאמר למשתתפים כי מחלת האנתרקס מהווה איום קיומי על אזרחי מדינת ישראל וחייליה ,  ומכאן החשיבות הלאומית העליונה בהשתתפותם בניסוי ובהשגת תרכיב חיסוני יעיל וזמין כנגד איום קיומי זה .  
לדברי התובעים ,  מערכת הביטחון עדיין מסרבת לחשוף את מרכיבי הנסיוב שהוזרק לחיילים ,  דבר שאינו מאפשר לרופאים אחרים לספק להם טיפול רפואי הולם .  עוד נטען בכתב התביעה כי  " מסקנות הוועדה של ההסתדרות הרפואית אשר בחנה את הניסוי בעקבות פסיקת בג"ץ שהוגש בשם החיילים ,  מצביעות על פגמים חמורים בהיבטים הרפואיים והמשפטיים של עריכת הניסוי ".  
מיד לאחר קבלת החיסון הראשון ,  כך עולה מהתביעה ,  סבלו חיילים רבים מתופעות לוואי ,  בהן בעיות נשימתיות ,  גירויים ונגעים חמורים וכרוניים שהתפתחו על עורם ,  בעיות מעיים ועיכול חריפות ,  מגרנות וכאבי ראש בלתי פוסקים ,  בעיות שרירים ופרקים וחום גוף גבוה .  מרבית החיילים לא קישרו בין הניסוי לבעיותיהם הרפואיות .  אלה שכן פנו למנהלת הפרויקט ודיווחו על תופעות לוואי חריגות זכו  " להתייחסות צוננת המבטלת את הקשר בין הדברים ". 
בתביעה צוין עוד כי  " הליך הניסוי - אשר כונה על ידי שלטונות הצבא בשם הקוד :  'פרויקט עומר 2' - נועד לבחון את יעילותו של חיסון פרי פיתוח ישראלי למחלת האנתרקס  ( גחלת - בשמה העברי )  .  לשם ביצועו גויסו בחטף חיילים וחיילות - חלקם הגדול השתייך ליחידות מובחרות - אשר לגופם הוזרק תרכיב אשר פותח במכון הביולוגי בנס ציונה ".  על פי הנטען בכתב התביעה , " בוצעה כלפי החיילים שהשתתפו בניסוי עוולה חוקתית שעניינה פגיעה באוטונומיה על גופם ובזכותם החוקתית לבחור את שייעשה או שלא ייעשה בגופם ".  התביעה לפיצוי כספי מהווה שלב נוסף במאבק החיילים להכרה בפגיעה בהם כתוצאה מהשתתפותם בניסוי האנתרקס ". 
בתביעה צוין גם כי  " בסמוך לאחר פרסום כתבת תחקיר מקיפה על אודות הניסוי בתוכנית 'עובדה' - הגישו החיילים עתירה לבית המשפט העליון במסגרתה נתבקש על ידם ,  כי ייחשפו מלוא המסמכים ,  החומרים והנתונים הרפואיים הנוגעים לניסוי שנערך בגוף החיילים .  העתירה לבית המשפט העליון התבקשה נוכח סירובה של מערכת הביטחון למסור לחיילים את המידע הרפואי הקשור בהליך הניסוי שבוצע בגופם ".  בנוסף ,  במסגרת העתירה התבקש בית המשפט העליון להורות על הקמת ועדת בדיקה ממשלתית ,  שתחקור את מכלול ההיבטים הכרוכים בהליך הניסוי שבוצע בגוף החיילים .
 לדברי סגן  ( מיל .)  דורית טחן ,  יו"ר מטה  " מאבק החיילים קורבנות ניסויי האנתרקס "  ואמא לשניים , " לאחר הניצחון הברור בבג"ץ ,  לאחר הקביעה החד משמעית של ועדת רופאים מומחים בלתי תלויה ,  שהניסוי פגע קשות בחיילים ושמערכת הביטחון הזניחה את החיילים והפנתה להם עורף ,  לאחר כל אלה הצבא ומערכת הביטחון מסרבים לקחת אחריות על חיי החיילים .  לאור הזילות שהם מגלים כלפי חיי אדם ,  לא נותר לנו אלא לפנות לבית המשפט על מנת ללמד את צה"ל פרק באחריות פיקודית ואחריות לגורל חיי אדם .  אנו יודעים כיום ,  שהנזק הבריאותי לא נעצר בחיילים שהשתתפו בניסוי ,  אלא עובר גם לילדיהם .  למען הילדים ,  אני קוראת לכל החיילים שטרם יצרו קשר עם מטה המאבק לפנות אלינו בהקדם ". 
ממשרד הביטחון נמסר בתגובה : " ניסוי  " עומר 2 "  בוצע על פי הסטנדרטים המקובלים בעולם בהשתתפות גורמים רפואיים בכירים ומוכרים ,  ותחת פיקוח מחמיר .  לכל החיילים שהשתתפו בניסוי ניתנה אפשרות להגיש תביעה להכרה בנכות ,  אם אכן נגרמה עקב הניסוי .  לאגף השיקום הוגשו עד כה 11 תביעות .  התביעה של 64 החיילים עדיין לא התקבלה במשרד הביטחון .  לכשתתקבל נגיב במקום הראוי והוא בית המשפט ".  

" חיילי האנתרקס "  תובעים מצה"ל מיליונים
64 מתוך כ-600 חיילי צה"ל שנפגעו לאחר שבוצע בהם ניסוי בחיסון נגד אנתרקס ,  הגישו תביעה בגובה 18 מיליון שקלים נגד מערכת הביטחון . " נלמד את צה"ל פרק באחריות פיקודית "
 
