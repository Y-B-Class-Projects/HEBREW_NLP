אלופות :  באיירן מינכן ניצחה את מנצ'סטר יונייטד 1:2
11 שנה אחרי גמר 99 ,  הבווארים ביצעו מהפך משלהם כשריברי  ( 76 )  ואוליץ'  ( 90 )  הפכו יתרון של רוני  ( 2 )  .  ליון - בורדו 1:3
ליל הסדר מאחורינו ,  הבטן עמוסה מטעמים והערב הראשון של ליגת האלופות סיפק לנו את אחלה של סיומת לחג .  באיירן מינכן ומנצ'סטר יונייטד נפגשו לשחזור של גמר 1999 ואנחנו יצאנו בהרגשה של דז'ה וו כשאיביצ'ה אוליץ' ניצח את המשחק בתוספת הזמן עם 1:2 ,  שמשאיר טעם של עוד לקראת הגומלין באולד טראפורד בשבוע הבא .  מעבר להפסד ,  דבר נוסף שהעיב על היונייטד היא פציעתו של החלוץ ווין רוני בקרסול .  רוני ייבדק ובקרוב תיוודע חומרת הפציעה .
 במשחק השני ,  ליון השיגה מקדמה חשובה לקראת הגומלין עם 1:3 בדרבי הצרפתי על בורדו .  ביום רביעי ייערכו שני משחקים נוספים ,  כאשר אלופת אירופה שרוצה להגן על תוארה ,  ברצלונה ,  תשחק נגד ארסנל באצטדיון האמירויות ואילו ואינטר תפגוש בסן סירו שלה את צסק"א מוסקבה המפתיעה .
 11 שנים עברו מאז המפגש המפורסם בין שתי הקבוצות כשהיונייטד זכתה בליגת האלופות בקאמפ נואו על חשבון הבווארים בזכות שני שערים דרמטיים בתוספת הזמן ,  והשלימה זכייה היסטורית בטרבל .  באופן מפתיע למדי ,  הלילה הקסום ההוא היה הפעם היחידה בשבעת המפגשים בין הקבוצות שבו ניצחה היונייטד .  הערב הגיעה הנקמה הספורטיבית .  בדיוק בצורה שכל אוהדי באיירן חלמו עליה .  עם שער ניצחון בתוספת הזמן .  שער שיכול להתברר כגורלי לקראת הגומלין באולד טראפורד .  
יונייטד לא חיכתה לתוספת הזמן כדי לכבוש .  ווין רוני היה בספק למשחק ,  החלים בזמן וכבר אחרי 60 שניות ניצל תרדמת בהגנה והרים את הרשת .  לבאיירן לקח קצת יותר מ-20 דקות להיכנס למשחק .  בהיעדר אריאן רובן הפצוע ,  פרנק ריברי וחאמיט אלטינטופ ניסו לנהל את המשחק ,  אבל יצרו מעט מדי מצבים .  איביצ'ה אוליץ' ותומאס מולר בחוד לא היו חדים מספיק מול השער .  הכל השתנה כשמריו גומז נשלח למערכה .  כדור חופשי של ריברי שפגע ברוני קבע 1:1 ובאיירן חיפשה ניצחון .  אז הגיעה תוספת הזמן .  גומז פרץ ,  אוליץ' סיים .  באיירן חולמת חצי גמר .
 דקה 2 :  גול !  נאני הגביה כדור חופשי בסמוך לדגל הקרן ,  הכדור פגע בואן בומל שעמד בחומה והגיע לרוני הלא מכוסה ,  שהרים את הרשת מארבעה מטרים .  0:1 מהיר ליונייטד .
 דקה 16 :  נאני השתחרר בתוך הרחבה ,  אבל בעט כדור שטוח שחלף בסמוך לקורה .  
דקה 21 :  ריברי השתחרר לבעיטה וניסה את מזלו מ-20 מטר ,  ואן דר סאר ירד וקלט .  
דקה 22 :  נאני השתשע בבאדשטובר באגף הימני והרים כדור על פי השער שנחת על המשקוף ויצא החוצה .  
דקה 28 :  אלטינטופ הכניס כדור חזק לרחבה ,  אוליץ' הפנוי פספס את המגע ויונייטד ניצלה משוויון .  
דקה 39 :  פלטשר מצא את רוני פנוי במרכז הרחבה ,  החלוץ השתחרר ,  אבל בוט יצא נהדר והדף ברגלו את הבעיטה .  
דקה 46 :  ריברי שעט באין מפריע והכניס כדור עומק נהדר לאוליץ' ,  שבעט מזווית קשה וסחט הדיפה מואן דר סאר .  
דקה 56 :  אלטינטופ תעתע במגני היונייטד וסיים את המבצע האישי בבעיטה חזקה .  ואן דר סאר היה במקום .  
דקה 72 :  מולר הוריד כדור לאוליץ' ברחבה ,  הקרואטי ירה כדור אלכסוני ו-ואן דר סאר שוב ירד מצוין והדף .  
דקה 76 :  גול !  ריברי סובב כדור חופשי מ-23 מטרים ,  הכדור פגע ברוני ,  הטעה את ואן דר סאר ונכנס .  1:1 
דקה 83 :  וידיץ' עלה להתקפה בכדור קרן ונגח בעוצמה למשקוף .  
דקה 90 :  גומז השתחרר מוידיץ' וירה כדור חזק לעבר השער .  ואן דר סאר התעופף וסיפק הצלה מדהימה .  
דקה 90 :  גול !  שוב גומז שעט לרחבה ,  וידיץ' ואברה לא הצליחו לעצור אותו והכדור התגלגל לעבר אוליץ' שלא התבלבל מול ואן דר סאר .  1:2 מדהים לבאיירן מינכן 
הרכב באיירן מינכן :  האנס יורג בוט ,  פיליפ לאהם ,  דניאל ואן בויטן ,  מרטין דמיקליס ,  הולגר באדשטובר ,  פרנק ריברי ,  מארק ואן בומל ,  חאמיט אלטינטופ  ( מירוסלב קלוזה ,  86 )  ,  דניאל פראניץ'  ( אנטולי טימושצ'וק ,  89 )  ,  תומאס מולר  ( מריו גומז ,  73 )  ,  איביצ'ה אוליץ' .  
הרכב מנצ'סטר יונייטד :  אדווין ואן דר סאר ,  גארי נוויל ,  נמניה וידיץ' ,  ריו פרדיננד ,  פטריס אברה ,  דארן פלטשר ,  מייקל קאריק  ( אנטוניו ולנסיה ,  70 )  ,  נאני  ( ריאן גיגס ,  82 )  ,  פול סקולס ,  ג'י סונג פארק  ( דימיטאר ברבאטוב ,  70 )  ,  ווין רוני .
 יום החג הגדול של הכדורגל הצרפתי הסתיים בניצחונה הגדול של ליון .  האלופה הנצחית של העשור הקודם ,  שאיבדה אשתקד את התואר לבורדו ,  השיגה מקדמה גדולה לקראת הגומלין .  לורן בלאן ,  בלם העבר האגדי ,  ישב על ספסל בורדו וראה את ההגנה שלו טועה פעם אחר פעם .  שטות של מיקאל סיאני הובילה לראשון של ליסנדרו לופז ועוד אחת של בנואה טרמולינאס הפכה לשני של מישל בסטוס .  לקינוח ,  מתיו שאלמה נגע בידו וליסנדרו השלים צמד שסידר לבורדו הפסד ראשון העונה באלופות .  אחרי שזרקה את ריאל מדריד ,  ליון נוגעת בחצי הגמר .  מי היה מאמין ?  
דקה 10 :  גול !  סיאני התקשה להרחיק כדור ארוך שנשלח לרחבה .  בודמר השתלט והעביר כדור רוחב ולופז המשיך בנגיעה רכה לרשת .  0:1 לליון 
דקה 14 :  גול !  גורקוף הגביה כדור נהדר מימין היישר אל ראשו של שמאק הלא מכוסה ,  שקבע שוויון מהיר .  1:1 
דקה 32 :  גול !  פיאניץ' חתך את הגנת בורדו עם דאבל פס והגביה משמאל ,  טרמולינאס פספס את הכדור ובסטוס אמר תודה וירה פנימה .  1:2 לליון 
דקה 77 :  גול !  שאלמה נגע בידו ברחבה .  לופז דייק מהנקודה הלבנה וקבע 1:3 
הרכב ליון :  הוגו לוריס ,  אנתוני רבייר ,  כריס ,  מתיו בודמר ,  עלי סיסוקו ,  מיראלם פיאניץ'  ( סידני גובו ,  66 )  ,  ז'אן מאקון ,  ז'רמי טולאלאן ,  סזאר דלגאדו  ( מקסים גונאלונס ,  86 )  ,  מישל בסטוס  ( קים קלסטרום ,  66 )  ,  ליסנדרו לופז .
 הרכב בורדו :  סדריק קראסו ,  מתיו שאלמה  ( הנריקה ,  82 )  ,  לודוביק סאנה ,  מיקאל סיאני ,  בנואה טרמולינאס ,  יואן גופראן  ( דויד בליון ,  84 )  ,  פרננדו ,  ירוסלאב פלאסיל ,  יוהאן גורקוף ,  וונדל  ( ז'וסייה ,  71 )  ,  מרואן שמאק .
 
אלופות :  באיירן מינכן ניצחה את מנצ'סטר יונייטד 1:2
11 שנה אחרי גמר 99 ,  הבווארים ביצעו מהפך משלהם כשריברי  ( 76 )  ואוליץ'  ( 90 )  הפכו יתרון של רוני  ( 2 )  .  ליון - בורדו 1:3

