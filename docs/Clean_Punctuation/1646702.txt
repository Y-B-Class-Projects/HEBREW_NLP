אחרי 25 שנה - האוצר יוצא מהבונקר 
 >  >  לאחר 25 שנה משרד האוצר מאותת כי הוא בשל לצאת מהבונקר .  מכיוון שמשרד האוצר הוא המשרד המוביל בקביעת המדיניות של ממשלת ישראל ,  היציאה הזו משמעה כי כולנו נצא מהבונקר יחד עמו .  שלב השוחות במלחמה הכלכלית של מדינת ישראל ,  ככל הנראה ,  הסתיים .  ולא בכדי .  ישראל יצאה ממלחמת החפירות הזו עם ניצחון מזהיר .  לפני 25 שנה ,  בעקבות תוכנית הייצוב הכלכלית ,  הבין משרד האוצר כי אי אפשר לסמוך על האחריות של הפוליטיקאים בישראל - וכי אם ניתן לפוליטיקאים חופש להוציא כספים ככל שיחפצו ,  הם ימשיכו להוציא עד שהמדינה תעמוד על סיפה של פשיטת רגל  ( כפי שהיה ביולי 1985 )  .  לפיכך ,  המסקנה הנחרצת של האוצר ,  ועמו גם בנק ישראל ,  היתה :  לא עוד שליטה פוליטית על תקציב המדינה ,  אלא ניהול התקציב בידי פקידי האוצר מתוך ראייה כלכלית ארוכת טווח של הקטנת ההוצאה ,  הקטנת הגירעון והקטנת החוב הלאומי .  בכך ,  משרד האוצר הפקיע בפועל את ניהול תקציב המדינה מידי ממשלת ישראל ,  והעביר אותו לידיו .  אם תרצו ,  האוצר ביצע השתלטות עוינת על תקציב המדינה .  אפשר לדבר גבוהה-גבוהה על תקינות ההליך הדמוקרטי שהיה כאן ,  אבל עם התוצאות אי אפשר להתווכח :  לאחר 25 שנה החוב של מדינת ישראל קטן לשיעור של 78% מהתוצר - שליש מהיקף החוב שהיה ב-1985 .  חלקה של המדינה בתוצר קטן ל-42% ,  בדיוק כמו הממוצע של מדינות oecd .  הגירעונות הממשלתיים כמעט נמחקו .  מדינת ישראל נהפכה ממדינה שבה יתרות המט"ח איימו בכל רגע לרדת אל מתחת לקו האדום ולדרדר את ישראל למשבר נזילות ,  למדינה שהמט"ח זורם אליה בשצף ,  ושהמטבע שלה מתוסף כל הזמן ביחס למטבעות אחרים בעולם .  הכי חשוב - האחריות שבה ניהלה מדינת ישראל את התקציב שלה בעשורים האחרונים העניקה לה חוסן כלכלי שאיפשר למדינה לצלוח את המשבר הפיננסי העולמי בשלום .  העולם ,  שלפני 25 שנה נאלץ להעניק לישראל סיוע חירום כדי למנוע את קריסתה הפיננסית ,  מקנא כיום באחת המדינות היציבות ביותר בעולם .  אין ספק ,  ההשתלטות העוינת הוכיחה את עצמה מעל ומעבר .  זה היה ניצחון סוחף בכל החזיתות .  כל כך סוחף ,  שהגיע הזמן לשאול אם נותרו עדיין חזיתות שיש להילחם בהן - או שמא החזית ,  בלי ששמנו לב ,  זזה למקומות אחרים לחלוטין .  החזית החדשה היא במידה רבה המחיר ששילמה ישראל עבור הניצחון במלחמה על יציבותה הפיננסית :  הקיצוצים הנמשכים בתקציב המדינה והיד הקפוצה על הדק התקציב העניקו לישראל חוסן פיננסי יוצא דופן ,  אבל גם פגעו לא מעט ברמת השירות שהמדינה מעניקה לאזרחיה .  השירות שמקבלות השכבות החלשות ,  למשל ,  נפגע מאוד - כפי שמתבטא בגידול בפערים החברתיים .  גם שירותי החינוך של ישראל הידרדרו ,  ודירדרו אותה למקום 40 בעולם בהישגיה הלימודיים .  בריחת המוחות של מיטב החוקרים הישראליים לחו"ל משקפת כישלון ניהולי מתמשך של האוניברסיטאות בישראל - אבל גם של קיצוץ בתקציביהן .  אפילו התחום שהוא הגאווה הלא מוסתרת של השירות הציבורי בישראל - הרפואה - נמצא במגננה ,  לאחר ששנים ארוכות לא הגדילו את תפוסת המיטות בבתי החולים בישראל .  לאחר 25 שנה של קיצוצים ,  רמת ההוצאה של הממשלה בישראל ירדה לממוצע oecd - כ-42% מהתוצר .  עם זאת ,  הנתון הזה מטעה - מאחר שהוא כולל בתוכו שני סעיפי הוצאה כבדים מאוד ,  שבהם ישראל היא חריגה עולמית .  האחד הוא תשלומי הריבית  ( בגלל החובות הכבדים שישראל צברה בשנות ה-80 ,  היא עדיין נושאת בנטל תשלומי ריבית גבוה מזה של מרבית מדינות המערב )  .  השני הוא הוצאות הביטחון .  כאשר מוציאים את שני הסעיפים הללו מהחישוב ,  מתברר כי רמת ההוצאה האזרחית של ממשלת ישראל היא 31% בלבד מהתוצר - לעומת ממוצע של 40% במדינות oecd .  בתחרות בין המדינות המפותחות בעולם על רמת השירות ורמת החיים שהן יכולות להציע לאזרחיהן ,  ישראל מפגרת הרחק מאחור .  גם משרד האוצר הבחין בכך ,  ולכן לאחר 25 שנה האוצר יוצא מהבונקר .  כלל ההוצאה החדש שהציע המשרד השבוע ,  משמעו הפסקת הריסון התקציבי - ומעבר לעידן שבו המדינה מתחילה להגדיל את ההוצאה שלה במטרה לשפר את השירות לאזרח .  שינוי תפישה מהותי כל כך ,  לאחר רבע מאה ,  אינו עניין של מה בכך .  זוהי מהפכה ,  אבל מהפכה שצריך לנווט אותה בזהירות .  כיום ,  יותר מתמיד ,  ברור שהמדיניות הכלכלית שהנהיג משרד האוצר ב-25 השנים האחרונות ,  מדיניות שהיתה מאוד לא פופולרית בקרב השרים וחברי הכנסת והאוצר ספג בגינה השמצות קשות ,  היתה מדיניות נכונה .  זוהי מדיניות שהצילה את ישראל במהלך המשבר הפיננסי העולמי .  תפקידו של האוצר כשומר הסף של תקציב המדינה הוכח כנכון וכחיוני ,  וחשוב שהאוצר ימשיך ויחזיק בתפקיד הזה גם להבא .  כלומר ,  ההרחבה התקציבית צריכה להיות מתונה ומדודה ,  היא חייבת להיעשות רק לפי שיקולים כלכליים ארוכי טווח ורק לתחומים שמהווים השקעה בפיתוח עתידה של ישראל  ( בראש ובראשונה חינוך )  ,  והיא חייבת להיות כפופה תמיד להמשך השמירה על אחריות תקציבית .  משמע ,  המשך הפחתת החוב הלאומי של ישראל .  אם נשמור על כל אלה ,  ובהינתן הניצחון הכלכלי המזהיר של ישראל ב-25 השנים האחרונות ,  אפשר יהיה להתחיל לשנות כיוון כלכלי .  זה הזמן לטפוח לעצמנו על השכם ,  אבל גם לזכור כי אסור לנוח על זרי הדפנה וכי רק האחריות התקציבית היא שהביאה אותנו עד הלום .
 
אחרי 25 שנה - האוצר יוצא מהבונקר 
nan
