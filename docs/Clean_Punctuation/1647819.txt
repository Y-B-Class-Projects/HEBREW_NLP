מכת צפרדעים
בדיסני חשבו ש"הנסיכה והצפרדע "  יחיה מחדש את האנימציה הקלאסית .  לא ברור איך הם חשבו לעשות זאת עם עלילה מבולבלת וחסרת מעוף ושירים שאיש אינו רוצה לשמוע
הם דביקים ,  מטונפים וידועים כמאכל הלאומי של הצרפתים .  כאלה הם הצפרדעים ,  שמשתרכים מאחור בהיררכיה של עולם החי ,  ולכן זה רק מתבקש ש"הנסיכה והצפרדע "   סרט האנימציה החדש של דיסני ,  שבו אפרו-אמריקאית בת עניים ושחור בן מלוכה הופכים בעקבות כישוף ליצורים הירקרקים  יאגד בתוכו כמעט את כל האנדרדוגים האפשריים :  דיסני חוזרים בו לאנימציה הידנית והדו-מימדית שאפיינה את האולפן בימים היפים והתמימים שלפני עידן המחשב ;  הגיבורה שלו זוכה להיות בת המלוכה האפרו-אמריקאית הראשונה בהיסטוריה של האולפן ,  וגם הגיבורה השחורה הנוצצת בתולדותיו ;  ועלילתו ,  שמתרחשת בשנות העשרים ,  ממוקמת בניו אורלינס  העיר האומללה והמוכה ביותר בארצות הברית של השנים האחרונות .
 לאור מקבץ המקופחים הזה ,  אפשר היה לצפות שב"הנסיכה והצפרדע "  תנשב איזושהי רוח חתרנית ושובבה ,  אבל זה בדיוק מה שחסר בו  אין בסרט הזה ולו שמץ קטן של ברק .  בעידן שבו משתמשים באנימציה ממוחשבת כדי ליצור עולמות חדשים ומופלאים ,  צריך סיבה טובה כדי לחזור לאנימציה הקלאסית והמוגבלת יחסית של פעם ,  ו"הנסיכה והצפרדע "  מתקשה לספק את הסיבה הזו .  
אפשר היה לצפות שהבמאים ג'ון מסקר ורון קלמנטס ישתמשו במגבלות שכפו על עצמם בצורה מפתיעה ,  שתהפוך אותן ליתרונות ,  בדיוק כשם שהיינו מצפים למהלך כזה מצד קולנוענים שהיו מחליטים כך פתאום לביים סרט אילם או בשחור-לבן .  אך מסקר וקלמנטס מבכרים דווקא ללכת עם הראש בקיר ומגישים מעדן עם טעם של פעם במובן הרע של האמרה :  הכל בו ,  חיצונית ופנימית ,  משומש ומעושה .  
את הרוב המוחלט של מה שאנחנו רואים כאן כבר ראינו בעבר ,  ולא בהכרח אצל דיסני .  כך ,  למשל ,  התפנית העלילתית שמחזיקה את הסרט על כתפיו שאולה מ"שרק ",  אחד הלהיטים שביססו סופית את מעמדה של האנימציה המודרנית  מה שמלמד כי אפילו יוצרי  " הנסיכה והצפרדע "  מכירים בכך שעבר זמנה של האנימציה הקלאסית .  בהתאם לזאת ,  אף שהאקדמיה אוהבת אנדרדוגים ,  אין להם כל סיכוי בקרב על האוסקר מול  " למעלה ",  דוגמה מופתית לשימוש באנימציה ממוחשבת ותלת ממדית .
 אך גם אם נתעלם מכל פרטי הטריוויה והנסיבות ההיסטוריות ונבחן את  " הנסיכה והצפרדע "  בזכות עצמו ,  נגלה עד מהרה שהוא אינו עומד במבחן .  הסיבות לכך רבות .  התסריט ,  שמתאר כיצד מנסים שני הגיבורים להסיר את הכישוף הצפרדעי ולהשיב לעצמם את אנושיותם ,  מתבסס על תבנית שגרתית ומשעממת ומתפתח בצורה מסורבלת וקשה להבנה .  השירים של רנדי נוימן ,  השזורים לאורך הדרך ,  מתגלים כמזמורים חסרי קסם  ההוכחה הטובה ביותר לכך היא שגם לאחר ששניים מהם , " Almost There "  ו-"Down in New Orleans ",  קיבלו מועמדות לאוסקר בקטגוריית השיר המקורי הטוב ביותר ,  החליטו במאי הטקס באופן חריג לוותר על ביצועם באירוע בשל חוסר עניין לציבור .   ( כאן גם המקום לציין שמי שמבצעת את השירים הללו בגרסה העברית היא נינט ,  שכבר דיבבה בעבר את ההוצאה המחודשת של  " מרי פופינס ")  .  ולבסוף ,  השילוב של אלמנטים מיסטיים בסיפור מסב לפרקים תחושה לא נעימה ,  בעיקר אצל ילדים ישראלים שאינם בקיאים בתורת הוודו .
 נכון ,  דיסני תמיד שיבצו רגעים מעט מפחידים בעבודותיהם  אחרי הכל ,  הפילים הוורודים מ"דמבו "  עדיין מככבים לרבים מאיתנו בסיוטים  אבל הפעם הם עושים זאת בצורה לא מאוזנת .  בדיוק בגלל זה קשה להבין מי קהל היעד של הסרט :  הוא מבהיל ומסובך מדי לילדים אבל גם ילדותי ושטחי מדי למבוגרים ,  שבאופן אירוני ימצאו בו עלילה בעלת מימד אחד פחות משני אלה של האנימציה שבאמצעותה הוא נעשה .  למעשה ,  אף שדיסני מעמיסים את הפנטזיה המוזיקלית בכל טוב ,  יש בה רק דמות אחת שמעוררת הזדהות ושנחרתת בזיכרון  דמותו של קרוקודיל תזזיתי וחובב ג'אז ,  הנקרה בדרכם של שני הגיבורים .  יחד עם זאת ,  אפילו בשביל הקרוקודיל הזה לא שווה לבלוע את הצפרדע שמוגשת כאן .
 כל זה מותיר אותנו עם שאלה אחת :  מה בער לדיסני להקדיש כל כך הרבה כסף ואנרגיה כדי ללכת אחורה בזמן כשההיגיון האמנותי והמסחרי מחייב אותם דווקא להמשיך לפרוץ קדימה ?  אולי הם עשו זאת מאותה סיבה שמובילה אנשים נשואים לפנות לעתים למאהבים  כדי להתאכזב מהם ולהעריך מחדש את מה שיש להם בבית .  ואכן ,  קרוב לוודאי שהכישלון הקולנועי והכלכלי של הניסיון הזה יוביל את דיסני לחזור לאנימציה מהסוג החדש .  וכך , " הנסיכה והצפרדע ",  שהיה אמור להיות הסרט שיעיר לחיים את האנימציה הקלאסית ,  יירשם ככל הנראה בדברי הימים של הקולנוע דווקא כסרט שקבר אותה סופית .
 
מכת צפרדעים
בדיסני חשבו ש"הנסיכה והצפרדע "  יחיה מחדש את האנימציה הקלאסית .  לא ברור איך הם חשבו לעשות זאת עם עלילה מבולבלת וחסרת מעוף ושירים שאיש אינו רוצה לשמוע

