שרי התמ"ת והאוצר מינו ועדה לבחינת מדיניות הטבות המס והמענקים במסגרת החוק לעידוד השקעות הון
בראש הוועדה יעמוד מנכ"ל משרד האוצר ,  חיים שני ;  המלצות הוועדה יוגשו לשרים לא יאוחר מה-20 במאי
שר התמ"ת ,  בנימין בן אליעזר ושר האוצר ,  יובל שטייניץ ,  מינו היום ועדה לבחינת מדיניות הטבות המס והמענקים במסגרת חוק עידוד השקעות הון .  תפקיד הוועדה לבחון את מבנה התמריצים הקיים בחוק ולהציע בו שינויים ,  כשהמטרה היא ייעול משאבים להשגת צמיחה בת קיימא במגזר העסקי-תעשייתי ופיתוח פוטנציאל הזדמנויות התעסוקה בפריפריה.בראש הוועדה יעמוד מנכ"ל משרד האוצר ,  חיים שני ,  וחבריה יהיו מנכ"ל משרד התמ"ת  ( כמ"מ יו"ר הוועדה )  ,  שרון קדמי ,  מנהל מרכז ההשקעות בתמ"ת ,  חזי צאייג ,  סגן הממונה על התקציבים ,  ערן פולק ,  ומנהל אגף א' ברשות המסים ,  אופיר כהן .  לדיוני הוועדה יוזמנו :  נציג המועצה הלאומית לכלכלה ,  נציג המטה לקידום הנגב והגליל במשרד התמ"ת ,  נציג הסוכנות לעסקים קטנים ובינוניים ,  נציג מינהל הכנסות המדינה במשרד האוצר ,  נציגי הלשכה המשפטית במשרד האוצר ובמשרד התמ"ת.השרים ציינו כי המדינה מפעילה באמצעות חוק לעידוד השקעות הון  ( התשי"ט - 1959 )  את מסלול התמריצים העיקרי לעידוד המגזר העסקי ,  ובראשו המגזר התעשייתי .  התמורות הרבות שחלו במאפייני התעשייה המסורתית והטכנולוגית בישראל ,  כמו גם בכלכלה הגלובלית ,  מחייבים בחינה מעמיקה של מבנה התמריצים הקיים בחוק כיום.דו"חות רבים שנכתבו אודות החוק לעידוד השקעות הון והשפעותיו על המשק הישראלי ,  כמו גם דו"חות מבקר המדינה שהתייחסו למנגנוני הקצאת ההטבות ודו"ח בנק ישראל בנושא ,  מצביעים על צורך אמיתי בדיון מקצועי שיקיף את מכלול השפעות החוק .  הוועדה תבחן אם חוק עידוד השקעות הון אכן מהווה מכשיר מרכזי בידי הממשלה לשיפור כושר התחרות של המגזר העסקי בישראל כלפי השוק הבינלאומי ,  ולהשגת מטרות מרכזיות נוספות כמו תמיכה בפוטנציאל הזדמנויות התעסוקה בפריפריה - וכל זאת על אף היקף המשאבים הנרחב המוקצה במסגרת הטבות החוק .  מעבר לכך ,  ייתכן כי מבנה התמריצים הקיים מסיט משאבים רבים גם למגזרים אשר ספק אם נדרשת בהם תמיכה ממשלתית .  נדבך מרכזי נוסף שדורש בחינה מהותית היא השתלבות הטבות המס במסגרת החוק במדיניות המס הכוללת ,  השפעת החוק על בסיס המס ושיעורו במשק ,  ומידת האטרקטיביות שהחוק מייצר בהקשר זה ביחס לתחרות הבינלאומית על תעשיות עתירות הידע.הוועדה התבקשה להתייחס בהמלצותיה גם להתאמת התמריצים הניתנים מכוח החוק לסוגיות של השבחת הון אנושי בתעשייה המסורתית ,  שדרוג ואימוץ טכנולוגיות ,  הגברת אטרקטיביות לתעשיית טכנולוגיה עילית ,  חיזוק וסיוע לעסקים קטנים ובינוניים בעלי פוטנציאל צמיחה והגברת מיקוד ההטבות בפריפריה לצורך שיפור תשתית התעסוקה וההון האנושי בפריפריה .  כמו כן ,  התבקשה הוועדה להתייחס גם לפישוט ,  ייעול והגברת השקיפות במנגנוני הקצאת המשאבים מכוח החוק ולמנגנוני הערכה ובקרה אחר אפקטיביות התמריצים על פני זמן.הוועדה רשאית לפעול באמצעות ועדות משנה והעסקת יועצים חיצוניים ,  ככל שיידרש ,  ותשמע במהלך דיוניה את הצדדים הנוגעים בדבר ,  לרבות נציגי המגזר העסקי ,  על פי סדרי עבודתה כפי שתקבע .  המלצות הוועדה ,  יוגשו לשרים לא יאוחר מה-20 במאי 2010 ,  בטרם הצגתם לקבינט החברתי-כלכלי לא יאוחר מה-15 ביוני 2010 .
 
שרי התמ"ת והאוצר מינו ועדה לבחינת מדיניות הטבות המס והמענקים במסגרת החוק לעידוד השקעות הון
בראש הוועדה יעמוד מנכ"ל משרד האוצר ,  חיים שני ;  המלצות הוועדה יוגשו לשרים לא יאוחר מה-20 במאי

