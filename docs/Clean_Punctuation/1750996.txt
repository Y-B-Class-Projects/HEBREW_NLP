קשים חיי אל-ג'זירה בעולם הערבי
תחקירים מיוחדים ושידורים שלא ממש ערבים לאוזני מנהיגי המדינות ,  מביאים לסגירתם של משרדי התחנה חדשות לבקרים .  עכשיו תורה של מרוקו לא להיות מרוצה מרשת החדשות הערבית
פוליטיקאים בכל מקום בעולם ,  מסתבר ,  לא אוהבים עיתונות .  הפעם מי שסופגת את הביקורת היא רשת החדשות  " אל-ג'זירה ",  שמואשמת על ידי פוליטיקאים בכל רחבי העולם הערבי בסיקור בלתי הוגן .  אלו אותם פוליטיקאים שרגילים לפתוח את עיתון הבוקר במדינתן ולגלות סיקור נרחב ואוהד לפגישותיו של המנהיג ,  לאמירותיו ,  לביקוריו ולתכניותיו ,  ומשתיקים  ( לעיתים קרובות גם בכוח )  את קולות האופוזיציה .  הם רגילים לכך שלא עובר יום ,  מבלי שמהדורת החדשות במרבית מדינות ערב נפתחת עם ידיעה מרעישה על פגישת הנשיא עם סגן-שר סלובקי או אוקראיני .  ולאחריה סיקור נרחב על ביקור שגרתי ומשמים של אשת הנשיא  ( או המלך ,  או ראש הממשלה )  בבית ספר לילדות במחוז נידח .
 רשת אל-ג'זירה ,  הלא היא רשת הטלוויזיה הפופולארית ביותר בעולם הערבי ,  היא רשת מקצועית עם עשרות כתבים הפרושים ברחבי העולם  ( בעיקר הערבי ,  אך לא רק )  ,  הזוכה לנתוני צפייה גבוהים מאוד .  אולם כשם שהיא מקצועית ,  היא גם ידועה בקו אידיאולוגי ברור .  כך ,  אי אפשר להתעלם מהביקורת החריפה שהיא מותחת על הגורמים המתונים במזרח התיכון ,  ובראשם הרשות הפלסטינית ,  מצרים ,  ירדן ומרוקו ומה"ליטופים "  שהיא מעניקה לגורמים הקיצוניים כגון חמאס ,  חיזבאללה וסוריה .
 הייתה זו דווקא מרוקו ,  שהחליטה השבוע להשעות את פעילותה של  " אל-ג'זירה "  במדינה ולמנוע מצוות הכתבים להמשיך ולבצע את עבודתם .  לפני כן היו אלה הרשות הפלסטינית ,  ירדן ,  מצרים ,  אלג'יריה ,  תוניסיה ,  בחריין ועירק .  החרמות הללו מתבצעים אחת לכמה חודשים ואינם מפתיעים אף אחד .  בעולם הערבי המתון מתייחסים בחשדנות מהולה בכעס לכתבי הרשת ורואים בהם גורמים שמטרתם להתסיס את הרוחות ,  ולהעביר למאות מיליוני הצופים ברחבי העולם תמונה בלתי-הוגנת של ארצם . " 'אל-ג'זירה' מסרבת לפעול באובייקטיביות ולתאר את המציאות במרוקו ובכך היא פוגעת בתדמיתנו ",  הודיע השבוע בכעס שר התקשורת המרוקני .
 מה מרוקו רוצה ?  גורמים בממשלת מרוקו טוענים ,  שהרשת מסקרת בצורה לקויה ובלתי-הגונה את טיפול הממשל המרוקני באיסלמים הקיצוניים בסהרה המערבית . " בכוונתו להשעות את פעילותה של רשת אל-ג'זירה במרוקו בשל הטיפול התקשורתי הלקוי והבלתי-אחראי של התחנה ,  אשר הביאו לפגיעה באינטרסים העליונים של המדינה ",  נמסר ממשרד ההסברה ,  שהוסיף ש"למרות כל אזהרותינו והערותינו לראשי התחנה ,  'אל-ג'זירה' לא שיפרה את הסיקור ".  ההסברים הללו מצד המשטר מרוקו חוזרים כמעט מילה במילה על ההסברים שנתנו מדינות אחרות ,  כגון ירדן ,  בחריין והרשות הפלסטינית ,  להשעיית פעילות אל-ג'זירה משטחן .
 רק לפני חמישה חודשים פרסמה הרשת תחקיר מקצועי ורציני על מימדי העוני בבחריין .  בתגובה הודיע משרד התקשורת המקומי על השעיית עבודת הרשת  " בשל ליקויים בעבודה ".  ביולי 2009 שידרה הרשת מסיבת עיתונאים עם בכיר פתח פארוק קדומי ,  שבה האשים את יו"ר הרשות אבו מאזן כמי שעשה יד אחת עם ישראל לחסל את יאסר ערפאת .  ראש הממשלה הפלסטיני סלאם פיאד השתולל אז מזעם והודיע כי הוא משעה את פעילות התחנה בשל  " הסיקור הבלתי הוגן "  ו-"ההסתה המתמשכת ". 
מלבד בחריין ,  מרוקו והרשות הפלסטינית הספיקה הרשת הקטארית להסתכסך גם עם אלג'יריה ,  תוניסיה ,  עירק ,  ירדן ומצרים .  בחלקן היא איננה כלל פעילה ,  בחלקן היא פעילה באופן חלקי ביותר .  ברשת 'אל-ג'זירה' יודעים כמה קשה לפעול במקצועיות ובביקורתיות בעולם ערבי ומוסלמי שמרן ,  שמתקשה להסתגל לעולם המודרני רווי ערוצי הלווין ואתרי האינטרנט .  זו כמעט הליכה בין הטיפות .  הרי מרוקו ,  ירדן ומצרים אינן ארה"ב ,  בריטניה וגרמניה .  חופש הביטוי הוא לא דבר מובן מאליו ובדומה למדינות דיקטטוריות לשעבר ,  כגון מדינות חבר העמים ,  התהליך שהחברה אמורה לעבור עד לקבלת חירויות וזכויות הוא ארוך ומורכב .  
אלא שמהפכת האינטרנט והלווין גרמה לעולם הערבי להידבק בהמוניו למסכים ולקבל  סוף-סוף  חדשות ביקורתיות ,  מקצועיות ,  הוגנות ורציניות .  המשטרים הערבים מביטים במבוכה על הציבור הצמא לחדשות הוגנות ולא יודע כיצד להגיב .  מצד אחד ,  המנהיגים לא יכולים למנוע מהאנשים להתחבר ללווין או לאינטרנט ולצפות במאות הערוצים ,  אך מצד שני הם מודאגים ולפיכך מנסים לנהל מלחמה נגד 'אל-ג'זירה' - מלחמה שתוצאותיה ידועות מראש .  סלאם פיאד ,  דמוקרט בנשמתו ,  הבין זאת מהר מכולם .  לאחר ארבעה ימים בלבד החליט להסיר את החרם מעל אל-ג'זירה משום שהוא יודע את מה שרוב מנהיגי מדינות ערב טרם השכילו להפנים :  אם אינך יכול להביס אותם  לך להתראיין אצלם .
 לפניות לכתב :  nir_yah@walla.com

קשים חיי אל-ג'זירה בעולם הערבי
תחקירים מיוחדים ושידורים שלא ממש ערבים לאוזני מנהיגי המדינות ,  מביאים לסגירתם של משרדי התחנה חדשות לבקרים .  עכשיו תורה של מרוקו לא להיות מרוצה מרשת החדשות הערבית

