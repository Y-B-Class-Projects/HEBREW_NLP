רשות המיסים מידרדרת ולאיש לא אכפת
מירב ארלוזורוב טוענת כי שר האוצר לא ממש סופר את מנכ"ל רשות הימסים יהודה נסרדישי .  ולראיה - הוא אפילו לא התייעץ איתו לפני שהחליט על הפחתת המע"מ ב-0.5%
מנכ"ל רשות המסים ,  יהודה נסרדישי ,  אינו נהנה מהיוקרה שהיתה בעבר נחלתם של נציבי מס ההכנסה .  אם נהיה בוטים יותר ,  איש אינו ממש סופר את נסרדישי .  אפילו לא הבוס שלו ,  שר האוצר יובל שטייניץ .  עובדה ,  שטייניץ לא טרח אפילו להתייעץ עם נסרדישי לפני שהתקבלה ההחלטה על הפחתת המע"מ ב-0.5% .  תחת זאת ,  הוא קרא את נסרדישי אליו בבוקר ההחלטה והודיע לו עליה כסוף פסוק .  
פועל יוצא של הפיחות במעמדו של נסרדישי הוא הפיחות במעמדה של רשות המסים כולה .  לא רק נסרדישי לא ידע דבר וחצי דבר על הפחתת המע"מ הצפויה ,  גם אנשי המקצוע ברשות לא ידעו על כך ,  ואיש לא התייעץ אתם לפני שהתקבלה החלטה מקצועית בתחום המיסוי .  
לו היו מתייעצים עם אנשי המקצוע ברשות המסים ,  הם אולי היו מחווים את דעתם על כך שבלתי אפשרי להודיע על ההפחתה בהתראה של יממה בלבד ,  וכי לא מעט מהעסקים במשק לא יספיקו להיערך להפחתה בזמן וימצאו את עצמם עבריינים בעל כורחם .  
לו היו שואלים את דעתם של אנשי המקצוע ברשות המסים ,  הם אולי היו מספרים לשר וללשכת ראש הממשלה כי הפחתה של 0.5% במע"מ עלולה להיות בעייתית .  זאת מכיוון שלא ברור כלל עד כמה הפחתה כזו - שלעתים השפעתה על מחיר המוצר היא באגורות בודדות - אכן תגולגל אל כיס הצרכן ,  או שמא היא פשוט תגדיל את מרווח הרווח של היצרנים .  למעשה ,  חובבי תיאוריות הקונספירציה אפילו תהו בסוף השבוע אם ייתכן שראש הממשלה כיוון לכך בדיוק ,  ובמסווה של הפחתת מע"מ הוא בפועל סייע לחברות ולא לצרכנים ?  
כמובן ,  אם היו שואלים את אנשי המקצוע ברשות המסים ,  הם אולי היו מזכירים כי בכל מקרה המע"מ תוכנן לרדת ב-1% בסוף 2010 .  לפיכך ,  אם ראש הממשלה ושר האוצר באמת התכוונו להביא להפחתה אמיתית של המחירים במשק וגם לאותת איתות חיובי ,  אולי היה עדיף בכלל להמתין עוד כמה חודשים ולהפחית אז את המע"מ באחוז שלם  ( להקדים את ההפחתה מסוף דצמבר לסוף מארס ,  נאמר )  .  
רק שלא שאלו את אנשי המקצוע ברשות המסים ,  ולכן כל השיקולים המקצועיים הללו כלל לא הובאו בחשבון לפני שהתקבלה החלטה מקצועית בתחום המיסוי בישראל .  כך יוצא שהזלזול של שר האוצר בנסרדישי מתגלגל לזלזול בגוף שאותו נסרדישי מנהל ,  ובפועל - זלזול בניהול מערכת המס של מדינת ישראל .  מישהו החליט לדרוס את הכבוד של נסרדישי ,  ובדרך נדרסה גם טובתה הכלכלית של המדינה .
 זה לא סוד שבמשרד האוצר לא רווים נחת ממינויו של נסרדישי לראש רשות המסים .  בעל כורחו נאלץ שר האוצר הקודם למנותו ,  לאחר שלא נמצא אף מועמד אחר לתפקיד ,  וגם לאחר מינויו היו ניסיונות להחליפו - עד שנסרדישי נעמד על רגליו האחוריות והבהיר כי אין לו כוונה לוותר על תפקידו בשקט .  זה הספיק כדי להרתיע את שר האוצר .  
שטייניץ ויתר על ההחלפה של נסרדישי ,  וכרגע הוא מעדיף להמתין בשקט עד סיום הכהונה הצפוי של נסרדישי ב-2011 .  באותה מידה ,  שטייניץ גם לא קידם עד כה כל תוכנית לשידוד מערכות נחוץ ברשות המסים .  סגן השר ,  יצחק כהן ,  אמנם מונה להגיש המלצות לפתרון בעיותיה של הרשות ,  אבל לא ידוע שדבר אכן נעשה אתן .  קודם המתינו עד למינויו של מנכ"ל חדש .  אחר כך המתינו עד למינויו של מפקח חדש לביטוח .  בינתיים יש גם מנכ"ל וגם מפקח חדש ,  אבל רפורמה ברשות המסים - אין .  עולה החשד מלפנינו ,  שגם לגבי השינוי המבני שטייניץ מעדיף בינתיים להמתין עד יעבור זעם .  
כך ,  מצבה של רשות המסים מידרדר והולך ,  ואילו שטייניץ עומד מנגד ואינו עושה דבר .  יותר נכון ,  הוא דווקא עושה - הוא מחריף את המצב בזלזול ציבורי בעומד בראשה של רשות המסים וברשות כולה .  לאור החשיבות של רשות המסים למשק הלאומי קשה להבין את התבונה הניהולית בזלזול מחד ,  ובחוסר המעש בפתרון המקור לזלזול מאידך .  
בתור המנהל של משרד האוצר ,  שטייניץ מצטייר כמי שמתקשה לקבל החלטות ,  מתקשה להתעמת עם הכוחות הפנימיים במשרדו שלו ומתקשה להתוות כיוון - גם כשהמצב ,  לכל הדעות ,  מחייב שינוי כיוון .  קשה לומר שזה מעודד לגבי דרך הניהול של שטייניץ את הכלכלה הלאומית כולה .
 
רשות המיסים מידרדרת ולאיש לא אכפת
מירב ארלוזורוב טוענת כי שר האוצר לא ממש סופר את מנכ"ל רשות הימסים יהודה נסרדישי .  ולראיה - הוא אפילו לא התייעץ איתו לפני שהחליט על הפחתת המע"מ ב-0.5%

