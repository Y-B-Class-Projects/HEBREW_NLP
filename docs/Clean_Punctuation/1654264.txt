2009 :  האטה בייבוא האישי
רפורמות בענף הרכב ,  ובעיקר המיסוי הירוק ,  מיתנו את הבאתן של מכוניות באופן פרטי .  3,225 מכוניות הגיעו לישראל
בשנת 2009 הגיעו לישראל 3,225 מכוניות בייבוא אישי ,  כך מפרסמת היום  ( רביעי )  רשות המסים .  אמנם מדובר בעלייה של חמישה אחוזים לעומת שנת 2008 אז יובאו 3,066 מכוניות ,  אולם בשנה החולפת נרשמה האטה משמעותית בגידול לאחר שקודמתה הסתיימה עם עלייה של פי שלושה ביחס ל-2007 .  כ-13 אחוזים מסך המכוניות בייבוא אישי הן של תושבים חוזרים ,  עולים חדשים ודיפלומטים .
 את הסיבה להאטה תולים ברשות המסים במספר שינויים שבוצעו בענף הרכב בשנה החולפת ,  ובראשם המיסוי הירוק שנכנס לתוקפו ב-2 באוגוסט .  ואכן ,  בהתפלגות החודשית ניתן לראות כי המספר הגבוה ביותר של מכוניות ביבוא אישי נרשם ביולי ,  כ-600 במספר וכמעט פי שניים מחודש יוני שהיה השני בחוזקו .  רובן של המכוניות בשוק זה משתייכות לסגמנטי הפנאי ,  יוקרה וספורט להם מנועים גדולים  ( 80 אחוזים בעלות מנוע בנפח 3.0 ל' ומעלה )  ,  אשר גררו עלייה חדה במכירן בשל המיסוי הירוק .
 כפי שהיה ב-2008 ,  גם בשנה החולפת היה ג'יפ גרנד צ'ירוקי הפופלרי ביותר בייבוא האישי .  641 יחידות מדגם זה הגיעו לישראל ,  עשרים אחוזים מסך השוק .  מדובר בגידול משמעותי לדגם ,  שחלקו עמד על 12 אחוזים ב-2008 .  שנייה ובפער משמעותי נמצאת מרצדס S קלאס ,  ממנה נמסרו 219 יחידות  ( שבעה אחוזים )  .  ככלל ,  נרשם גידול משמעותי בקרב המותג הגרמני שמסר בסך הכל 484 מכוניות לעומת ירידה חדה של 46 אחוזים במכירות היבואנית הרשמית כלמוביל בשנה זו  ( 917 מסירות )  .  טויוטה קאמרי ההיברידית מדורגת שלישית בייבוא האישי ב-2009 עם 180 מסירות  ( שישה אחוזים )  .
 ברשות המסים מבהירים כי גם ב-2009 נמשכה הפעילות הבלתי חוקית בתחום על ידי חברות מסחריות שחלקן אף אינן מנסות להסוות את פעילותן האמיתית .  בשל הגבלת הייבוא האישי לשני כלי רכב בשנה לאדם ,  משתמשים בתי העסק באנשי קש וכ-30 אחוזים מסך המכוניות נרשמו על שמם של אנשים שאינם מדווחים על מקורות הכנסה לרשויות המס ועשרה אחוזים המשתכרים פחות משכר המינימום .  במסגרת החוקית לכאורה ,  נרשם יבוא של שני כלי-רכב על שם אותו אדם וכן על שם בני/בנות הזוג באופן סדרתי מידי שנה ,  כאשר מכירת הרכב מותרת רק שנתיים לאחר שיובא .
 ברשות המסים מעריכים כי ענף הייבוא האישי הגיע בשנה האחרונה לבשלות ,  לאחר הצמיחה המטאורית בשנתיים האחרונות .  יחד עם זאת ,  צופים ברשות כי רפורמת היבוא המקביל שאושר בחודש פברואר האחרון תביא להאטה נוספת בייבוא האישי .  בנוסף ,  בשל הערכה לאובדן הכנסות ממסים של עשרות מיליוני שקלים לשנה כתוצאה מפעילות בלתי חוקית ,  מפעילים אנשי המכס ביקורת קפדנית לכל בקשת יבוא אישי על מנת למנוע אותה ככל שניתן ,  מה שיביא אף הוא לצמצום הסחר בענף .
 
2009 :  האטה בייבוא האישי
רפורמות בענף הרכב ,  ובעיקר המיסוי הירוק ,  מיתנו את הבאתן של מכוניות באופן פרטי .  3,225 מכוניות הגיעו לישראל

