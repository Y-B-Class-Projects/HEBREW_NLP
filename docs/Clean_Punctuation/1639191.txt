 " המלצות חודק חשובות במיוחד לנוכח ניגודי העניינים בשוק המוסדי בישראל "
 במסמך פנימי של אחד הגופים המוסדיים המרכזיים בשוק ההון הישראלי נכתב : " המלצות חודק חיוניות כדי להעניק לגופים המוסדיים המשקיעים באג"ח ,  בייחוד אלה המנהלים חיסכון פנסיוני ,  כלים לניהול החוב ,  הגבלת רמת הסיכון שלו והתמודדות עם מצבי משבר "
  >  >  ארבעה חודשים אחרי שפירסמה את דו"ח הביניים שלה וחודשים לפני שתעביר את המלצותיה הסופיות ,  הקרב סביב המלצות ועדת חודק ניטש במלוא עוזו .  המלצות הוועדה צפויות להטיל מגבלות על יכולת ההשקעה של גופים מוסדיים בהענקת אשראי חוץ-בנקאי לחברות הציבוריות .  הצד המתנגד להמלצות הוועדה מסתמן בבהירות רבה :  מדובר בחברות הציבוריות בישראל .  מולן ניצב הציבור ,  שעל כספי החיסכון הפנסיוני שלו אמורות ההמלצות להגן ושאת קולו לא תמיד נמצא מי שישמיע .  בקרב הגופים שהמלצות הוועדה יפעלו עליהם ישירות - הגופים המוסדיים המנהלים את כספי החוסכים - אין חוות דעת מכרעת .  ניתוח פנימי של גוף מוסדי מרכזי בשוק ההון הישראלי ,  שהגיע לידי themarker ,  עשוי לשפוך אור ולהעניק מידע נוסף למי שמעוניין לגבש את דעתו על החלטות הוועדה .  חשיבות משפטית במסמך נכתב כי  " המלצות ועדת חודק בנוגע להתניות החוזיות  ( covenants )  הן חיוניות כדי להעניק לגופים המוסדיים המשקיעים באג"ח ,  בייחוד אלה המנהלים חיסכון פנסיוני ,  כלים לניהול החוב ,  הגבלת רמת הסיכון שלו והתמודדות עם מצבי משבר .  המלצות אלה חשובות במיוחד לנוכח ניגודי העניינים שבהם רווי השוק המוסדי בישראל . " בניגוד לרושם המצטייר בידי גורמים שונים ,  הוועדה לא המליצה לחייב כל אג"ח בקובננטים  ( יחסים פיננסיים )  .  המלצות הוועדה אינן מכוונות לחברות המנפיקות ,  אלא לוועדת ההשקעות ,  שצריכה לקבוע מדיניות השקעות שתגדיר מתי יוכל גוף מוסדי להשקיע באג"ח ,  גם כשהמנפיק מסרב להעניק למחזיקי האג"ח הגנות מינימליות . " מחזיקי האג"ח נמצאים בנחיתות מובנה ביחס לחברה הלווה ולנושים בנקאיים .  בניגוד לבנק ,  הנמצא בקשר שוטף עם החברה הלווה ,  מחזיקי האג"ח אינם מקיימים קשרים הדוקים עם החברות על בסיס קבוע .  היתרונות של אג"ח סחירה כנייר ערך - פיזור סחירות ונזילות - מקשים אף הם על התמודדות המשקיעים כמלווים עם החברה .  מבחינה משפטית ,  למחזיקי האג"ח אין כמעט יכולת לפעול להגנת זכויותיהם כל עוד החברה הלווה עומדת פורמלית בהתחייבויותיה בנוגע לתשלום הקרן והריבית ".  עוד נכתב במסמך כי  " מחזיקי האג"ח יכולים לנקוט צעדים נגד החברה רק אם דאגו מראש להגנת זכויותיהם בשטר הנאמנות באמצעות אמות מידה פיננסיות  ( financial covenants )  והתניות אחרות המגבילות את יכולת החברה להרע חד-צדדית את מצב מחזיקי אג"ח ,  כשהן מעניקות למחזיקים זכות להעמיד את החוב לפירעון מיידי בהתרחש נסיבות המרעות את מעמדם . " לפיכך ,  במקביל לניתוח הכלכלי בנוגע ליכולת ההחזר של הלווה ,  יש חשיבות גם להגנות המשפטיות הנלוות לאג"ח ולכלים שהיא מעניקה לניהול החוב במקרה של קושי בהחזר .  ההגנות המשפטיות הנלוות מגבילות את הסיכון .  הן חשובות במיוחד בחוב עם מח"מ ארוך ,  שבו יש הסתברות גבוהה יותר לקשיי החזר החוב . " בכל הנוגע לאג"ח סחירות ,  לא מקובל בישראל להנפיק אג"ח עם התניות פיננסיות או קובננטס .  כתוצאה מכך ,  במשבר האשראי ,  כמעט בכל מקרה של קושי בהחזר חוב ,  מצאו עצמם הגופים המוסדיים ללא כלים משפטיים בסיסיים להבטחת הזכויות שלהם .  התוצאה המצטברת היתה פגיעה בציבור החוסכים לפנסיה . " לעומת זאת ,  בארה"ב ובשווקים מפותחים אחרים יש מסורת של הנפקת אג"ח עם אמות מידה פיננסיות וקובננטס המטילים הגבלות על החברה הלווה ,  כמו איסור על יצירת שיעבודים  ( שיעבוד שלילי )  ,  הגבלות על שינויי שליטה והגבלות על מיזוגים . " גם בארה"ב לא כל אג"ח מונפקת עם כל ההגבלות ,  והנכונות של תאגידים לקבל על עצמם הגבלות מותנית גם בביקוש לאשראי בשוק ובשערי הריבית .  ואולם ,  חלק משמעותי מהשוק מונפק עם קובננטס .  לפי מחקר שנערך באחרונה בידי המחלקה הכלכלית של רשות ניירות ערך ,  42.5% מהנפקות האג"ח בארה"ב כללו שיעבוד שלילי ,  לעומת 0.7% מההנפקות בישראל . " גם בישראל ,  הגופים המוסדיים מתעקשים על הגבלות בשטרי הנאמנות כשיש להם יכולת אפקטיבית לניהול מו"מ .  לדוגמה ,  מרכיב חשוב במו"מ על הסדרי חוב הוא הוספת הגבלות לשטר הנאמנות בנושאים כמו שינויי שליטה ,  שיעבודים שליליים ,  עסקות בעלי עניין והגבלות על דיווידנדים ".  שינוי שליטה בנוגע לסוגיה של שינוי השליטה בחברות שהנפיקו אג"ח נכתב במסמך כי  " דווקא בשוק ריכוזי כמו בישראל יש חשיבות מיוחדת להתניה בנושא שינוי שליטה .  ראשית ,  שינוי שליטה בדרך כלל מביא עמו העלאת המינוף של החברה כדי לסייע לרוכש לממן את השליטה  ( כמו במקרה פרטנר )  .  התניה בנושא שינוי שליטה  ( המחייבת אישור מחזיקי האג"ח )  תיתן למחזיקים יכולת לפקח על שינוי השליטה ולוודא שהעלייה ברמת המינוף והסיכון לא תבוא על חשבון מחזיקי החוב . " שנית ,  חלק גדול מהחברות מתבססות על המוניטין של בעל השליטה כדי לגייס חוב .  המקרה של אפריקה ישראל הוא דוגמה מצוינת לחשיבות של בעל השליטה :  חוות הדעת של אמיר ברנע הסתמכה על ההנחה כי חיוני שלב לבייב יישאר בעל השליטה בחברה .  בהינתן החשיבות של בעל השליטה במקרים מסוימים ,  חיוני שלמחזיקי החוב תהיה במקרים המתאימים הבטחה שהוא אכן יישאר בעל השליטה ,  או שלכל הפחות תהיה להם יכולת להעמיד את החוב לפירעון מיידי אם הם חושבים שבעל השליטה החדש מעמיד בסכנה את יכולת ההחזר של החברה ".  בנוגע לשיעבוד השלילי נכתב כי  " בניגוד לרושם הרווח ,  התניה זו אינה מחייבת גוף מוסדי לדרוש ביטחונות .  יתר על כן ,  היא גם לא מונעת מחברה שהנפיקה אג"ח לגייס חוב בנקאי מובטח .  תכלית השיעבוד השלילי הוא למנוע מצב שבו חברה שבמועד הנפקת האג"ח לא היו לה חובות מובטחים בהיקף משמעותי ,  תפעל באופן חד-צדדי כדי לשעבד את נכסיה ותפגע במחזיקי החוב הלא מובטח . " בהיעדר שיעבוד שלילי ,  מחזיקי האג"ח יהיו תמיד אחרונים בתור לקבל את הכספים שהחברה חייבת להם .  כפי שעולה מהמחקרים של רשות ניירות ערך והנתונים שעליהם הסתמכה ועדת חודק ,  התניה זו נפוצה בחלק גדול מהנפקות האג"ח בחו"ל . " לסיכום ,  המלצות הוועדה נועדו להביא לגיבוש מדיניות עקבית להשקעה באג"ח ,  תוך התייחסות להתניות המקובלות להגנה על זכויותיהם של מחזיקי האג"ח .  התניות אלה אינן מתאימות לכל הנפקה .  תפקידן של ועדות ההשקעות לפעול לגיבוש אמות מידה להשקעה באג"ח ,  שיגדירו את הנסיבות שבהן התניות אלה אינן הכרחיות . " אין לקבל את המצב הקיים שבו ,  בניגוד למדינות אחרות ,  גופי הפנסיה משקיעים באג"ח סחירות ללא הגנות בסיסיות וכלים מינימליים לניהול החוב .  לסיכום כותבים מחברי המסמך כי  " בישראל אין מסגרת לפעולה משותפת של גופים מוסדיים לגיבוש אמות מידה להשקעה .  מטבע הדברים ,  רגולציה שתכליתה לקבוע קווים מנחים כלליים לקבלת החלטות השקעה תהיה חלקית ולא מושלמת .  ואולם בתנאי שוק ההון בישראל ,  רגולציה מסוג זה הכרחית כדי להבנות את שיקול הדעת של הגופים המוסדיים ,  לשכלל את שוק ההון ולהגן על העמיתים ".  

" המלצות חודק חשובות במיוחד לנוכח ניגודי העניינים בשוק המוסדי בישראל "
 במסמך פנימי של אחד הגופים המוסדיים המרכזיים בשוק ההון הישראלי נכתב : " המלצות חודק חיוניות כדי להעניק לגופים המוסדיים המשקיעים באג"ח ,  בייחוד אלה המנהלים חיסכון פנסיוני ,  כלים לניהול החוב ,  הגבלת רמת הסיכון שלו והתמודדות עם מצבי משבר "
 
