הפועל רמת גן - הפועל חיפה :  מסתכלים רק על ההווה
על רקע חוסר הוודאות הכלכלית ,  האורדונים מנסים להתרכז במשחק נגד הקבוצה של דורה ,  שרוצה ניצחון שני ברצף  ( 19:00 ) 
אחרי שבוע רב תהפוכות ,  שהתחיל בניצחון המצוין על בני יהודה והמשיך בפירסומים על הקשיים הכלכליים אליהם נקלע המועדון ומינויו של העו"ד שחר בן עמי למנהל הכספים של הקבוצה ,  תארח הפועל רמת גן את הפועל חיפה  ( 19:00 )  באצטדיון וינטר במסגרת המחזור ה-26 של ליגת העל .  ברמת גן ינסו לשים בצד את כל הצרות הכלכליות וחוסר השקט שהיו השבוע במועדון כדי לנצח ולהבטיח סופית את הבריחה מהאזור המסוכן של התחתית .
 אמש הגיע הבעלים ירון קוריס לאימון הקבוצה ובעיקר ניסה להרגיע את שחקניו שחוששים לעתידו הכלכלי של המועדון ויחד עם זאת לעתידם הכלכלי באופן אישי . " אין לכם מה לדאוג לגבי העונה הנוכחית ",  אמר קוריס לשחקניו . " כמו שלכם יש מחויבות כלפיי וכלפי המועדון ,  כך גם לי יש מחויבות ואחריות אליכם ואני מחויב לשלם לכם את כל מה שמגיע לכם עד סיום העונה הנוכחית ". 
כזכור ביום חמישי הודיעה בקרת התקציבים על מינויו של בן עמי לתפקיד בשל אי סדרים כספיים כאלה ואחרים שנמצאו במועדון בתקופה האחרונה ,  לרבות אי תשלום משכורת לחלק מהשחקנים בחודש האחרון .  קוריס עצמו ,  שכבר הודיע על כך שיפנה את מקומו בקיץ הקרוב ויסיים את תפקידו ,  ממשיך לחפש משקיעים וספונסרים שייקחו על עצמם את הבעלות על המועדון עם לכתו .
 בצוות המקצועי מקווים שהבלאגן סביב הקבוצה לא יפגע בריכוז ובמוכנות של השחקנים לקראת המשחק החשוב נגד חיפה .  המאמן יובל נעים מתכוון לתת אשראי להרכב שניצח את בני יהודה במחזור שעבר .  תמיר בן עמי צפוי לפתוח בעמדת המגן השמאלי ,  כשקרלוס צ'קאנה ,  שיחגוג הופעה 100 שלו בליגת העל ,  יפתח שוב בעמדת הבלם לצידו של אלי לוי במרכז ההגנה .  בני חדד יתופקד בקישור האחורי לצידו של שי חדד כאשר בחלק הקדמי יתופקדו מור גולן ,  עמית אוחנה וסרג' איילי .
 המאמן נעים ייחסר שוב את צמד הבלמים הפצוע ,  גולן חרמון שסובל מפגיעה בשריר התאומים ואסי דומב ,  שלא מצליח להתאושש מדלקת בגיד האכילס .  לעומתם צפוי לשוב לסגל הקשר אנדרה קלדיירה שמחלים מקרע קטן בשריר הירך האחורי ,  אולם הוא מתוכנן לפתוח על הספסל .  גם הצ'כי פאבל פרגל ,  שחזר השבוע לאימונים מלאים ,  עשוי להיות בסגל ולשבת על הספסל .
 הרכב משוער :  רפי כהן ;  קובי מוסא ,  אלי לוי ,  קרלוס צ'קאנה ,  תמיר בן עמי ;  בני חדד ,  שי חדד ,  עומר בוקסנבוים ,  מור גולן ;  עמית אוחנה ,  סרג' איילי .
 שבוע שקט מאוד עבר על הפועל חיפה ,  שסיימה ביום שישי את הכנותיה למשחק נגד הפועל רמת גן .  לראשונה העונה ספרו בחיפה השבוע שלושה משחקים ללא הפסד .  בשל כך ,  בקבוצה מעודדים מאוד מהיכולת שהיא מציגה בשלושת השבועות האחרונים וכמובן שרוצים לחזור גם מווינטר עם נקודות ובכך לשפר את הסיכויים להתברג בפלייאוף האמצעי .
 אחרי שבשבוע שעבר החדיר המאמן שלומי דורה מוטיבציה בשחקניו באסיפת הקבוצה ,  גם היום המשיך דורה באותו הקו וציין את משמעות המשחק . " גם המשחק הזה ,  כמו בשבוע שעבר ,  מאוד חשוב ",  אמר דורה לשחקניו . " בוא ננצח שני משחקים ברצף ,  כי ניצחון יכול לתת לנו דחיפה משמעותית לקראת המשך הליגה ". 
בצד המקצועי ,  קיימות לדורה כרגע שתי בעיות .  הראשונה - כשירותו של אוהד כהן למשחק .  נכון לעכשיו השוער בספק והוא ייבדק טרם המשחק כשאז יוחלט אם ישחק או לא .  עומרי אלון ,  שאף הוא חזר לא מזמן מפציעה ,  אמור להחליף את כהן אם האחרון לא יימצא כשיר .  הבעיה השנייה - פציעתו של יוסי דורה .  הקשר לא כשיר ולא נכלל בסגל ואת מקומו צפוי לתפוס גל אראל .  דורה עדיין מתלבט אם להמשיך עם שרון לוי בעמדת המגן השמאלי ועם אייל טרטצקי בקישור או להחזיר את הקפטן לעמדת המגן ולפתוח עם רן אבוקרט בקישור .  ערן לוי ישוב להרכב לאחר שנעדר מהמשחק האחרון מול הפועל רעננה עקב צבירת חמישה כרטיסים צהובים במקומו של אמיר אבו ניל שישוב לספסל .
 הרכב משוער :  אוהד כהן  ( עומרי אלון )  ,  חי בן לולו ,  סביטי ליפנייה ,  אייל טרטצקי ,  בריאן חרסיסיץ' ,  גל אראל ,  רן אבוקרט  ( שרון לוי )  ,  ערן לוי ,  עדן בן בסט ,  ירו בלו .
 
הפועל רמת גן - הפועל חיפה :  מסתכלים רק על ההווה
על רקע חוסר הוודאות הכלכלית ,  האורדונים מנסים להתרכז במשחק נגד הקבוצה של דורה ,  שרוצה ניצחון שני ברצף  ( 19:00 ) 

