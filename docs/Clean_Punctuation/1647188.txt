פרק ראשון : " בטוב וברע "
 מה עושים כשנפרדים מאהוב נעורים ואז הוא מת ?  ב"בטוב וברע "  מגוללת נילי לנדסמן סיפור אהבה גדול שאיבד את עצמו לדעת
הנה את באה ,  קרבה והולכת ,  ש ? ערך הארוך ,  הבהיר ,  ש ? ערה של נערה ,  מתבדר ברוח הנושבת בגבך וקווצות-קווצות יוצאות סביבך במחול ,  נכרכות סביב צווארך הדק ,  מצליפות בפנייך ,  נתפסות בשפתייך ,  מגוננות עלייך מפני המבטים שנשלחים לעברך בחשאי או בגלוי בשעה שאת הולכת ,  קרבה ובאה ,  בעל כורחך אך בקומה זקופה ,  מתקדמת צעד ועוד צעד לקראת מה שאמור להיות הרגע הרע ,  הנורא ,  של חייך .
 מהילוכך ניכר שאת נעה כמי שאין לה ברירה אלא לנוע ,  פוסעת בתוך ערפל ,  לא בדיוק ערפל אלא אובך סמיך ואטום שיש לחתור כנגדו ,  לצלוח אותו לקראת הבלתי נמנע ,  להתקרב ,  לצמצם את המרחק ,  לנהוג כמי שמפעמת בליבה תקווה קלושה שמעבר לאפלה יש מקום שבו מבליח אור .  
חושייך ,  כמו מקלט רדיו לא מכוון ,  משובשים .  רגע את שומעת ,  וכעבור רגע משתרר שקט מצמית .  רגע את רואה ,  והשביל שב ונעלם .  פסיעותייך איטיות ומהוססות .  נדמה לך שהאדמה זעה ונעה תחת רגלייך ,  ואת משפילה אליהן מבט  ארוכות ,  נעולות במגפי גומי שחורים שמתחככים בברכיים חשופות וגרומות ,  וכעבור רגע הכל שב ומיטשטש ואת מודעת רק לסוליות המגפיים השטוחות המבוססות ברפש ,  מותירות אחריהן עקבות של בוץ בתוך בוץ .  
כולם מסתכלים עלייך כשאת בוהה בברכייך ,  ליתר דיוק בתנועה הממוכנת של המפרק ,  משתאה כיצד נושאות אותך רגלייך בלי שתצווי עליהן לעשות זאת .  בפינה מכווצת ודחוקה שבמוחך ,  זו שעדיין מסוגלת לתפקד ,  את אומרת לעצמך שהאירוע הזה נשלף מתוך הסיוטים שבהם כולם צרים עלייך ,  נועצים בך עיניים ,  מחפשים עדות למה שמתחולל בתוכך .  האם את אבלה מספיק בשבילם ?  האם את משביעה את רצונם ?  
העיניים של כל השכנים שלכם ,  אלה שגרו מלפנייך ,  מאחורייך ,  מכל צדדייך .  אלה של אמנון החנווני ,  של שארית הפליטה מסגל מורות בית-הספר האזורי שיצאו מזמן לפנסיה ,  של מוטק'ה ,  מאמן קבוצת הנוער בכדורסל  ישיש שלפי החישובים שלך אמור להיות בן שמונים ועדיין מתעקש להתרוצץ במכנסיים הקצרים  של צמח הירקן ואשתו רינה הספרנית ,  של מיקי ,  ליאת ונוקי ,  שלוש המעריצות של יוסף שהתגודדו סביבו בעיניים פעורות ,  צמות ארוכות וביקיני משולשים .  יפה ,  את מציינת לעצמך ,  שהן עדיין מתעקשות לצבוע לבלונד גולש כחלק מהסדר הקבע שכרתו עם החלום הבורגני של מקפיא מפוצץ בארוחות מופשרות ברגע ,  אדניות של תבלינים ועשבי תה ,  ושלושה ילדים שמשאירים למטפלת על-מנת שאפשר יהיה לפנות את הזמן לטיפוח אישי .  
לרגע את בוהה בטמבל ההוא ,  נבצר ממך כרגע להיזכר בשמו ,  שנכנס עם יוסף לשותפות בקיוסק ועד היום משלם את החובות .  הם ודומיהם וחבריהם ונשותיהם ובעליהן מרשתים אותך במבטיהם ,  עוקבים ומגששים אחר כל ניד וניע בפנייך הקפואות ,  בשפתייך הקפוצות ,  החיוורות ,  בלסתות שאת מהדקת עד ששינייך חורקות ,  לשמור שלא יברח ממך אפילו הגה .
 ואת הולכת .  בהיסח דעת נודד מבטך אל התהלוכה המזדחלת ואת קולטת בזווית העין את קומץ החברים מההר .  מירי וזאביק ,  תמי ושלמה ואפילו דויד שם .  מה הוא עושה פה ,  את תוהה ומרגישה איך צל מכסה את ליבך ובאינסטינקט את נמנעת מקשר עין איתם ,  למרות שהם בטוח לטובתך .  
העיניים מושפלות מטה אל השביל המתפתל אל בית-הקברות ,  מחפשות משהו להתמקד בו ,  שתוכלי להסיח את דעתך ,  נזהרת לא למעוד על אחת האבנים שמזדקרות מתוך האדמה הרכה ,  המהמורות והתלוליות המאיימות להכשילך ,  וליבך מתמלא צער לא סביר על העשבים השוטים ,  הסרפדים והיבליות שמשובצים בהם הבזקי צבע  סגול-כחול של עין התכלת ,  ארגמן של פרג ,  צהוב של חרדל  שלבלבו בשלווה ובנחת עד שנמחצו בן רגע בשולי השביל ,  נרמסו בדמי ימיהם תחת גלגלי הטנדר המוביל את הגופה .  
הגופה של יוסף .
 השביל חלקלק ודביק .  כל הלילה התחוללה סופה .  גשמי אביב שטפו מכל עבר ,  רעמים התגלגלו באפלה ,  התנפצו בשחקים ,  מלווים ברקים מפוארים .  השבילים הוצפו במים ואת בהית מבעד לחלון בעולם החשוך והרטוב והשתוקקת לעשן משהו כדי לנזול אל תוך השינה .  הילדות נרדמו באחת-עשרה ,  כל אחת מכודררת כנגדך ,  מפיצה חמימות .  ניחוח שמפו בריח קוקוס נדף מש ? ערן הסתור ,  מתערבל בריח מיץ הקלמנטינות שדבק באצבעותיהן ,  ממלא את האוויר ההולך ונדחס בחדר הסגור .  
באור הירח הכמעט מלא שחדר דרך התריס הלבינו לחיים תפוחות כשל לחמניות קטנות ,  זרויות נמשים ,  פיות קטנים המשורטטים בבירור ,  פעורים קמעה ,  כפתורי שיניים מציצים מתוכם ,  סנטרים מזדקרים וריסים ארוכים שמטילים צל דק על הגומה שמתחת לעפעף .  איה חרקה שיניים ,  כמו תמיד כשהיא ישנה ,  ונינוצ'קה הקטנטונת התכרבלה ביניכן ,  גור חתולים שטרם סיגל לעצמו את הדריכות המתמדת ועדיין מותר לו לשקוע בשינה עמוקה .  ואת שכבת לצידן ,  חשה כמי שננטשה על החוף להביט בהן בעיניים כלות ,  שטות אל לב ים ,  נישאות על ספינת השינה הלאה ממך .  
אמא שלו ,  לפני שהניחה לכן וסגרה את דלת חדר האורחים ששימש כחדרו של אביהן בשנות התבגרותו ,  נאנחה מתוך גרון חנוק והתחילה למלמל ,  ספק לך ספק לעצמה :  כמה שהילדות דומות לו ,  ומה יהיה איתן עכשיו ,  ואיך שלוקח זמן להבין כאלה דברים ,  לא רק לילדות גם לאנשים מבוגרים ,  אבל זהו ,  גזירה משמים ,  הטובים הולכים צעירים .
 ניסית להיאטם .  שלא יחלחלו אלייך המילים האלה ,  שנשמעו לך לא קשורות אלייך ,  לא קשורות אליו ,  לא קשורות לכלום .  חיכית שתסגור כבר את הדלת כי תיכננת מבעוד מועד איך תתגנבי על קצות האצבעות כשכולם יירדמו ותחפשי לך בארונות משהו לשתות .  אולי נשאר איזה ויסקי או קוניאק שאף אחד לא נגע בו מאז הגירושים ,  עומד שם ומחכה לאורחים או ליוסף שתמיד שמח לאלכוהול .  כל דבר יתאים ,  רק שאפשר יהיה לעצום את העיניים בלי לראות תמונות .
 הקרוסלה של המחשבות הסתובבה והסתובבה והשתדלת להטות אוזן לנשימות של הילדות ,  לעקוב בריכוז אחר הרחש הלא סדור אך המרגיע שנבלע בשאון שמקימה הסופה בחוץ ,  מנסה להירגע עם המחשבה שעולה בך ,  שביב זיכרון מאיזו מדיטציה קבוצתית שפעם עשיתם על ההר ,  ונאמר בה שאם עוקבים בתשומת לב רבה אחר קצב הנשימה מגלים שהן כמו הגלים בים :  כל אחת שונה מקודמתה .
 אבל איפה את ואיפה הים .  סופה משתלחת בתוכך כמו כמיהה שהגשם הארור או המבורך יוסיף לרדת ולרדת ולרדת עד שהעולם כולו יטבע ,  ורק שלושתכן תצופו מעל המים ,  מתערסלות מעלה ומטה במיטת הנוער הנפתחת שיוסף למד עליה דברים שאת לא רוצה להרהר בהם עכשיו .  
תמיד אהבת את גשמי המלקוש ,  שיש בהם משהו הרואי ,  לא כמו היורה שמגיע טיפין-טיפין ,  עושה טובה שהוא ממטיר יותר מכמה דקות ,  מזדרזף ונעלם .  גשמי המלקוש הם כנופיה לכל דבר ,  שמשביתה את שמחת האביב ,  תופסת חקלאים לא מוכנים מתחפרים בשטח ,  מתעללת בזאטוטים שגאים בסנדליהם החדשים ,  מתנהגת כאילו היא זוממת לפרק את הצורה לעולם לפני שהיא מסתלקת סופית .  
אולי בכל זאת תנסי לישון ,  הפצרת בעצמך מתחת לעפעפיים כבדים ,  הרי אין לך כוח לקום מהמיטה ולפשפש בארונות כמו גנב באישון לילה .
 

פרק ראשון : " בטוב וברע "
 מה עושים כשנפרדים מאהוב נעורים ואז הוא מת ?  ב"בטוב וברע "  מגוללת נילי לנדסמן סיפור אהבה גדול שאיבד את עצמו לדעת

