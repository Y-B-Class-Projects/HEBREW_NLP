רשמקול 81
הקאסט של אגוזי מוריד הילוך ומעניק לכם סוף שבוע חושני במיוחד עם מחווה לאמני הלייבל המופתי סטונז ת'רואו וספיחיהם
אחרי כמה מהדורות על הצד הקצבי יותר של הטווח המוזיקלי שלנו ,  הפעם אנחנו עם פודקאסט שמוקדש כולו למקצבים שבין הדאון-ביט למיד-טמפו ,  עם נגיעות קטנות של סול ופאנק ,  ובעיקר המוני ביטים טריים .  ביניהם תמצאו מבחר קטעים מהיבול העונתי של הלייבל האהוב סטונז ת'רואו ,  שמפוזרים על פני כל המהדורה ומשמשים עבורה כמעין סיפור מסגרת .  אך מלבדם ישנם כאן גם כמה נציגים מדור המפיקים הצעיר שגדל על ברכי המוזיקה של אמני הבית הגדולים של סטונז ת'רואו  ( כמאדליב וג'יי דילה ,  שגם מופיעים )  ,  ביניהם גם שלושה קטעים שמקורם באחת הפלטפורמות האינטרנטיות המעניינות שצצו בשנים האחרונות עבור מוזיקאים - אתר Bandcamp .
 




הוותיקים תחילה :  לא פחות מחמישה קטעים פצצתיים מבית סטונז ת'רואו מפוזרים לאורך הקאסט ,  ועוד הייתי צריך להתאפק כדי לא לכלול יותר .  הראשון הוא הסינגל החדש של אלו בלאק , " I Need a Dollar ",  שנבחר לשיר הפתיחה של סדרת הטלוויזיה  " How to Make it in America "  של רשת HBO ,  ועל-פיו נראה שהוא זונח את הראפ של נעוריו עבור השירה שהוא אכן מצטיין בה .  האלבום שבא בעקבות הסינגל , " Good Things ",  הופק באולפני הלייבל הניו-יורקי Truth  &  Soul ,  ביתם של הרכבי הפאנק המודרניים אל מייקלס אפייר והאקספרשיונז  ( שהופיעו כאן פעמים רבות במהדורות עבר )  .  החיבור בין כל היוצרים המוכשרים האלה ,  בגיבויו של הסינגל הנהדר  ( וגם הבי-סייד שלו )  ,  בהחלט מעורר ציפיות לבאות .
 אך זו לא רק המוזיקה של סטונז ת'רואו שעושה אותם כה יוצאי דופן אלא גם אופן התנהלותם המקורי והמשוחרר  ( לעתים על גבול חוסר האחריות )  בתוך תעשייה שרק הולכת ומצטמצמת בין פחדים מדומים ואילוצים כלכליים מוחשיים למדי .  דוגמה אחת היא הסינגל החדש והמשועשע מעצמו שבו אמני הלייבל מאייר הות'ורן וג'יימס פאנטס מבצעים גרסאות כיסוי האחד לשני  ( שניהם מעולים ותמצאו אותם בסוף הקאסט )  .  דוגמה נוספת היא הקטעים יקרי ערך שהלייבל מחלק בחינם למקבלי הניוזלטר שלו  בין השאר ,  גרסתו של ג'יי דילה המנוח ללהיט האייטיז  " Safety Dance "  של Men Without Hats .  
כמובן שכל המהלכים האלו אינם בלעדיים לאנשי סטונז ת'רואו ,  אך כשהם חוברים לחזון מוזיקלי שהוא מגוון ומאופיין בו זמנית ,  מעטפת ויזואלית תואמת שאף פעם לא מפספסת ,  אתר פעיל ועמוס בכל טוב  ( החל בשירים ופודקאסטים להורדה ,  דרך אייטמים חדשותיים והלצות קטנות ועד סיפורי רקע לקטעים שיוצאים בלייבל )  ,  מתקבל סך אחד גדול למדי שאין הרבה כמוהו .  דוגמה קטנה לכך היא ההודעה על רטרוספקטיבה שתצא בלייבל למפיק טוני קוק  ( שהיה מתופף של ג'יימס בראון ואטה ג'יימס ,  ומסתבר שגם מפיק דאנס חלוצי )  .  בעליו של הלייבל ,  הדיג'יי פינאט באטר וולף ,  מגולל בה את אופן התגלגלות העניינים מהרגע שבו נתקל בקטע של טוני קוק לפני כחמש שנים ועד ההחלטה להוציא לו רטרוספקטיבה שלמה  ( פלוס שת"פ מיוחד עם דיים פאנק )  ,  כאשר האייטם כולו מלווה בראיון וידאו של תקליטני הלייבל עם אותו טוני קוק ובו הם מדסקסים בניחותא פרקים מעברו .
 







ואלו אכן נעליים גדולות להיכנס לתוכן עבור דור שלם של מפיקים ולייבלים שגדלו על מורשתם וחזונם של אנשי סטונז ת'רואו ,  בין אם זה השכן באל.איי פליינג לוטוס וחבורת הבריינפידר שלו או אנשי הלייבל All City שבאירלנד הרחוקה .  לייבל קטן זה בכלל שייך לחנות תקליטים בעלת אותו שם והיא אחראית לאחת מסדרות התקליטים המעניינות של השנתיים האחרונות ,  שמצטרפת לגל מפיקי הביטים הפוסט היפ-הופיים ששוטף את העולם כולו .  שלושה נציגים חדשים מסדרה זו אפשר למצאו כאן  Take ,  Devonwho ו-Krystal Klear ,  שבכלל מתמסרים מוזיקלית עם ההיפ-הופ פוגש דיסקו-בוגי של דיים פאנק שהוזכר קודם .
 אך בעוד סטונז ת'רואו נראה כלייבל 360 מעלות  ( יעני חוזה הקלטות + סוכנות אמנים וכו' )  ,  סדרות כזו של אול סיטי הם בעלות נופך הרבה יותר בוטיקי ונראות בעיקר כעיסוק יצירתי עבור המשוגעים לדבר .  פתרון חדש ופרקטי למדי עבור אמנים ,  רבים מהם גם כאלה שחתומים בלייבלים בשר ודם ,  הוא אתר Bandcamp ,  שבכמה שנות פעילות בודדות הפך ,  יחד עם סאונדקלאוד ,  לאחת הפלטפורמות המועדפות על מוזיקאים לאחר שמיי ספייס איבד כבר כל קשר עם העולם הזה .  
באנדקאמפ מציע לכל אחד להקים מיני אתר וחנות בתהליך פשוט למדי ומאוד ידידותי למשתמש ,  עם מגוון רחב של אפשרויות למכור ,  לתמחר ואף לחלק בחינם את המוזיקה שלו .  כך יכולים אמנים לשווק את תוצרתם גם אם הם קשורים ללייבלים מבוססים  ( כמו במקרה של J * Davey שמופיעים בקאסט ועתידים להוציא אלבום בוורנר בראדרז )  .  בסך הכל תמצאו בקאסט שלושה קטעים שמקורם במיני אתרים-חנויות שכאלה ,  וההיצע שם רב וגדל בכל דקה .  שווה הצצה .
 







רשמקול 81
הקאסט של אגוזי מוריד הילוך ומעניק לכם סוף שבוע חושני במיוחד עם מחווה לאמני הלייבל המופתי סטונז ת'רואו וספיחיהם

