הכלכלנים פסימיים - המשקיעים המקצועיים משדרים אופטימיות
דאבוס 2010
בכנס דאבוס ,  לפחות בדיונים הפתוחים ,  לא מדברים על השקעות .  ואם כן ,  אז באופן כללי ביותר .  כאן מדברים על איך משנים את העולם ,  כיצד יש לעצב אותו מחדש ואיך להתמודד עם הבעיות והאתגרים הגלובליים .  ובכל זאת ,  לדאבוס מגיעים המשקיעים הגדולים בעולם ,  מנהלי הבנקים הגדולים ,  הכלכלנים המובילים ומנהלים של חברות ענק .  דעתם האישית ,  הנמסרת לעתים בשיחות פרטיות ,  היא בעלת משמעות .  הנה מה שהם אמרו בדאבוס 2010 .  1 .  ג'ורג' סורוס .  גורו ההשקעות הוותיק ,  שממשיך להציג בקרן הגידור שלו ,  קוואנטום ,  תשואות מעוררות השתאות ,  היה השנה נלהב יותר מבעבר לחלוק את הערכותיו .  מחירי הזהב הם כבר בועה וצפויים לרדת ,  הוא אומר ,  הדולר ימשיך לשמור על רמתו ומטבעות כמו היורו והליש"ט נמצאים בצרות גדולות יותר .  השוק הסיני ,  לדבריו ,  מתחמם יותר מדי .  ומה הוא עושה בשווקים בפועל ?  את זה סורוס שומר לעצמו ,  אבל בין המאזינים לדבריו היו שטענו שכשסורוס מזהה בועה בתחילת דרכה הוא דווקא רץ ומצטרף אליה .  2 .  נוריאל רוביני . " ד"ר דום "  הדגיש כצפוי את הסיכונים ואת הבעיות בכלכלה העולמית ,  אבל האמת היא שהוא הרבה פחות פסימי משנהוג לחשוב .  לא היה קשה למצוא בדאבוס פסימיים ממנו .  רוביני מדבר על המשך ההתאוששות וטוען שהתיקון בשווקים - אפילו אם הוא אכן יגיע במחצית השנייה של השנה - לא יהיה אלים במיוחד .  מדבריו עולות המלצות להשקעה על בסיס נטילת אשראי דולרי זול ,  וגם הוא חושב שברזיל ,  סין והודו יככבו בעשור הקרוב .  3 .  פסימיות או אופטימיות ?  דנקן נידרהאור ,  מנכ"ל בורסת ניו יורק שנוהג להופיע בדאבוס כבר כמה שנים ,  מספר שלוועידה יש נטייה להפוך את הבאים לפסימיים . " אם מישהו הגיע אופטימי ,  הוא יוצר מכאן פסימי .  אם מישהו הגיע פסימי ,  הוא יוצר מכאן עם נטיות התאבדות ",  הוא אומר .  הוא לא היחיד :  גם הכלכלן קנת רוגוף הופתע מה"מציאותיות "  של באי דאבוס .  אלא שלמרות ההתראות של כלכלנים וחזאים ,  המשקיעים המקצוענים דווקא משדרים אופטימיות ,  וייתכן שהניסוחים הזהירים נועדו בעיקר לא להרגיז את הרגולטורים ואת קובעי המדיניות .  הנרי קראביס ,  מנהל קרן kkr ,  העריך שהכסף המוסדי יזרום לקרנות פרייווט אקוויטי וקרנות גידור ,  פשוט מכיוון שהגופים המוסדיים חייבים לקחת יותר סיכונים כדי לקבל את התשואה שהם נדרשים לספק לעמיתיהם .  הקולגה שלו ,  דיוויד רובינשטיין מקרן קרלייל ,  צופה גם הוא תשואות טובות ב-2010 ,  וגם הוא מכוון את המשקיעים לשווקים המתפתחים .  4 .  אילו מדדים ?  אחד העניינים המרכזיים שעליהם דובר בדאבוס הוא הפער בין כלכלות אירופה ,  ארה"ב ויפן לכלכלות סין ,  הודו ,  ברזיל והלוויינים שלהן - או כמו שאומרים כאן : " 10% צמיחה בסין מול 10% אבטלה בארה"ב ".  המשמעות היא המלצה חד-משמעית על מדדי הבורסות במדינות המתפתחות והמלצת מכירה לבורסות המערב .  אבל צריך לשים לב לכך שרבות מהחברות המערביות הן כיום ארגונים גלובליים ,  המייצרים חלקים גדלים והולכים מרווחיהם מחוץ לארה"ב .  כלומר מדד דאו ג'ונס ומדד 500 s & p כבר אינם מייצגים רק את השוק האמריקאי אלא את העולם כולו .  מי שרוצה לבצע שורט על ארה"ב צריך להיזהר .  המסקנה היא שיש להיזהר מאוד עם מדדים ,  ואולי להעדיף מדדים מצומצמים ומדויקים יותר .  לא מאמינים בכלכלה האמריקאית ?  לכו על שורט על מדדים של נדל"ן מסחרי ושל חברות צריכה הפועלות בעיקר בארה"ב .  ליעקב פרנקל ,  לשעבר נגיד בנק ישראל וכיום יו"ר בקבוצת ג'יי.פי מורגן ,  יש דרך אחרת להציג את המצב : " זהו לוח שחמט שבו אנחנו מבינים מה קורה לאורך השורות ,  העמודות והאלכסונים ,  אבל אי אפשר עדיין להבין את התמונה הכוללת .  היא תתבהר תוך זמן לא ארוך ".  5 .  ואיפה אמריקה ?  הקונסנזוס בקרב המנהלים והכלכלנים הוא שאירופה במצב קשה ושיפן תקועה ,  ושסין והודו ימשיכו לפרוח .  אבל על עתידה של ארה"ב אין הסכמה :  רבים מדגישים את בעיות החוב ,  הגירעון והצרכנים המדוכאים .  אבל קבוצה גדולה של מומחים טוענת שארה"ב תפתיע ,  ושמכיוון שהמחירים שם התרסקו לחלוטין ,  היא זו שמציעה את הזדמנויות ההשקעה הטובות ביותר .  היחס בין שני המחנות :  40%-60% לטובת המאמינים בכלכלה האמריקאית .  6 .  היזהרו מהבנקים .  הנשיא אובמה סיפק את הניצוץ כשהציג תוכנית להגבלת הבנקים הגדולים ערב הכנס ,  אבל גם בלעדיו יש שינאה רבה בעולם לבנקים .  מדינות המערב מתחרות מי תכה בהם חזק יותר ,  ונשיא צרפת ניקולא סרקוזי זעק : " לא ייתכן שהם ירוויחו גם בעליות וגם בירידות ".  צרפת רוצה להוביל שינוי יסודי בתפקיד הבנקים .  קשה לצפות שבנק מערבי יפרסם דו"חות טובים יותר מאלה של 2009 ,  מה שחייב להשפיע על שערי המניות .  7 .  לנצל שינויים בחוק .  לכולם בדאבוס ברור שבקרוב יהיו שינויים מבניים משמעותיים בענף הפיננסים ,  ולכן מעקב אחריהם יכול להניב דיווידנדים :  מי שיקנה או ימכור ראשון את הנכס שייהנה או ייפגע מהשינוי - ירוויח .  ויש גם ציפיות לתופעה המכונה  " ארביטראז' רגולטורי ":  ניצול החורים בחקיקה כדי ליהנות מרווחים .  8 .  איפה האינפלציה ?  הכלכלנים טענו שלאחר הזרמת הכספים והכפלת החובות הממשלתיים תגיע התפרצות אינפלציונית .  אבל העולם עדיין במיתון ,  ולא פגשנו הפעם כלכלן אחד שחוזה התפרצות אינפלציונית ב-2010 .  לפי הכלכלנים ,  האינפלציה צפויה להגיע רק בעוד שנתיים-שלוש .  אבל כאשר היא תבוא - היא תהיה חזקה ואלימה .
 
הכלכלנים פסימיים - המשקיעים המקצועיים משדרים אופטימיות
דאבוס 2010

