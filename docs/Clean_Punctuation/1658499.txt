חול המועד :  בין עבר לעתיד
באחד הפרקים של סדרת הטלוויזיה הישנה  " שלושים ומשהו "  מתלבט אב יהודי צעיר ,  שהתרחק מאוד מיהדותו ,  אם למול את תינוקו .  ברית המילה נראית לו מיושנת ומיותרת ,  והוא נוטה לנהוג כחבריו הלא יהודים ולוותר עליה .  
רגע לפני שהוא מחליט שלא תהיה ברית ,  בא קרוב משפחה מבוגר ומדבר איתו על שרשרת הדורות של העם היהודי . " אתה לא בטוח שאתה מעוניין להמשיך את השרשרת הקדומה הזאת ",  האיש אומר לו . " אבל האם אתה בטוח שאתה מעוניין לנתק אותה ?  "
 זה הבסיס להישרדותה ,  כבר אלפי שנים ,  של ברית המילה ;  מצווה שעל פי סקרים רוב עצום של הציבור היהודי בישראל מקיים אותה ללא הבדל בין חרדים ,  דתיים ,  מסורתיים ,  חילונים ואתאיסטים .
 אילו יהודי היה חייב למול את עצמו ,  אפשר להניח שהאחוז היה נמוך בהרבה .  אבל המצווה היא למול את בנך ,  ומי האיש שיקבל על עצמו את האחריות לכך שבנו לא יהיה נימול ?  הוא עצמו אולי לא בטוח שהמילה נחוצה ,  אבל מה יהיה אם בנו ,  כשיגדל ,  יחשוב שהיא דווקא נחוצה מאוד ?  כיצד יצטדק בעתיד ,  כאשר בנו יבוא ויתלונן בפניו ולו רק על היותו חריג ,  בגלל העניין הזה ,  בין חבריו בגן או בצבא ? 
אך טבעי הוא שה"מתחרה "  הרציני ביותר של ברית המילה ,  בסקרים הקבועים ,  הוא ליל הסדר .  אך טבעי הוא שלפי הנתונים ,  אין כמעט יהודים ישראלים שאינם עורכים סדר פסח .  רובם אף עושים את הסדר כהלכתו ,  קוראים את ההגדה ואוכלים מצות .  וכמעט כולם נשאלים  " מה נשתנה הלילה הזה ",  ויודעים גם להשיב .
 במה נשתנה הלילה הזה ,  שבכל הלילות רק  " דתיים "  מקפידים על המצוות ,  והלילה הזה כולם ?  
ממש כמו ברית המילה ,  גם ליל הסדר הוא מצווה שאדם מחויב בה כלפי בנו .  אמנם כל אדם הוא בנו של אביו ,  אך כל אחד מחויב לערוך סדר גם לעצמו . " בכל דור ודור חייב אדם לראות את עצמו כאילו הוא יצא ממצרים "  - כדי להגיע לכך חייב האדם לקיים את המחצית הראשונה של המשפט ,  כלומר  " לראות את עצמו ".  כמה מאיתנו מצליחים ,  במהומת החיים ,  לראות מפעם לפעם את עצמנו העצמי ,  האמיתי ? 
אבל עיקרו של סדר פסח הוא ההגדה .  העברת סיפור יציאת מצרים מדור לדור .  וכמה ברכה יש בעובדה שבעניין הזה ,  של האחריות כלפי הדור הבא ,  אנשים לא מרשים לעצמם לנהוג כאוות נפשם .  שהרי כל הקיום של עם ישראל אינו מושתת ,  מאז ומתמיד ,  אלא על המסורת הנמסרת מאב לבן בכל דור ודור .  שלא כעמים אחרים ,  לא נהיינו לעם בעקבות חיים רציפים יחד על אותה ארץ .  אם הצלחנו לשרוד כעם ,  אם הצלחנו להחזיק מעמד כנגד כל הסיכויים והרדיפות והפיזור בארבע כנפות תבל ,  זה רק בזכות מסירת המסורת .  רק בזכות החינוך היהודי ,  שגיבש אותנו כעם .
 זר לא יבין את זאת ;  הנשיא אובאמה לא יבין ,  ולא אמור להבין זאת .  אבל רוב היהודים הישראלים ,  ורוב היהודים שאינם ישראלים עדיין ,  מבינים - ולו באיזה אינסטינקט קמאי - שעל המסורת הזאת עומד הבניין כולו .  ולכן רוב משפחת עם ישראל הסבו בערב החג ,  בעת ובעונה אחת ,  אל השולחן העתיק ביותר בעולם .
 השולחן לא תמיד נוח ,  ולצד החרוסת יש גם מרור ,  אך משפחת עם ישראל היא המשפחה היחידה שיש לנו ,  ואיש מאיתנו לא בטוח שהוא מעוניין - או מסוגל - להתנתק ממנה .  אז מועדים לשמחה .  ולשנה הבאה  ( בתקווה שאובאמה אינו שומע אותנו ,  או דווקא כן )  בירושלים הבנויה ,  אמן .  

חול המועד :  בין עבר לעתיד
nan
