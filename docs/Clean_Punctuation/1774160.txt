יובש בנרתיק
מדור קוסמטיקה קלה מסתער על מחלת החורף הקשה מכל - יובש .  אחר כך ,  הוא אפילו ביקר בספא עירוני חדש של רוקחת אחת ועורכת דין בדימוס
ימים יבשים אלה ,  הם שעתו היפה של קרם הלחות ,  ושעתה הקשה של הנסיינית א' .  א' סובלת מכפות ידיים יבשות ,  ומתגרדת השכם וערב ככלב מכונם .  הצורך להמשיך לתפקד בסביבת עבודה מודרנית ,  מול הדחף לטבול את הידיים בשומן אווזים מעביר אותה על דעתה .  מצב הביש הזה זיכה אותה בשלל קרמי ידיים חדשים ,  והיא טבלה בהם כפות :
 כמו באגדות ,  דווקא הקרם של שיק ,  הזול ביותר ,  הכי הכי זול ,  אבל זול ממש ,  גנב את ההצגה ועשה עבודה מצויינת :  נספג בקלות ,  מריח עדין ואפקטיבי במידה משביעת רצון ,  בלי להשאיר כל עקבות שמנוניים .  ביחס שקלים - כמות  איכות ,  הוא בוודאי נותן את התמורה הטובה ביותר .  הבעיה היחידה היא אריזה בלתי סקסית בעליל ,  בירוק בית חולים סיעודי וכיתוב כעור .  אבל במחיר הקטן הזה ,  למה להיות קטנוניים .
 גם קרם הידיים של ד"ר עור מקרין מראה ירקרק-רפואי משהו ,  אבל עם יותר קלאס .  בית חולים פרטי ,  כאילו .  הוא נהנה מהריח הסבוני המוכר והמקסים של מוצרי הסדרה ,  נספג בקלות ,  אבל לא עושה פלאים בגיזרת הריכוך .  מתאים יותר למי שהיובש טרם היכה בכפותיה ,  ומסתפקת במניעה בלבד .
 הבא בתור הוא ה-cold cream של Avene ,  העשיר והכבד מכולם ,  והוא ירגיע לכן את הידיים גם במצבים הקשים ביותר של יובש ,  למשל ,  אם אתן במקרה עובדות בדייג ,  ויוצאות לים בחמש בבוקר ,  או אם אתן עוסקות בטיפוס הרים להנאתכן .  כמו כל המוצרים של אוון הוא היפו אלרגי  ( מה שאומר  מתאים גם לדייגים רגישים במיוחד )  ,  ומכיל פראפין ,  שמן שקדים ,  מי ורדים ומים טרמליים .  אזהרה :  לא מותאם לפעילות של מוטוריקה עדינה .  ובעברית :  אחרי המריחה ,  תשכחו מלסמס מהאייפון .
 האחרון שנבדק הוא הדיפ קומפורט של קליניק .  כמו קרם הגוף המצויין מאותה סדרה ,  הוא ניחן בגוון צהבהב של חמאה הולנדית משובחת שבא למרוח על לחם אגוזים ,  עם אותו בלי-ניחוח שנותן תחושה שמשהו פה עובד כמו שצריך בלי להזדקק לפירוטכניקה של בושם חנפני ,  ומותיר את עור הידיים רך כמשי ,  עטוף במין שכבת בידוד לחה ורגוע כתינוק .  כמו במקרה של אוון ,  זה לא הקרם להתמרח בו לפני טפיחה על מסך מגע ,  נגיעה בראי או דפדוף בעיתון ,  ודווקא כן אם אתן סובלות מעור יבש או מגורה .  פינת הצרכנות הנבונה ,  כי אנחנו חייבים :  במחיר של קליניק אחד אפשר לקנות יותר מ-12 שיקים ! 
עוד בוקר יבש עלה על העיר .  בוקר טוב במיוחד לכל המתולתלות .  עוד יום שיער מעולה לפנינו .  עוד יום של שיער שטוח מדי לבחורות הפן-מקלות .  מוואה-מוואהה-הה !  !  רק שבשלב כלשהו האופוריה תתפוגג ,  וערימת התלתלים שלא חפפתם כבר שלושה ימים כי לא צריך ,  תפנה מקום לערימת ראסטות נוקשה .  ש' בעלת השיער היבש והעבה קיבלה את סדרת המוצרים החדשה של קרסטס ,  שפועלת תחת חום ופעלה לפי ההוראות : " כל מה שצריך לעשות הוא לחפוף בשמפו ,  ואז למרוח את המסיכה ,  להשאיר כמה דקות ,  ולשטוף במים חמים ,  שאמורים להחדיר את חומרי ההזנה ולעכב התייבשות חוזרת .  השיער המיובש הפך רך לתפארת ,  סורק בקלות ,  והתאפק לא להתייבש שוב לפחות יומיים .  מפרגנת גם לריח החלבי-נקי-מעלף של המוצרים .  כמו תמיד בקרסטס ,  מדובר בעונג יקר ,  אז ניסיתי את השמפו והמרכך יחד ,  וגם לחוד .  המסקנות :  השמפו בסדר ,  אבל אפשר לוותר עליו ולהסתפק במסכה המשובחת ".   שמפו - 117 שקלים ל- 250 מ"ל ;  מרכך  148 שקלים ל- 200 מ"ל ,  מסכה טיפולית - 250 שקלים ל- 500 מ"ל ;  להשיג במספרות המורשות .
 את השפתון של איה נטורל אתן צריכות ,  ולו כי ייצרו אותו בבית ג'אן ,  וזה לא משהו שאתן יכולות להגיד על כל דבר שמסתובב לכן בתיק האיפור .  חוץ מזה ,  מדובר בשפתון שמנוני ונעים ,  שהביא מזור לשפתיים חרבות ,  בלי להותיר ברק או צבע ,  ומבלי לסתום את הנקבוביות .  הוא מכיל שמן זית אורגני ,  חוחובה ,  שקדים וחמאת שיאה ,  ולהבדיל ממוצרים דומים אחרים ,  שמריחים כמו נפט ,  הוא נהנה מטעם וניחוח עדינים ביותר של וניל .  
להשיג בטעמי וניל ,  תות ומנטה בבתי-מרקחת ,  חנויות טבע וברשת גולף אנד קו
אם את מתנשאת על האוכלוסייה הפוקדת את מרכזי המניקור ,  או סתם בחורה סולידית שלא מרגישה נוח לשייף ציפורניים מול חלון ראווה ברחוב ראשי ומפוייח ,  זה המקום בשבילך .  זה מתחיל מהמיקום  ( ברמת החייל ,  אך בשולי המרכז הסואן )  ,  דרך העיצוב  ( אפור-לבן נקי ונאה ,  אבל לא מוגזם )  וגם האווירה השלווה ,  נינוחה ,  איזי גוינג כזאת  Idol הוא ספא אינטליגנטי .
 המדור ,  שתמיד מתרגש מסיפור טוב של הסבה מקצועית ,  רשם לעצמו שגלי ורותי שהקימו את המכון ומנהלות אותו ,  הן רוקחת ועורכת דין בדימוס .  במקום מציעים את תפריט הטיפולים המקובלים  טיפולי פנים ,  שיזוף בהתזה ,  עיסויים ,  וכמובן מני-פדי זריז לעסוקות או יסודי ,  שהרגיש מקצועי ואיכותי במיוחד ,  עם פילינג נוזלי עדין ,  בלי סכינים אם לא צריך ,  ולא פחות ממריחה מושלמת של הלק  ( עשרות גווני Essie ו-OPI מסודרים בכניסה כמו חיילים )  .  במקום מטפלים גם בצרכים של בעלי בעיות רפואיות מיוחדות ,  ומציעים מגוון טיפולים גם לגברים .  Idol Cosmetic Bar ,  ראול ולנברג 30 פינת דבורה הנביאה ,  רמת החייל ,  תל אביב .
 
יובש בנרתיק
מדור קוסמטיקה קלה מסתער על מחלת החורף הקשה מכל - יובש .  אחר כך ,  הוא אפילו ביקר בספא עירוני חדש של רוקחת אחת ועורכת דין בדימוס

