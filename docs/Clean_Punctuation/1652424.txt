השלטון המקומי בארה"ב נאבק בגירעונות :  7,000 דו"חות תנועה ביומיים בוירג'יניה
קליפורניה מתקינה חיישני מהירות על רמזורים - ההכנסה הצפויה מקנסות 300 מיליון דולר
מדינות וערים בארה"ב ,  הכורעות תחת גירעונות ענק בתקציביהן ,  מוצאות דרכים מקוריות לצמצם את הגירעון .  כך למשל ,  במדינת וירג'יניה ביצעה המשטרה בסוף השבוע האחרון מבצע אכיפה מוגבר בכבישים במסגרתו חולקו קרוב ל-7,000 דו"חות תנועה בתוך יומיים ,  ועיריית קנזס סיטי החליטה על סגירת כמעט מחצית מבתי הספר בעיר.שוטרי מדינת וירג'יניה ,  שסובלת מגירעון של 2.2 מיליארד דולר בתקציב ,  קיבלו בסוף השבוע האחרון הוראה להתפרס בכבישים המהירים של המדינה בימים שבת וראשון ולחלק כמה שיותר דו"חות תנועה ,  דיווח אתר  " ביזנס אינסיידר ".  בה בעת ,  הגדילה מדינת וירג'יניה ,  כמו רשויות מקומיות רבות אחרות בארה"ב ,  את סכום הקנסות של דו"חות התנועה .  כך למשל ,  נהיגה במהירות של 24 קמ"ש מעל למהירות המותרת בוירג'יניה עלולה לגרור דו"ח תנועה בגין נהיגה פרועה בסכום של עד 2,500 דולר.במדינת קליפורניה ,  הוגברה פעילות האכיפה של בדיקות שכרות של נהגים לאחר שהתברר כי פעילות זו מניבה הכנסות גבוהות מעיקול מכוניות של נהגים ללא רישיונות .  מחקר שנערך באוניברסיטת ברקלי העלה כי ההכנסות מקנסות והוצאות גרירה בעקבות פעילות אכיפה זו הסתכמו בשנה שעברה בכ-40 מיליון דולר ,  דיווח אתר הפינגטון פוסט.מצלמות המותקנות על רמזורים בקליפורניה אף הן הפכו למקור הכנסות גדול ,  ובעיר לוס אנג'לס לבדה הוכפלו ההכנסות מקנסות על עבירות תנועה שצולמו בתוך שנתיים לכ-400 אלף דולר בחודש .  מושל מדינת קליפורניה ,  ארנולד שוורצנגר ,  מתכנן כעת גם להתקין על המצלמות גם חיישנים מהירות שיאפשרו לקנוס נהגים שנוסעים במהירות מופרזת .  הקנסות צפויים להיות בסכום של 225 עד 325 דולרים ולהכניס למדינה יותר מ-300 מיליון דולר עד סוף שנת 2011.במדינת מיזורי ,  אישרה אמש עיריית קנזס סיטי תוכנית לסגירת כמעט מחצית מבתי הספר בעיר בניסיון להימנע מפשיטת רגל .  במסגרת התוכנית ייסגרו 29 מתוך 61 בתי הספר בעיר ,  ויפוטרו כ-700 מתוך 3,000 עובדי מערכת החינוך בעיר .  היקף סגירת בתי הספר בקנזס סיטי נחשב לנרחב ביותר ,  אם כי ערים רבות אחרות בארה"ב ביצעו קיצוצים דומים .  כך למשל ,  עיריית דטרויט ,  הכורעת תחת נטל של גירעון בתקציב בסך 300 מיליון דולר ,  הודיעה על סגירת 29 בתי ספר ,  אולם בעיר עדיין נותרו 172 בתי ספר פעילים.דטרויט ,  הנחשבת לבירת תעשיית הרכב של ארה"ב ,  נפגעה קשה במיוחד מהמיתון עקב פשיטות הרגל של ג'נרל מוטורס וקרייזלר .  העיר ,  ששכונות שלמות בה הפכו לאזורי רפאים בעקבות בריחה המונית של תושבים ,  מתכננת ליישר בדחפורים כרבע משטח העיר במהלך שלוש השנים הבאות ,  דיווחה אתמול סוכנות הידיעות אי.פי .  עיריית דטרויט מתכננת להרוס כ-10,000 בניינים ובתים ריקים ,  ולהפנות את האזורים שיפונו לצרכים חקלאיים.באזורים רבים בעיר מוכת האבטלה והעוני ,  נותרו דיירים רק בבית אחד או שניים ברחוב ,  או דירה אחת או שתיים בכל גוש בניינים .  לפי הערכות ,  ישנם כעת בעיר יותר מ-33 אלף בתים לא מאוכלסים וכ-91 אלף מגרשים ריקים .  באחרונה נמכרו בתים בעיר במחיר של דולר אחד .  עיריית דטרויט טוענת כי כדי לחסוך בעלות הפעלת שירותי משטרה ,  כבאות ושירותים אחרים בשכונות ריקות כמעט לחלוטין מתושבים ,  החליטה על הריסת השכונות .  העירייה מתכוונת להציע לדיירים שעדיין נותרו בשכונות הללו לעבור לשכונות טובות יותר .  בניינים נטושים יעוקלו על ידי העיריה על בסיס אי תשלום מסים עירוניים.באזורים שהעירייה מתכננת ליישר באמצעות דחפורים ,  המשתרעים על פני כרבע משטח העיר הכולל של 360 קמ"ר ,  מתכוונת העיריה לשתול עצי פרי וגינות ירק .  הממשל הפדרלי כבר הודיע על מימון של יותר מ-40 מיליון דולר לתוכנית של עיריית דטרויט .
 
השלטון המקומי בארה"ב נאבק בגירעונות :  7,000 דו"חות תנועה ביומיים בוירג'יניה
קליפורניה מתקינה חיישני מהירות על רמזורים - ההכנסה הצפויה מקנסות 300 מיליון דולר

