הדד-ליין של גומא :  ויתור על העיקול או פירוק עד המח' ה-25
בית"ר תגיש בקרוב לביהמ"ש בקשה להסרת עיקולים ,  ואם זו לא תתקבל ,  תשקול הקבוצה מחדש לגשת לפירוק עד 10 מחזורים לסיום
נציגיו של גומא אגייאר ,  ביניהם עורך דינו איתן גבאי ,  ומועדון בית"ר ירושלים יגישו בימים הקרובים לבית המשפט ולנושיו של ארקדי גאידמק בקשה להסרת עיקולים .  זאת לאחר שהתייעצו עם מומחים בנושא במשך מספר שבועות והרכיבו מסמך המפרט 'מדוע קבוצת כדורגל בישראל איננה גוף רווחי ואין כל היגיון בשעבודה כנגד חובות של אדם אשר אינו מעוניין להחזיק בה יותר' .  כמו כן נטען כי אלמלא תרומתו של אגייאר ,  בית"ר כבר הייתה מתפרקת .
 גורם המקורב לאגייאר סיפר כי  " על אף ההיגיון הרב שבבקשה ,  ההערכה היא שהיא לא תתקבל ".  עם זאת ,  אם הבקשה תתקבל בסופו של דבר ,  אז אגייאר יהפוך לבעלים בפועל של המועדון ,  וארבעת מיליון הדולרים שהזרים להצלתה בתחילתה של העונה יהוו בעצם את דמי הרכישה מידיו של גאידמק .
 יש לציין כי פרקליטיו של גאידמק הגיעו לאחרונה למספר הסדרים עם חלק מהנושים ,  מה שעשוי לקדם את הבקשה של בית"ר .  בכל מקרה ,  אותו גורם הוסיף : " אנחנו יודעים שזה ייקח הרבה זמן ושיש סיכוי שהבקשה לא תתקבל ,  אבל אנחנו נחושים לנסות ". 
עם זאת ,  בית"ר ואגייאר הציבו דד-ליין לפיו אם עד המחזור ה-25 לא תתקבל ההצעה ,  הם ישקלו מחדש את אופציית הפירוק ממנה ניסו להימנע כל כך .  האפשרות שנשקלת למקרה שהעיקולים לא יוסרו ,  היא להגיש לבית המשפט בקשה לפירוק מנכסים ,  זאת כדי להיפטר מהנושים ולהעביר את הקבוצה לידיו של אגייאר ,  למרות שהם מעדיפים להימנע מכך כי פירוק משמעותו איבוד וירידה מחלק מנכסיה של הקבוצה ,  כאשר שחקנים יוכלו לעבור ביתר קלות לקבוצות אחרות .  בקשה זאת אף תביא לכך שכל אדם יוכל לרכוש את בית"ר מבית המשפט ולאו דווקא אגייאר בלבד .
 אם בית"ר תחל בתהליך עד עשרה מחזורים לסיום העונה ,  הרי שהפחתת תשע הנקודות שעומדת נגד הקבוצה תיעשה עוד בעונה הנוכחית ולא בעונה הבאה .  בבית"ר מאמינים שהפחתה של תשע נקודות בעונה זו לא תביא את הקבוצה לסכנת ירידה ,  בעוד שאם היא תחל את העונה הבאה במינוס תשע נקודות הרי שהדבר עלול להיות מסוכן מאוד עבורה .
 שחקן הקבוצה דן איינבינדר צפוי לעבור בהשאלה להפועל עכו עד תום העונה הנוכחית .
 
הדד-ליין של גומא :  ויתור על העיקול או פירוק עד המח' ה-25
בית"ר תגיש בקרוב לביהמ"ש בקשה להסרת עיקולים ,  ואם זו לא תתקבל ,  תשקול הקבוצה מחדש לגשת לפירוק עד 10 מחזורים לסיום

