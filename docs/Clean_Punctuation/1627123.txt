התרופה של HOT :  פטריק דרהי 
חברה בטלטלה
 >  >  חברת הכבלים hot צפויה לעבור טלטלה רצינית בשנה הקרובה ,  וטוב שכך .  למרות היתרונות השיווקיים והרגולטוריים הרבים שקיימים לחברה כבר לפחות חמש שנים ,  היא מעולם לא הצליחה להעמיד תחרות טובה לקבוצת בזק .  במשך שש השנים האחרונות ניהלו את החברה שלושה מנכ"לים שונים ,  שלא הצליחו להפוך את החברה ליצרנית מזומנים בסדר גודל המקובל בשוק התקשורת הישראלי והעולמי .  רם בלינקוב ,  דוד קמיניץ והרצל עוזר עשו כנראה את כל שביכולתם ,  אך הוכרעו על ידי בעיה גדולה מהם .  בעלי המניות ההיסטוריים של hot ,  אליעזר פישמן ,  יצחק תשובה וארנון מוזס ,  הם כנראה הסיבה העיקרית ש-hot עדיין לא הצליחה לעמוד מול האתגרים שעומדים מולה מאז המיזוג בין תבל ,  מתב וערוצי זהב ב-2004 .  כל הבעיות של hot כרוכות זו בזו ,  וכולן מצביעות על בעיה מרכזית אחת - חוסר מיקוד של בעלי המניות וחוסר רצון לבצע את ההשקעות הנדרשות לשם שיקום החברה .  פישמן ,  תשובה ומוזס מעולם לא ראו את hot כחלק מעסקי הליבה שלהם .  הניסיון שלהם להימנע ממעמד של לווה בודד ,  כלומר ייחוס החוב האדיר של hot לאחד מהם ,  מנע מהחברה בעל שליטה דומיננטי .  כל אחד מבעלי המניות הגדולים סחב לכיוונו ,  מנע השקעות ,  וקיבע את החברה למצב בו היא מצליחה בקושי לתת מענה להתפתחויות בשוק ,  ולא מובילה לשום התפתחות .  היעדר הנכונות לבצע השקעות ,  מנע מהחברה איחוד אמיתי של תשתיות חברות הכבלים ההיסטוריות וחידוש ציוד הרשת .  לאורך שנים לא הצליחה hot לעשות את הדבר האלמנטרי ביותר - לאחד את מערכת הביליניג שלה ולהקים מערכת מאוחדת של טיפול בלקוח  ( crm )  .  עם תנאי רקע אלה ,  ברור כי לא ניתן היה לשקם את שירות הלקוחות הגרוע של החברה .  אך השפעתם הבעייתית של בעלי המניות על hot לא הסתכמה רק בתחום התשתיות .  גם ככה hot היא חברה לא קלה לניהול .  היא משווקת מספר רב של שירותים ,  הכוללים טלוויזיה ,  אינטרנט וטלפון .  חילוקי הדעות בין בעלי המניות הקשה על hot להחליט איזו חברה היא רוצה להיות ,  כלומר מה הוא שירות הליבה שלה .  בטלוויזיה מצליחה yes להכות את החברה כבר שנים ,  ובאינטרנט ובטלפון היא מתקשה לספק מענה לבזק .  אמנם hot היא היחידה שמספקת סל שירותים רחב ,  אך מעולם לא הצליחה לספק שירות אחד כמו שצריך .  פטריק דרהי ,  בעל המניות החדש בחברה ,  הוא בעל המניות האידיאלי שמסוגל להביא לחברה פתרון .  כיסיו עמוקים ,  וניסיונו הרב בתחום הטלוויזיה בכבלים הם אוויר לנשימה עבור hot .  כניסתו בשבועות האחרונים לעובי הקורה היא בשורה טובה עבור החברה ועבור לקוחותיה .  דרהי יוכל להציל את hot רק אם יתנו לו - כלומר אם פישמן ומוזס ,  יידעו לפנות למענו את הבמה .  רק אם יהיה ראש אחד ל-hot - בעל מניות אחד דומיננטי שיוביל שינויים מהותיים ,  תוכל החברה לשנות את גורלה העגום .  אמנם דרהי הוא בעל המניות הגדול בחברה ,  אך בשל תקנון חברה מעוות ,  השליטה עדיין לא אצלו .  כל עוד דרהי לא נטל את השליטה ,  hot תמשיך לסבול מתחלואי העבר שלה .
 
התרופה של HOT :  פטריק דרהי 
חברה בטלטלה

