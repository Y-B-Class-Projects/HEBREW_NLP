מחוץ לקופסה
ריצ'רד קלי ,  במאי  " הקופסה "  הוא פלצן מעצבן שיצר סרט מבלבל ובלתי צפוי .  אבל זה לא אומר שישי קיצ'לס לא מעריך את היכולת הגדולה שלו 
" הקופסה "   ,  סרטו השלישי של ריצ'רד קלי  ( "דוני דארקו ")  ,  מציע לצופיו מסע מעניין ,  מתסכל ומבלבל לאורכן ולרוחבן של האובססיות שמעסיקות את מוחו של יוצרו .  קלי אמנם הצהיר שזהו סרטו המסחרי ביותר ,  אך האמת היא שרוב מי שיראה אותו יתעצבן ,  יתבלבל ,  ואולי אפילו יקלל .  שכן שום דבר לא קורה כאן כפי שהייתם מצפים שהוא יקרה .  והחתרנות הפרוורטית והדווקאית ששולטת ביצירה האיטית והביזארית הזאת עשויה להרתיע ולנכר את מי שהגיע לקולנוע על מנת לצפות במותחן הוליוודי שגרתי וקל לעיכול .  סתם שתדעו .
 הסרט ממוקם ב-1976 ,  ומביא את סיפורם של ארתור ונורמה לואיס  ( ג'יימס מארדסן וקמרון דיאז )  - זוג נשוי שגר עם בנם וולטר בבית דו קומתי בפרברי וירג'יניה .  הוא מהנדס בנאס"א ,  היא מלמדת ספרות בתיכון ,  ובהחלט אפשר לומר שהם עדיין אוהבים אחד את השני .
 בוקר אחד הם מוצאים על מפתן דלתם קופסה .  בתוך הקופסה יש מכשיר .  על המכשיר יש כפתור אדום .  אם ילחצו על הכפתור האדום ,  כך מספר להם האדם שהניח את הקופסה בפתח ביתם  ( פרנק לנג'לה האלגנטי )  ,  יקרו שני דברים .  דבר ראשון :  הם יקבלו מיליון דולר .  דבר שני :  מישהו שהם לא מכירים ימות .
 על בסיס הדילמה הלא פשוטה הזאת טווה קלי קור דביק ומעיק שהולך והופך לאבסורדי ככל שנוקפות הדקות .  למרבה המזל ,  לצד האבסורד הרב ,  מקפיד להיבנות גם מתח כאשר חלק לא מבוטל מהקרדיט על כך צריך ללכת לפס הקול האפקטיבי שחיברו חברי להקת  " ארקייד פייר ",  לעבודת המצלמה המהפנטת של סטיבן פוסטר ,  ולדמויות המשנה המפחידות למראה שסובבות את הגיבורים שלנו .  
ארתור ונורמה מתלבטים לא מעט אם ללחוץ או לא ללחוץ ,  ואחרי שהם סוף סוף מקבלים את ההחלטה שלהם  ( לא מגלה ,  תראו לבד )  ,  העניינים הופכים להיות עוד יותר מוזרים .  השניים מוצאים את עצמם במרכזה של קונספירציה קוסמית גדולת מידות ,  חייהם השלווים מאיימים להתמוטט עליהם ,  וממש לא ברור כיצד ,  ואם בכלל ,  יצליחו לגבור על הכוחות המסתוריים שהחליטו להעמיד אותם למבחן .
" הקופסה "  מתבסס על סיפור בן כמה עמודים מאת ריצ'רד מאת'סון  ( שכתב גם את הספר שעליו התבסס  " אני האגדה ")  ,  וקלי נחשף אליו לראשונה בילדותו באמצע שנות השמונים ,  כשזה עובד לפרק בסדרת  " איזור הדמדומים ".  העיבוד שלו לוקח את הסיטואציה הבסיסית של מאת'סון ,  מרחיב אותה ,  ומשתמש בה על מנת לייצר מחזה מוסר הזוי ואקזיסטנציאליסטי שניזון מהסרטים היותר סיוטיים של דיוויד לינץ'  ( "כביש אבוד ",   " מלהולנד דרייב ",   " קטיפה כחולה ")  ,  ממותחני הפרנויה של שנות השבעים ,  מרעיונותיו של ארתור סי .  קלארק ,  ומהאוטוביוגרפיה של הבמאי  ( גם אביו של קלי היה מהנדס בנאס"א )  .
 מצד אחד ,  כמו בשני סרטיו הקודמים ,  גם הפעם קלי קופץ מעל הפופיק . " הקופסה "  אמנם אינו מוגזם ומנופח כמו  " Southland Tales "   תאונת הרכבת האפית והבלתי נשכחת של קלי מ-2007  אבל הוא בהחלט יכול היה להיות קצר יותר ,  והוא גם יכול היה להיות פחות מסובך ,  פחות פלצני ופחות סתום .  
אבל מצד שני ,  גם במצבו הנוכחי ,  באורך של כמעט שעתיים ,  ועם לא פחות משלושה אזכורים לז'אן פול סארטר  ( למקרה שלא שמתם לב לאזכור הראשון ,  או לאזכור השני )  ,  קשה להתכחש ליכולת של הבמאי הצעיר והמרגיז הזה לייצר אימאג'ים מרשימים ומטרידים ,  ולנטייה שלו לפלרטט עם רעיונות מעניינים .  
נכון ,  כשמחברים את כל החלקים והאלמנטים של הסיפור הזה יחד לא מקבלים יותר מדי .  למעשה ,  ניתן לטעון במידה מסוימת של צדק שלא מקבלים כלום .  אך בהחלט ניתן לשאוב מעט נחמה מכך שהדרך לפאנץ' ליין המטאפיזי המופרך של היצירה הפגומה הנ"ל ,  רצופה ברגעים אווירתיים מוקפדים ומצמררים שמאששים את העובדה שקלי הוא יוצר ייחודי וכשרוני .  אם ימשיך כך ,  אולי יום אחד הוא אפילו יעשה סרט טוב .
 
מחוץ לקופסה
ריצ'רד קלי ,  במאי  " הקופסה "  הוא פלצן מעצבן שיצר סרט מבלבל ובלתי צפוי .  אבל זה לא אומר שישי קיצ'לס לא מעריך את היכולת הגדולה שלו

