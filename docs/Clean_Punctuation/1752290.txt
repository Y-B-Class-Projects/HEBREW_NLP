ליגת העל :  הפועל ירושלים ניצחה את גלבוע/גליל 86:94
קטש ,  רנדל ודאוול הוליכו את ירושלים לניצחון על האקסית .  אשקלון הדהימה את חיפה בנשר חולון ניצחה את מכבי אשדוד
אחרי שברק נתניה פתחה את המחזור הרביעי אתמול עם ניצחון מרשים על בני השרון ,  הגיע המשחק המרכזי של הערב  ( ראשון )  במלחה ,  בין הפועל ירושלים לאלופה מגלבוע/גליל .  במקום לקבל מפגש צמרת ,  דרסה ירושלים את שחקניו של ליובין בקלות לאורך מרבית המשחק ,  אבל הורידה הילוך בסיום והסתפקה בניצחון דחוק יחסית ,  86:94 .  שתי הקבוצות שפתחו את המחזור ללא ניצחון העונה סוף סוף מצאו אותו ,  ובסטייל .  עירוני אשקלון השיגה ניצחון חוץ מרשמים מול מכבי חיפה החזקה ,  בעוד הפועל חולון גברה על מכבי אשדוד בחוץ 69:77 .
 למשחק הערב הגיעו שתי קבוצות הפוכות- מצד אחד ,  גלבוע/גליל נחתה במלחה עם מומנטום של שני ניצחונות רצופים ואווירה טובה בקבוצה ,  ומן העבר השני הגיעה ירושלים ,  שבורה מהתבוסה מול מכבי תל אביב ועדיין שומעת את הדי פרשת יובל נעימי .  אלא שמרגע שהכדור הראשון נזרק ,  היתה רק קבוצה אחת על הפרקט ,  כששחקניו של קטש הוכיחו שעד שמשהו ישתנה ,  הם עדיין הקבוצה השניה בטיבה במדינה .  בגלבוע/גליל לעומת זאת צריכים להיות מודאגים מאוד מהיכולת ההגנתית של הקבוצה ,  ונראה שגם ליובין יודע שאלמלא יכולות אישיות של שחקניו בסיום ,  היה המשחק נגמר בהפרש גדול בהרבה .
 המארחים פתחו בקצב טוב ועלו ליתרון 3 אחרי סל ועבירה של אוחיון ,  אך גליל גם היא נכנסה טוב עם שלשה של רודני גרין .  קוקיה הקשה מאוד על האורחים בצבע ,  ויחד עם רנדל ו-5 נקודות של סולומון העלו ל-7:19 .  מקל וגרין התעשתו מעט ,  ובעזרתם ירדו האורחים בפיגור 21:13 בלבד .  ירושלים פתחה את הרבע השני בריצת 2:7 שהעלתה אותה ליתרון 13 ,  בעוד קבוצתו של ליובין נראתה אבודה בהתקפה .  קלנסי נכנס וכמעט מוטט את הסל בדאנק אדיר ,  ונעימי בעוד שלשה כבר העלה ל-23:42 .  בדיוק כמו סיום הרבע הראשון ,  האורחים שוב ביצעו מיני ריצה משלהם ,  עם שלשה של יבזורי ו-4 נקודות של ווילקרסון ,  אבל שלשה גדולה של מזרחי ,  שני איבודי כדור שערורייתיים שהובילו ל-5 נקודות של ריץ' הורידו את ירושלים ביתרון 42:54 במחצית .
 המחצית השניה נפתחה בעבירה טכנית שנשרקה נגד עמית גל ,  שהשתולל במחצית והתפרץ על השופטים ,  אבל ייתכן וזה דירבן את שחקניו של ליובין ,  שבעזרת גרין וומקלינטון טסו ל-3:10 וצימקו ל-14 בלבד .  ירושלים נתקעה זמן רב ללא סל שדה ,  ומקל וחבריו המשיכו להוריד מההפרש עד שצימקו ל-72:60 בסיום הרבע השלישי .  האורחים המשיכו להתקרב בפתיחת הרבע האחרון ,  אבל אוחיון בשלשה גדולה קבע יתרון 17 .  פעולות אישיות טובות של מקל וגרין שוב קיצצו בהפרש ,  אבל גלבוע/גליל פשוט לא שמרה בצד השני ,  איפשרה נקודות קלות לירושלמים ,  ורק שלשה עם הבאזר של האורחים מנעה מהם הפסד בפער דו ספרתי .
 קלעו לירושלים :  ג'ייסון ריץ' 20 נקודות ,  יובל נעימי  ( 26 דקות )  15 נקודות ,  יוגב אוחיון 13  ( 8 אסיסטים )  ,  סם קלנסי 12  ( 7 ריבאונדים )  ,  בריאן רנדל 10  ( 7 ריבאונדים )  ,  וויל סולומון 9 ,  אורי קוקיה 8 ,  דיון דאוול 4 ,  משה מזרחי 3 ,  ליאור חכמון שיחק ולא קלע .
 קלעו לגלבוע/גליל :  רודני גרין 23 נקודות ,  טיילר ווילקרסון 21  ( 6 ריבאונדים )  ,  גל מקל 19  ( 4 אסיסטים )  ,  ג'ק מקלינטון 12 ,  עידו קוז'יקרו  ( 8 ריבאונדים )  ו-וורן קרטר 4 כל אחד ,  דגן יבזורי 3 ,  אנטון קזרנובסקי שיחק ולא קלע .
 זה לקח ארבעה מחזורים ,  אבל בשעה טובה גם עירוני אשקלון רשמה ניצחון בכורה העונה .  הקבוצה המוכשרת של אריאל בית הלחמי הפגינה מעט מהפוטנציאל הגדול שלה עם משחק מצוין לפרקים ,  וגם קאמבק מאוחר של מכבי חיפה בשניות הסיום לא הספיק לה כדי לחלץ ניצחון ביתי ראשון ,  כשדזמון פארמר לקח אחריות במהלך האחרון וקלע את סל הניצחון עם הבאזר .
 רוברט רות'בארט היה אקטיבי בפתיחה ויחד עם הידית של דרק לואו חיפה זינקה ליתרון מוקדם של 2:10 .  תומאס טרל היה הראשון שהתעשת אצל אשקלון והחזיר אותה לפיגור 15:18 .  הדקות הבאות עמדו בסימן הקרבות בין מרקו קילינגסוורת' לראשון טרנר מתחת לסלים ,  והרבע הראשון הסתיים ב-21:27 לחיפה .  אבי בן שימול המשיך להריץ את ההתקפה של חיפה שנכנסה לקצב ברבע השני עם דקות טובות של פרנק רובינסון ולארי אובאנון ,  וגם התעוררות של דזמון פארמר לא עזרה לאשקלון ,  שירדה להפסקה בפיגור 47:39 .
 ברבע השלישי קילינגסוורת' כבר נותר לבדו בהתקפת חיפה שלא הפסיקה להחטיא ,  ומהעבר השני הצטרף ג'ון ג'ייקס לפארמר והנהיג מהפך של האורחים ,  וליי אפ של דרור חג'ג' העלה אותם ליתרון 53:55 .  לנדסברג ולואו המשיכו להשליך לבנים ,  וטרנר המשיך את השעיטה של אשקלון והקפיץ את הפער ל-58:66 .  דווקא אז התהפך המומנטום לחלוטין ,  ורות'בארט הוביל ריצת 0:9 של הירוקים ,  שסגרו את הרבע ביתרון 66:67 .  מי שבלם את המפולת אצל אשקלון היה דרור חג'ג' שלהט מול קבוצתו לשעבר והחזיר את האורחים ל-73:78 .  
בן שימול קבר שלשה שצימקה ל-82:80 דקה וחצי לסיום ,  אבל בשתי ההתקפות הבאות הוא כבר איבד שני כדורים רצופים .  אשקלון כבר הריחה את הניצחון ,  אבל שלשה ענקית של לנדסברג 7.5 שניות לסיום איזנה ל-86:86 .  בהתקפה האחרונה בודדה אשקלון את פארמר שסחט את כל השעון וחדר ברגע האחרון על כל הגנת חיפה ,  קלע את הליי אפ המנצח עם הבאזר וקבע 86:88 בסיום .
 קלעו לאשקלון :  ראשון טרנר 17 נקודות  ( 5 ריבאונדים )  ,  דזמון פארמר 14  ( 5 אסיסטים )  ,  דרור חג'ג' 13 ,  גייב פרואיט 10 ,  טים פיקט 7 ,  ליאור ליפשיץ 5 ,  ג'ון ג'ייקס 4 ,  דודו שמריז 3 ,  ארז מרקוביץ' 2 .
 קלעו לחיפה :  מרקו קילינגסוורת' 22 נקודות  ( 9 ריבאונדים )  ,  לארי אובאנון 13 ,  רוברט רות'בארט 11  ( 7 ריבאונדים )  ,  אבי בן שימול  ( 7 אסיסטים ,  5 איבודים )  וסשה בראטיץ' 9 כל אחד ,  סילבן לנדסברג  ( 7 ריבאונדים )  ופרנק רובינסון 8 כל אחד ,  דרק לואו 6 .
 אחרי שלושה הפסדים מפתיחת העונה ,  ועם ביקור ביד אליהו בשבוע הבא ,  הפועל חולון ידעה שהגיע הזמן לרשום ניצחון בכורה .  בחולוניה בנו על הקאמבק של בריאן טולברט ,  אך קיבלו את מבוקשם מג'יימי ארנולד ,  שכיכב במחצית הראשונה ,  ורוברט היית שהשלים אותו במחצית השנייה .  באשדוד שוב סבלו ממשחק חלש של מאיר טפירו ,  וספגו הפסד שלישי ברציפות .
 הפתיחה הייתה כולה של חולון ,  שפתחה בהתלהבות עם ג'יימי ארנולד הפעלתן שקלע שמונה נקודות מהירות והקפיץ את קבוצתו ליתרון 3:14 .  לאחר מכן הגיע הקאמבק של אשדוד בראשות ראמל בראדלי ,  והמקומיים חזרו עד לפיגור של נקודה ,  והרבע הראשון הסתיים ב-14:19 לחולון .  ברבע השני המשיך ארנולד בתצוגת היחיד שלו והחזיק את חולון ביתרון קטן ,  כשמנגד התעוררות של ווין וואלאס וג'וש קרטר שמרה את אשדוד בתמונה ,  ואחרי שקאסיב פאוול הפגיז שלשה מחצי מגרש עם הבאזר ירדה חולון ביתרון 34:39 למחצית .
 בריאן טולבט ,  בהופעת בכורה מחודשת בליגת העל ,  התחיל לקבל דקות משמעותיות רק ברבע השלישי ולא ניסה לעשות יותר מדי ,  ומנגד אשדוד נגסה ביתרון עד ששלשה של טפירו קבעה 43:43 .  רוברט היית עוד החזיר את היתרון לחולון בשלשה מהעבר השני ,  אבל וואלאס המצוין החל לככב מתחת לסלים ,  והרבע השלישי הסתיים ביתרון 53:54 לאשדוד .  הרבע הרביעי נפתח עם ריצה נוספת של אשדוד ,  אותה הנהיגו דווקא עמית בן דוד וניר כהן ,  והקבוצה של דני פרנקו ברחה ל-59:67 .  בראדלי ניסה להציל את המולדת לבדו בסדרת הפגזות משלוש ,  אבל היית לא הפסיק להעניש את אשדוד מהעבר השני ,  ועזר לחולון לשמור על יתרון דו ספרתי בדקות הסיום .
 קלעו לחולון :  ג'יימי ארנולד  ( 15 ריבאונדים )  ורוברט היית 21 נקודות כל אחד ,  ניר כהן 11 ,  ריץ' מלצר 8  ( 7 ריבאונדים )  ,  קאסיב פאוול 7 ,  עמית בן דוד 6 ,  מורן רוט 2  ( 8 אסיסטים )  ,  בריאן טולברט 1  ( 5 אסיסטים )  .
 קלעו לאשדוד :  ראמל בראדלי 21 נקודות ,  ווין וואלאס 16  ( 13 ריבאונדים )  ,  ניב ברקוביץ' 10 ,  מאיר טפירו 9  ( 3 מ-14 מהשדה )  ,  ג'וש דאנקן 7  ( 7 ריבאונדים )  ,  ג'וש קרטר 6,אור איתן ויאן מרטין שיחקו ולא קלעו .
 
ליגת העל :  הפועל ירושלים ניצחה את גלבוע/גליל 86:94
קטש ,  רנדל ודאוול הוליכו את ירושלים לניצחון על האקסית .  אשקלון הדהימה את חיפה בנשר חולון ניצחה את מכבי אשדוד

