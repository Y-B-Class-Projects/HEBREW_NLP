להעניש לפי התקציב
יו"ר ועדת החוקה רוצה להעניק לכנסת את היכולת להכתיב לשופטים את רמת הענישה .  המטרה המוצהרת :  להחמיר בעונשים
 >  >  מי יקבע את רמת הענישה הפלילית בישראל ?  יו"ר ועדת החוקה ,  ח"כ דוד רותם ,  רוצה להעניק לכנסת את היכולת להכתיב לשופטים את רמת הענישה .  המטרה המוצהרת של רותם היא להחמיר בעונשים .  כיום מכתיב המחוקק את עונשי המקסימום ,  ובמקרים מסוימים גם את עונשי המינימום .  ביניהם נשאר לשופטים שיקול דעת .  ועדת החוקה מקיימת הבוקר עוד דיון בשורת דיונים על הצעה לתיקון חוק העונשין וקביעת  " עונשי מוצא ",  שידריכו את שיקול הדעת של השופטים .  רותם מעוניין לאפשר לפוליטיקאים להיענות לרחשי הזעם הציבורי .  הצעת החוק על שולחן הוועדה קובעת כי עונשי המוצא ייקבעו על ידי ועדה שימנה שר המשפטים ושהמלצותיה יאושרו על ידי ועדת החוקה .  מדובר במעורבות פוליטית ברמת הענישה שאינה נהוגה בעולם - כך קובע מסמך שהגישו לוועדה שני משפטנים בכירים בתחום ,  ד"ר אורן גזל-אייל מאוניברסיטת חיפה ופרופ' רות קנאי מאוניברסיטת בר אילן .  לשם השוואה :  בארה"ב נקבעות הנחיות הענישה על ידי ועדה עצמאית שהיא חלק מהרשות השופטת והמלצותיה אינן כפופות לאישור פוליטי .  באנגליה נקבעות הנחיות הענישה על ידי מועצה ציבורית שממונה על ידי המקבילים לשר המשפטים ונשיא בית המשפט העליון אצלנו .  גם שם אין אישור פוליטי להנחיות .  החשש העיקרי הוא מפני הנטייה של פוליטיקאים להיסחף אחר הפאניקה הציבורית .  מחקרים בישראל ובעולם מראים כי התפישה הציבורית לגבי הענישה שונה מהמציאות העובדתית .  בארה"ב ,  למשל ,  עלה מאוד שיעור עונשי המאסר בפועל בשנים האחרונות ,  עד כדי כך שכיום יותר מ-1% מהאוכלוסיה מצוי מאחורי סורג ובריח .  אף על פי כן ,  סקרי דעת קהל מראים כי הציבור האמריקאי סבור שמערכת המשפט מקלה מדי .  החוקרים מצביעים על כמה כשלים שמהם יש לחשוש עקב העברת השליטה ברמת הענישה לידי הכנסת :  נטיית הפוליטיקאים להחמיר בענישה תביא להסטת משאבים חברתיים מתחומי תקציב אחרים לתחום הכליאה .  ההחמרה בענישה תתמקד בעבירות בעלות פרופיל תקשורתי ולאו דווקא בעבירות נפוצות שיש הצדקה להחמיר בהן .  יעילות הנטייה הפוליטית להחמיר בענישה מוטלת בספק .  עונשי מאסר מעודדים רצידיביזם  ( עבריינות חוזרת )  בעוד שעונשים אחרים מסייעים לשיקום האסיר והחזרתו לחברה .  החזקת אסיר בישראל עולה כ-100 אלף שקל בשנה ,  ומספר האסירים כיום הוא כ-23 אלף .  הנתון הכפיל את עצמו בשבע השנים האחרונות ,  והגידול מיוחס לדרישה הציבורית להחמרת הענישה בעבירות אלימות ומין .  גזל-אייל וקנאי מציעים להגביל את כוחה של ועדת החוקה על ידי הוספת שיקולי תקציב לחוק .  בטרם יוחלט מהו רף הענישה ,  יצטרכו מקבלי ההחלטות לקבוע מה תהיה קיבולת הכליאה .  המשמעות היא כי החמרה בעונשים על עבירה מסוימת תוביל להקלה בעבירה אחרת כל עוד לא יוקצה תקציב נוסף להרחבת מתקני הכליאה .  תקציב כזה חיוני כבר כיום .  השטח הממוצע המוקצה לאסיר בישראל הוא 3.4 מ"ר ,  בעוד שהאו"ם קובע כי השטח המינימלי צריך להיות 8 מ"ר .  אך המציאות מלמדת כי תקציב כזה לא יימצא במהרה .  עובדה ,  עד היום טרם מצאה המדינה כסף להפעלת הכלא הפרטי שבג"ץ מנע את הפעלתו בידי זכיין .
 
להעניש לפי התקציב
יו"ר ועדת החוקה רוצה להעניק לכנסת את היכולת להכתיב לשופטים את רמת הענישה .  המטרה המוצהרת :  להחמיר בעונשים

