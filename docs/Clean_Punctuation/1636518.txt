השר דיבר על אלימות במגזר וספג אבנים
השר לביטחון פנים אהרונוביץ' סייר ביישובים ערביים בצפון וקרא להוציא את כלי הנשק מהכפרים ולחדול מירי בחתונות .  עם הגעתו לעראבה יודו אבנים לעבר שיירת השר ,  אולם איש לא נפגע
אבנים יודו היום  ( שלישי )  לעבר שיירת כלי הרכב שליוותה את השר לביטחון פנים ,  יצחק אהרונוביץ'  ( ישראל ביתנו )  ,  בעת שביקר בבית ספר בכפר עראבה בצפון הארץ .  איש לא נפגע בתקרית ולא נגרם נזק .  אהרונוביץ' ערך מאז שעות הבוקר המוקדמות סיור במועצת עילבון ,  כפר יסיף ,  סכנין ועראבה ,  במסגרת תוכנית המשרד לביטחון פנים לטיפול במגזר הלא יהודי .  במהלך הביקור הציג השר לראשי הישובים סקירה על רמת הפשיעה במגזר הלא יהודי ,  ועל שלל התוכניות המופעלות במשרדו לטיפול בנושא .
 עם הגעתו של השר אהרונוביץ' לכינוס שבו הוא היה אמור לדבר על נתוני הפשיעה לשנת 2009 ,  נערכה בכפר עראבה הפגנה מינורית .  במהלך ההפגנה יודו לעבר שיירת כלי הרכב של השר מספר אבנים ,  אולם כאמור איש לא נפגע ולא נגרם נזק .  המשטרה עורכת מצוד אחר רעולי הפנים שיידו את האבנים וחוקרת את נסיבות המקרה .  
לאחר התקרית ,  חשף השר בפני ראשי המועצות את שלושת המרכזים החדשים של המשטרה בגליל ,  במשולש ובמרכז הארץ ,  האמורים לרכז את כוחות המשימה ואת נותני השירות מטעם המשטרה לטיפול בפשיעה במגזר הלא יהודי .  אהרונוביץ' אמר במהלך הביקור כי  " זה הזמן להגיד די .  לא יכול להיות שיימשך המצב הקיים  לא ירי בחתונות ,  לא הצתות ,  לא מקרי רצח ,  לא איומים על 80% מראשי הרשויות הערבים ולא זריקת רימונים ומטענים .  אני דורש מכם להתחיל לעשות מעשים ,  כמו למשל לקום ולצאת במקרה שהייתם נוכחים בחתונה שבה מתבצע ירי באוויר ".  השר הבטיח כי אנשיו  " יעברו מבית לבית ויוציאו את הנשקים מהכפרים ".  אהרונוביץ' הוסיף ואמר כי  " יחד עם זאת אני מבטיח להגביר את רמת השירות של המשטרה באזורים הללו ". 
יחסיו של השר אהרונוביץ' עם המגזר הערבי עלו לכותרות מספר פעמים בשנה האחרונה .  רק ביום חמישי האחרון ביקש אהרונוביץ' לאסור את קיומו של כינוס פוליטי של המפלגה הדמוקרטית הערבית  ( מד"ע )  המהווה חלק מרשימת רע"מ-תע"ל ,  לאחר שבמשרד לביטחון פנים התקבל מידע המצביע על כוונה למעורבות של הרשות הפלסטינית בחלקים מהכינוס .  הכנס התקיים בסופו של דבר ,  לאחר שהוכרז כי לא יחולקו בו תעודות הוקרה מטעם הרשות הפלסטינית ,  כפי שתוכנן מלכתחילה .
 במהלך חודש יוני בשנה שעברה נאלץ אהרונוביץ' להתנצל בפני מליאת הכנסת ובפני ראשי המגזר הערבי ,  לאחר שאמר לשוטר סמוי מלוכלך : " אתה נראה כמו ערבוש ".  לאחר מכן אמר השר כי הוא  " פונה לכלל הציבור הערבי ומבקש לומר כי אין באמירה זו כדי להעיד על השקפותיי ותפיסת עולמי ". 
עדכון ראשון :  17:10

השר דיבר על אלימות במגזר וספג אבנים
השר לביטחון פנים אהרונוביץ' סייר ביישובים ערביים בצפון וקרא להוציא את כלי הנשק מהכפרים ולחדול מירי בחתונות .  עם הגעתו לעראבה יודו אבנים לעבר שיירת השר ,  אולם איש לא נפגע

