לקח הטרור - עדיף מאוחר
ליבי ליבי לאזרחי רוסיה השלווים החווים לפתע את זוועת פיגועי ההתאבדות .  הטרוריסטים שלהם מטילים אימה כפולה - לא מסתפקים ברצח במקום אחד אלא בשניים .  
זה טרור שמביא את הגיהינום הביתה .  כל כניסה לחנות לחדר מדרגות לאוטובוס או סתם הליכה ברחוב מלוות בחשש כבד .  כל אדם הצועד ממול או מתרחק במהירות הופך לחשוד .  הישראלים שסבלו מן הטרור הנורא מבית מדרשו של האיסלאם הקיצוני למדו לחיות עם זה ,  אבל יודעים כי לעולם לא מתרגלים .  
בתגובה העיר מנהיגה של רוסיה ולדימיר פוטין - ואליו נשואות העיניים יהיה תוארו אשר יהיה - כי ארצו  " תגרד את הטרוריסטים מן הביוב ." דברים כדורבנות .  רק איך ?  עם זכות השתיקה ?  עם מפגש מהיר של החשודים עם עורך דינם ?  מה בקשר לטלטולים ?  גואנטנמו ברוסית ?  
אולי הפצצה אווירית של החבל המייצר את המחבלים האלה גם מן הים ובארטילריה ?  הרי רוסיה כבר נהגה כך בצ'צ'ניה האם תחזור ?  ומה תאמר לריצ'רד גולדסטון הפנוי זה זמן מה מעיסוקיו בישראל ? 
פוטין אינו יכול לרחוץ בניקיון כפיו .  הקרמלין משמש חומת המגן ,  או לפחות גדר ההפרדה של המשטר האיראני שהוא שורש הטרור האיסלאמי לצורותיו השונות .  רוסיה מעכבת את הסנקציות נגד מיזם הגרעין של משטר האייתוללות .  היא מספקת להם נשק שישמש להגנה על המתקנים האסורים .  יותר מכל היא מחזקת את ההנחה של הקיצוניים מטהרן ועד לחיזבאללה ולחמאס כי המערב רקוב ותרבותו נבובה ,  ואם רק יתעמתו עם הדמוקרטיה יוכלו לה .  
לאמא רוסיה יש טינה חריפה כלפי ארה"ב ובעלות בריתה ,  ובמידה לא מבוטלת של צדק .  אמריקה של  " קץ ההיסטוריה "  לפרנסיס פוקויאמה נהגה ברוסיה כאילו ארה"ב היא אחת ואין בלתה בעולם ,  ושום גלסנוסט ופרסטרויקה בבריה"מ לשעבר לא גרמו לה לנהוג בעדינות ובהבנה כלפי יריבתה שקרסה .  כבוד הוא דבר חשוב ברוסיה .  האמריקנים מבינים זאת עתה .  פוטין הזכיר את מרכזיותו של הכבוד בתגובתו על מעשי הטרור האחרונים .  אפשר שהוא ועמיתיו ילמדו את הלקח שאין פשרה עם טרור המתאבדים .  מוטב מאוחר מאשר בכלל לא .
 
לקח הטרור - עדיף מאוחר
nan
