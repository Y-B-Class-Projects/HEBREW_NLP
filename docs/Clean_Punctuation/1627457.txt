תלמדו ממני
הצעירים ?  אולי בעוד שנתיים הם יהיו מוכנים לצאת לאירופה .  ליגת האלופות ?  כישלון .  רפאלוב ?  חייב להיות הרבה יותר טוב .  גולסה ?  משהו יוצא דופן .  קשטן ?  הזימונים שלו לא הפתיעו אותי .  הקבוצה תלויה בו יותר מדי ?  אולי בארבייטמן .  יניב קטן מדבר על הכל
לאחר אחד המשחקים בזירה האירופית העונה ,  הדגישו שחקנים במכבי חיפה את העובדה שהקפטן יניב קטן לא דיבר איתם בחדר ההלבשה .  לכאורה ,  הנתון הזה הוא חסר משמעות בהקשר של כל שחקן אחר בליגת העל ,  אבל החשיבות של הפרטים הקטנים הללו היא כנראה משמעותית מאוד בעיני שחקני מכבי חיפה .  הסיפור הזה יכול להמחיש בקלות את השינוי שעבר יניב קטן מאז הגעתו של אלישע לוי למועדון .
 משחקן שלא ממצה את הפוטנציאל ,  לשחקן העונה ,  משחקן שתרם רבות למכבי חיפה - למנהיג .  הערב  ( חמישי )  גם יעקב שחר נתן חותמת לתהליך המדהים שעובר על יניב קטן  ( 28 )  בשנתיים האחרונות ונתן לו חוזה חדש לארבע שנים ,  בדרך להפוך לגרסה מסוימת של אבי נמני במכבי חיפה .
 - בתחילת העונה שעברה ,  כשאלישע לוי הגיע לחיפה ,  הוא דרש ממך להחזיר את כל מה שלא קיבלת אצל רוני לוי  מנהיגות וחדוות משחק .
" לפני שנסעתי לאנגליה היו לי שנים טובות .  לקחנו שלוש אליפויות ואי אפשר לומר שלא הייתי מנהיג .  הייתי בכושר פחות טוב בתקופה מסוימת ,  אבל לקחתי יותר אחריות על עצמי וזה השתנה .  הפכתי להיות יותר מעורב בקבוצה .  צריך להבין שבכדורגל יש תקופות כאלה ,  פחות טובות ,  הייתי צריך לדעת להתמודד איתן ". 
- פעם אמרו על יניב קטן שהוא לא מתאים למשחקים גדולים .  עכשיו המיתוס השתנה .  השחקנים טוענים שאתה קובע את היכולת של הקבוצה .
" אני לא מסכים איתם .  קבוצת כדורגל נמדדת לטוב ולרע .  אין ספק שיש לי חלק גדול בקבוצה ,  אבל היא לא בנויה רק עליי .  ספרת כמה משחקים שלומי ארבייטמן ניצח לנו ?  כמה פעמים גולסה וכיאל נותנים תצוגות גדולות ?  קולמה הוא שחקן משמעותי מאוד אצלנו .  גם דוידוביץ' .  יש לנו מספיק שחקנים טובים ". 
- בוא נחזור רגע לתפקיד החדש שלך בקבוצה של אלישע .  הכוונה היא האחריות שלך על השחקנים הצעירים ,  בעיקר גולסה וגדיר .
" אין ספק שהצעירים האלה מוכשרים מאוד .  התפקיד שלי הוא לדבר איתם ,  לעזור להם .  זה תמיד חשוב ,  אבל בשורה התחתונה ,  אני לא משחק כדורגל בשבילם .  כשהם לא טובים ,  אני יכול לעודד ,  אבל לא יכול לשפר אותם .  יש להם הזדמנות מיוחדת להוכיח שהם עושים את העבודה על הצד הטוב ביותר .  זה תלוי קודם כל בעצמם ". 
- יעקנל'ה שחר אמר שלח רמז עבה לכיוונו של גולסה בחדר ההלבשה ,  כשאמר : " אתם באמת חושבים שאתם יכולים לשחק בבאיירן מינכן ?  ".  יש צעירים שכן בשלים לדעתך ?   
" הם לא בשלים כרגע .  אין ספק שהם מאוד מוכשרים ,  מאוד דומיננטיים ,  אבל איכות צריך לייצר בטווח הארוך .  צריך לתת להם להתבשל עוד קצת ,  עוד שנתיים לפחות .  הם צריכים להתבגר ,  להיות קצת יותר בשלים או מוכנים לאירופה .  אין לי ספק שהם יוכלו להגיע .  בעתיד ,  לא עכשיו ". 
- גולסה יכול להגיע לרמה של בניון ?  
" אני חושב שזה עדיין לא הזמן המתאים לעשות את ההשוואה הזאת .  יוסי עושה דברים יוצאים מן הכלל ,  גולסה הוא משהו יוצא דופן מבחינת כשרון ואופי ומה שיש לו בתוך הראש .  הוא עדיין שחקן צעיר וצריך לעבוד .  אין הוקוס פוקוס .  אייל צריך לעבור עוד הרבה כדי ללכת בדרך הזו .  יש לו הרבה יתרונות .  הוא פיזי ,  מהיר ומאוד חכם במשחק שלו .  המחמאות שלי לחוד ,  צריך מעשים .  עוד שנתיים הוא יוכל להיות שחקן יותר טוב ". 
- לא פעם נראה שכעסת על רפאלוב .  אתם מדברים הרבה ,  מה חסר לו כדי לממש את הפוטנציאל שלו ?  
" לליאור יש כשרון אדיר ,  מה שיש לו רגליים לא רואים בכל יום בכדורגל הישראלי ,  אבל אין ספק שהוא צריך להיות הרבה יותר טוב .  זה לא המקום לדבר על חסרונות .  אני בטוח שזה עניין של זמן עד שיפרוץ .  בעונה שעברה הוא היה שותף בכיר לאליפות ,  גם העונה הוא יתרום עוד הרבה ". 
- יכול להיות שכדי להצליח הוא צריך לשחק במקום אחר ?  בעמדה שלך ,  למשל .
" על העמדה שלי ?  אני חושב ששחקן טוב צריך לדעת לתרום בכל עמדה .  אצל שומי שיחקתי בצד שמאל ,  גם אצל רוני שיחקתי באגפים .  אני מאוד אוהב את ליאור וכמו שאמרתי הוא שחקן ברמה גבוהה מאוד .  קשה מאוד להצביע מה חסר לו .  שחקן שיודע לעבור שלושה או ארבעה שחקנים ולעשות גול הוא שחקן מבריק בעיניי .  זה לא שחקן שרואים כל יום ". 
- לא פעם רואים אותך מרים את היד במשחקים ,  מבקש את הכדור .  מהצד זה נראה כאילו חלק מהשחקנים קצת חושש ממך . 
" אני לא חושב שזה קיים ,  אני האחרון שמעיר לשחקנים בצורה לא טובה .  אני מוחא כפיים לשחקן שמאבד כדור ,  בחיים לא קיללתי שחקן .  הצעירים יכולים להיות רגועים ,  לשחק בשקט כשאני לידם .  אף פעם לא הייתי על תקן שחקן שמלחיץ ,  אני גם לא מחפש בעיות .  חלק מהאופי שלי הוא לשמור על נורמות מסוימות של התנהגות .  זה נכון שאני מאוד אמוציונאלי במשחק שלי ,  אבל אני לא שחקן שמתסיס .  את זה אני לא עושה ". 
- למה השחקנים מתפלאים שאתה לא מדבר בחדר ההלבשה ?  איך קיבלת מעמד כזה אצל אלישע ?  
" זה לא עניין של כוח ,  אני גם לא מחפש אותו .  אני חושב שלכולנו יש דרך משותפת ונכונה כדי שהקבוצה תצליח .  אף אחד פה לא מחפש להיות הכי חזק .  מכבי חיפה צריכה להגיע העונה כמה שיותר רחוק ואני עושה את המקסימום כדי להשפיע ,  לעזור כמה שיותר .  צריך להסתכל על דברים ברמת המועדון ". 
- למה לא עזבת עד היום את מכבי חיפה ?   
" אני גם לא מתכוון לעזוב ".  
- ואם תגיע הצעה מחו"ל ?  
" אין סיכוי שאשחק בחו"ל .  זה לא בשבילי ,  לא מתאים לי .  אף פעם לא אהבתי את החיים שם .  אני מחובר לחיפה מאז שהייתי ילד ולא רואה את עצמי במקום אחר .  אחת ההחלטות היותר משמעותיות שעשיתי היתה לחזור מאנגליה .  החלטתי לוותר על החיים שם כדי לחזור .  אני לא מצטער ,  לא חושב שפספסתי משהו .  אם היו ביקורות ,  למדתי להתמודד איתן ". 
- אתם חוששים מהפועל תל אביב ?  היא פקטור ?  
" אלי גוטמן עושה שם עבודה טובה .  יש בהפועל קבוצה מצוינת ,  דומיננטית .  יש לו שחקנים ברמה גבוהה מאוד ,  הם גם עושים עבודה טובה באירופה .  זה יהיה קרב מתוח ,  עד הסוף .  אנחנו עושים את הדברים טוב כקבוצה ,  הגנתית והתקפית שחקנים נותנים 200 אחוז ,  גם במשחקים פחות טובים .  נדע להתמודד עם העומס והפציעות שלנו .  אנחנו מספיק חזקים .  ניאבק עד הסוף ". 
- אם תצברו יותר נקודות במאזן הכולל ,  אבל הפועל תיקח אליפות בגלל השינוי במבנה הליגות ,  ההתאחדות תהיה צריכה להתנצל ?  
" אני לא חושב על תסריט כזה שנבוא ונתלונן בגלל שיקרה מצב כזה .  אנחנו ממשיכים בקו שלנו ,  בדרך שלנו ,  בין אם הנקודות יקוצצו בחצי או לא ,  המאבק יישאר עד המחזורים האחרונים של הליגה .  יהיה צמוד מאוד ". 
- הרגיז אתכם שאמרו שהפועל הצליחה יותר באירופה ?  אתה חושב שהם נכנסים לקטנות כשהם מלינים על השיפוט ?  
" השחקנים כמעט לא דיברו על זה .  אנשים עשו השוואה וזה טבעי לגמרי .  הם עשו תוצאות יפות ,  אני מפרגן להם .  המפעלים שונים ,  המעמד שונה ,  אבל מגיע להם כל הכבוד .  אני מאחל להם שיצליחו .  אם הם נכנסים לקטנות או לא ?  עדיך שאתרכז באיך מכבי חיפה מתפקדת .  לא נראה לי שזה המקום לבקר אותם ". 
- אז בוא נדבר על התפקוד שלכם .  בלי סיסמאות ,  האם מכבי חיפה של ליגת האלופות היא כשלון בעיניך ?  האם התקשורת הגזימה בביקורות ?  
" לא הצלחנו לנצח וזאת עובדה .  הקבוצות ששיחקנו מולן היו יותר טובות ,  כל השלוש - באיירן ,  בורדו ויובה .  לא הצלחנו להבקיע למרות משחקים טובים שלנו ולא ניצלנו את המצבים .  אנחנו לא יושבים פה ובוכים על כך .  זה לא נעים ,  ציפינו להוציא יותר בקמפיין הזה .  מבחינתנו הפרק הזה נגמר .  ככל שנשתתף יותר במפעל הזה ,  יהיה לנו יותר סיכוי להצליח .  אני לא חושב שהתקשורת טעתה ,  יש משהו במה שנאמר .  כשאתה לא מנצח ,  לא מוציא נקודה ולא כובש שער זה כשלון ,  אין ספק .  בכל זאת ,  יכולנו לעשות דברים קצת אחרת ,  אבל אנחנו מתמודדים גם עם רגעים פחות טובים ". 
- מבחינתך היה רגע כזה ,  בנבחרת .  להרבה מאוד אוהדי נבחרת היית חסר בקמפיין הזה .  איך זה שקשטן לא זימן אותך ?  
" דרור קשטן סיים את תפקידו בנבחרת .  הוא וסיני עשו את המקסימום מבחינתם .  הוא מצא לנכון לא לזמן אותי ואני בטוח שהוא רצה בהצלחת הנבחרת .  לומר לך שהופתעתי מכך שהוא לא זימן אותי ?  לא הופתעתי .  בטוח שהתאכזבתי .  אני בתקופה אחרת עכשיו ,  במקום אחר לגמרי ". 

תלמדו ממני
הצעירים ?  אולי בעוד שנתיים הם יהיו מוכנים לצאת לאירופה .  ליגת האלופות ?  כישלון .  רפאלוב ?  חייב להיות הרבה יותר טוב .  גולסה ?  משהו יוצא דופן .  קשטן ?  הזימונים שלו לא הפתיעו אותי .  הקבוצה תלויה בו יותר מדי ?  אולי בארבייטמן .  יניב קטן מדבר על הכל

