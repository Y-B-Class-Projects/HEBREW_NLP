שירים ליואל
אודי שרבני קיבל משימה ,  לכתוב על  " מצבי רוח ",  החדש של יואל הופמן ,  ויצא למסע הופמני טיפוסי של קריאה בהיחבא
כשהעורכת באתר הזה שאתם מחזיקים עכשיו ביד  ( הנה הניצחון האחרון ,  היחידי ,  של העיתונות המודפסת והוא אי האפשרות של המשפט הקודם שלי )  פנתה אלי שאכתוב על הספר החדש של יואל הופמן היססתי ,  אבל בסוף הסכמתי .  היססתי כי על דברים כאלה לא כותבים ;  רק קוראים ושותקים .  הסכמתי ,  כי משום מה יש צורך בכאן והעכשיו  ( במיוחד של ישראל )  להעביר את הופמן לעוד אנשים .  כל מי שלא מכיר זה בזבוז ;  זה מטבע ששוקע בקרקעית מזרקת המשאלות ברומא .
 כשהעורכת באתר הזה שאתם מחזיקים עכשיו ביד  ( הנה הניצחון האחרון של ה-וכו' של החיים )  ,  שלחה אליי את הספר החדש של יואל הופמן עם שליח ,  חזרתי לתיבת המייל בשביל לכתוב לה שקיבלתי אותו ושהוא הגיע .  במקום לכתוב את האות הראשונה של שמה באנגלית  ( Hillit )  על מנת שקיצורי הג'ימייל  ( האינסופיים )  יאתרו אותה ,  כתבתי Yoel  .  זה היה רגע שקט ;  מטבע שלא שוקע בקרקעית הכלום של החיים ,  אלא צף .
 כשהעורכת באתר הזה שאתם מחזיקים ביד  ( והנה ניצחון השגרה על המח האנושי )  ביקשה ממני שאכתוב על ספרו החדש של יואל הופמן לא אמרתי לה שכבר קראתי אותו ואין צורך לשלוח לי אותו ,  כי רציתי לקבל את הספר שיהיה לי .  אבל איך קראתי אותו אם אין לי אותו ?  זה יהיה רגע שקט ,  הרגע בו תרדו לפסקה הבאה ;  צוללן מיוחד יאסוף את מטבע מחשבותיכם .
 כי קניתי את הספר החדש של יואל הופמן ליום הולדת של חבר וקראתי אותו לפני שנתתי אותו כמתנה .  בצומת ספרים שבדיזנגוף סנטר  ( בסניף עם הספות )  ,  במקום רעש של מטבעות שנזרקים למזרקה ,  היה שולחן שמישהו לימד שם קבוצת אנשים דברים באדריכלות .  בינתיים ,  קניתי את הספר .  
אני :  את יכולה להביא לי נייר עטיפה ?  מוכרת :  לעטוף לך ?  אני :  לא .  מוכרת :  זה מתנה ?  אני :  כן.מוכרת :  אז אני אעטוף לך.אני :  לא ,  רק תגזרי ריבוע שיספיק.מוכרת :  ולא לעטוף ? אני :  לא.מוכרת :  את המחיר ,  להוריד ?  אני :  כן .  
החבר שחגג יום הולדת  ( נקרא לו צחי )  לא ידע את זה עד עכשיו  ( שלום ,  צחי )  ,  אז הנה לך ,  שוב ,  שתהיה לך אחלה של שנה ,  ובכלל .  תמיד זה בכלל .
 לקרוא ספר בהיחבא לפני שאתה מגיש אותו כמתנה ,  זה סיפור הופמני על כל צדדיו ;  לשטוף היטב את הידיים שלא ייראו כתמי דפדוף ,  להילחם  ( בפעם הראשונה בחייך )  באוזני החמור של מחשבותיך ,  לא לפתוח אותו עד סופו אלא לקרוא אותו בזווית צידית שלא תפשק את רגלי עמודי הספר ,  לשים חוצץ בהפסקות הקריאה  ( קבלה של תשלום זה פתרון טוב )  ולהכניס בחזרה לניילון עד שתחזור אליו כדי שלא יתווסף אבק ,  לאכול משהו ,  לשטוף שוב את הידיים ,  לפתוח שוב את הניילון ,  להוציא את הספר ,  ולהוציא את הקבלה החוצה  ( הוצאת קבלה של סכום מתנה זה פתרון טוב בימי הולדת )  ,  ולהמשיך לקרוא .  לקבוע עם החבר  ( קראנו לו צחי )  לבית קפה בצהריי יום הולדת ולהגיד שאתה מאחר וזאת כדי שתוכל לסיים לקרוא עמודים אחרונים בחנייה .  על זה אני מדבר .  על כל זה .
 כשיואל הופמן עוזר לך לעבור תהליך הופמני  ( קניית מתנה ,  קריאה בהיחבא ,  נתינה )  עם ספרו ,  זאת קריאה של ספר ;  הניצחון האינטימי של המושג שאף אחד לא מדבר עליו  ( "מקרה הופמני ")  ,  על מושג אחר ,  שגור מדי ,  גורף מדי  ( "מקרה קפקאי ")  ;  הבוקס לפרצוף אנשי העלילות  ( את מי זה בכלל מעניין  " מה קרה "?  )  ;  הניקוד שבספריו ;  השימוש בעמוד אחד בלבד  ( שמאל )  בספריו שעוזר לך לקרוא ספר בלי לפתוח אותו עד סופו כמו סוד של מעטי מעט ;  הידיעה שהופמן בספר הזה כותב על תהליך הכתיבה בצורה כזו שהמטא-טקסטואליות לא שמה רגל לעצמה ;  השימוש בסוגריים הלא ממוסגרים ;  ההוכחה הסופית ,  הגשמית ,  לחשד שעלה בספריו הקודמים של הופמן שיש לו פטיש לכפות רגליים ;  ההוכחה הסופית ,  הרוחנית ,  שמשפטיו הסתומים של הופמן הם עולם ומלואו  ( "פעם ראינו את ישעיהו ליבוביץ' בירושלים ,  ליד בצלאל הישן .  הוא הלך לבדו ,  ובידו החזיק צנצנת ")  ,  ומצד שני אי השימוש שלו במירכאות כמניפה אחת של קריאת משפט ,  והנה ,  אצטט מהספר ולא אשים בתחילת המשפט וסופו סימני ציטוט כדי שלא תתבלבלו במכופלות של מצטט האי ציטוט ;  אדון נחמיאס לחץ את היד ואמר על לא דבר  ( סופרים אחרים מהופמן היו שמים מרכאות ב"על לא דבר ")  ;  הידיעה הסופית ,  המוחצת ,  שהעברית ניצחה פה מישהו וזה אותי ,  אותך ,  ואת העולם עצמו  ( ולא יעזור לכם אם תגידו שהוא מתורגם לשפות אחרות )  ;  מוזיקת הבלוז שמוזכרת בספר הזה והנחמה בכך שהופמן אוהב בלוז ;  מה שמתקשר מהר ומיד לשירו של ג'ון לי הוקר I'm In A Mood כשם שמו של הספר , " מצבי רוח ",  שמצידו מתקשר מהר ומיד אל הנגינה בגיטרה של ג'ון לי הוקר ;  איך שהוא פורם את מיתרי הגיטרה כמו שרק הוא יודע ויוצא למתקפת מחשבות עד שנרגע שוב ,  ואיך  ( איך )  ג'ון לי הוקר סוחב  ( סחב )  איתו בהקלטות את אותו לוח עץ עליו הוא רוקע עם רגליו לאותו סאונד מלווה ייחודי ,  בדיוק כמו הופמן שסוחב את דפיו .
 

שירים ליואל
אודי שרבני קיבל משימה ,  לכתוב על  " מצבי רוח ",  החדש של יואל הופמן ,  ויצא למסע הופמני טיפוסי של קריאה בהיחבא

