עוזי והסגנונות
כמו בהפקות הקודמות של הפרויקט ,  גם  " עבודה עברית 3 "  לקחה את השירים של עוזי חיטמן למחוזות חדשים .  חגי אוזן בודק מי נכשל ,  מי עבר ומי הצטיין
נגיעה בשיר קלאסי היא מלכודת דבש .  מול האתגר הגדול יש גם פחד מהגובה הרב שבו ממוקמת היצירה .  כמעט כל שלושים ושלושה השירים באלבום  " עבודה עברית  שרים עוזי חיטמן "  נמצאים בפנתיאון של המוזיקה הישראלית  המסתלסלת ובכלל .  הקלטה מחודשת שלהם מצריכה ניתוק מוחלט מהביצוע המקורי כדי למנוע השוואה ,  וזה קשה .  שכן ,  יצירותיו של חיטמן הן חלק אינטגרלי מהנוף המוזיקלי הישראלי .
 למרות זאת ,  הגישה בהפקה של  " עבודה עברית  שרים עוזי חיטמן "  ממשיכה את הקו המנחה של ההפקות הקודמות של הפרויקט .  השירים זכו לעיבודים חדשים לגמרי ,  חלקם אפילו באופן קיצוני .  הצעד הזה אמור היה למשוך אחריו את הזמרים והזמרות להגיע בגישה אחרת לגמרי ,  כאילו מדובר בשירים חדשים לחלוטין .  חלק מהביצועים באמת העבירו את היצירות לקו חדשני עם פואנטה וחלק פשוט נתקעו באמצע עם ביצוע טרנטה .
 לרשימת הפואנטות אפשר להכניס את שתי הרצועות הראשונות , " מי ידע שכך יהיה "  בביצוע אייל גולן ו"אדון עולם "  ששר מושיק עפיה .  כך גם את  " תסלחי לי "  של חיים משה ,  שהביא ביצוע שקט ,  מלא רגש ובשר משובח לשיר קצבי במקור . " רציתי שתדע "  שחידש נתי לוי ,  ראוי לצל"ש כפול משום שמדובר בשיר שזכה ללא מעט ביצועים .  לוי לקח את היצירה למקום אחר לחלוטין וזאת מבלי לגעת בטקסט ,  בניגוד למה שעשו הדג נחש .  מורן כרמל ,  לעומת זאת ,  מפתיעה עם  " שיר שלום ".  למרות שהיא מסלסלת קצת יותר מדי ,  כרמל מצליחה להביא את עצמה לידי ביטוי בשיר לא פשוט .
 מי שבאמת מפגיזה עם ביצוע מרגש היא גליקריה שניערה את  " עד מתי אלוהי ".  השיר ,  שבוצע במקור על ידי זוהר ארגוב ,  פתאום הופך משיר שבור לשיר שובר .  מטקסט שבוכה  " עד מתי אלוהי "  לשיר שצועק לאלוהים ובא אליו בדרישה .  מיד אחריה מגיע ליאור נרקיס .  גם אם הוא לא מחדש בגישה שלו ,  עדיין  " על סף דלתך "  נשמע אחרת בביצועו וזה טוב .  עוד ארבעה שירים שזכו לביצועים טובים מאוד הם  " בין קשת לענן "  שאלי לוזון התענג עליו ,  לידור יוספי עם  " הדברים היפים בעולם "  ו"בואי הלנה "  בביצוע טוב מאוד של רז חדד .  את הרשימה סוגר שיר לוי עם  " ליסה ",  שאביו ,  ישי ,  שר בשיאו הווקאלי .  שיר לא חשש והביא ביצוע מצוין .
 ברשימת הטרנטה מככב קודם כל עידן יניב ,  שהצליח לתרגם את המילים המדממות של  " מרלן "  לביצוע אנמי .  גם בלי לראות אותו ,  אפשר לשמוע את החיוך הנבוך שלו בהקלטה .  אחריו מגיע יואב יצחק ,  שבמקום  " זה סימן "  הסתמי יכול היה ללכת על  " אני העבד "  של איציק קלה .  השיר המעולה הזה נשכח משום מה .  
אבל האכזבה הגדולה של הפרויקט היא אבנר גדסי .  גדסי ,  יוצר ענק וזמר גדול ,  מנמנם עם  " ניגונה של שכונה "  ומרדים את האוזניים .  ואילו הביצוע התמוה בהפקה שייך לאור אדי .  מבין כל האפשרויות ,  נבחרה דווקא אדי האלמונית לבצע את  " לכל אחד יש ",  אחד השירים היותר משמעותיים בקריירה של חיטמן .  יכולת השירה הטובה שלה לא מספיקה כדי להעניק ליצירה המשובחת הזאת את הטיפול הדרוש .  זה נשמע כמו עוד ביצוע באודישן ל"כוכב נולד ". 


עוזי והסגנונות
כמו בהפקות הקודמות של הפרויקט ,  גם  " עבודה עברית 3 "  לקחה את השירים של עוזי חיטמן למחוזות חדשים .  חגי אוזן בודק מי נכשל ,  מי עבר ומי הצטיין

