כיסוי חלקי
האלבום של The Hotrats ,  פרויקט הקאברים של גאז קומבס ודני גופי מסופרגראס ,  אינו אחיד ברמתו אבל חושף אותנו לכמה קלאסיקות רוק אלמותיות .  דנה קסלר מקור ראשון
בהיררכיה של עולם הרוק אין דבר נמוך מלהיות להקת קאברים .  אבל ברגע שאמן מבוסס ומוערך ,  שכבר הוכיח את עצמו ביצירותיו המקוריות ,  מחליט לעשות קאברים  זה כמובן משהו אחר לגמרי .  את העובדה הזאת ניצלו גאז קומבס ודני גופי  הסולן והמתופף של סופרגראס  כשהקימו את פרויקט הצד ,  The Hotrats ,  שכל מטרת קיומו היא ביצוע שירים של אחרים .
 הצמד אימץ את שמו מהאלבום  " עכברושים חמים "  של פראנק זאפה ,  החליט ללבוש חולצות עם פסים ולהופיע עם בובות חלון ראווה על הבמה ,  והקליט אלבום בשם Turn Ons  ( בהשראת Pin Ups של דיויד בואי )  בהפקת נייג'ל גודריץ' ,  שהפיק בעבר אלבומים לרדיוהד ולבק בין השאר .  
כשזה מגיע לאלבומי קאברים יש שני פרמטרים שיש לבחון :  א .  בחירת השירים ,  ב .  הביצועים .  ובכן ,  הבחירות של קומבס וגופי הן צפויות לחלוטין ,  ללא שום הפתעה .  זה כמובן לא נורא ,  כי לפחות זה מוכיח שהם היו כנים בבחירות שלהם ובחרו לבצע אך ורק שירים של אמנים שהם מאוד אוהבים ומושפעים מהם ,  ללא אף התחכמות לשם ההתחכמות .  הביצועים ?  יש ויש .  אבל גם אם פרויקט הקאברים של חברי סופרגראס הוא לא יותר מנחמד ,  לפחות הוא נותן לנו הזדמנות להכיר טוב יותר כמה קלאסיקות רוק אלמותיות :
 האלבום נפתח נהדר בקאבר גרובי למדי לאחד מהמנוני הבאסה הגדולים של הרוקנרול ,  בו מספר לו ריד שהוא חי בפח זבל עם 13 חתולים מתים ושבעלת הבית ניסתה להרביץ לו עם מקל של ספונג'ה  מציאות שהיתה יכולה להיות נסבלת אילו רק הבחורה שלו היתה חוזרת אליו .  אבל היא לא ,  והוא פשוט לא יכול לסבול יותר את המצב .
" I Can't Stand It "  הוקלט במקור ב-68'-69' על ידי הוולווט אנדרגראונד במסגרת ההקלטות לאלבמום השלישי ,  הסלף-טייטלד .  השיר לא נכנס לאלבום והגירסה הזאת ראתה אור לראשונה באמצע שנות השמונים באוסף VU .  אבל גם אם השיר לא נכנס לאלבום של הוולווט אנדרגראונד ,  לו ריד לא התכוון לוותר עליו והקליט אותו מחדש לאלבום הסולו הראשון שלו .
 כמו כל יתר להקות הבריטפופ של שנות התשעים ,  גם סופרגראס חבים חוב גדול לקינקס ,  שבשנות השישים זיקקו את משמעות המושג להקה בריטית .  כשזה מגיע לכתיבת טקסטים ריי דיוויס מהקינקס מעולם לא ניסה לחקות כותבים מהצד השני של האוקיינוס ,  אלא הסתמך על נקודת הראות הבריטית שלו  החלטה שהולידה דורות של יוצרים בריטיים מקוריים שכותבים מתוך חוויותיהם והעולם שהם מכירים .
 את השיר האפי הזה של ריי דיוויס מ-68' אפשר לשמוע בגרסאות שונות ומורחבות באלבום המופת של הקינקס ,  The Kinks Are the Village Green Preservation Society .  בתור אחת הלהקות המשפיעות של הפופ הבריטי ,  שיריהם של הקינקס בוצעו על ידי אינספור להקות לאורך השנים .  אחד הביצועים היפים ביותר לBig Sky שייך ל-Blue Aeroplanes ,  שהקליטו אותו בתחילת הניינטיז .
 אחד השירים המסתוריים והמפחידים מאלבום הבכורה של הדלתות מ-67' הוא  " The Crystal Ship "   ( שמופיע גם בבי-סייד של  " Light My Fire ")  - שיר פרידה שג'ים מוריסון כתב לאהובתו הראשונה ,  מרי וורבלו ,  שנפרדה ממנו ב-65' בגלל הקושי שלה לשאת את צריכת האלכוהול והסמים הפסיכדליים הכבדה שלו .  ראיון עם וורבלו מ-2005 חשף שהיא מובטלת ובקושי יוצאת מהקרוון שלה .  היא התחתנה והתגרשה פעמיים ,  אין לה ילדים ,  ועל פי עדותה  היא מעולם לא התאוששה מהפרידה מהנפש התאומה שלה ,  ג'ים מוריסון .
 הביצוע של ההוטרטס ל"Fight for Your Right "  של הביסטי בויז הוא אחד החלשים באלבום ,  ולא בגלל שהמקור לא שיר אדיר .  ל"Fight for Your Right "  של הביסטי בויז היה פוטנציאל מעולה להפוך לשיר רוקנרול ,  פוטנציאל שההוטרטס איכשהו פספסו .  
למרות שהוא שיר היפ הופ ,  המקור הרבה יותר רוקנרולי מהגירסה החדשה ,  כשהשוס הוא סולו הגיטרה של קרי קינג ,  הגיטריסט של להקת המטאל Slayer .  אם הקונפליקט הנמצא בבסיס השיר הוא שהוא נכתב כפרודיה ,  בעוד שרוב הקהל פספס את הנקודה הזאת ,  הגירסה של ההוטרטס לא מחזקת אף אחד מהקטבים .  הביצוע של ההוטרטס הוא לא שיר מסיבה אך גם לא פרודיה על שירי מסיבה .
 היות שזה הביצוע שהוא הכי רחוק מהמקור ,  זה הקאבר שמרבית המבקרים הכי התלהבו ממנו .  המבקר של הבי.בי.סי אפילו פירש את הביצוע של ההוטרטס כ"קינה אקוסטית לנעורים שחלפו ".  לי הפרשנות הזאת נשמעת מאולצת .  אותי הביצוע של ההוטרטס סתם ביאס .
 להקת הפוסט-הפאנק הפוליטית מלידז ,  Gang of Four ,  שעירבבה אנרגיות Pאנק ומסרים סוציאליסטים עם בסים מקפיצים וגרובים רקידים ,  זכתה לגל מפתיע של פופולריות והתעניינות מחודשת במחצית הראשונה של העשור ,  כשכל עולם האינדי חזר לפתע לצלילי הפוסט-פאנק ולגרוב הPאנק-Fאנק של סוף הסבנטיז-תחילת האייטיז .  לכן זה לא מפתיע שגם ההוטרטס נזכרו ב-Gang of Four .
 ההוטרטס בחרו ב"Damaged Goods ",  מלהיטי אלבום הבכורה האדיר של Gang of Four ,  שנקרא  " Entertainment !  "  ושיצא ב-79' ,  והפכו אותו לשיר מחאה פולקי עם גיטרה אקוסטית ,  מבלי לגרוע מהכוח של השיר .
 אחד הלהיטים הגדולים של מלכי הארט-פאנק הגלאמיים רוקסי מיוזיק הוא Love is the Drug מ-75' .  פעם הוזמנתי לתקלט רוקנרול בברקפסט קלאב .  כצפוי ,  היתה חוויה לא קלה ,  בעיקר כשבליינית עם עקבים ומחשוף ניגשה אליי וביקשה שאשים  " משהו יותר סקסי "  באמצע  " Love is the Drug "  של רוקסי מיוזיק .  מצטערת ,  אמרתי לה ,  אבל אני באמת לא מכירה שום דבר סקסי מזה .  ואם אתם לא מאמינים לי ,  תאמינו לביצוע של גרייס ג'ונס  ( ותברחו מהקאבר של קיילי מינוג כמו מאש )  .
 Bike הוא השיר הסוגר את אלבום הבכורה של פינק פלויד ,  The Piper at the Gates of Dawn שיצא בשנת 67' .  האחראי על האלבום הוא כמובן סיד בארט ,  שעמד בחזית של פינק פלויד במשך אלבום וחצי ,  ונפטר ב-2006 ,  אחרי יותר משלושים שנה בהם תקשר בעיקר עם עצמו .  
הפסיכדליה של בארט ניחנה בקסם ילדותי ,  עם טקסטים מפחידים ומצחיקים שמגיעים לשיאם בקטע הפופ המוזר הזה ,  בו מספר בארט לבחורה על האופניים שלו  ( שהם לא באמת שלו כי הוא לווה אותם )  ועל עכבר שהוא קרא לו ג'רלד ועל עוד כל מיני דברים משונים .
 בביצוע של ההוטרטס מן הסתם לא נותר זכר לתמימות של התקופה הפסיכדלית  ( לזכותם יאמר שהם לא ניסו להתחזות למשהו שהם לא )  ,  אבל משמח לגלות שהם לא ויתרו על הקטע האוונגרדי שבסוף השיר .
 אחד הקאברים המוצלחים באלבום הוא הביצוע של ההוטרטס ללהיט הרוקנרול Pump it Up של אלביס קוסטלו ,  מאלבומו השני ,  This Year's Model מ-78' .  בימים ההם היה קוסטלו מלך הגיק-שיק והאיש בעל הרגליים העקומות ביותר בסביבה  תכונה חשובה לכוכבי רוקנרול .  השיר הזה תפור לאנרגיות של סופרגראס ,  ומה שכל כך טוב בביצוע הוא ששומעים כמה הם נהנים לנגן את השיר .  
עוד קאבר מעולה ,  ולא פחות כיפי ומשוחרר ,  שנעשה לPump it Up הוא הקאבר של מאדהאני .  אם אהבתם אותו ,  מומלץ מאוד להשיג את אוסף הקאברים Tannis Root Presents :  Freedom of Choice ,  מ-92' ,  שבו להקות אלטרנטיב אמריקאיות מהתקופה ,  כמו סוניק יות ,  יו לה טנגו ,  סופרצ'אנק ,  Polvo ואחרים ,  מבצעים קלאסיקות ניו-ווייב .
 רוברט סמית מהקיור סיפר פעם למגזין המוסיקה Uncut שבשנות השמונים הוא חשב שהוא צריך להתאבד  כמו שעשה איאן קרטיס מג'וי דיוויז'ן  בשביל שאנשים יקחו את הדיכאון שלו ברצינות .  בהמשך ,  כשנמאס לו להרגיש שהוא צריך להוכיח משהו למישהו ,  הוא התחיל להוציא שירים פופיים שמחים ,  כשהגדול שבהם הוא כמובן  " The Lovecats "  מ-83'  להיט הפופ שכל להקה מצטערת שהיא לא כתבה אותו בעצמה .  גאז קומבס לעולם לא יהיה חמוד כמו רוברט סמית ,  אבל אין להכחיש שהוא מוסיף סקס אפיל לא מבוטל לשיר .
 חמש דקות לפני שהמציא את עצמו מחדש בתור זיגי סטארדאסט הניח דיוויד בואי את היסודות לז'אנר הגלאם-רוק באלבומו הרביעי , " Hunky Dory ",  שיצא ב-71' .  אחד השיאים הוא השיר הזה , " Queen Bitch "  - המחווה של בואי לוולווט אנדרגראונד וללו ריד .  זה בדיוק מסוג השירים שההוטרטס הכי נהנים לנגן ,  מה שהופך את הקאבר לתענוג .
 באוקטובר 76' הסקס פיסטולס הוחתמו על ידי EMI ,  אבל ההתנהגות השערורייתית של הלהקה גרמה לחברה לפטר אותם עוד לפני האלבום הראשון .  את דעתם על EMI הביעו הסקס פיסטולס כעבור שנה באלבומם הראשון והיחיד ,  Never Mind The Bollocks ,  Here's The Sex Pistols ,  שיצא בחברת וירג'ין .
 הגירסה האקוסטית של ההוטרטס נותנת ל"E.M.I ."  חיים חדשים ,  ומראה לכל מי שלא יכול לסבול את הדיקציה של ג'וני רוטן שזה שיר פופ לגמרי לא רע .
 הדיסק מגיע לסיומו עם ביצוע איום ונורא לאחד השירים היפים ביותר בפופ הבריטי   " Up the Junction "  של סקוויז מ-79' .  שם השיר לקוח מאסופת סיפורים קצרים של נל דאן על צעירי מעמד הפועלים מאזור צומת קלפהאם בדרום לונדון .  
הסיפור Up the Junction עובד להצגת טלוויזיה בידי קן לואץ'  ( שגם עיבד לסרט את הרומן הראשון של דאן ,  Poor Cow )  ,  ומאוחר יותר הפך לסרט קולנוע שביים פיטר קולינסון  ( "הג'וב האיטלקי ")  .  בניגוד לספר/סרט ,  בעלילת השיר אין הפלה לא חוקית  כשהנערה מקלפהאם נכנסת להריון ,  היא והחבר שלה מוכרים את הטלוויזיה כדי לחסוך מעט כסף והיא יולדת את בתם ,  אבל אחר כך עוזבת אותו בגלל בעיית השתייה שלו והולכת עם איזה חייל .  
זה שיר עצוב נוגע ללב ,  אבל בלדת הפסנתר של ההוטרטס פשוט לא עובדת .  נראה שההוטרטס היו צריכים להתמקד בשירי רוקנרול רקידים ושמחים .
 

כיסוי חלקי
האלבום של The Hotrats ,  פרויקט הקאברים של גאז קומבס ודני גופי מסופרגראס ,  אינו אחיד ברמתו אבל חושף אותנו לכמה קלאסיקות רוק אלמותיות .  דנה קסלר מקור ראשון

