השריפה בכרמל והחברה האזרחית
כמו אחרי מלחמת לבנון השנייה ,  גם האסון בכרמל גרם לאלפי ישראלים  פרטים וארגונים כאחד - להטות כתף כדי לעזור אחד לשני .  רחל ליאל חושבת שהרוח שמאחורי הירתמות זו היא יסוד חשוב במדינה מתוקנת
השריפה בכרמל חשפה את חשיבותה של החברה האזרחית בישראל בשלושה מובנים .  ראשית ,  היינו עדים להתארגנות סולידרית של אזרחים הלוקחים את גורלם בידם ,  בצורות שונות שחיממו את הלב .  שנית ,  מגוון ארגונים חברתיים - ארגונים יהודים וערבים ,  ארגוני עולים וסביבה ,  ארגוני צדק חברתי ואחרים - לקחו חלק פעיל בסיוע לאוכלוסיות שנפגעו מהאסון .  לבסוף ,  גם בבחינה ביקורתית של תפקוד הממשלה ,  ושל הזנחת השירותים החברתיים לשעת חירום ,  היה ועוד יהיה לארגונים מה לתרום .  החברה האזרחית והרוח מאחוריה מתגלים שוב כיסוד חשוב במדינה מתוקנת הדואגת לשלומם ולרווחתם של אזרחיה ותושביה ומפגינה ערבות הדדית .  
כמו לאחר מלחמת לבנון השנייה ,  כך לאחר אסון השריפה בכרמל ,  נראה שהקורבנות מגיעים מכל שדרת החברה הישראלית ;  אך מי שנפגעו יותר מכל הן אוכלוסיות מוחלשות שהאסון רק נוסף על שגרת חייהם הקשה .  המיעוטים המתגוררים בכרמל ספגו גילויי גזענות ,  הכללה וחשד אוטומטי כנגדם ;  ואוכלוסיית העולים מאתיופיה ובריה"מ לשעבר ,  המתגוררים בטירת הכרמל ובכפר הנוער ימין אורד וחסרים את מעגלי התמיכה שיש לצברים מבוססים ,  תסבול יותר מנזקי רכוש ומהפינוי .  כמו לאחר מלחמת לבנון השנייה ,  גם כאן מתחילה החברה האזרחית להיחלץ ראשית לעזרת מי שהממשלה לא סיפקה לו מענה שלם ,  ומתמקדת באוכלוסיות אלו .
 אותם ארגונים חברתיים לא יסתפקו בסיוע המיידי וידרשו גם בדיקה ביקורתית של תפקיד הממשלה ,  ובעיקר של נסיגתה מאחריותה על בטיחותם ורווחתם של אזרחיה בעת חירום .  כמו אחרי מלחמת לבנון השנייה ,  גם במקרה הזה ,  יספקו הארגונים אפשרות לקבוצות מוחלשות להשמיע את קולן ,  ממש כפי שנעשה בהליכי שימוע אזרחיים של תושבי הצפון המופגז שהובילו שתי"ל והקרן החדשה לישראל בזמנו .  החברה האזרחית מחויבת לאתגר את הממשלה ,  לשנות סדרי עדיפויות ולשים את ביטחונם ,  ובטיחותם ורווחתם של האזרחים כעקרון יסודי של משילות ראויה ,  המבטאת כבוד לזכויות האזרח והאדם .
 
מול מי שרואים בשריפה כוח עליון ,  רע הכרחי הכרוך בהפרטה וצמצום תקציבים בעידן של כלכלה תחרותית או כתוצר של חילול שבת ,  כדברי הרב עובדיה יוסף ,  תציב החברה האזרחית הביקורתית מראה :  האסון הוא מעשה ידי אדם וממשלה ;  תוצר של זלזול באדם הפשוט ובתשתית אזרחית ראויה .  הארגונים החברתיים יוכלו לבסוף לתת לאזרחים כלים ,  ידע ,  השראה ואמונה שניתן לשנות ולתבוע את זכויותיהם ,  כך שהתארגנויות ונציגויות אזרחיות יוכלו להוביל את הביקורת גם למישור הפוליטי והפרלמנטרי ,  שהוא לב ליבו של המשחק הדמוקרטי .  זהו השלב האחרון של ההעצמה האזרחית .
 לבסוף ,  החברה האזרחית היא גם חלק מאתוס עממי ,  שתורם לתרבות של תמיכה הדדית ,  סולידריות והתגייסות אזרחית .  הרוח הזו מתחברת להשראה תרבותית שנושבת מהחברה האזרחית בשעותיה היפות ,  כמו זו שראינו בשנותיה הראשונות של המדינה וכמו זו שנמצאת עדיין בתנועות הנוער .  תרבות זו הובילה אלפי ישראלים להציע את התנדבותם לסיוע באירוח משפחות ,  כיבוי השריפה ,  טיפול בנפגעים ופינוי הקשישים .  ישראלים ממגזרים ובני דתות שונים הטו כתף כדי לעזור אחד לשני .  ברגעים כאלו החברה האזרחית חורגת מלהיות מקבץ של ארגונים והופכת להיות רעיון עממי יסודי שמתבטא בצורה היפה ביותר בשעה קשה .
 רחל ליאל היא מנכ"לית הקרן החדשה לישראל

השריפה בכרמל והחברה האזרחית
כמו אחרי מלחמת לבנון השנייה ,  גם האסון בכרמל גרם לאלפי ישראלים  פרטים וארגונים כאחד - להטות כתף כדי לעזור אחד לשני .  רחל ליאל חושבת שהרוח שמאחורי הירתמות זו היא יסוד חשוב במדינה מתוקנת

