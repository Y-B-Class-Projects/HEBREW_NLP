אישה בעולם של גברים : " גם בסביבה מדכאת אפשר למצוא את הדרך החוצה "
 כשגדלים במשפחה עם 12 נפשות ,  לומדים בגיל צעיר להיות אסרטיבים ■ זה מה שקרה לאמאל דררמה-מצרי ,  שניצלה את הכישורים האלה מאוחר יותר כדי ליהפך לבעלים של אחת מחברות הפרסום המובילות בגדה - למרות הכיבוש ■ על האחווה הגברית והשמרנות במגזר
כוס קפה הפוך עולה שבעה שקלים בבית הקפה היאפי שבלב רמאללה ,  חצי ממחירה בתל אביב .  פרט לזה קשה להבחין בהבדלים :  המוסיקה מערבית ,  העוגות משובחות ,  ולבעלים קוראים - לא פחות ולא יותר - ג'פרי .  מהחלונות המצוחצחים נשקף נוף אורבני :  בנייני מגורים גבוהים ,  כולם לבנים .  הרחובות נקיים להפליא .  אל השולחן מגיע טוסט אבוקדו מושקע . " וואלה ,  תל אביב ",  אני אומרת לגבר שיושב מולי . " הלוואי תל אביב ",  הוא עונה ומביט אל השולחן הסמוך ,  שם חולקים שלושה גברים חפיסת מרלבורו אדומה .  ברמאללה עוד מותר לעשן בכל מקום ,  והם מעשנים .  לא לחינם מכונה רמאללה  " עיר האורות של הגדה ".  לא שבין הווילות המפוארות ,  הכבישים הרחבים ומרכזי המסחר התוססים לא מסתתרים קני מפגעים .  לא שהקניון החדש אומר שתם עידן העוני ,  לא שהשלטים הענקיים שמבשרים על התחרות בין חברות הסלולר המקומיות  ( "תבוא חברה שלישית - כבר לא נשלם כלום ",  אומר ג'פרי )  אומרים שהטלפון הנייד והמחשב החליפו את הרובה ואת הפצצה .  הנשים בג'ינס הצמודים עוד לא דחקו את רגלי הקנאות הדתית המתפרצת ,  השלטים באנגלית  ( אין מלה בעברית בשום מקום )  לא מבהירים שלונדון זה כאן ,  ובכל זאת משהו טוב קורה ברמאללה .  תנופת הבנייה מספקת עבודה ,  הדירות נחטפות ,  התפוסה במלונות - כמו זה שפתחה שם הרשת הבינלאומית מובנפיק - גבוהה ,  ויותר סטודנטים יוצאים ללמוד בחו"ל .  התפישה הכלכלית הקובעת שעלייה ברמת החיים מעלה את הסיכוי לשקט ,  נראית הגיונית יותר ברמאללה .  לחלק נכבד מהתושבים יש הרבה מה להפסיד ממלחמה .  בדרך למשרדיה של החברה לפרסום וליחסי הציבור אוגרית ,  אנחנו מתבשרים שהמרואיינת ,  המייסדת והמנכ"לית ,  אמאל דררמה-מצרי ,  מאחרת בשעה .  אנחנו עוצרים בקברו של יאסר ערפאת .  שני חיילים במדים שומרים בחוץ ,  ובחור עם תג  " אבטחה "  שומע שאנחנו מישראל ומתלווה בלי שביקשנו .  משכנו האחרון של אבו עמאר מתגלה כשומם ממבקרים .  המתחם המרשים כולל הרבה שיש וקבר אחד קטן וצנוע ,  רק שני זרים טריים שעונים עליו .  כך חולפת תהילת עולם .  הגיע זמן הפגישה ,  אך דררמה-מצרי עוד לא הופיעה .  הבניין של אוגרית מחלץ מאתנו קריאת התפעלות .  המבנה משולש וגבוה ,  מכוסה חלונות גדולים הצבועים בירוק ונראה שונה מאוד מהסביבה ,  כאילו צועק - תראו כמה אני מיוחד .  אוגרית - חברה מקומית המעניקה שירותי פרסום ,  שיווק ויחסי ציבור ,  מטיפה לחדשנות ועוסקת בבידול חברות - מציגה קודם כל חדשנות משל עצמה .  עוד חצי שעה חולפת .  לבניין פורצת כרוח סערה אשה קטנה עם תספורת מוקפדת ,  לבושה בחליפת עסקים .  התנצלויות , " שתיתם משהו ?  ",  החלפת כרטיסי ביקור .  יאללה ,  מתחילים .  מחוץ למועדון הגברי המפגש הראשון של דררמה-מצרי עם עולם השיווק והפרסום היה ב-1997 ,  כשהחלה לעבוד בגיל 29 כמנהלת שיווק אצל יבואנית פיז'ו בגדה ,  שאותה ניהלה ביד רמה מאהה אבו שושא .  אחרי שעבדה שנתיים כשכירה ,  החליטה לפתוח חברה לפרסום וליחסי ציבור .  בשוק הפלסטיני פעלו אז שלוש חברות ,  אף אחת מהן לא נוהלה על ידי אשה ,  בודאי לא אמא לשני תינוקות . " זה לא היה פשוט ",  היא אומרת . " היה לי קשה להשיג עבודות כי לא הייתי חלק מהנטוורקינג הגברי ,  אני הרי לא חלק מהמועדון הזה .  זה דבר חשוב בכל מקום ,  ובאזור שלנו ,  כשדברים נקבעים לא בהכרח על פי איכות העבודה אלא על פי איכות הקשר ,  זה חשוב במיוחד ".  הלקוח הראשון של החברה ,  שקיבלה את השם אוגרית  ( "עיר כנענית ששכנה בצפון סוריה לפני אלפי שנים ")  ,  היה יבואנית פיז'ו ,  שבה עבדה דררמה-מצרי קודם לכן .  למרות זאת ,  ההתחלה היתה צנועה - הדפסת כרטיסי ביקור ועיצוב עלוני פרסומת .  בחלוף הזמן היא הצליחה לשכנע חברות וארגונים שהיא יכולה לעשות הרבה יותר מזה .  כיום אוגרית היא אחת מחמש החברות המובילות בתחום בגדה ,  עם 70 לקוחות ,  שביניהם קוקה קולה ,  אוניברסיטת ביר זית ,  הבנק הירדני iscan ,  חברת היבוא המקומית מסרוג'י ,  הסוכנות האמריקאית לסיוע בינלאומי ,  הקונסוליה הצרפתית בירושלים ועוד .  במקביל ,  הבשיל השוק והבין את הצורך במשרדי פרסום .  כיום פועלות בגדה 14 חברות לפרסום וליחסי ציבור ,  רובן צעירות מאוגרית .  גם מספר בתי הדפוס קפץ באופן דרמטי ,  וכיום הוא 45 .  התחרות נעשית והולכת קשה . " אין לי בעיה עם תחרות ",  אומרת דררמה-מצרי . " אבל מרגיז אותי כשאני מאבדת מכרז רק מפני שאין לי את הקשרים הנכונים או בגלל שחיתות .  מרגיז אותי כשמקורבים מקבלים מכרז רק מפני שהם מקורבים ,  ולא כי הם יודעים את העבודה ".  אתגר נוסף וחדש יחסית הוא תחרות חיצונית שנכנסת לגדה . " בניתי קמפיין לג'אוול ,  אחת מחברות הסלולר המקומיות ,  אבל היא בחרה לעבוד עם חברה מצרית כי הבינלאומיות קורצת לה ",  היא אומרת . " לא תמיד מפרגנים למותגים מקומיים .  חברת התקשורת פלטל גרופ ,  למשל ,  הקימה מחלקת פרסום פנימית ,  וכמובן שגם זה מהווה תחרות ".  מה ההבדלים בין השוק שבו את פועלת כיום לבין זה שבו התחלת את הדרך ?   " בעבר היו מעט ערוצי פרסום ,  ואילו כיום יש המון .  כדי להגיע לקהל רחב באמצעי התקשורת השונים - עיתונות ,  רדיו ,  טלוויזיה - צריך תקציבים גדולים יותר ,  שלא תמיד יש .  למפרסמים אין ברירה אלא לחלק את התקציב להרבה מנות קטנות ,  מה שלא היה בעבר ".  פרסום באינטרנט פופולרי אצלכם ?   " הוא חודר בהדרגה ,  אם כי לא מהר מאוד .  אצלנו יש עדיין הרבה פרסום על נייר ,  ולכן בית הדפוס הוא חלק חשוב כל כך במשרד פרסום ".  מה ההבדל בין העבודה אצלכם לבין העבודה של משרדי פרסום ישראליים ?   " בעיקר בגודל השוק ובתקציבים .  השוק שלנו קטן יותר ורמת החיים פה לא מאפשרת לנהל קמפיינים בתקציבי ענק כמו שהיינו רוצים ".  יש לכם קווים אדומים ?   " אני משתדלת לא להשתמש בתמונות של נשים כדי לפרסם מוצרי צריכה ,  אם כי במקרים של חברות בינלאומיות שמעבירות את התמונות לקמפיין - זה לא תלוי בי .  באופן כללי ,  במגזר שלנו עושים שימוש בתמונות של גברים ונשים צעירים בפרסומות ,  ובדרך שלרוב לא פוגעת בקודים דתיים .  אני לא מפרסמת בשום אופן סיגריות ואלכוהול כי זה לא בריא ,  או כל דבר שעלול לפגוע בחוקי הדת .  המתחרים שלי מפרסמים סיגריות בלי שום בעיה ".  איזה לקוח היה לך הכי קשה לאבד ?   " הלקוח הראשון שלי - יבואנית פיז'ו .  הפסדנו אותם כי החברה נמכרה ,  בעלי תפקידים התחלפו ומקבלי ההחלטות בחרו בחברים שלהם .  עצמתי עיניים ועברתי הלאה ,  אבל זה כאב מאוד ".  איך עברתם את המשבר הכלכלי הגלובלי ?   " 2009 היתה שנה קשה .  העסקים קיצצו את ההוצאות ,  גם בתחום שלנו ,  ולהערכתי המחזורים הצטמצמו ב-20% .  במקביל נכנסנו לפרויקט שאפתני ובנינו את הבניין הזה ,  ששווה כיום 2.5 מיליון דולר ,  וזה הכניס אותנו להוצאות גדולות .  אבל אנחנו לא מתלוננים .  בשלב זה הכל בסדר ".  דררמה-מצרי היתה אחת ממייסדות הלשכה של נשות העסקים הפלסטיניות ב-2006 ,  ומשמשת כיום כיו"ר שלה . " כיום יש לנו 50 חברות .  זה נשמע מספר קטן ,  אבל לא פשוט למצוא 50 נשות עסקים בגדה .  אנחנו מעבירים תוכניות לימוד ואימון לנשים שרוצות להיות בעלות עסק ,  וגם משמשים כמרכז אימון אישי לנשים שכבר השיגו את זה .  חשוב לי להעביר לנשים אחרות את הניסיון שצברתי .  קיבלתי השראה ממאהה ולמדתי ממנה ,  ורציתי לעשות את אותו דבר עבור נשים אחרות ".  מה המסר הראשון שאת מעבירה להן ?   " גם בסביבה מדכאת אפשר למצוא את הדרך החוצה .  צריך רק לחשוב באופן יצירתי ".  איך בדיוק עושים את זה ?   " לומדים להיות עסוקים בפתרון ולא בבעיה ".  טובה בדיבורים אמאל  ( "תקווה "  בערבית )  לבית דררמה נולדה לפני 42 שנה ,  בת שלישית במשפחה שחיה בכפר הקטן לובאן אל שרקייה ,  שמאז צמחו לידו ההתנחלויות עלי ושילה . " נולדתי ב-1968 ,  לתוך הכיבוש .  אני לא מכירה משהו אחר והחיים תחת השלטון הישראלי השאירו חותם שאי אפשר למחות ".  הוריה ניהלו בתי ספר מקומיים ,  ואמה ,  בת למשפחת אמנים מחברון ,  מעולם לא הלכה עם כיסוי ראש .  ובכל זאת ,  הדמות החזקה במשפחת דררמה היה האב .  כששני ההורים הם מנהלים ,  השכלה היא עניין חשוב ,  וגם ספרים .  היא זוכרת היטב את השק האפור שבתוכו היו מביאים ספרים להחלפה לספריית בית הספר המקומי . " אני אהיה ז'אק קוסטו ",  היא הודיעה לכולם . " צוללנית וחוקרת ימים ".   " האדמה ,  המקום הספציפי הזה ,  לא הספיק לי ",  היא מסבירה את התשוקה לגלות עולמות לא מוכרים . " כיום ,  כשבתי רוצה להיות ארכיאולוגית ,  אני מבינה מאיפה זה בא ".  את הרוח היזמית קיבלה מסבתה ,  שהיתה בעלת אדמות וסוחרת , " אשה מיוחדת ,  שפעלה בתחום גברי ולא פחדה מדבר ".  המשפחה היתה ידועה ומכובדת ולא ידעה מחסור ,  מלבד בדבר אחד - בן זכר .  האם ילדה תשע בנות ,  ובלידה העשירית הגיע הבן הראשון . " למי שלא גדל במשפחה של תשע בנות קשה להבין את ההשפעה על האישיות ועל החיים בכלל ",  היא אומרת . " מצד אחד ,  היתה קרבה גדולה מלווה במערכת מוסדרת של טיפול .  כל אחת היתה אחראית על האחות הצעירה ממנה .  מצד שני ,  זה היה בית רועש מאוד .  בבית כזה ,  אם את לא נהפכת לאדם עצמאי בגיל צעיר ולא מפתחת כישורים שיעזרו לך לבלוט - את פשוט נמחצת .  אף אחד לא ישים לב שאת שם ".  כבר בגיל צעיר היא פיתחה יכולות שכנוע שעזרו לה לקבל תמיד את מבוקשה . " אף פעם לא הייתי תלמידה של 100 אלא של 80 ,  למגינת לבם של הוריי ",  היא מספרת . " אבל הייתי טובה בדיבורים .  ידעתי לדבר ,  לספר ,  ללמד דברים חדשים .  הייתי אחראית להקשיב ולספר לאחיותיי את סיפורי המשפחה ,  ובחופשות הייתי מעבירה להן שיעורים .  אז חשבתי שאהיה מורה ,  לא הבנתי שאני בעצם מתרגלת מנהיגות ,  לומדת את הדרך לנהל אנשים ,  לגרום להם ללכת אתי ואחריי ".  כשהיתה בת עשר ,  החליט אביה שעל המשפחה לעקור מהכפר לעיר .  הוא קנה בניין שלם בשכם ,  והמשפחה עברה לאחת הדירות . " כשאתה חי בכפר ,  אתה תמיד מרגיש שאתה לא מספיק טוב אם לא הגעת לעיר ",  היא מסבירה . " מהמרחבים המדהימים שהיו חלק מילדות נהדרת ,  עברנו לעיר הגדולה .  שם גם פגשנו באופן יום-יומי את הכיבוש ".  הימים היו ימי האינתיפאדה הראשונה ,  ואת גג הבניין ,  שנבנה מול מחנה הפליטים בלאטה ,  כבשה פלוגת חיילים . " אימה ",  היא אומרת כשהיא מתבקשת לתאר את התחושה . " הם ישבו לנו כל היום על הראש ,  עלו וירדו במדרגות ".  כיום היא נחשבת למבקרת קשוחה של הכיבוש הישראלי . " ישראל חייבת להבין שאנשים שוכחים חוויות טובות מהר ,  אבל את החוויות הקשות לא שוכחים אף פעם .  חיים פה בני אדם וראוי שבני אדם אחרים יתייחסו אליהם בכבוד ".  איך ייראו לדעתך בעתיד היחסים בין הישראלים לפלסטינאים ?   " חייב להיות מתכון נכון לחיים משותפים ,  וצריכה לקום פה מדינה על בסיס של כבוד הדדי ,  בלי מחסומים ובלי התנחלויות ,  שמכבדת את זכותו הבסיסית של כל אדם לחיות בלי פחד ולנוע בחופשיות .  לדעתי ,  הבעיה היא פחות בדור הזה ,  ויותר בדור הצעיר .  הילדים שלי ,  שבאים ממשפחה שאין בה אסירים ,  שחיים חיים טובים ולומדים בבתי ספר אמריקאיים ,  לא רוצים לנסוע לירושלים לפגוש את החברים היהודים שלנו ,  כי הישראלים שהם פוגשים שולחים כלבים לבדוק לנו את המכונית ,  מוציאים את אבא שלהם לבדיקה ,  או לא מאפשרים להם לנסוע בכביש נורמלי . " כשבתי היתה בת שבע ,  היא כבר חשבה שאבו מאזן הוא לא מנהיג טוב מספיק כי הוא לא הצליח להביא לביטולו של מחסום חווארה ,  שמונע ממנה לפגוש את הסבים שלה בשכם .  הדור הזה צריך להדאיג את הישראלים ,  כי מעבר לחומה לא רואים שכנים .  יותר קל לזרוק פצצה כשאתה לא מכיר את השכן ".  איך החיים תחת הכיבוש השפיעו על האישיות שלך ?   " אנחנו ,  דור האינתיפאדה ,  אנחנו הדור הכלוא .  הרגשתי שאסור לי להישאר עם התחושות הרעות ,  שאני חייבת למצוא דרך החוצה .  תחת כיבוש אתה חי כל הזמן בתחושה שיש לך אתגר להתמודד אתו .  בכל מקום שבו תהיה תפגוש איזה מחסום ,  ואם לא תתאמץ לחלוף מעל המחסום הזה ,  לא תגיע לשום דבר .  הכיבוש הוא עוד מעצור שמחשל אותך .  אם אתה יכול להתגבר עליו - כל השאר כבר לא בעייתי ".  תני דוגמה למחסום . " התחלתי ללמוד ביולוגיה באוניברסיטת א-נג'ח בשכם .  בגלל האינתיפאדה היא נסגרה ,  ולא יכולתי לחזור לשנה השנייה .  כשזה קרה נפלו עלי השמים ,  כי לא היה לי דבר לשאוף אליו .  לא הסכמתי להשלים עם המצב .  מצאתי ספר בצרפתית בבית והתחלתי ללמוד לבד ,  ואז החלטתי שזה כיוון שיכול להוציא אותי מכאן .  פעם בשבוע נסעתי למרכז לתרבות צרפת בירושלים ,  הלכתי ברגל קילומטרים גם בשעות העוצר . " גיליתי שהם מציעים מלגות ללימודים בצרפת ,  ביררתי מה נדרש ,  ופעלתי כדי לקבל מלגה .  היה לי ברור שמכל המועמדים ,  צריך לתת אותה דווקא לי .  ולא רק מפני שתוך שלושה חודשים מרגע שהתחלתי ללמוד צרפתית כבר יכולתי ללמד את השפה .  החיים במשפחה גדולה כל כך מלמדים אותך שמה שלא תעשה לעצמך - לא יהיה . " אבא התנגד באופן מוחלט ובמשך שבועות הייתי צריכה לשכנע אותו שזה הדבר הנכון עבורי .  שלושה ימים לפני הנסיעה ,  ממש ברגע האחרון ,  הוא נתן את הסכמתו - שבלעדיה לא הייתי נוסעת .  אפשר לקבל את המציאות כמו שהיא ,  ואפשר לפעול כדי לשנות אותה ".  לא מבקשת - אומרת היא למדה צרפתית במשך 14 חודשים באוניברסיטת בזנסון שבצרפת ,  ובמקביל עבדה בכמה משרות .  מכיוון שהחליטה שעולם העסקים מעניין אותה ,  פנתה למשרד המסחר הצרפתי כדי למצוא דרך ללמוד כמה קורסים בסורבון .  לאחר שהגיעה אל האדם הנכון ,  היא הצליחה לשכנע אותו שחלק מהמלגה שאותה קיבלה יכולה לקנות לה גם קורס קצר במינהל עסקים . " שם הבנתי שמורה כבר לא אהיה ",  היא אומרת . " שאפשר לעשות משהו הרבה יותר מעניין בתחום השיווק והפרסום ,  ושאהיה טובה בו ".  איך את מצליחה לשכנע אנשים לקבל דברים שנראים על פניהם לגמרי לא סטנדרטיים ?   " אני חושבת שזה מפני שאני לא מבקשת .  אני אומרת ,  ואם עומד היגיון מאחורי הדברים - אנשים משתכנעים ".  לאחר שדררמה-מצרי חזרה הביתה ,  היא עבדה באייר פרנס ,  לימדה צרפתית והתחתנה עם חאלד מצרי ,  כיום שותפה לעסקים .  הוא חזר הביתה אחרי שש שנות לימודי ניהול של בתי מלון באיטליה ,  והיא  - " הצרפתייה "  - מצאה חן בעיניו .  השניים נישאו ועברו לרמאללה .  חאלד שייך למשפחת אל מצרי ,  הידועה בגדה בעושרה ,  אבל אשתו מזדרזת לשבור את מה שבעיניה הוא רק מיתוס . " אנחנו חלק מהמשפחה ,  אבל לא מהצד עם הכסף ",  היא אומרת . " אבא של חאלד היה סוחר עצים גדול ,  וכשהמסחר עם ישראל פסק בעקבות האינתיפאדה - הכל קרס ".  אחרי החתונה היא החליטה לעשות עוד מעשה לא סטנדרטי ולשמור על שם המשפחה שלה . " אני יודעת מה משדר השם אל מצרי ",  היא מסבירה . " אנשים חושבים שאני עשירה ,  שקל לי ,  שהחיים הם גן של שושנים ,  אבל אני לא פחות דררמה מבעבר .  היה לי חשוב לשאת את שני השמות כי יש בזה סמליות :  נולדתי בכפר ,  גדלתי בעיר ,  הייתי אמורה להיות מורה אבל אני אשת עסקים ,  והייתי צריכה להשקיע מאמץ ר

אישה בעולם של גברים : " גם בסביבה מדכאת אפשר למצוא את הדרך החוצה "
 כשגדלים במשפחה עם 12 נפשות ,  לומדים בגיל צעיר להיות אסרטיבים ■ זה מה שקרה לאמאל דררמה-מצרי ,  שניצלה את הכישורים האלה מאוחר יותר כדי ליהפך לבעלים של אחת מחברות הפרסום המובילות בגדה - למרות הכיבוש ■ על האחווה הגברית והשמרנות במגזר

