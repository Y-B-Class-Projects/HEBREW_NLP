הטיילת חשובה יותר מטוהר המידות 
החשדות של המשטרה נגד ראש העירייה שלמה לחיאני לא מטרידים במיוחד את תושבי בת ים .  מה הם חשדות בפלילים אם העיר מטופחת ,  החינוך במגמת שיפור ומחירי הנדל"ן באזור הטיילת ממשיכים לעלות ? 
 >  >  שלמה לחיאני הוא ראש עיר מעולה .  בשש השנים שעברו מאז שנבחר לתפקיד הוא צימצם את הגירעון של העירייה ביותר מ-50% ,  בנה ,  שתל ,  גינן ,  טיפח ופיתח את העיר במרץ ,  והביא לעלייה של עשרות אחוזים במחירי הנדל"ן בעיר .  במקביל ,  לפי החשדות שמיוחסים לו ,  לחיאני רימה ,  הלבין הון ,  קיבל דבר במרמה ,  קידם מקורבים ,  והצליח גם לצבור כמה עבירות בתחום התכנון והבנייה .  באופן כללי ,  טוענים במשטרה ,  לחיאני עשה שימוש בעירייה ובעובדיה כדי לגרוף רווחים לו ולמשפחתו ,  ואלה שימשו להחזרת חובות של עשרות מיליוני שקלים שצבר בעבר כשפעל כקבלן בעיר .  בין היתר התברר כי לפני חמש שנים ביקש לחיאני מבכירים בעירייה לקחת הלוואות עבורו כדי לסייע לו לכסות את חובותיו .  לחיאני ביקש שכל אחד ינסה לגייס עבורו כ-50 אלף שקל ,  והחזיר את הסכום בתשלומים חודשיים במשך חמש שנים .  לרשימת חשדות שכזו יש בדרך כלל כמה תופעות לוואי בקרב כל אדם מן היישוב ,  בייחוד אם היא מוגשת במינון גבוה שכזה .  היא עלולה לגרום לכאבי בטן ,  ובחילה במקרים מסוימים ,  או לכתיבת טוקבקים זועמים - גם אם לא הוכחה אשמה .  אבל נראה כי לחיאני לא צריך לחשוש מהפגנות או משלטים בגנותו :  השבוע ,  כאשר שוחרר למעצר בית ,  המתינו לו תומכיו ,  ובדרך לביתו אולי הצליח להבחין בשלטי תמיכה בכניסה לעיר שנשאו את הסיסמה  " לחיאני - הלב והנשמה של בת ים ".  לחיאני לא היה צריך להסביר למה הוא לא מתכוון להתפטר ,  כי אף אחד לא דרש ממנו אפילו להשעות את עצמו .  ביציאה מבית משפט השלום בראשון לציון הכריז לחיאני : " אני מתכנן להיות ראש העיר כל עוד שהתושבים ירצו בכך ".  תגובת התושבים לא ממש מפתיעה .  הם טפחו על גבו של לחיאני והעניקו לו תמיכה של יותר מ-86% מהקולות בבחירות האחרונות ,  על אף ששמו נקשר באי סדרים כבר בקדנציה הקודמת שלו :  חודשיים אחרי שנבחר לתפקיד בפעם הראשונה הוא קידם את אמו לתפקיד מנהלת ענף גני ילדים בעירייה ,  בניגוד לחוק ,  ללא מכרז ,  וללא השכלה וניסיון מתאימים .  בדו"ח מבקר המדינה נכתב כי באותה קדנציה הספיק לחיאני לקדם מקורבים אחרים שסייעו לו בבחירות גם אם לא היו המתאימים ביותר לתפקיד .  אך לא מקרים אלה ולא החשדות הנוכחיים מטרידים את הבת-ימים .  אולי מפריעה להם  " ההיטפלות "  של המשטרה לראש העיר שלהם .  אחרי הכל ,  ראש עיר שחשוד בפלילים עדיף על ראש עיר במעצר ,  בייחוד אם הוא דואג להעלאת מחירי הנדל"ן באזור הטיילת .  לפני כמה חודשים ,  אחרי דו"ח מבקר נוסף שקבע כי לחיאני העסיק את אשתו כמנהלת מטה הבחירות שלו בעבור שכר של 150 אלף שקל ובונוס של לא פחות מ-280 אלף שקל ,  הכריז לחיאני בגאווה : " אני בתור איש ציבור קיבלתי תקציב ,  ואני יכול להוציא אותו איך שאני רוצה ".  הוא טעה .  לחיאני נבחר להוציא את התקציב לטובת הציבור ,  ולא כפי שהחשדות שנגדו מציינים .  ואם השלטים בכניסה לעיר לא ישתנו - לחיאני ימשיך להתקשות להבין שלא כך העסק עובד .
 
הטיילת חשובה יותר מטוהר המידות 
החשדות של המשטרה נגד ראש העירייה שלמה לחיאני לא מטרידים במיוחד את תושבי בת ים .  מה הם חשדות בפלילים אם העיר מטופחת ,  החינוך במגמת שיפור ומחירי הנדל"ן באזור הטיילת ממשיכים לעלות ? 

