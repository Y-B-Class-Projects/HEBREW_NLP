האוצר והסטודנטים בסירה אחת
בתוך הכסף
 >  >  צריך לקרוא בין השורות כדי להבין את גודל הבשורה שיצאה השבוע מארגוני הסטודנטים .  לכאורה ,  מדובר בהחלטה פשוטה :  הסטודנטים מסכימים להיות שותפים לרפורמה בהשכלה הגבוהה ,  וגם מגדירים מראש את תרומתם לרפורמה - חלקו של שכר הלימוד במימון ההשכלה הגבוהה יהיה 28% .  את ה-72% הנוספים תביא המדינה .  פשוט ,  אבל רק לכאורה .  ראשית ,  בהסכמה הזאת טמון שינוי דרמטי במתווה שכר הלימוד בישראל .  לאחר שבמשך שנים נעמדו הסטודנטים על רגליהם האחוריות בכל פעם שהוצע להעלות את שכר הלימוד ,  עכשיו הם נותנים את ידם לדבר - ועוד בשיעור שעשוי להיות חד .  כיום ,  חלקו של שכר הלימוד בעוגת מימון האוניברסיטאות הוא 24.5% .  הגדלת הנתח של שכר הלימוד ל-28% תביא לייקור של 14% בשכר הלימוד - מכ-9,800 שקל בשנה לכ-11.3 אלף שקל בשנה .  רק שייקור כזה כלל לא יהיה .  הסטודנטים הסכימו להגדלת חלקם בתקציב רק כחלק מרפורמה כוללת ,  שבה המדינה תזרים כספים רבים כדי לאושש את מערכת ההשכלה הגבוהה .  היקף הסכומים שתזרים הממשלה ייקבע רק כשתגיע המדינה להסכמה עם סגל המרצים באוניברסיטאות .  לכן ,  אם הרפורמה תצליח והמדינה תגדיל את תקציב ההשכלה הגבוהה במאות מיליוני שקלים - הסטודנטים יצטרכו להגדיל את שכר הלימוד שלהם בהתאם .  ככל שהמדינה תזרים יותר - כלומר ,  ה-72% של המדינה יהיו שקולים ליותר כסף - כך גם ה-28% של הסטודנטים יתפחו .  המשמעות הכספית של הדבר היא ששכר הלימוד יעלה ל-11.3 אלף שקל בשנה לכל הפחות .  בפועל ,  הוא צפוי להתייקר לסכום לא ידוע הגבוה משמעותית מכך .  המשמעות הפוליטית היא שמעכשיו הסטודנטים והצד היוזם של הרפורמה - הות"ת ,  ואתה גם משרד האוצר - נמצאים בסירה אחת .  הסטודנטים יהיו שותפים לכל שקל שהמדינה תסכים להוסיף לאוניברסיטאות .  לפיכך ,  לסטודנטים יש אינטרס מובהק בהיקף הזרמת השקלים של המדינה לאוניברסיטאות ובסיבות להזרמה .  זהו מהפך היסטורי כפול .  ראשית ,  ביחס של הסטודנטים אל האקדמיה ובשותפות הגורל שלהם עמה .  הסטודנטים הבינו שלא מספיק להתעניין במה שהם משלמים - גובה שכר הלימוד - אלא שעליהם להיות מעורבים גם במה שהם מקבלים ,  דבר שקשור באופן הדוק לשינוי מבני באקדמיה .  שנית ,  זהו מהפך ביחסי הכוחות במאבק על עתיד ההשכלה הגבוהה .  מעכשיו ,  הסטודנטים ,  האוצר והות"ת נמצאים באותו צד של המתרס - ואילו סגל המרצים באוניברסיטאות נמצא בצד השני .  הברית הישנה ,  שבה המרצים השתמשו בהתנגדות של הסטודנטים להעלאת שכר הלימוד כדי לבלום כל שינוי מבני באוניברסיטאות אינה קיימת עוד .  מעתה ,  כל דרישה של המרצים מהמדינה כי תזרים יותר כספים לצורך פתרון הגירעון בפנסיה התקציבית תבוא על חשבון שכר הלימוד .  לכן ,  המרצים לא יוכלו עוד לקרוא לסטודנטים לעזרתם .  הפרד ומשול ,  זוהי הכותרת הפוליטית של ההישג שרשמו השבוע הות"ת והאוצר .  הם העבירו את הסטודנטים לצדם כשותפים לרפורמה ,  ובכך הגבירו את הלחץ הציבורי על המרצים להסכים לרפורמה בעצמם .  הרפורמה תכלול הרעה בתנאי הפנסיה התקציבית של המרצים וגם הסכמה לשינוי מודל התקצוב של האוניברסיטאות לעידוד המצוינות .  המדינה ,  מצדה ,  תצטרך לתרום את חלקה בהגדלה ניכרת של תקציבי ההשכלה הגבוהה .  בפעם הראשונה ,  עסקת חבילה משולשת של המדינה ,  הסטודנטים והמרצים נראית אפשרית .
 
האוצר והסטודנטים בסירה אחת
בתוך הכסף

