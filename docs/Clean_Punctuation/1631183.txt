צפו בהפועל ירושלים מפסידה לאריס
האדומים היו זקוקים לניצחון בארבע נקודות ומעלה ,  אך נכנעו לאריס 89:79 ,  וסיימו במקום השני בבית ג' .  צפו בתקציר
תקציר המשחק באדיבות הערוץ הראשוןwww.iba.org.ilעריכת וידאו :  דורון שטיין
אחרי שהשיגה ניצחון חוץ נאה על שאולאי במשחק הקודם ,  קיוותה הפועל ירושלים לנצל את יתרון הביתיות שלה ולגבור על אריס סלוניקי ב-4 נקודות או יותר ,  ולתפוס את המקום הראשון בבית ג' של היורוקאפ ,  אבל נתקלה ביריבה יוונית עקשנית ומדוייקת ,  שקלעה לא פחות מ-14 שלשות  ( מ-21 נסיונות )  וגברה עליה 89:79 .  קבוצתו של גיא גודס פשוט לא הצליחה להסתדר עם משחק הפנים של אנדי בטס ,  ועם ערב קליעה מצויין של אריס מחוץ לקשת ,  בראשותם של ג'רמי ריצ'ארדסון וקיקי קלארק ,  ותיאלץ להסתפק במקום השני בבית .  
בדיוק כמו במשחק מול שאולאי ,  ירושלים פתחה מהוססת מאוד בהתקפה ,  בעוד ההגנה שלה לא הצליחה להסתדר עם הגודל של בטס ,  ועם האחוזים הנהדרים של היוונים מחוץ לקשת ,  שהובילו אותה ליתרון 11 .  דיז'ון תומפסון וטרה סימונס החזיקו את הקבוצה של גיא גודס קרוב ,  והצליחו לתפוס מחדש את היתרון ,  אבל ערב נהדר של ג'רמי ריצ'ארדסון וסיום רבע חלש של האדומים סייע לאריס לרדת ביתרון 8 במחצית .  ירושלים ניסתה לחזור ,  ומשחק טוב של אורי קוקיה כבר צימק את הפער ל-4 ,  אבל שוב חוסר ריכוז בהגנה איפשר לאורחים לשמור את הפער בדקות הסיום ,  בדרך לניצחון ולמקום הראשון בבית .
 הפועל ירושלים עלתה בחמישייה עם פו ג'טר ,  דיז'ון תומפסון ,  טרה סימונס ,  ברנדון האנטר ושרון ששון .  
אריס העלתה בחמישייה שלה את קיקי קלארק ,  איבן פאוניץ' ,  אנדי בטס ,  ג'רמי ריצ'ארדסון ומיכאליס קאקיוזיס .
 שלשה של תומפסון פתחה את המשחק ,  אבל היוונים הגיבו בשלוש שלשות רצופות ,  שהעלו אותם ליתרון 6:9 .  האנטר התקשה מאוד בשמירה בצבע ,  ואריס ניצלה זאת כדי לעלות ליתרון 7:13 ,  עם נקודות של בטס ,  אבל סימונס ותומפסון החזירו לפיגור 2 בלבד .  דווקא אז נתקעו המארחים בהתקפה ,  הרבו לאבד כדורים ולקחת זריקות קשות ,  מה שאיפשר לריצ'ארדסון וחבריו להגדיל את היתרון עד 11:20 .  גודס הכניס את נעימי וקוקיה ,  אבל ההגנה עדיין לא התפקדה ,  והמשיכה לחטוף על הראש מחוץ לקשת ,  בדרך לפיגור 17:28 .  או אז הגיע מהלך האלי אופ נהדר של נעימי לתומפסון ממגרש שלם ,  אבל עבירה של קוקיה בשניית הסיום הורידה את אריס ביתרון 21:32 בסיום רבע הראשון .
 ג'טר פתח טוב את הרבע השני ומצא סוף סוף נקודות ראשונות ,  וביחד עם נקודות במתפרצת של סימונס הורידו את הפיגור ל-4בלבד .  בטס המשיך להעניש מבפנים ,  אבל סל ועבירה בלתי ספורטיבית שלו על קוקיה סייעו לשחקניו של גודס לחזור עד 34:33 ,  ושלשה של נעימי החזירה את היתרון לאדומים .  ריצ'ארדסון המשיך ללהטט מול השומרים שלו ,  וג'אמפ נהדר בסיבוב החזיר את היתרון ליוונים ,  ולהעלות ל-40:44 .  הקיפאון ההתקפי של ירושלים נמשך ,  ג'טר לא מצא את היד מחוץ לקשת ,  וסדרת קליעות מהקו של אריס הורידה אותם עם יתרון 40:48 במחצית .
 קלארק פתח טוב את הרבע השלישי עבור האורחים ,  שגם נהנו מעבירה בלתי ספורטיבית של פו ג'טר ,  ועלו ליתרון 42:52 .  האנטר חזר מהגלות וקלע בכוח ,  אבל מטווח שלשות נהדר של ריצ'ארדסון הקפיץ את האורחים ל-50:64 .  סימונס חטף כדור והטביע בצד השני ,  כדי לנסות ולהצית את האדומים מחדש ,  אבל קלארק עם שלשה ענקית קבע יתרון 15 .  שני דאנקים של ירושלים צימקו מעט ,  אבל שלשה של קאקיוזיס שוב עצרה את האדומים .  למרות זאת ,  4 נקודות רצופות של אורי קוקיה בסיום הרבע הורידו את ירושלים בפיגור 70:60 בסיום השלישי .
 ירושלים פתחה עם אסיסט נהדר של יוגב אוחיון לאורי קוקיה ,  אבל מיד לאחר מכן שלח איירבול משלוש ,  ואריס ניצלה זאת כדי לעלות ליתרון 12 .  למזלו של גודס ,  היה לו שוב את קוקיה ,  ששוב חדר טוב וקלע במפנים ,  ונקודות של סימונס יחד עם ג'אמפ מוצלח של ג'טר הורידו ל-76:72 .  ירושלים החלה ללחוץ ,  אבל חוסר ריכוז בהגנה איפשר לדיקודיס לצלוף שלשה גדולה ,  שהעלתה ל-7 .  ג'טר התעורר וצלף שלשה משלו שהורידה ל-79:75 ,  אבל ירושלים נרדמה בהגנה ,  אריס קלעה בקלילות מתחת לסל ועלתה ל-77:83 .  בפיגור 6 ,  50 שניות לסיום לא הצליח ג'טר להוציא כדור בזמן ,  ירושלים איבדה ,  והיוונים חגגו את הניצחון .
 קלעו לאריס סלוניקי :  קיקי קלארק 22  ( 4 מ-6 לשלוש )  ו-6 אסיסטים ,  ג'רמי ריצ'ארדסון 21  ( 5 מ-6 לשלוש )  ,  דימוס דיקודיס 12 ,  מיכאליס קאקיוזיס 11 ,  אנדי בטס 9 ,  איבן פאוניץ' 7 ,  ארון מיילס 3 ,  דראגן לאבוביץ' 2 .  
קלעו להפועל ירושלים :  דיז'ון תומפסון 19 ו-8 ריבאונדים ,  אורי קוקיה 15 ,  פו ג'טר 13 ,  טרה סימונס 12  ( 0 מ-6 לשלוש )  ,  ברנדון האנטר 8 ,  יובל נעימי וליאו ליונס 5 כל אחד ,  יוגב אוחיון 2 ,  שרון ששון שיחק ולא קלע .
 
צפו בהפועל ירושלים מפסידה לאריס
האדומים היו זקוקים לניצחון בארבע נקודות ומעלה ,  אך נכנעו לאריס 89:79 ,  וסיימו במקום השני בבית ג' .  צפו בתקציר

