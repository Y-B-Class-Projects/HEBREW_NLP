צה"ל הפציץ בעזה ,  שלושה פלסטינים נהרגו
מקורות פלסטינים דיווחו כי שלושה בני אדם נהרגו ושניים נפצעו כתוצאה מתקיפת מטוסי חיל האוויר ברחבי רצועת עזה .  מצה"ל נמסר כי התקיפות בוצעו בתגובה לירי הרקטות לעבר ישראל במהלך היממה האחרונה
 ( צילום :  רויטרס ,  עריכת וידאו :  דורון שטיין ) 
הפלסטינים מדווחים הבוקר  ( שישי )  כי בתקיפות חיל האוויר הלילה על רצועת עזה נהרגו שלושה בני אדם ושניים נפצעו .  השלושה - אחד מהם נער בן 15 - נהרגו בתקיפה ישראלית על מנהרה מדרום-מזרח למעבר רפיח שבדרום רצועת עזה .  באותה תקיפה נפצעו שני פלסטינים .
  מטוסי חיל האוויר ביצעו שלוש תקיפות במספר יעדים ברחבי רצועת עזה .  על פי הדיווחים ,  המטוסים תקפו מטה ביטחוני בשכונת א-זייתון בעיר עזה .  בנוסף בוצעו שתי תקיפות בסמוך לבית הספר אל-מערי באזור קרארה שליד חאן יונס בדרום רצועת עזה .  כמו כן ,  דווח על תקיפה בצפון רצועת עזה וכן בסמוך למחנה הפליטים נוסייראת שבמרכז הרצועה .
 דובר צה"ל מסר בתגובה כי  " הלילה נערכה פעילות משותפת של צה"ל והשב"כ שבמהלכה כלי טיס של חיל האוויר תקפו ארבעה יעדי טרור ברצועת עזה .  בין היעדים שהותקפו הייתה מנהרה ששימשה לחדירת מחבלים לשטח ישראל ולהכנות לביצוע פיגועי טרור כנגד אזרחים ישראלים וחיילי צה"ל .  כמו כן ,  הותקף אתר לייצור אמצעי לחימה בעיר עזה ושתי מנהרות להברחת אמצעי לחימה בדרום הרצועה .  כל זאת בעקבות ירי הרקטות לעבר ישראל במהלך היממה האחרונה .  צה"ל לא יסבול ירי מצד ארגוני הטרור לעבר שטח מדינת ישראל וימשיך לפעול בנחישות ובעוצמה כנגד כל גורם המפעיל טרור נגדה ". 
מוקדם יותר הערב הזהיר גורם ביטחוני בכיר מפני תגובה ישראלית לירי מרצועת עזה . " אותנו לא צריך לעניין מי הארגון שיורה ,  מבחינתנו חמאס הוא הגורם שצריך להשליט סדר ולמנוע את הירי ,  וכל הידרדרות תהיה על אחריותו בלבד ".  הגורם הוסיף כי  " לא נסכים למצב שבו אזרחי ישראל יהיו נתונים למתקפות טילים ולא נחזור למצב בו היינו בשמונה השנים שקדמו למבצע עופרת יצוקה ". 
בשעות הערב התפוצצה רקטת קסאם בשטח פתוח במועצה האזורית חוף אשקלון .  לא נמסר על נפגעים או על נזק .  התרעת 'צבע אדום' נשמעה ביישובים הסמוכים למקום הנפילה .
 אחר הצהריים ירו הפלסטינים טיל נגד טנקים אל עבר כוח צה"ל שסייר על גדר המערכת בצפון רצועת עזה ,  סמוך ליישוב כפר עזה .  גם באירוע הזה ,  לא היו נפגעים ולא נגרם נזק .  הכוח השיב באש לעבר מקור הירי אך לא זיהה פגיעה .  
משעות הבוקר נורו לעבר ישראל גם תשע פצצות מרגמה .  שלוש פצצות התפוצצו בשטח פתוח באזור גדר המערכת ,  מערבית ליישוב כפר עזה ,  שלוש נפלו באזור מסוף כרם שלום ושלוש האחרות נפלו בשטחים פתוחים .  בכל המקרים לא היו נפגעים ולא דווח על נזק .  
בעקבות מטח הפצצות ,  הוחלט לסגור את מסוף כרם שלום להעברת סחורות .  חטיבות סלאח א-דין - הזרוע הצבאית של ועדות ההתנגדות העממית - נטלו אחריות על ירי פצצות המרגמה לעבר כיסופים וכרם שלום .
 עדכון ראשון :  22:10

צה"ל הפציץ בעזה ,  שלושה פלסטינים נהרגו
מקורות פלסטינים דיווחו כי שלושה בני אדם נהרגו ושניים נפצעו כתוצאה מתקיפת מטוסי חיל האוויר ברחבי רצועת עזה .  מצה"ל נמסר כי התקיפות בוצעו בתגובה לירי הרקטות לעבר ישראל במהלך היממה האחרונה

