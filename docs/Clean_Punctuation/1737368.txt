לכוח המשיכה של מיליונרים יש הסבר פשוט :  כסף הוא דבר סקסי
מה התגלתה כתכונה הכי חשובה שמחפשים גברים אצל בת זוג פוטנציאלי ?  הופעה חיצונית ■ הנשים מחפשות יכול השתכרות ■ אם כך ,  לא מפתיע שעדיין נפוץ מראה הגבר העשיר ואשתו הצעירה והיפה  ■ " כולם חולמים להתחתן וכולם חולמים להתעשר "
 סיפורה של סיילס עלול להיראות כשריד ריאקציונרי מתקופות קדומות יותר ,  עם ניחוח של הרומן  " גאווה ודעה קדומה "  של ג'יין אוסטין :  חזרה לזמנים חשוכים שבהם אשה היתה יכולה לצבור הון והשפעה רק בדרך אחת - להתחתן לתוכם .  כיום אמורה האשה העובדת לקנות את השרימפס בעצמה :  לפי סטטיסטיקות שפרסם השנה מכון pew האמריקאי ,  העוסק במחקרים דמוגרפיים וכלכליים ,  שיעור הבעלים שמרויחים פחות מבנות זוגם בארה"ב קפץ מ-4% ב-1970 ל-22% ב-2007 ,  ושיעור הנשים המשכילות יותר מבני זוגן עלה ל-28% .  אך כפי שמוכיחה הצלחתם של הספרים והקורסים של סיילס - יש עדיין מי שמחפשות להתחתן עם בן דמותו של מר דארסי .  השנים האחרונות מתאפיינות במעין תנועת מטוטלת פוסט-פמיניסטית :  בעוד הסטטיסטיקות מראות כי נשים מתקרבות ,  לאט ובייסורים ,  לשוויון עם גברים במקום העבודה ,  וכי בתחום ההשכלה רבות מהן עברו את בני זוגן הפוטנציאלים - נשמעים כיום קולות המציעים דווקא לנשים משכילות לעזוב את האידיאלים הרומנטיים ולתפוס לעצמן פוליסת ביטוח בצורת מיליונר מתחת לחופה .  בספר שפורסם בשנה שעברה בשם  " נערות חכמות מתחתנות עם כסף "   ( smart girls marry money )  טוענות הסופרות ,  מפיקת טלויזיה ורופאה בעלת תואר שני במינהל עסקים ,  שהאידיאל הרומנטי של נישואים מתוך אהבה בלבד הוליך נשים שולל :  מכיוון ששוק העבודה עדיין מוטה לרעת המין הנשי ,  בעיקר לאחר שהחלו ללדת ,  ומכיוון שלאחר גירושים נשים מתקשות להתאושש ,  רומנטית וכספית ,  הרבה יותר מגברים ,  מוטב לבחור בעל עשיר שיוכל לשלם מזונות נאים ולהבטיח את עתידך ואת עתיד ילדיך .  נראה שגם לאחר מאה של קפיצות ענק במעמד הנשים ,  חוסר הביטחון הקיומי הבסיסי שלהן נותר בעינו .  הסברים חברתיים ואף אבולוציוניים לפער הזה מצויים בשפע . " לנשים יש חרדה כלכלית - אולי גם לגברים ,  אבל אני לא מכירה הרבה גברים שמרגישים שהם צריכים למצוא מישהי שתתמוך בהם כלכלית בתקופת הפנסיה ",  אומרת הילית  ( שם בדוי )  ,  רווקה תל-אביבית בעלת קריירה מצליחה . " גברים מרגישים שהם אמורים לענות על הצורך הזה בעצמם ,  בעוד נשים תוהות איך יסתדרו לבד .  הוא לא חייב להיות עשיר ,  אבל יציבות כלכלית היא דבר חשוב ".  מצב העניינים העגום הזה מוכח שוב ושוב בפופולריות של תכניות ריאליטי כגון  " הרווק "  או  " ג'ו מיליונר ",  שמדגימות עד כמה בעל עשיר ופוטוגני הוא עדיין חלום מוחשי ונכסף ,  גם אם בסוף מתברר שהמועמד הוא לא יותר משיפוצניק .  שירותי השידוכים שמתיימרים למצוא לך חתן מיליונר מצויים בשפע ברחבי העולם .  עכשיו יש גם אתר כזה בישראל ,  שמטרתו לחבר בין עשירים ויפות ,  ממש כמו בימי סבתא .  ומי שהציץ בתמונות מאחד האירועים החברתיים הבולטים של האלפיון הנכון בשנה האחרונה - חתונתו של איתי קינן ,  בנו של מנכ"ל בנק הפועלים - נוכח לדעת כי הנוסחה עתיקת היומין שרירה וקיימת :  לצד טייקונים כיצחק תשובה המתגאים בנישואים בני עשרות שנים לאותה אשה ,  צעדו בסך גברים עשירים דוגמת עידן עופר ,  דני דנקנר ,  עופר נמרודי ויעקב פרי ,  ולצדן בנות זוג צעירות מהם לפחות בעשור ,  המציגות חזות נאה ומטופחת בהתאם לז'אנר . " כולם חולמים להתחתן ,  וכולם חולמים להתעשר ",  מעירה סיילס , " למה לא להשיג את שניהם בעת ובעונה אחת ?  "  הצייד הטוב ביותר כשקוראים את סיפורי הגירושים בעלי שש הספרות המופיעים בעיתון חדשות לבקרים ,  אפשר להסיק שחתן מיליונר הוא הימור יציב למדי .  לפי פרופיל של מיליונרים בארה"ב ,  שפורסם בספרו של חוקר העשירים ד"ר תומאס ג' .  סטנלי ,  59% מהמיליונרים בארה"ב נשואים ומעולם לא התגרשו ,  ורק 4% פרודים או גרושים .  מי שמתגרשת ,  גם היא הבטיחה את עתידה - כל עוד חתמה על הסכם טרום נישואים משתלם .  אלא שחלום הנישואים למיליונר אף הוא משנה את פניו בהתאם לרוח הזמן ,  וגם נשות המיליונרים אינן מה שהיו פעם .  ה-trophy wife המסורתית - אותה בחורה צעירה ויפה שעיקר תפקידה לקשט את זרועו של מיליונר מזדקן - ממשיכה להתקיים בעיקר בפנטזיות של דונלד טראמפ או בספריו של אלי פפושדו ,  חובב הדוגמניות .  כיום מקובל יותר להתחתן עם אשה משכילה ובעלת קריירה ,  גם אם לא מיליונרית בזכות עצמה .  מלינדה גייטס פגשה את ביל כשעבדה כמנהלת במיקרוסופט ,  ואילו אשתו של מייסד גוגל סרגיי ברין ,  אן ווצ'יצקי ,  היא ביולוגית מולקולרית וסטארט-אפיסטית בוגרת אוניברסיטת ייל שבילתה זמן גם במכון ויצמן ,  ופגשה את ברין דרך אחותה - מנהלת שיווק בגוגל .  אם נחזור לביצה המקומית ,  בתיה פרי פגשה את עידן עופר כשעבדה בבטר פלייס שבבעלותו ,  ואילו יוסי מימן התחתן עם עורכת הדין שלו לשעבר - הלית בן ישראל ,  שהיתה שותפה במשרד שסיפק לו שירותים משפטיים .  כל זה מתאים להתפתחותו של שוק הנישואים באופן כללי ,  מסבירה פרופ' ברברה אוקן מהמגמה ללימודי דמוגרפיה במחלקה לסוציולוגיה ולאנתרופולוגיה באוניברסיטה העברית .  ככלל ,  אנחנו נוטים להתחתן עם אנשים שדומים לנו - ברקע המשפחתי ,  ברמת האינטליגנציה ואפילו במראה החיצוני .  לכן הגיוני שגבר משכיל יימשך לאשה משכילה כמוהו .  הנטייה להתחתן עם הדומים לך מוכרת מאז שהחלו לבדוק את העניין ,  והיא אולי יכולה להסביר את נישואיהם של עשירים מהבית לדומים להם :  דונלד טראמפ אולי מעדיף דוגמניות צעירות ולא בהכרח עשירות ,  אבל בתו ,  איוונקה ,  התחתנה עם ג'ארד קושנר הצעיר - בן למשפחת נדל"ן מצליחה ובעליו של ה"ניו יורק אובזרוור ".  בישראל ,  שתי בנות למשפחת שטראוס ,  עופרה ועירית ,  היו נשואות לגברים אמידים - דן להט וליאון קופלר .  זה הגיוני כשמסתובבים באותן מסיבות וחולקים אורח חיים דומה .  אלא שלפני 60 שנה ,  למשל ,  לא היה בשוק הנישואים מבחר כזה של נשים משכילות ועובדות ,  ולכן גברים עשירים התחתנו עם מיליונריות מהבית ,  או עם נשים ללא כסף רב משלהן . " בעבר היו שני דפוסים שמשכו בכיוונים שונים ",  אומרת אוקן , " מצד אחד דמיון בין בני הזוג ,  מצד שני - שוני אבסולוטי בתפקידי מגדר של נשים וגברים ,  שהביאו גם לפערים כלכליים בין בני הזוג .  אך בעשורים האחרונים הפערים בין רמת ההשכלה הכללית של גברים לזו של נשים הצטמצמו ,  ודפוסי הנישואים מבטאים את זה ".  תיאוריית החליפין בסוציולוגיה ,  שמסתכלת על שוק הנישואים בערך כמו על שוק הכרמל ,  טוענת כי זה עניין של ביקוש והיצע - לגבר אמיד יהיה יותר ביקוש ,  והוא יוכל לבחור לעצמו אשה שתבורך גם ביופי ובנעורים וגם בהשכלה .  ומעבר לכך מצויה העובדה הפשוטה ,  שרובנו מכירים את בני הזוג שלנו דרך לימודים או עבודה ,  ולא כל שכן חבורת מיליונרים מכורים לעבודתם המבלים את רוב ימיהם במשרד .  בסמינרים שלה ,  מספרת סיילס ,  30%-40% מהמשתתפים הם גברים .  דוגמאות לגברים מהיישוב שנישאו לבנות העשירונים העליונים בישראל כוללות את אודי אנג'ל ,  אקס ליאורה עופר ;  את עדי קייזמן ,  שנפרד באחרונה מעופרה שטראוס ,  שהיו אלה נישואיה השניים ;  וכמובן את עופר גלזר ושרי אריסון .  חלקם הגיעו לנישואים כשהם במצב כלכלי איתן ,  אך בכל המקרים הנישואים היוו קפיצת מדרגה עסקית וכספית .  אך החיפוש הממוקד אחר בן זוג עשיר יותר ממך הוא בדרך כלל נחלתן של נשים .  כך עולה ממחקרים שניתחו מודעות היכרות של גברים ונשים ,  וניסו לגלות מה כל מין מחפש .  ד"ר יערית בוקק-כהן ,  סוציולוגית מהמרכז האוניברסיטאי אריאל בשומרון ,  בדקה את התופעה בדוקטורט שלה שפורסם ב-2006 ,  שבו היא ניתחה 720 שאלונים ו-3,500 פרופילים של משתדכים מבסיס הנתונים של חברת היכרויות  ( בימים שלפני אתרי ההכרויות באינטרנט )  . " גם גברים וגם נשים לא חיפשו את התכונות הרלוונטיות להורות ולזוגיות ",  מעידה בוקק-כהן . " עבור הגברים התכונה החשובה ביותר היתה הופעה חיצונית ועבור נשים - יכולת ההשתכרות .  גם עורכת דין מצליחה ,  שיכולה לפרנס את בעלה בכבוד ,  לא תרצה מישהו פחות מצליח ממנה ".  בסולם של 1 עד 100 ,  שנועד לבדוק את חשיבותן של תכונות שונות בבן זוג פוטנציאלי ,  זכה המיצב הכלכלי לדירוג ממוצע של 73 אצל הנשים ו-52 אצל גברים .  לעומת זאת ,  מבנה הגוף  ( שמן ,  רזה )  זכה לדירוג חשיבות של 81 אצל גברים ,  ו-75 אצל נשים .  מחקר שהשלימה באחרונה בקרב הציבור הלאומי-דתי העלה ממצאים דומים ,  וכל זאת בהתאמה למחקרים שנעשו בעולם .  הממצאים האלה אינם מפתיעים את פרופ' הלן פישר ,  אנתרופולוגית בעלת שם עולמי ואחת החוקרות החשובות של משיכה זוגית .  את שורשיהם ,  היא טוענת ,  אפשר למצוא כבר בתקופת האבן . " לפני מיליון שנה ,  נשים היו משתתפות פעילות בליקוט המזון וסיפקו 80%-60% מהמזון על השולחן ",  היא מסבירה , " אבל הן עדיין חיפשו את  ? הגבר הגדול'  ( big man )  ,  הצייד הטוב ביותר ,  כי בשר היה חיוני ונדיר מאוד .  הן רצו את הגבר המצליח ,  הכריזמטי ,  עם המעמד הגבוה ביותר ,  שיעזור להן לפרנס את הצאצאים ".  את עקבותיו של ה-big man -מונח שטבע האנתרופולוג מרשל סאלינס כדי לתאר את ראש השבט בשבטים מלזיים - אפשר למצוא בחליפות המעצבים של מיסטר ביג מ"סקס והעיר הגדולה ":  ביג הוא אמנם מתגרש סדרתי עם כישורי מונוגמיה לקויים ,  אך אין ספק באשר ליכולתו לשמור את ארון הנעליים של קארי ברדשאו מלא גם בתקופת משבר כלכלי ,  וכפי שמוכיח סיומה של הסדרה ,  זה בעצם מה שהיא חיפשה . " אנחנו חיים בתקופה מדהימה ,  עם כל הנשים שמאכלסות את שוק העבודה ",  אומרת פישר , " אבל אפילו נשים מפרנסות עדיין רוצות גבר עם משאבים ,  ויש לכך סיבות אבולוציוניות טובות .  גברים יודעים את זה ,  ולכן הם הורגים את עצמם כדי להשיג כסף ".  התכונה הזו ,  לדבריה ,  אינה ייחודית לבני אדם - גם נקבות הציפורים מחפשות את בן הזוג עם הנדל"ן  ( הענף )  הטוב ביותר לבניית קן . " נישואים הם בסופו של דבר ארגון כלכלי לגידול ילדים ",  אומרת הסוציולוגית פרופ' אווה אילוז מהאוניברסיטה העברית , " לפעמים המניעים הכלכליים מודעים ,  לפעמים פחות ".  כסף הוא דבר סקסי סביב החיפוש הזה מתקיימת תעשייה שלמה של אתרי אינטרנט ומוסדות שידוכים שמבטיחים למיליונרים למצוא להם נערה נחמדה שתסכים להתחתן עם הארנק שלהם .  אחד הידועים בהם הוא millionaire club מקליפורניה ,  שטוען ל-90% הצלחה .  הנכס של הסוכנות הוא המנכ"לית שלה ,  פטי סטנגר ,  שמגישה בערוץ בראבו תוכנית משלה ,  שבה היא משדכת מיליונרים בדרכה המיוחדת .  סטנגר התפרסמה בזכות ישירותה :  אין לה בעיה לחרוץ כי מיליונר מסוים לא יצליח עם נשים עד שישנה את גישתו או שמועמדת פוטנציאלית צריכה להוריד 10 ק"ג כדי להיכנס בכלל למרוץ .  במאגר הנשים של החברה שלה רשומות כרגע 30 אלף המחפשות שידוך עשיר ,  לדברי מנהלת ההרשמה רייצ'ל פדרוף - וגם זאת לאחר תהליך מיון קפדני ,  שנועד לנפות את תאבות הבצע וחסרות הקלאסה .  מיליונרים יש הרבה פחות .  אולי מפני שעבורם השירות עולה בין עשרות למאות אלפי דולרים .  סטנגר נותנת לנשים עצות כמו לשבת בשקט ולחייך יפה בפגישה ראשונה ,  וכמובן לחכות שזכר האלפא יזמין אותן לדייט במקום חס וחלילה לתפוס יזמה בעצמן .  שלא במפתיע ,  השיטות שלה ,  והרציונל שמאחוריהן ,  מזמינות ביקורת . " נישואים עבור כסף הם לא יותר מזנות ממוסדת ",  טען רב קליפורני בעימות עם סטנגר , " אני מרגיש כאילו חזרתי 150 שנה אחורה ".   " העניין אינו הכסף ",  ענתה סטנגר , " אלא הביטחון והיציבות שגבר אמיד יכול להציע לאשה ,  שרוצה את האפשרות להישאר בבית ולגדל את ילדיה ".  אורי מן ,  איש עסקים אמריקאי ממוצא ישראלי ,  גילה עד כמה אוניברסלי החלום הזה ,  כשהשתתף בתוכנית בשנה שעברה .  מן ,  בחור נאה ונדל"ניסט לשעבר מפלורידה המשמש כיום כנשיא ומנכ"ל של חברת naturera לשיווק מוצרים לחולי סוכרת ,  מספר שהסכים להשתתף בתוכנית כדי לזכות בהזדמנות לעבוד עם סטנגר ,  אף שהיה מודע לסיכון . " בתוכנית הזו יש בדרך כלל שני סוגים של סיפורים :  או שהם גורמים לגבר להיראות כמו אידיוט ,  או שהם מראים בחור טוב ובחור רע .  אבל הייתי אופטימי שאצא נחמד ",  הוא מספר .  הוא מסרב לחשוף את שוויו ,  ורק מצהיר כי  " כמו כולם ,  אני פחות עשיר השנה משהייתי בשנה שעברה ,  אבל בתוכנית בודקים שמי שמשתתף הוא אכן מיליונר ".  התוכנית זיכתה אותו בכמה דייטים נעימים עם אשה נפלאה ,  לדבריו ,  אבל הכימיה לא הספיקה כדי לסגור את העסקה .  מה שהיא כן עשתה הוא להעלות את פרופיל הפייסבוק שלו לנקודת רתיחה . " מאז התוכנית היו לי בקשות חברות מיותר מ-2,000 נשים ",  הוא מספר , " רובן נראו כנות ,  אבל לגבי כמה מהן היה ברור שהן מחפשות מישהו שישפוך עליהן מתנות ".  לפרסום העושר כאסטרטגיית זיווג יש יתרונות וחסרונות . " היו לי מכוניות מאד יוקרתיות ,  כמו פרארי ,  ומניסיוני ,  אם זה מושך נשים - הן בדרך כלל מהסוג הלא נכון ".  מעבר לאבולוציה ,  לביולוגיה ולמניפסטים החברתיים ,  לכוח המשיכה של מיליונרים יש עוד הסבר פשוט :  כסף הוא דבר סקסי .  או לכל הפחות ,  הדברים שאפשר לעשות אתו . " כסף מעניק ביטחון עצמי ",  טוען מן , " וגם הרבה כוח בקהילה .  אם אתה עשיר ,  כולם נחמדים אליך .  זה אולי לא כן ,  אבל זה נעים .  ברוב המסעדות שאני הולך אליהן ,  הבעלים מכירים אותי .  אני חושב עליהם כעל חברים ,  אבל להם יש בוודאי מניעים עסקיים ".   " זה באמת מסחרר ",  מספרת פ' ,  מקורבת לאלפיון העליון ,  על הפינוקים המתלווים לחיזור על ידי גבר עשיר , " הכל בהישג יד :  הפלגות ביאכטות ,  קפיצות תכופות וספונטניות לחו"ל במטוסים פרטיים ,  מלונות מדהימים באיים טרופיים ,  מועדונים עטורי סלבס בינלאומיים ועוד ".  אך הסחרור ,  מזהירה פ' ,  מגיע עם תווית מחיר ,  שנובעת מההבדלים הברורים ביחסי הכוחות : " קרוב לוודאי שלא תוכלי להשפיע על ה'לאן' ועל ה'מתי' הולכים .  תצטרכי להתרגל לקבל יחס של חלק מהמטען ,  ותגידי יפה תודה .  זה יכול להיות נחמד מאד פעם ,  פעמיים ,  אבל כאורח חיים קבוע ,  זה לא מתאים לכל אחת ".  כסף ,  כך נראה ,  מעניק לבעליו הילה שעלולה לערפל את החושים : " זה אולי יפתיע ,  אבל אני לא נתקלתי כמעט בנשים שחיפשו רק כסף ",  אומר עו"ד יוסי שגב ,  שטיפל בין השאר בתיקי הגירושים של נוני ומיכל מוזס ושל עופרה ושמואל מיתר ,  שותפו לשעבר של מוריס קהאן . " כן ראיתי נשים שמוקסמות ,  ממש הולכות שבי אחר הכוח שהכסף נותן לבעל ,  השליטה שיש לו על אחרים ,  חלוקת ההוראות .  כל עוד הוא עומד על הארנק ,  הוא נראה להן בגובה ק"מ . " בהקשר הזה ,  נתקלתי בגירושים שנבעו מכך שהאשה נכחה לדעת שהגבר חלש .  הן גרות אתו ,  פתאום מגלות שהוא נוחר בלילה ושהוא רק בן אדם .  היתה לי לקוחה שבעלה הסתבך בחובות במשבר הכלכלי והיא באה להתגרש .  זה קרה לאנשי עסקים רבים .  הטייקונים האלה כל כך עסוקים ,  שאין להם זמן לנשותיהם :  כל דבר הם פותרים בצ'ק .  לכן הסיכוי שהיא תכיר אותו בחולשתו קטן ,  וכשקורה לו משהו ,  היא מיד רוצה החוצה ".  אף על פי שנחמד לקפוץ לבהאמס ליום ההולדת ולקבל פינוקים במסעדות ,  גם לחלום על בעל עשיר יש כנראה מגבלות .  במחקר שערך ד"ר מייקל קנינגהם ,  מהמחלקה לפסיכולוגיה באוניברסיטת לואיוויל ,  קנטקי ,  הוא שאל נשים מה הן מעדיפות :  מנתח שמרוויח 300 אלף דולר בשנה ועובד שבעה ימים בשבוע ,  או מורה בוגר קולג' שמרויח עשירית מכך אך נמצא בבית אחר הצהריים ובחופשות .  75% מהנשאלות בחרו במורה . " אנשים לא מקבלים משכורות ענקיות על משרה חלקית ",  מציין קנינגהם , " למורה אולי לא היה כסף ,  אבל היה לו זמן .  להיות אשת מיליונר זה כמו להיות שחקנית בתפקיד משנה :  אם את רוצה להיות הכוכבת ,  זה לא יתאים לך ".  בתקופה שבה נשים רבות התרגלו להיות הכוכבות של חייהן ,  הבחירה בשורה השנייה מאחורי בן הזוג נהפכת לפחות ופחות מובנת מאליה ,  וגם הייצוגים התקשורתיים של נישואי המיליונרים משתנים . " אם תפתחי את הצהובונים ,  תמצאי באמת הרבה זוגות במודל דונאלד טרמפ ",  אומרת אילוז , " אבל אותי הרבה יותר מרתקים זוגות כמו בראד פיט ואנג'לינה ג'ולי - כשברור שלשניהם יש כוח ,  יופי ומשאבים זהים ".  ככל שהפער הכלכלי בין גברים לנשים יקטן וילך ,  יש לקוות שיותר נשים יפסיקו לחלום על טבעת היהלום שתסדר אותן בחיים ויתחילו להרגיש כמו שר :  אמה ,  סיפרה הזמרת-שחקנית המצליחה והנשואה הסדרתית ,  הפצירה בה פעם שתפסיק עם השטויות ותמצא לעצמה בעל עשיר . " אבל אמא ",  ענתה שר , " אני בעצמי בעל עשיר ".  מי רוצה מיליונר ?  הטיפים של ג'יני סיילס לתפיסת בן/בת זוג עם ארנק שמן עברו לגור בשכונה עשירה - אפילו אם אתם לא מסוגלים לשכור יותר מחדר וחצי במרתף .  כך תימצאו בטווח הראייה של עשירים ,  תתרגלו לחברתם ואפילו אם לא תמצאו שידוך - תוכלו ליהפך לחבריהם .  מצאו עבודה בחברה של חתן עשיר פוטנציאלי - מיליונרים מבלים הרבה זמן בעבודה ,  וסיכוייכם להכיר אותם יגדלו אם גם אתם תימצאו שם .  או שתעבדו באל על ,  בגלריות נחשבות ,  באגודות הידידים של האופרה ,  בתזמורות פילהרמוניות ובמוזיאונים - כולם מקומות טובים לפגוש בהם מיליונרים על בסיס קבוע .  התעניינו במה שהם מתעניינים בו - גולף ,  פולו ,  יאכטות ,  שוק ההון .  פתחו מומחיות בתחומי העניין של העשירים ,  לכו לתערוכות של מכוניות יוקרה ולמכירות פומביות והסתובבו במעגן היאכטות .  התלבשו בהתאם - יוקרתי ומוקפד אך לא ראוותני .  עושר אמיתי ניכר באיכות ,  לא בתווית .  אל תסתירו את מוצאכם ואל תנסו להתחנף - העשירים לא יעריכו אתכם על כך שתנסו למצוא חן בכל מחיר .  הישארו כמו שאתם - פשוט בגרסה משודרגת .  גלו מי הם המארחים הנחשבים ונסו להשיג הזמנה - אם הצלחתם להיכנס לחוג המוזמנים הקבוע של האלפיון העליון ,  דרככם סלולה .  לשם כך אתם צריכים לעשות קצת עבודת שטח ולהתמקד בהתחברות עם המארחים הנחשבים ,  שביתם הוא צומת לאירועים רבי משתתפים .  הקפידו להיות מעניינים - ברגע שהוזמנתם ,  מה שיקבע אם תוזמנו שוב הוא מידת העניין שתוסיפו לאירוע .  אתם לא חייבים להיות עשירים ,  אבל רצוי להיות מעניינים ,  מקסימים ,  בעלי עיסוק אקזוטי ,  או פשוט להיות מאוד ,  מאוד יפים .
 
לכוח המשיכה של מיליונרים יש הסבר פשוט :  כסף הוא דבר סקסי
מה התגלתה כתכונה הכי חשובה שמחפשים גברים אצל בת זוג פוטנציאלי ?  הופעה חיצונית ■ הנשים מחפשות יכול השתכרות ■ אם כך ,  לא מפתיע שעדיין נפוץ מראה הגבר העשיר ואשתו הצעירה והיפה  ■ " כולם חולמים להתחתן וכולם חולמים להתעשר "
 
