מנכ"ל כימניר : " אמרנו למשרדי הפנים והאוצר שזה ייגמר לא טוב "
  >  >   " ביום בו פרצה השריפה בחיפה לא היו חומרים מעכבי בעירה .  בבוקר השריפה היו במדינת ישראל רק 15 טונה של חומר מעכב בעירה ,  בעוד שמבקר המדינה המליץ בעבר להחזיר מלאי של 160-200 טונה של חומר כזו ",  אמר אתמול מנכ"ל כימניר ,  דיוויד גולן ,  בוועדת הכלכלה של הכנסת .  שישה ממטוסי החברה השתתפו במהלך כל הימים האחרונים בניסיונות כיבוי הדליקה בכרמל .  לדברי גולן ,  השריפה פרצה ב-10:40 בבוקר ,  אבל רק ב-11:32 ביקשו שירותי כבאות מהחברה להעמיד את המטוסים ב-13:00 בכוננות . " על זמן שלפני הכרזת הכוננות לא משלמים לנו .  כשאתה מכניס מטוס לכוננות הוא גם עדיין לא מלא בחומר הכיבוי ,  אלא הטייס יושב בחדר המבצעים בהמתנה עד שמזעיקים אותו .  אז צריך למלא את המטוס .  לוקח חמש עד עשר דקות למלא את המטוס בחומר עד שהוא עולה לאוויר .  בכוננות המטוס לא עם החומר כי אם אין צורך בהזנקתו ,  תהיה חייב לשפוך את החומר ,  והוא עולה כסף ",  הסביר גולן .  לדבריו , " ב-12:00 התקשרו שוב ממכבי האש וביקשו שלושה מטוסים שייצאו לכיבוי בכרמל ".  גולן אמר שהמטוס הראשון המריא ממגידו ב-12:47 ,  ואחריו נשלחו חמישה מטוסים נוספים .  גולן הוסיף כי המדינה מעמידה לרשות חברות התעופה לכיבוי אש 300 שעות עבודה שנתיות ,  מתוכן 215 לכימניר והשאר לחברת תלם .  על כל שעה נוספת צריכים לקבל אישור מיוחד .  לששת המטוסים הראשונים שהתחילו במאמצי הכיבוי היה לדבריו עדיין חומר מדכא בעירה .  ואולם בגיחה השלישית כבר לא היה חומר ,  ובסביבות 16:00 אזל החומר לגמרי .  המטוסים חזרו בשלב זה למגידו .  על חסרונו של החומר התריע גולן לפני כן .  גולן הוסיף כי אם תקום ועדת חקירה לאסון הדליקה בכרמל , " אציג בפניה את המחדלים שבהם נתקלתי בתוקף תפקידי .  אומר כי מבחינתנו הרשויות ידעו על הבעיות :  הקרן לכיבוי אש ידעה ,  פקידי האוצר ידעו ובמשרד הפנים ידעו .  במשך שנים היינו אתם במגעים ,  הלוך וחזור .  הבענו את זעמנו על ההתנהלות שלהם .  ניסינו להסביר להם שצריכים להתייחס פה ברצינות למצב .  גם אמרנו שזה ייגמר לא טוב ,  לחבר'ה ממשרדי הפנים והאוצר ".  מנכ"ל כימניר טוען עוד כי המחדל הוא תוצאה של הזנחה רבת שנים ,  ולאו דווקא של הממשלה הנוכחית .  לדברי גולן , " התרענו כבר לפני שנתיים שהמדינה צריכה מטוסי כיבוי גדולים יותר ושאנו מוכנים לרכוש כאלה ,  רק דרשנו את עזרת המדינה בביטחונות להלוואות לרכישת המטוסים ".  דובר כבאות והצלה ,  יורם לוי ,  אמר בתגובה : " אנו משאירים את הנושא המבצעי לבדיקת מבקר המדינה ,  אם יקבל על עצמו לבצע אותה .  אין לנו עניין להיכנס לטענות מנכ"ל כימניר ". 

מנכ"ל כימניר : " אמרנו למשרדי הפנים והאוצר שזה ייגמר לא טוב "
 nan
