עשור אבוד ?  לא לשווקים המתעוררים
הצמיחה המהירה ,  משאבי הטבע והרפורמות הכלכליות הפכו את הבורסות של המדינות המתפתחות ליעד מועדף על משקיעי המערב - גם על השמרנים שבהם
ניו יורק טיימס  >  >  זה היה עשור אבוד עבור הבורסות האמריקאיות .  ואולם עבור חלק גדול מהעולם העשור האחרון היה עשור של שווקים נוסקים והשקעות מוצלחות .  בעוד שוק ההון האמריקאי איבד כחמישית מערכו בעשר השנים האחרונות ,  הבורסות בשווקים מתעוררים כמו ברזיל ,  רוסיה ,  סין והודו זינקו בשיעור דו-ספרתי או אף תלת-ספרתי .  המספרים מהממים .  במדד pfts של בורסת אוקראינה - מזרח פרוע של השקעות שלא היה קיים כלל עד 1997 - זינקו המניות ביותר מ-1,350% בעשור האחרון .  בפרו זינקו המניות ביותר מ-660% ובהודו קפץ מדד סנסקס ביותר מ-240% .  בעיני האופטימיים ,  תשואות משכרות אלה ממחישות את השינוי העמוק שמתרחש בכלכלה העולמית ,  שבה השקעות בדולרים ,  ביורו ובין חולפות דרך גבולות ואזורי זמן בהקשה על המקלדת .  בעוד אמריקאים רבים ממתינים להתאוששות הכלכלית ,  הכסף ממשיך לזרום לכלכלות הצומחות במהירות של אסיה ואמריקה הלטינית ,  כמו גם לרוסיה ולמדינות הגוש הסובייטי לשעבר ,  העשירות בנפט . " אנחנו עוברים כעת משהו בקנה מידה אפי ",  אמר אלן קונוויי ,  ראש מחלקת השקעות בשווקים המתעוררים בשרודרס ,  חברת ניהול ההשקעות הגדולה מלונדון .  הוא משווה את עלייתן הכלכלית של מדינות כמו ברזיל ,  סין ,  רוסיה ,  הודו שמכונות bric ,  לעלייתה של יפן לאחר מלחמת העולם השנייה .  ואולם למרות האופוריה ,  גם האופטימיסטים המושבעים ביותר תוהים אם המשקיעים מגזימים קמעה .  לשווקים המתעוררים יש היסטוריה של שיאים מטורפים וקריסות חדות עוד מהמאה ה-19 .  הם קרסו בדרמטיות ב-1997 ,  עקב תגובת שרשרת של פיחותי מטבע ,  פשיטות רגל ומיתונים שפגעו במזרח אסיה .  ב-1998 צנח השוק הרוסי ביותר מ-80% לאחר שהמדינה לא עמדה בפירעון איגרות החוב שלה .  ב-2008 שקעו השווקים המתעוררים עם שאר העולם לאחר שמנהלי ההשקעות הלומי הקרב משכו מזומנים מכל דבר שנראה מסוכן ,  אך ב-2009 הם היו נקודת אור - מדד msci לשווקים מתעוררים עלה ב-73% ב-2009 ,  בהשוואה לעלייה של 25% בלבד במדד 500 s & p .  למרות העליות של 2009 ,  לא רבים צופים כיום נסיגה .  מאז המשבר של 1998 ביצעו חלק מהמדינות המתפתחות רפורמות ,  איזנו את תקציביהן ושיפרו את מאזני הסחר שלהן .  עם הצמיחה הכלכלית ,  המשקיעים המקומיים הפכו לשחקנים משמעותיים בבורסות המקומיות .  נוכח הריביות הנמוכות ברחבי העולם ,  חברות הפועלות ממדינות מתעוררות ,  כמו מתחרותיהן מהעולם המפותח ,  נהנות מגישה לכסף זול .  מחירי הסחורות הגבוהים הקפיצו את שוקי המניות והאג"ח במדינות שמייצאות סחורות בקנה מידה גדול .  אלא שהמשבר שהתרחש באחרונה בדובאי ,  שם נמצאת כלכלת הבועה שהונעה על ידי הלוואות בקריסה ,  משמש תזכורת רבת עוצמה לכך שבכלכלות מתעוררות מה שעולה עשוי גם לרדת - ובמהירות .  העובדה ששווקים אלה צמחו בשיעור כה גדול במהירות כה רבה גורמת למשקיעים לחשוב פעמיים .  התחזקות עם תיקונים ניכרים מארק מוביוס ,  גורו ההשקעות בשווקים המתעוררים ,  אומר כי לשווקים המתפתחים אמנם יש עדיין לאן לעלות ,  אך המחצית הראשונה של 2010 עשויה להיות רצופת מהמורות . " אנחנו ממשיכים לראות התחזקות ,  אך עם תיקונים ניכרים לאורך הדרך ,  שעשויים להגיע גם ל-20% ",  אמר מוביוס ,  יו"ר ומנכ"ל פרנקלין טמפלטון אינווסטמנטס מקליפורניה .  כמה מהמומחים חוששים כי בועות נכסים דומות לזו שצמחה והתפוצצה בשוק הדיור האמריקאי עשויות להתפתח במקומות כמו סין והונג קונג .  אחרים חוששים מפני הסיכונים שנובעים ממחירי הסחורות התנודתיים ,  כמו גם מפני סופו הבלתי נמנע של עידן הריבית האולטרה-נמוכה .  ליאון גולדפלד ,  מנהל השקעות בכיר ב-hsbc גלובל אסט מנג'מנט בהונג קונג ,  אמר לכתבים בדצמבר כי hsbc הפחית את החשיפה שלו לבורסות אסיה ,  בציפייה לירידה של 10% עד 15% בתחילת 2010 .  לאחר מכן ,  אמר גולדפלד ,  ייצגו הבורסות באסיה  " הזדמנות קנייה טובה ".  כהשקעות לטווח ארוך לשווקים המתעוררים יתרונות ניכרים .  בממוצע ,  למדינות המתפתחות יש חובות נמוכים יותר מאלה של המדינות המתעוררות ,  וכלכלותיהן צומחות בקצב מהיר יותר בהשוואה למדינות המתועשות .  במריל לינץ' צופים כי כלכלות השווקים המתעוררים יצמחו ב-6.3% בשנה הבאה ,  בזמן שהכלכלה העולמית תתרחב ב-4.4% .  השווקים המתעוררים מאפילים על העולם המפותח גם בהיבטים אחרים .  לפי נתוני מורגן סטנלי ,  היבוא למדינות bric עקף את היבוא לארה"ב בראשונה ב-2009 .  המדינות המתפתחות תופסות גם חלק גדול יותר בכלכלה העולמית .  במורגן סטנלי צופים כי מדינות מתפתחות ,  כולל מדינות המזרח התיכון ,  יספקו 36% מהתמ"ג העולמי הכולל ב-2010 - בהשוואה ל-21% ב-1999 .  נתונים אלה מפתים את המשקיעים .  לפי epfr גלובל ,  העוקבת אחר השקעות בקרנות ,  קרנות הממוקדות בשווקים מתעוררים משכו השקעות שיא של 75.4 מיליארד דולר ב-2009 ועקפו את השיא הקודם - 54 מיליארד דולר - שנרשם ב-2007 .  אך גם לאחר העלייה הזאת ,  השווקים המתעוררים הם עדיין רק חלק זעום מתיקי ההשקעות בארה"ב ובאירופה ,  מרכזי ניהול ההשקעות העולמיים .  פחות מ-3% מהנכסים המנוהלים על ידי מנהלי קרנות בארה"ב מושקעים בשווקים מתעוררים .  נתון זה עשוי לזנק פי שניים בחמש השנים הקרובות ,  טוענים חלק מהמומחים .  אפילו משקיעים שמתנהלים בדרך כלל בשמרנות עשויים להתפתות לזנק לשווקים המתעוררים נוכח הדשדוש הצפוי בכלכלות ארה"ב ואירופה .  לאחר עשור עגום בבורסות האמריקאיות ,  המדינות המתפתחות עשויות להיראות אטרקטיביות . " המשקיעים מתחילים לבחון את סוג הנכסים הזה ולהבין שהוא בטוח יחסית ",  אומר קווין דיילי ,  שמנהל 1.7 מיליארד דולר באג"ח של שווקים מתעוררים באברדין אסט מנג'מנט .  למרות ההיסטוריה התנודתית ,  השווקים המתעוררים נתפשים בקרב חלק מהמשקיעים כאפיקים בטוחים יחסית .  כמובן ,  תקוות מעין אלה כבר התבדו בעבר .
 
עשור אבוד ?  לא לשווקים המתעוררים
הצמיחה המהירה ,  משאבי הטבע והרפורמות הכלכליות הפכו את הבורסות של המדינות המתפתחות ליעד מועדף על משקיעי המערב - גם על השמרנים שבהם

