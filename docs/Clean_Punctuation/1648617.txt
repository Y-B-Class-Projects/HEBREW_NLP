מעבר לקשת
ענני פסימיות מרחפים מעל גיבורי  " מה שאבד ",  בחלקו ספר מתח ובחלקו ספר מוטיבציה ,  אבל המחברת ,  קתרין או'פלין ,  מצליחה למצוא ביניהם גם כמה קרני שמש
לאחר שהחליף ביל קלינטון את ג'ורג' בוש האב בתפקיד נשיא ארצות הברית ,  החלה אמריקה לצאת בהדרגה מהמיתון ,  והקפיטליזם שב לפרוח במלוא הדרו .  השגשוג הגדול במהלך שנותיו של קלינטון הצמיח לא מעט סרטים שעסקו בצד השני שלו ,  זה ששם במרכז את קטנותו של העובד .  ב-1994 יצר ברנש אלמוני בשם קווין סמית' את  " מוכרים בלבד ",  סרט על שני זבנים אפורים מניו ג'רזי שהמכולת שבה הם עובדים היא מרכז חייהם .  ההצלחה הבלתי צפויה של ג'יי ובוב השקט הביאה לסרט ההמשך , " עכברי הקניון ",  שביקר בקול עמוק עוד יותר את התרבות הבזויה של שוטטות בקניונים כצורת בילוי ,  ושוב הבליט את ריקנותם של העובדים ,  המתבוססים לעד במשרות בשכר מינימום ורואים את חייהם שוקעים לנצח במסדרונות ללא מוצא .
 עבודה בקניון היא משרה שנחשבת זמנית במטרופולין גדול ורווי אפשרויות תעסוקה ,  אבל לא באזורי הספר .  בעיר כמו ברמינגהאם שבווסט מידלנדס באנגליה אתה אמור להיות אסיר תודה על כך שיש לך בכלל מקור פרנסה .  קתרין או'פלין ,  ילידת העיר ,  חשה זאת על בשרה ,  ולאחר היסטוריה ארוכה שכללה זבנות בחנות דיסקים ושוטטות כלקוחה סמויה בקניון ,  כתבה ב-2007 את  " מה שאבד "   ( תרגום :  עפרה אביגד )  ,  ספר הביכורים שלה ,  שזכה בפרס קוסטה היוקרתי והיה מועמד לפרסים נוספים .  
נקודת המוצא של הרומן היא 1984 ,  השנה שבה מחליטה נערה יתומה מאם ששמה קייט מיני למלא את זמנה במשימות בילוש .  המשימות הללו מתרכזות ליד קניון  " גרין אוקס "  בברמינגהאם ,  והיא מבצעת אותן מלווה בקוף צעצוע בשם מיקי .  19 שנים לאחר שנעלמה בלי להותיר עקבות ,  נזכרים בה שני עובדים של הקניון  קורט ,  איש שירותי האבטחה ,  וליסה ,  אחראית משמרת בחנות הדיסקים הגדולה - ומנסים להתחקות אחרי עקבותיה .  ככל שהיחסים בין קורט וליסה מתהדקים ,  כך הם חושפים יותר סודות על עצמם ועל הסובבים אותם .
 או'פלין טוותה סיפור השוזר בתוכו תעלומה ,  ביקורת חברתית ואלמנטים פארה-פסיכולוגיים .  העלילה רצופת פואנטות וטוויסטים מפתיעים ,  שבולטים בעיקר על רקע הסטטיות של גיבוריה .  אם לדייק ,  יש ב"מה שאבד "  גיבור אחד  קניון גרין אוקס ,  וכל השאר הם שחקני משנה .  מנקודת המבט של ליסה ,  קורט ,  קרוביהם וגם הלקוחות ,  גרין אוקס הוא מפלצת בטון שבולעת את כל מי שעובר בשעריה .  הם מיואשים ממצבם ,  מתביישים בסטטוס שלהם ,  לא רואים אפשרות להתקדם ושוקעים בשנאה תהומית למקום ,  למה שהוא מייצג ולדרך החלולה שבה הם צועדים .  
מי שחורג מהשאר הוא גאווין ,  שותפו החפרן של קורט לסיורי הלילה ,  שלאחר שנים בתפקיד מגלה הזדהות מוחלטת עם הקניון ולא מקבל את העובדה שעבור כל השאר המקום מייצג בדידות ושיממון .  בולט במיוחד הדיאלוג שבו מסביר גאווין לקורט על השלבים השונים בהתפתחותו של הקניון ,  ולא מבין מדוע בן שיחו אינו מתייק במוחו את פרטי הטריוויה הרבים .  כך ננעלת השיחה ביניהם  ( עמוד 198 )  : " קורט הסב את מבטו .  'יכול להיות ששמעתי את זה פעם .  אולי יהיה לך קשה להאמין ,  אבל אני לא אוגר פרטים מהסוג הזה' .  גאווין שיפד אותו במבטו החודרני .  'אתה צודק .  באמת קשה לי להאמין' ".  
מובן שלא ניתן לתלות את הקיבעון והבינוניות במבנה מפלצתי ,  מכוער ומאיים ככל שיהיה ,  ולכן האצבע המאשימה של או'פלין אינה מופנית לעבר הקניון ,  אלא כלפי כל הדמויות הסובבות אותו .  ליסה וקורט מרגישים שעוד מילדות מצולמים כל חייהם בטלוויזיה במעגל סגור ,  בלי אפשרות לקבל קצת אוויר מהעולם שבחוץ ולברוח מהמסגרת הנוקשה בה גדלו .  העבודה בגרין אוקס היא רק התחנה האחרונה בשיטוט האינסופי שלהם ובניסיון לצאת מהמסגרת שמכתיב גורלו של כל מי שגדל בברמינגהאם .  אך האם באמת אין להם פתחי מילוט ?  ליסה מיטיבה להסביר את המכשול העיקרי העומד בדרכם  הניוון המחשבתי  ( עמוד 208 )  : " אני יוצאת כל בוקר לעבודה וחושבת שבדרך אני אתעמק באיזה נושא ..  .  אבל בתוך כמה דקות כל מה שיש לי בראש זה 'רמזור' ,  'מכונית כחולה' ו'שמיים אפורים' ".   
" מה שאבד "  מציג תמונה קודרת ,  אולם בין כל ענני הפסימיות ניתן בהחלט למצוא בו כמה קרני שמש .  אפשר לראות בו סוג של ספר מוטיבציה ,  המטיף לשינוי בדרך מפורשת פחות אך יעילה ומעניינת יותר מזו של ספרי ההדרכה וההאדרה העצמית הקונבנציונליים .  בדומה לדמויות שלה ,  גם או'פלין נכנסה לעתים לדרכים ללא מוצא ונתקעה עם העלילה ,  אבל בסופו של דבר יצרה חוויה מעניינת ,  מפתיעה וראויה לקריאה .
 

מעבר לקשת
ענני פסימיות מרחפים מעל גיבורי  " מה שאבד ",  בחלקו ספר מתח ובחלקו ספר מוטיבציה ,  אבל המחברת ,  קתרין או'פלין ,  מצליחה למצוא ביניהם גם כמה קרני שמש

