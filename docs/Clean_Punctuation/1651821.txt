נערת שוליים
כל מה שמרתיע אותנו מככב בעבודותיה של אולריקה אוטינגר .  לרגל פתיחת תערוכתה בארץ היא מסבירה את משיכתה לדמויות חריגות
גמדים ,  תאומות סיאמיות ,  אנשים חסרי גפיים ,  נשים מזוקנות וכאלה שמיניותם אינה מוגדרת או מובנת .  הדמויות הללו עומדות במרכז עבודותיה של הקולנוענית והאמנית הגרמנייה אולריקה אוטינגר ,  שהגיעה בשבוע שעבר לארץ לרגל פתיחת תערוכתה  " Film.kunst "   ( קולנוע-אמנות )  במרכז לאמנות עכשווית בתל אביב .
 התערוכה ,  שבאה לאוויר העולם בשיתוף עם מכון גתה ,  מציגה סדרת צילומים של אוטינגר .  בד בבד ,  הקרינו הסינמטקים ברחבי הארץ כמה מסרטיה ,  ובהם  " Freak Orlando "  ו"Johanna D'Arc of Mongolia ",  ואילו המרכז עצמו יציג בהמשך החודש כמה מעבודותיה הקולנועיות האחרות ,  ובהן  " The Korean Wedding Chest ".  
כנהוג אצל היוצרת הגרמנייה המוערכת ,  שהוגדרה בעבר כמייסדת הקולנוע הפמיניסטי החדש בגרמניה ,  הסרטים הללו מציגים הן את דמויות השוליים החביבות עליה והן אלימות מוגזמת .  אוטינגר ,  בת 67 ,  רגילה להיתקל בתגובות זועמות לעבודותיה הייחודיות ,  אבל זה לא מטריד אותה  היא מעולם לא ביקשה לרצות אף אחד . " סרטים שעוסקים ב'נורמלי' לא באמת מייצגים את החברה ,  והניסיון לספר נרטיב ברור וליניארי פוסח על האמת ",  היא אומרת בשיחה עם וואלה !  תרבות לרגל פתיחת התערוכה . " מי שעושה קולנוע 'נורמטיבי' שולל את ההבדלים בין תרבויות ומנהגים .  איני חפצה לעסוק בשכבה אחת בלבד של המציאות ,  שכן היא מורכבת וביזארית הרבה יותר מהבדיה ". 
אחת הביקורות השכיחות שמופנות כלפי אוטינגר היא שהיוצרת עוסקת בדמויות חריגות כדי לחולל סערות   " אני לא מנסה להרגיז איש ",  היא מגיבה לביקורות . " אני עוסקת בדמויות שוליים כיוון שהן שכיחות הרבה יותר מכפי שנדמה לנו .  ב'פריק אורלנדו' ,  למשל ,  מופיעות תאומות סיאמיות ,  שאחת מהן מתחילה לפתח מערכת יחסים עם גבר .  הסיטואציה הזו נראית קיצונית ,  אבל היא קיימת במציאות .  חוץ מזה ,  היא שימשה מבחינתי מטאפורה חזקה לאי ההיתכנות של מערכת יחסים רומנטית ,  לא משנה אצל מי ". 
קיימות גם סיבות נוספות למשיכה של אוטינגר לדמויות שוליים . " הדמויות הללו הן המנוע שדוחף את החברה קדימה .  הן מכריחות אותנו להרחיב את גבולות הנורמלי ,  ובכך מאלצות את החברה להשתנות .  בלעדיהן ,  היינו מקובעים לעד ",  הסבירה .
 החריגים החביבים על התרבות הפופולארית בשנים האחרונות הם הערפדים ,  וגם אוטינגר מצטרפת לטרנד .  בסרטה הבא , " The Blood Countess ",  תגלם טילדה סווינטון  ( זוכת האוסקר על  " מייקל קלייטון ")  דוכסית מוצצת דם ,  המבוססת על דמותה האגדית של אליזבת באתורי ,  שכבר היתה בסיס לכמה ספרים וסרטים .  על כך אומרת הבמאית כי  " החיבה של הקהל לערפדים מוכיחה כי הציבור אוהב דמויות משולי החברה ,  כך שאני לא מבינה למה מתפלאים שאני עוסקת בהם .  כך או כך ,  השאלה אינה מה אתה מציג אלא איך אתה עושה את זה ,  ומה שמעניין אותי הוא ה'איך'  איך עושים סרט ואיך מספרים סיפור .  אולי בגלל זה הסרטים שלי נחשבים אוונגרדים או מוזרים ,  כי אנשים רגילים לחפש סיפור שמוביל את העלילה ".  
בהתאם לחוסר העניין של אוטינגר ב"מה ",  היא אינה מבססת את הסרטים שלה על נרטיבים . " אני עושה סרטים סביב התמות שמסקרנות אותי .  למשל ,  המסגרת של הפריימים והמעבר ביניהם .  אני חוקרת גם את הצבע ,  את המשחק ומובן שגם מנהגים בתרבויות שונות ",  היא מספרת .  ואכן ,  כל הנושאים הללו באים לידי ביטוי בתערוכתה בישראל .
 אך מעבר לתמות ששבות וצצות בעבודותיה של אוטינגר ,  יותר מכל אוטינגר מבקשת להדגיש את התנגדותה לשיפוטיות . " אני לא שופטת אף אחד ,  ובטח שלא מנסה להגיד למישהו מה הוא צריך לחשוב .  ב'Freak Orlando' ,  למשל ,  שעוסק באלימות של השואה ,  אני נותנת לדימויים לדבר ולא כופה את דעתי המוסרית על הצופים .  זה גם מה שאני מבקשת מהקהל  מי שיצליח לוותר לרגע על שיפוט של מה שמתרחש על המסך ,  יוכל ליהנות מהשוני הרב שקיים בעולם ,  ואולי גם מהסרטים שלי ". 


נערת שוליים
כל מה שמרתיע אותנו מככב בעבודותיה של אולריקה אוטינגר .  לרגל פתיחת תערוכתה בארץ היא מסבירה את משיכתה לדמויות חריגות

