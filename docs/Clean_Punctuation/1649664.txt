דו קוטבי
האחד טיפוס נטול חשיבות עצמית ,  השני בעל אישיות מתפרצת .  אבי אפרתי לוגם את שני היינות החדשים של יקב דלתון
שני היינות החדשים ששוגרו בשבוע שעבר לחנויות מיקב דלתון מייצגים פנים שונים לגמרי של עבודת היקב .  דלתון שרדונה 2009 הוא לבן קליל ונטול חשיבות עצמית .  לראשונה לאחר הפסקה בת מספר שנים חזרו בדלתון לייצר את היין הזה ,  שתהליך ייצורו איננו כולל יישון בעץ .  התוצאה :  שרדונה ישראלי טיפוסי מהסוג הפשוט .  הוא קל ,  פירותי ,  לא מתיימר לעידון ואנינות ומספק הנאה סימפטית מהסוג היומיומי .  למרות החינניות הברורה ,  המזכה אותו בפרגון ,  בסעיף התמורה לתמחור נרשמת בעייתיות קלה :  הייתי שמח להמליץ עליו בלב שלם לו תומחר ב-45-47 שקלים לבקבוק ,  במקום 54 .
 אל מול הקלילות השוצפת של השרדונה ניצב יין הקברנה סוביניון 2008 מכרם מירון של היקב .  זהו יין Single vineyard  ( כרם בודד )  וככזה הוא נחשב לאחת מספינות הדגל של היקב .  מדובר ביין טוב בהחלט .  גופו מלא ,  צבעו אדום הנוטה לארגמן ,  ניתן לחוש בו בנוכחות תבלינים .  לטעמי האישי ,  ניכרת בו פירותיות קצת מתפרצת מידי .  אפשר היה עם טיפ טיפה יותר איפוק .  ברור ,  עם זאת ,  שיהיו מספיק אוהבי יין שימותו על הסגנון הזה .  תמחור של 125 שקלים מציב את היין בראשית סקאלת המחירים הגבוהה והוא ריאלי ביחס לאיכותו .
 
דו קוטבי
האחד טיפוס נטול חשיבות עצמית ,  השני בעל אישיות מתפרצת .  אבי אפרתי לוגם את שני היינות החדשים של יקב דלתון

