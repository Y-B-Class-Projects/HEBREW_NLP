הצד האחר
לצד הבחירה שלו למשחק הרוקיז ,  זה הזמן להסתכל על עמרי כספי באובייקטיביות מלאה ולהבין איפה הוא צריך להשתפר
אוקיי ,  אז 41 משחקים ,  פלוס-מינוס ,  מאחורינו .  נקודת האמצע של עונת NBA .  האתרים והמגזינים סיימו לדרג את נבחרי האמצע שלהם ,  קבוצות שפתחו חזק מאבדות מומנטום ואחרות מוצאות את שלהן ,  ויחסי הכוחות ,  פחות או יותר ,  מתבהרים .  באותו זמן נציגנו בניכר ,  עמרי כספי ,  ממשיך בהסתגלות לליגה ובהתמודדות עם חייו החדשים .  כאן אצלנו ,  נעטף כספי כבר מימיו הראשונים בפרגון שאינו מובן מאליו במחוזותינו .  מאנשי-מקצוע ,  דרך קולגות בליגה המקומית ועד הציבור הרחב ,  כספי נהנה ממעמד של קונצנזוס שלא הוענק לאף שחקן כדורסל מאז ,  אולי ,  עודד קטש ,  בתחילת העשור הקודם .  אבל אם בכתבה הקודמת אודותיו ,  באמצע דצמבר ,  הבשורה היתה שהנה ,  יש לנו שחקן NBA ואפילו אחד טוב ,  חלוף מאה ימי החסד הוא הזמן הנכון להתחיל להתייחס לכספי לא רק כאל חלוץ ופורץ דרך ,  אלא כשווה בין שווים בליגה הטובה בעולם ,  וככזה ,  להפנות לכיוונו את חצי הביקורת ,  ככל שיהיו כאלה .  כן ,  עם ציונים והכל .
 אף שנמצא בשפל אישי שטרם התנסה בו כספי ממשיך לקבל קרדיט מפול ווסטפאל ,  אבל בניגוד לרוקים אחרים ,  שהעונה שלהם תופסת תאוצה בשבועות האחרונים - סטפן קרי ,  מרקוס ת'ורנטון ,  ווין אלינגטון והחבר לקבוצה ג'ון ברוקמן - כספי איבד לאחרונה מעט גובה .  הקלישאה אומרת שקשה יותר לשמור על המקום בפסגה מאשר להגיע אליו ,  וכספי ,  לפחות אם תשאלו אותו היום ,  ודאי יסכים ;  הציפיות ,  העומס הנפשי ,  השחיקה הפיזית והעובדה שהוא כבר לא ממש סוד בליגה ,  כל אלה נותנים את אותותיהם ,  כפי שצפוי היה לקרות .  לאחר שבשלבים מסוימים של העונה היו שטענו שלקינגס יש לא רק את הרוקי הטוב בליגה ,  טייריק אוואנס ,  אלא את השניים הטובים ביותר ,  פתאום גם המקום במשחק הרוקים לאול-סטאר לא נראה מובטח ,  לפחות לא כפי שהיה לפני מספר שבועות .  
בטרם קמים כל הציניקנים ,  הספקנים והטוקבקיסטים ,  ומסננים שהנה ,  וואלה !  ספורט חיכו לנקודת משבר כדי לשלוף את העטים ולעו ? ט על השלל ,  הרשו לנו להרגיע אתכם .  מדובר אמנם בנקודת השפל עבור סקרמנטו ,  שהפסידה 12 מ-13 משחקיה האחרונים ,  ובמהלכה אף איבד כספי את מקומו בחמישייה ,  לכן העיתוי לא בדיוק מקרי  אבל הוא כן ראוי ,  הוגן והולם .  על אף המיתוסים אודות התקשורת הציניקנית ,  זו שיוצרת ובונה ,  כביכול ,  את האלילים שלה רק כדי לנפץ אותם אחר כך לקול מצהלות הסרקזם ,  העובדה שאנו מרשים לעצמנו להיות קצת מאוכזבים בשביל כספי ,  מלמדת על המעמד אליו טיפס בזמן כה קצר ,  ואומרת יותר דווקא עלינו מאשר עליו כשחקן ;  דווקא עכשיו ,  כשעמרי חו ? וה על בשרו את השיעורים המתקדמים שכרוכים בהיותו שחקן NBA ,  אנחנו יכולים להתגאות בו אפילו יותר .  להתגאות ,  ולהסתכל על התמונה השלמה .
 צבירת נקודות :  מאז ומתמיד היה כספי שחקן של מגרש פתוח ,  ומהבחינה הזו ,  האוריינטציה ההתקפית שמכתיב פול ווסטפאל מתאימה לו לגמרי ;  הקינגס מחפשים לדחוף את הכדור למשחק-המעבר ,  וכשטייריק ילמד לשחרר אותו קדימה כפי שעושה בנו אודריך ,  ולא לכדרר בעצמו עד מחצית המגרש בכדי לבחון את האופציות ,  כספי יהנה מזה אפילו יותר .  במערך של מגרש עומד ,  עם זאת ,  הסיפור קצת שונה .  כספי אנרגטי ונע ללא הכדור ,  וכל עוד הוא לא נדרש לכדרר בטרם הוא עולה לסל ,  הוא גם מסיים היטב באיזור הצבע .  מצד שני ,  הוא לא תמיד יעמיד עצמו בזוויות הנכונות להגיע לסלים קלים ,  כפי שידע אחד מקודמיו בסקרמנטו ,  פז'ה סטויאקוביץ' ,  למשל ,  וקשה להאשים אותו - ניכר שמרבית שחקני הקינגס טרם נגמלו מהנטייה לעמוד ולהסתכל בזמן שאוואנס מנסה ליצור מהלכים בעצמו ,  סימפטום מוכר שחוזר על עצמו בסיטואציות בהן מוביל הכדור הדומיננטי הוא גם הסקורר הראשי .  
למייק בראון ,  לדוגמא ,  לקח כמה שנים לגרום לחבריו של לברון להפסיק לבהות בו מלהטט .  חוסר הוודאות לגבי קבלת ההחלטות של אוואנס ,  וחוסר היכולת לקרוא את הניואנסים במשחק שלו ,  היא דבר שלכספי ייקח זמן להסתגל אליו ,  באותה מידה שאוואנס עצמו יתמקצע בדרישות התפקיד שלו כעושה-משחק .  כשמוסיפים את השינויים התכופים ברוטציה ואת הצורך להחזיר את קווין מרטין לעניינים ,  מתקבלות נסיבות כמעט בלתי אפשריות עבור משחק קבוצתי עם איזושהי שיטה בבסיסו ,  ועל כספי ,  שביסודו הוא שחקן שניזון מאחרים יותר מאשר יוזם מהלכים ,  ההשפעה ישירה .  עם הכדור בידיים ,  הארסנל של כספי די מוגבל בשלב הזה ,  ונע בין הקטבים של זריקות מבחוץ ללייאפים ,  כמעט בלי משחק ביניים .  לנושא הקליעה נגיע מיד ,  אבל כבר עכשיו ברור שברגע שיקבל כספי ביטחון בג'אמפ שלו מחצי מרחק ,  ויביא את הכדרור לרמה שמאפשרת לקחת את השומר עוד שני מטרים פנימה ,  הוא יהפוך ,  באחת ,  לשחקן התקפה יעיל בהרבה .  ציון :  2  ( מתוך 5 ) 
קליעה מבחוץ :
 הקליעה ,  אולי האלמנט המפתיע והמרשים במשחק של כספי בשליש הראשון של העונה ,  היתה בעיקר בונוס לא צפוי ועדו ? ת מוצקה למוסר עבודה מרשים .  51% מטווח השלוש היו לו בנובמבר ,  45% בדצמבר ,  ורק 31% בינתיים בינואר  ( כולל 5 בלבד מ-32 זריקותיו האחרונות )  .  אבל קליעה היא הרי לא רק שלשות ;  כספי התאהב בזריקות ארוכות מטווחים של כמטר בתוך הקשת ,  לעתים ללא שיווי-משקל או תוך כדי כדרור .  הזריקות האלה נחשבות ,  ובצדק ,  לזריקות הגרועות ביותר שיש בכדורסל ,  כיוון שהן נכנסות באחוזים נמוכים יחסית ,  לא מצריכות עזרה משומר נוסף ,  והכי גרוע  לא מניבות עבירות .  החטאה של זריקה כזו מובילה ,  בחלק גדול מהמקרים ,  להתקפה מתפרצת בצד השני ,  שכן קשה מאוד לצפותן ולהיערך בהתאם בריבאונד ,  וגם אם הכדור נכנס ,  הרי שצעד אחורה יכול היה לז ? כות את הזורק בנקודה נוספת .  לעמרי אסור להתפשר על אופי הזריקות שלו ,  והשלב הראשון הוא לחדול מאותם ג'אמפים קשים .  במשחקים האחרונים נראה שזו אכן המגמה .  
זאת ועוד - ככל שמתקדמת העונה ,  וכספי מוצא עצמו מול שחקנים שמו ? דעים ומכבדים את היד שלו ,  מתחזקת ההכרה שבשלב הבא ,  אחרי שאלמנט ההפתעה יחלוף ,  המכאניקה הבעייתית לא תאפשר לו להיות קלע אמין בליגה הזו .  זה לא שאי אפשר לשחרר את הכדור מצד הראש ,  וזה לא שקליעה אמורה בהכרח להיות יפה לעין ,  אבל האתלטיות ב-NBA כה גבוהה ,  שקלע חוץ לא יכול להתפשר על מהירות הוצאת הכדור ,  או על גובה השחרור מהיד .  לא זכור לי אף שחקן בשני העשורים האחרונים ששמר על יכולת קליעה גבוהה עם זריקה כמו של כספי ,  ולעומת זאת ,  ניתן לציין כמה וכמה שחקנים ששינו את המכאניקה שלהם מקצה לקצה ,  ואיתה את אחוזי הקליעה מבחוץ .  דווקא הקליעה מהקו ,  שלא ממש הלכה בפתיחת העונה  ( כספי דייק רק 3 מ-15 זריקותיו הראשונות )  ,  חזרה לסטנדרטים מוכרים .  הישראלי עומד על למעלה מ-70% מהקו בחודשיים האחרונים ,  ללמדנו שסטטיסטיקות אכן מתיישרות  לטוב ,  אך גם לרע .  ציון :  2+
הובלת כדור וקבלת החלטות :  ב-NBA ,  לכספי אין את הפריווילגיה ליהנות מהמהירות שלו ,  כפי שעשה באירופה מול שומרים גדולים יותר ,  ובעמדות הסווינגמן  קרי סמול פורוורד ושוטינג גארד - המבנה הפיזי שלו דווקא נמצא בעוכריו .  לכספי יש מרכז כובד גבוה ,  שמקשה עליו להוריד את הכדור לרצפה מול שומרים בעמדות האלה ,  וגם כשהוא עושה זאת ,  אין לו כרגע יכולת לעצור את עצמו בתנועה ולקבל החלטות .  יותר מדי פעמים יוביל הניסיון ללכת פנימה למהלך פרוע ,  איבוד כדור או סתם התעלמות מחבר בעמדה נוחה יותר ,  וזו הסיבה העיקרית שלכספי יש בשלב זה יותר איבודי-כדור מאסיסטים  ( 59 לעומת 57 )  ,  לא סימן מעודד עבור רוקי המשחק עם הפנים לסל .  נכון ,  כספי לא נמצא על המגרש כדי ליצור מצבים ,  אבל ככל שיגוון את הארסנל ההתקפי שלו ,  ייפתחו בפניו יותר הזדמנויות למצוא שחקנים חופשיים .  מדובר ,  אחרי הכל ,  במוסר מוכשר ,  גם אם זה לא מתבטא בינתיים בעמודת האסיסטים .  אגב ,  גם אם התסכול מהחלטותיו של טייריק אוואנס הוא לעתים מובן ואף לגיטימי ,  הרי שעל כספי הדבר ניכר יותר מאשר על חבריו ,  והנטייה לזריקה קשה ,  כאילו במחאה על מהלך מיותר של הרכז שלו ,  היא הרגל שהוא חייב להשאיר מאחוריו .  ציון :  1+
בתיאוריה ,  לכספי יש פוטנציאל להיות שומר טוב ב-NBA ,  ולו ?  הודות לאנרגיה ולמבנה הגוף הארוך שלו .  בפועל ,  הדרך עוד ארוכה ,  ולאחרונה אנו רואים יותר ויותר סקוררים שרואים את עמרי מולם ומיד יחפשו את הדרך המהירה והקצרה לעקוף אותו לסל .  לזכותו ייאמר שהמחסור בשוטינג גארד אתלטי ,  בייחוד בהיעדרו של קווין מרטין ,  אילץ אותו לשמור יותר ויותר על גארדים ,  משימה לא פשוטה שלא ממש טבעית עבורו .  הגובה של כספי נותן לו יתרון מסוים מול קלעים ,  והוא נותן את הלב בהגנה ,  אבל מרגע שהחליט השחקן שמולו ללכת פנימה ,  הישראלי מתקשה לתעל את האנרגיות שלו לעבודת רגליים נכונה ולהישאר לפניו ,  כאשר גם למרכז הכובד הגבוה ,  שהוזכר קודם ,  חלק בכך .  בהגנה הקבוצתית המצב לא טוב יותר ,  והיבט זה של ההגנה ,  מטבעו ,  מצריך נסיון ותיאום .  טעויות מנטליות ואיבוד ריכוז היה משפיע באופן קיצוני על דקות המשחק אצל חלק מהמאמנים בליגה .  פול ווסטפאל ,  עם זאת ,  הוא לא אחד מהם.ציון :  2
כספי הראה עד כה יכולת מרשימה להתמודד עם קשיים ,  ומוסר העבודה שלו קצר שבחים מקיר לקיר מכל מי שעבד איתו ,  לרבות מאמנים וחברים לקבוצה .  הוא מסור לחלוטין להתקדמות שלו ,  והרצון העצום שלו למקסם את יכולותיו מוביל לשיפור מתמיד במשחק שלו ,  בלי קשר לקרדיט שהוא מקבל מווסטפאל .  מאמן יודע להעריך שחקן שתמיד מוכן ותמיד נותן את כולו ,  בין אם הוא עולה ל-5 דקות או 40 .  מצד שני ,  ואני לא יודע מה איתכם ,  משהו מפריע לי בהתנהלות של כספי על המגרש .  אותן מחיאות כף ,  מכות על החזה ,  מחוות מתגרות ,  כל אלה באות ממקום אמיתי של תחרותיות ואמוציות ,  ומאוד לנו קל להזדהות עמן ,  שכן כספי הוא כמובן לא רוקי טיפוסי :  אופיו האסרטיבי הוא סיבה מרכזית לכך שהגיע לאן שהגיע ,  ובינינו ,  הטמפרמנט הישראלי זורם בעורקיו ,  כמו גם בשלנו .  
אבל קשה להתעלם מהמחשבה שהתנהגות כזו ,  כשהיא באה משחקן עם בקושי 40 משחקים ברזומה ,  עשויה להתפרש כיהירה ושחצנית בקרב ווטרנים ,  או אף חמור יותר  בקרב שופטים .  כספי לא עובר בינתיים את הגבול שמפריד בין התלהבות לעבירה ,  אבל לפעמים מוטב להיות חכם ולא צודק ,  וקצת מדאיג לחשוב מה יקרה ברגע שכספי יעצבן את הכרמלו אנתוני הלא נכון ,  או איזה קובי כזה .  העימות עם ווסטפאל בנוגע לדקות המשחק לא הוסיף לכספי נקודות אצל המאמן שלו ,  ולא משנה עד כמה סלחן היה ווסטפאל .  רוקי לא מבקר את ההחלטות של המאמן שלו .  נקודה.ציון :  3
מי שחושב שחזרתו של קווין מרטין ,  או חזרתו הצפויה של פרנסיסקו גארסיה היא הדבר הגרוע ביותר שיכול לקרות כרגע להתקדמות של כספי ,  משלה את עצמו .  עוד יהיו תקופות גרועות ,  יהיו רצפי הפסדים ,  וגם פציעות ,  טפו טפו ,  עוד יגיעו .  אבל כספי לא היה שחקן של 20 נקודות ,  גם כשעשה זאת כמה פעמים ברציפות ,  וגם 50% לשלוש לא היו צפויים להחזיק מעמד לאורך זמן .  סביר להניח שעמרי הוא לא שחקן חמישייה בשלב זה ,  ודרכו למקום שהוא שואף להיות בו עודנה ארוכה ,  אבל ככל שה-NBA מתאימה עצמה אליו ,  לפחות בהיבט המקצועי ,  כך מקבל כספי עוד ועוד נסיון ,  עוד ועוד תובנות על מה דרוש כדי להצליח ברמה הזו .  יש לו רצון ,  נכונות ,  ולמרות הנסיון האירופי שלו ,  קל לשכוח שהוא רק בן 21 ,  כך שהסיכויים ,  למרות הכל ,  לגמרי לטובתו .  גם אנחנו .
 
הצד האחר
לצד הבחירה שלו למשחק הרוקיז ,  זה הזמן להסתכל על עמרי כספי באובייקטיביות מלאה ולהבין איפה הוא צריך להשתפר

