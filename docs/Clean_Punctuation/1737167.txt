אפליה מתקנת :  למה אין בנים בשיעורי רובוטיקה ? 
מדריכות מאוניברסיטת בן גוריון מעבירות שיעורי רובוטיקה לבנות בלבד ב-12 בתי ספר על-יסודיים .  המטרה :  לקרוא תיגר  " על ההימנעות הבלתי מוצדקת של נשים ממתמטיקה ומהנדסה "
 באוניברסיטת בן גוריון פועלים למען שוויון האישה ,  או לפחות ,  שוויון הזדמנויות בתחום ההנדסה .  נוכח הנתון המצער ,  לפיו רק 25% מכלל המהנדסים במדינה הם נשים ,  החליטו בשנת 2009 באוניברסיטה ליזום את תכנית  " בנות להנדסה "  הפתוחה לבנות בלבד ,  במסגרתה נשלחות מדריכות ,  מהנדסות חשמל ומחשבים לעתיד ,  לבתי הספר העל יסודיים ומקדישות שעתיים שבועיות ללימודי רובוטיקה .  התכנית מבקשת לקרוא תיגר על ה"הימנעות הבלתי מוצדקת של נשים מתחומי הנדסת החשמל והמחשבים וממקצועות המתמטיקה והפיזיקה ".  
למה רובוטיקה ?  פרופ' גוטרמן מהמחלקה להנדסת חשמל ומחשבים באוניברסיטת בן גוריון ומיזמי התכנית ,  מאמין שבאמצעות הפעלתו המוצלחת של הרובוט ,  ניתן לגרות את סקרנותן של התלמידות למקצועות המתמטיקה והפיזיקה .  ההצלחה באותם מקצועות ,  הוא מדגיש ,  תוביל את הבנות לעמדה טובה הרבה יותר בניסיונן להתקבל למחלקות ההנדסה השונות .
 התכנית פועלת כיום רק בבתי ספר על יסודיים בתחומי באר שבע ,  אך צפויה להתרחב בשנה הבאה למקומות נוספים בארץ .  לפני שנה וחצי התחיל פיילוט של 12 בנות בתכנית בתיכון מקיף ז' בבאר שבע ,  והשנה נמצאות בתכנית כבר כ-300 בנות ב-12 תיכונים בעיר .  מנהלי התכנית מספרים : " הגענו למצב של ביקוש יתר לתכנית .  הבנים כבר שואלים את המורים :  למה התכנית פתוחה רק לבנות ?  ". 
פרופ' גוטרמן טוען ,  כי הנוכחות המכרעת של נשים בתחום ההוראה ,  בסביבות 95% ,  מבליטה את הצורך הדחוף בהעברת מוקד העניין הלימודי לתחומי ההנדסה .  לדבריו , " הפער בהכנסה הממוצעת בין מהנדס חשמל או מחשבים למורה נע סביב 15 אלף שקל ".  הוא הוסיף ,  כי  " אין הרבה נשים בהנדסת חשמל ומחשבים .  ההנדסה לא נתפסת כ'מקצוע נשי' .  לבנות בישראל אין הרבה דמויות לחיקוי ,  מהנדסות .  'הנזק' נגרם כבר בתיכונים ,  כאשר בנות נמנעות מללמוד ולהעמיק במקצועות מתמטיקה ופיזיקה .  אני יודע לומר בוודאות שהבנות שלומדות אצלנו נמצאות בטופ של המחלקה מבחינת הציונים ,  אי שם ב-5% העליונים של ממוצע הציונים ,  כך שהפוטנציאל כמובן קיים ". 
גם תלמידות המגזר הדתי בעיר נהנות מפירותיה ומספרות על חוויה מחוללת שינוי .  טל אור וורצמן ,  תלמידה באולפנת אמ"ית  " אוריה "  בבאר שבע ,  סיפרה כי  " אני יכולה לומר שמעולם לא חשבתי לעסוק בתחום הזה ,  אבל עכשיו אני בהחלט רואה את עצמי ממשיכה במקצוע .  יש משהו מאוד מרגש בלהניע רובוט .  הרובוטיקה ממחישה את הצד הכיפי של המתמטיקה ,  והבנות בתכנית רוצות להשתפר במתמטיקה בשביל להשתפר ברובוטיקה ". 

אפליה מתקנת :  למה אין בנים בשיעורי רובוטיקה ? 
מדריכות מאוניברסיטת בן גוריון מעבירות שיעורי רובוטיקה לבנות בלבד ב-12 בתי ספר על-יסודיים .  המטרה :  לקרוא תיגר  " על ההימנעות הבלתי מוצדקת של נשים ממתמטיקה ומהנדסה "
 
