חכו ליום ההולדת 
OM בהוד השרון הצליחה להלהיב בזכות מנות מענגות ולא שגרתיות .  מצד שני ,  זה לא עסק זול
צריך לרצות להגיע למסעדת om בהוד השרון .  היא מתחבאת ברחוב קטנטן לצד חניון ובין חנויות שונות ומשונות .  האזור הזה של הוד השרון מלא במסעדות חדשות ,  אבל om נמצאת בסביבה כבר כמה שנים ונראה שהיא מחזיקה מעמד .  המסעדה מוגדרת כמסעדת שף ,  בניצוחה של השפית איילת אור ,  ומציעה מגוון מאכלים :  סלטים ,  פסטות ,  פירות ים ובשר .  בתחום העסקיות היא מציעה מנה ראשונה ,  עיקרית ,  שתייה קלה ולחם במחיר המנה העיקרית .  ישבנו בחלל הפנימי ,  שגם בצהריים משרה אווירה של בילוי לילי ,  וברקע התנגן דיסק של אביתר בנאי .  היינו רעבים .  המנות הראשונות שנכללות בעסקית הן לא רבות :  חציל בגריל ,  מרק ,  סלט ירוק ופטה כבד .  אם בוחרים בשרימפס מוקפצים או בקלמרי צרוב ,  יש להוסיף 18 שקל .  הזמנו סלט ירוק ,  שהיה טרי וחביב ,  אך סטנדרטי .  בנוסף ,  החלטנו להזמין מתפריט הראשונות שלא נכללות בעסקית סלט כחול שכלל לבבות חסה ,  אגוזי מלך ,  בצל סגול וגבינה כחולה ,  שהמלצרית סיפרה כי השפית מכינה בעצמה  ( 44 שקל )  .  החסה היתה פריכה והגבינה מוצלחת ,  מלאת עובש וטעם .  טעמנו גם את טארט העגבניות  ( 38 שקל )  .  בתפריט הובטח שהטארט כולל עגבניות עם קונפי שום על בצק פריך ,  וכי הוא מוגש חם עם קציפת גבינת צאן וסלט צנון עם בצל ירוק .  בפועל הגיע בצק שאולי היה פריך לפני שהונחו עליו עגבניות קלופות ,  חיות וקרירות - אך אלה הרטיבו את הבצק שנהפך לעיסתי .  העגבניות היו סתמיות והמנה איכזבה .  המשכנו לעיקריות ,  שהצליחו לשנות את התמונה .  הזמנו פילה בורי  ( 79 שקל )  ,  שמוגש צרוב בגריל על עדשים שחורות בתיבול חומץ שמפניה ופטרוזיליה ,  עם סלסה מעגבניות טריות ,  זוקיני צלוי ורוטב פטרוזיליה חמצמץ .  אולי בגלל התיבול החמצמץ לא קיבלנו לימון - וביקשנו במיוחד .  אחרי תוספת הלימון טעמו של הדג היה מצוין ,  כמו גם העדשים והזוקיני .  מדובר במנה גדולה ומשובחת .  גם המנה העיקרית הנוספת שהזמנו מילאה את כל הציפיות .  אנטרקוט מיושן  ( 94 שקל )  ,  מוגש עם רוטב ציר בקר ופרוסות של לחם תירס וצ'דר מהגריל ,  היה מעולה ,  ומעבר לציפיות ממסעדה שאינה מתמחה בבשר .  התיבול היה מצוין והבשר רך ועסיסי .  למעשה ,  זה היה אחד האנטרקוטים הטובים שאכלנו בשנים האחרונות ,  לא פחות .  העסקית מציעה קינוח ב-18 שקל .  בחרנו בגלידה ,  שגם אותה מכינה השפית במקום .  om מציעה גלידות וכמה קינוחים נוספים ללא סוכר .  במסעדה מתחשבים בבעלי צרכים מיוחדים ,  ומציעים גם מנות ללא גלוטן .  הגלידות עשויות מחומרים טבעיים - פירות טריים ,  שמנת ,  חלב וביצים - והן סיום מוצלח לארוחה .  גלידת קרמל מלוחה-מתוקה הפתיעה לנו את הלשון במליחות טיפ-טיפה מוגזמת .  הגלידות ללא סוכר - בטעם קפה ובננה - היו טעימות וללא טעם לוואי של ממתיקים מלאכותיים .  בשביל ארוחה עסקית באמצע יום עבודה ,  om מציעה תפריט יקר מדי עבורנו ,  אבל היצירתיות והמאמץ ,  כמו גם כמה מנות מנצחות ,  שווים מדי פעם את ההשקעה .  חשבון ,  בבקשה ההצעה :  ראשונה ,  עיקרית ,  שתייה קלה ולחם במחיר המנה העיקרית .  טוב לביזנס :  אווירה נעימה שמאפשרת לשבת לפגישות ארוכות .  בשולחנות הסמוכים :  תושבי העיר ועובדי האזור .  יתרון יחסי :  המנות נדיבות ,  אין בעיית חנייה והניסויים של השפית מעוררים סקרנות .  מישהו מטפל בך :  המלצרית היתה אדיבה ומהירה ,  אך התעלמה מכך שאחת הצלחות שפינתה הכילה את המנה שהיתה בה כמעט בשלמותה .
 
חכו ליום ההולדת 
OM בהוד השרון הצליחה להלהיב בזכות מנות מענגות ולא שגרתיות .  מצד שני ,  זה לא עסק זול

