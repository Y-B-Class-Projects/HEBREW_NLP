שני אופנועים מחודשים לב.מ.וו
היצרנית הגרמנית תחשוף בתערוכת מילאנו את ה-G650GS - דו שימושי זול ואת ה-R1200R ,  רודסטר עירום רב שימושי
רגעים ספורים לפני שתערוכת האופנועים במילאנו פותחת את שעריה ,  ב.מ.וו חושפת את שני האופנועים אותם היא מתעתדת להציג במרכז הבמה .  הראשון הנו ה-G650GS - אופנוע דו-שימושי  ( לכביש ולשביל )  חדש ,  אשר ירחיב את היצע משפחת ה-GSים ויסגור אותה מלמטה .  
בהתאם להיותו האופנוע הבסיסי בקבוצה ,  הוא חמוש ברכיבים הולמים .  כך למשל במקום מנוע הטווין המקבילי בנפח 800 סמ"ק של אחיו הגדולים ,  הוא ממשיך להשתמש במנוע הרוטקס 652 סמ"ק בעל צילינדר יחיד שמפיק 48 כ"ס ב-6,500 סל"ד ו-6 קג"מ ב-5,000 סל"ד .  בנוסף תוצע גם גרסה מוגבלת הספק לבעלי רישיון רכיבה A1 .  ב.מ.וו מדברים ארוכות על היותו מנוע חסכוני וידידותי למשתמש ,  בעיקר בזכות יכולתו לצרוך ליטר דלק לכל 30 קילומטרים בשיוט של 90 קמ"ש ובזכות גמישותו הרבה ברכיבות שבילים .
 כיאה לאופנוע בעל יכולות שטח ,  הוא בנוי סביב שלדת פלדה מחוזקת ובקצוותיה מתלים מתכווננים לטובת ספיגת תנאי השטח הקשים וחישוקי 19 אינטש מלפנים ו-17 אינטש מאחור .  לסיום ,  ה-G החדש מקבל גם סממני עיצוב רבים מה-GSים הגדולים יותר ,  לרבות תאורת החזית הלא סימטרית .  באופנוע זה הותקן גם מושב נמוך במיוחד  ( 75 עד 82 ס"מ )  לצורת התאמה לרוכבים רבים .
 ה-G650GS ימצא את דרכו לישראל בחודשים מרץ-אפריל בשנת 2011 ומחירו יקבע על 74,000 שקל - זול ואטרקטיבי ביחס להיצע משפחת ה-GS .
 האופנוע השני להשתדרג מעלה במשפחת ב.מ.וו הוא ה-R1200R - אופנוע הרודסטר של היצרנית הגרמנית .  כמו רבים מאופנועי החברה ,  גם הוא נעזר במנוע הבוקסר המוכר והוותיק של החברה שלו שני צילינדרים אופקיים בנפח 1,200 סמ"ק .
 כעת ,  לכבוד שנת 2011 ,  מקבל האופנוע העירום והנאה לטעמנו ,  שלל נגיעות עיצוב מתבקשות  ( לוח מחוונים ,  יחידות תאורה וכו' )  וכן את השדרוג הצפוי למנוע ,  כפי שקיבל ה-R1200GS האיקוני של החברה .  שדרוג שכלל ראשי מנוע שבהם גלי זיזים כפולים ושינוי בניהול המנוע שהעלה את הספק המנוע לכדי 110 כ"ס ב-7,750 סל"ד וכן מומנט נדיב של 12.1 קג"מ הזמין ב-6,000 סל"ד .
 בהמשך רשימת השינויים ניתן למצוא אגזוז קצר יותר לטובת שיפור הנשימה והצליל המופק  ( בעזרת פרפר השולט על עצמת הרעש )  ,  מתלים מתכווננים אלקטרונית לטובת רכיבה נינוחה או ספורטיבית ,  מערכת ABS וכן בקרת יציבות אלקטרונית מתוחכמת כאופציה .  לצדו תוצג גם גרסת 'קלאסיק' עם צביעה ייחודית וחישוקי 'שפיצים' במקום חישוקים מלאים .
 גם ה-R1200R יגיע לישראל בחודשים מרץ-אפריל ומחיר יעמוד על 138,000 שקל .
 

שני אופנועים מחודשים לב.מ.וו
היצרנית הגרמנית תחשוף בתערוכת מילאנו את ה-G650GS - דו שימושי זול ואת ה-R1200R ,  רודסטר עירום רב שימושי

