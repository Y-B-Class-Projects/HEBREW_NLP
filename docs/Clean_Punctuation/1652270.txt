ממה עשוי העגל ? 
לירוי שופן הזדעזע מההתנהגות שלכם עם פתיחת החנות של H & M ,  מחדד את הקשר בין חזירות ליהדות ומנסה להסביר מה באמת יש לשבדים להציע לכם
שום הגיון בעל ערך ,  לא יוכל להסביר את אובדן הפרופורציות המיליטנטי והאגרסיבי ,  חסר הסאב טקסט של עם ישראל ,  של גופי התקשורת שלו וקהל צרכני האופנה ,  בכל הקשור לכניסת H & M לארץ .  נראה כי הטירוף מורכב משמחה לאידן של הרשתות המקומית ומסגידה אסקפיסטית ,  הקשורות לעובדה שהרשת השבדית היא חלק בלתי נפרד מחווית חו"ל של הישראלי .  
כידוע לכולם ההיסטריה מותירה את ההיגיון מאחוריה ונראה כי בתוך כל המהומה היחצנית כולם שכחו דבר אחד עיקרי  מדובר ברשת מסחרית ,  יעילה וקולעת לכל היותר ,  המציעה מעל לכל מוצר נחות במחיר נמוך ,  בפלטפורמת מרכול ,  שהופכת את הבגד למוצר צריכה חסר משמעות ובעיקר חסר קונטקסט .  
מספיק לעבור ברפרוף על הסיקור התקשורתי שליווה את כניסת הרשת ,   ( שאינו פרופורציונלי הן ביחס לבשורה עצמה והן בעמדת הפרגון המוגזמת )  ,  כדי להבין שהמידה הטובה והביקורת נדחקו אל מחוץ לדיון .  גופי תקשורת רבים בחרו לצדד באופן גורף ברשת מתוך תחשיבי רייטינג זולים .  חלקם בחרו לציין בכותרות ענק את מחירי הפריטים ,  לספר סיפוריים אישיים מרגשים על החיבור האישי שלהם ושל בני משפחתם עם האוצר הקרוי H & M או להקדיש פרויקטים מיוחדים לנושא .  הסיבה לכך ברורה .  הדרך הפשוטה ביותר לזכות באהדת הקורא היא להעניק לו אישור על הערכים בהם הוא מאמין .  וכשההמון בטוח ש-H & M היא האל החדש ,  יהיו לא מעטים שישמחו לתפקד כשליחיו .  
אבל תרבות תקשורת אופנה כושלת ,  שמהללת עיצוב שחוק ועיוורת לעשייתו הזולה ,  היא רק קצה הקרחון .  H & M ,  בבסיסה ,  אין בה רע .  היא אחת מיני רשתות טרנדים ,  המופקדות על התפקיד ההכרחי בשרשרת המזון :  אכילת נבלות .  כמו רבות אחרות ,  היא אמונה על עיכול עבודתם של מעצבי-על ,  ובזכותן האופנה ממצה מגמות ועוברת הלאה .  במידה מסוימת ,  היא עושה זאת בהצטיינות יתרה :  הקולקציות שלה מעודכנות עד הפרט האחרון ,  היא מגיבה במהירות מדהימה לשינויים הדקים ביותר אותה עוברת האופנה ,  ובעיקר  היא פיזית זמינה מאוד .
 אם מנסים להתייחס למוצר של H & M כאמנות-עיצוב ולא כצרכנות  ( ומסיבות ברורות ותמוהות רבים מעיתונאי-האופנה הפכו בשבועות האחרונים לעיתונאי שיווק  ) ,מגלים כי הוא לחלוטין ריק מתוכן ,  מחדשנות או מיכולת לגרום לאפקט משמעותי על האופנה עצמה .  הרשת השבדית במקרה הטוב מקדמת ,  על חשבונו של עיצוב בעל ערך ,  גלובליזציה המוזנת באופן ישיר רק מדבר אחד :  תאוות צריכה חסרת השכלה של אופנה זולה .  וכשכל כך הרבה אנשים הולכים שבי אחר דבר מסוים ,  סביר שמשהו בו לחלוטין לא בסדר .  
זהו בדיוק העניין  H & M מוכרת רק טרנד ,  את אשליית זמן ההווה ,  ולכן היא לא יצירתית מספיק כדי להטביע חותמה על העבר או איכותית מספיק כדי לשרוד בעתיד .  ומשום שההווה קיים אף לא לשנייה ,  זו הסיבה שהחנויות שלה מעוצבות בטון אנמי כל כך ,  שיוכל להתאים תמיד לתחלופת הקולקציות הפרועה .  למעשה ,  ב-H & M ,  אין שום דבר מלבד הבגד עצמו ,  שמיוצר ביצור המוני ופונה לצריכה חזירית .  לא חוויה ,  לא אמירה ,  לא מבע ולכן הוא ,  בראי תקופה ,  כל כך משעמם ורווי בעצמו .
 H & M והכניסה שלה לכאן ,  פורטת על שניים מהמיתוסים הישראלים האולטימטיביים .  מייצרת קונפורמיזם עיקש ,  שאינו מעשיר את עולם האופנה אלא מגביל אותו .  כעם למוד כורי היתוך ,  מהציונות הדלה ועד הצבא ,  ישראל מכורה לאותם פריטים אנטי-אינדיבידואלים .  H & M מתפקדת כמעין כור היתוך נוסף ,  כשהיא נותנת לרבים נגישות לאותו המוצר בדיוק .  והיא עושה את זה כשהיא מספקת תחושה שאנו יוצאים עם ידינו על העליונה ,  שאנו מנצחים את המערכת במחיר הזול .  הרשת מקדמת לרמה של אמנות את האשליה שהקונים בה אינם פראיירים .  לישראל ,  כל זה מתאים כמו כפפה ,  וברגע אחד גם אנחנו הפכנו לאלו שרוצים להעדיף את ההרבה על פני המשמעותי .
 אך H & M היא גם בריחה .  פולחן ההילולים המוגזם שמלווה אותה נעוץ בעיקר בכך שהיא מספקת אפשרות לקחת חלק במסע לא-ישראלי ,  לא מקורי ,  באופן שממיר את אותה קונפורמיסטיות לרמה גלובלית ,  מאפשרת לנו לשנות את זהותינו לאזרחי העולם .  הטרנדים שכאן הם הטרנדים ששם .  הסיפור הלא סגור עם הרצון התמידי לברוח מכאן מקבל תנופה רצינית ,  ומוריד לעמדת כריעה והשתחוות רבים כל כך .  פתאום ,  אנחנו גם חושבים כמו כל השאר ,  נראים כמוהם ,  חשופים בדיוק לאותה המגמה וזה עולה כל כך מעט ,  ומחר יש כבר משלוח חדש .  משרד היח"צ של H & M לא היה יכול להיות מרוצה יותר ממסך הבערות הכללי .
 
ממה עשוי העגל ? 
לירוי שופן הזדעזע מההתנהגות שלכם עם פתיחת החנות של H & M ,  מחדד את הקשר בין חזירות ליהדות ומנסה להסביר מה באמת יש לשבדים להציע לכם

