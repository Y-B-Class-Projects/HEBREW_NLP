יהדות השרירים
מה הקשר בין מכבי תל אביב 1999/2000 למכבי הלוחמנית של פרקינס ולאזמה ,  האם לפיני גרשון יש במה להתגאות ואיך ערוץ הספורט ,  בדיוק כמו מכבי ,  ניצחו היכן שאף אחד לא האמין שינצחו .  אוהד גרינוולד עם הזווית שלו על המשחק במדריד והמשחקים מול פרטיזן
פיני גרשון דיבר בסיום עם דמעות בעיניים .  זה אולי הניצחון הגדול בקריירה שלי ,  אמר אלוף אירופה שלוש פעמים בעבר ,  ומי שגרף ניצחונות כמעט בכל מקום ביבשת .  אם יצליח לקחת את החבורה הצולעת הזו לברסי ,  העונה הזו עוד תסומן בקורות חייו כאחת המוצלחות ביותר .  כמה מים עברו בנהר מאז אותו נאום תבוסתני במארוסי .
 במבחן התוצאה ,  זו עוד יכולה להיות עונה למזכרת .  במבחן הכדורסל ,  זו תהיה עונה שגרשון ירצה לשכוח .  כי מכבי תל אביב לא משחקת כדורסל  היא סיימה את הטופ-16 במקום ה-13 בנקודות  ( 74 )  ,  מוקמה 13 באחוזי קליעה משלוש  ( 32.5% )  ,  שביעית באחוזי קליעה מ-2  ( 53.8% )  ,  ושישית בנקודות מדד  ( 86 )  .  מכבי תל אביב משחקת בחודשיים האחרונים בושידו .
 מדהים לראות איך גרשון האסתטיקן זרק הצידה את החליפה והעניבה ,  קיפל שרוולים ולא נרתע אמש מלהיכנס לקרב חפירות עם גדול החפרנים של הכדורסל האירופאי בעשור האחרון ,  אטורה מסינה .  גרשון עשה למסינה את מה שלא עשה לו בגמר 2006 ;  אז ,  החבורה העדינה של וויצ'יץ' ופארקר התקפלה מול חבורת הקצרנים הרוסים .  היום ,  בניגוד לימים ההם ,  כמעט שאין לגרשון אסים התקפיים  למעט אנדרסון  ( ולפעמים בלות'נטאל )   אבל הוא כן יכול לזרוק לפרקט חבורה של בולדוגים ,  כמו לאזמה ופניני ואיידסון ו-ויזנייבסקי ופרקינס ,  שלא רואים ממטר את חבורת האירופאים הלבנים .
 כי מכבי מודל 2010 היא כבר לא הבחורה היפה של הכיתה .  היא חתיכת בחורילה ,  והיא גאה בזה .
 גרשון כן יכול להתגאות בעובדה נוספת :  בששת המשחקים האחרונים הוא גרר לא רק את מסינה ,  אלא גם את סימונה פיאניג'אני ואת ארגין עתמאן ,  לזירת ההתגוששות המועדפת עליו .  מבחינה מקצועית טהורה ,  ריאל מוכשרת הרבה יותר ממכבי ,  וגם סיינה .  אבל כשהולכים מכות בחצר האחורית ,  בלי כפפות ובלי שופטים ,  כל דבר יכול לקרות .
 אנחנו אוהבים להשוות ,  אז אסתכן ואשווה את מכבי הזו למכבי של עונת 99/00 .  גם אז ,  לפני עשר שנים בדיוק ,  העמיד גרשון אסופה של מחסלים ,  שפרצה קדימה בשלב השני של היורוליג ,  פירקה בהגנה קבוצות כמו קאחה סן פרננדו ועוד שמות שמעלים ריח של נפטלין ,  ונעצרה רק בגמר מול פנאתינייקוס .  מכבי הנוכחית שומרת כפי שלא שמרה הרבה מאוד שנים .  אולי כפי שלא שמרה מאז .  את הטופ-16 סיימה עם ההגנה השלישית בטיבה במפעל ,  קצת אחרי ברצלונה ,  ובצמוד לחבורת חוטבי העצים של פרטיזן בלגרד .  היא ספגה 70.5 נקודות בלבד בששת המשחקים בטופ-16  שזה הרבה פחות אפילו ממכבי הלוחמנית של צביקה שרף ,  שבשלב הזה לפני שנתיים ספגה 82.6 נקודות בממוצע .  
הרבע הרביעי ,  אגב ,  נראה כולו כמו איזה דז'ה-וו אחד גדול .  נעילת הצבע בהגנה ,  ההסתערות על ריבאונד ההתקפה ,  השלשות של בלות'נטאל במעבר וקליעת הקלאץ' הקבועה של פרקינס מהפינה ,  שמגיעה תמיד אחרי השתלטות על עוד לוס-בול קריטי .
 מכבי הנוכחית בפיינל פור זו תקלה .  זה הרי לא היה צריך לקרות .  בטרילוגיה המופתית ההיא ,  דז'ה-וו סימנה תקלה במטריקס .  אם מכבי הזו ,  המגמגמת ,  שנוטה לשחק כדורסל עשר דקות בערב במקום 40 ,  מעפילה לשלב ארבע האחרונות ,  צריך להתחיל לחשוב ברצינות על אימוץ תיאוריית ההשגחה האלוקית שגרשון עושה בה שימוש תדיר .  תמיד חשבתי שאלוהים עסוק מכדי להתעסק בג'אמפרים של דיאור פישר ,  אבל אולי טעיתי גם כאן .
 את צהלות השמחה שבקעו אמש מהקונטרול של ערוץ הספורט ניתן היה לשמוע עד למדריד .  בקיץ האחרון זכו בערוץ ,  כמעט מן ההפקר ,  בשידור משחקיה של מכבי ביורוליג .  אף ערוץ פתוח לא הביע עניין של ממש במוצר הזה ,  שלקראת סיום העונה שעברה הידרדר בטבלאות הרייטינג וגרם לאנשי ערוץ 10 להישבע שלעולם לא יתפתו להרפתקה נוספת שכזו .  ערוץ הספורט ,  מסתבר ,  גרף את כל הקופה .
 ההעפלה לרבע הגמר ,  היא לבדה ,  שווה למכבי ולערוץ הספורט עוד כמיליון שקל בערך ,  שיגיעו בעיקר מחסויות טלוויזיה .  פיינל פור שווה הרבה יותר ,  בלי קשר למענקים שתצטרך לשלם .  מפיינל פור 2008  האחרון בו לקחה חלק  הכניסה מכבי 2,127,000 ש"ח בדיוק ,  שהם קצת יותר מחצי מיליון דולר .  העונה היא צפויה לשבור גם את הסכום הזה .
 אבל אנחנו קצת מקדימים את המאוחר .  פרטיזן בלגרד ,  היריבה ברבע הגמר ,  נראית כמו העתק כמעט מושלם של מכבי .  גם היא קמה ונופלת על משחק ההגנה ;  גם היא נחשבת לקבוצה ביתית מובהקת ;  גם שם המאמן הוא הכוכב הראשי בהצגה ;  וגם היא הגיעה עד הלום כמעט משום מקום .  למעשה ,  היא נמצאת כאן בזכות ניצחון חוץ גדול אחד בטופ-16  באתונה ,  על פנאתינייקוס .  סיפור המסגרת נשמע מוכר .
 מי שחושב שהכדורסל שמציגה מכבי מכוער ,  יגלה בעוד כעשרה ימים שקיימות דרגות אחרות של כיעור .  בחמישה משישה משחקים בטופ-16 ,  קלעה פרטיזן 67 נקודות ומטה .  מול מארוסי נתקעה על 49 נקודות .  פרטיזן בועטת ,  שורטת ,  דוחפת ומכה .  ואולי מסוכן מכל אלה  היא מגיעה לסדרה מול מכבי כאנדרדוג .
 הלחץ בסדרה הקרובה עובר למכבי .  היא הגיעה קטנה לטופ-16 ,  והשכילה לנצל את הפאניקה בה היו שרויות יריבותיה .  ההבדל הוא שפרטיזן היא אובר-אצ'יברית .  בעצם העפלתה לרבע הגמר ,  היא כבר השיגה את הסנסציה שלה .  היא מגיעה לתל אביב כאשר המשימה שלה כבר הושלמה .
 זו סדרה שיכולה להיגרר גם לחמישה משחקים .  פרטיזן תעביר את משחקי הבית מול מכבי ל"בלגרד ארינה "  העצום .  בעונה שעברה משכה לשם למעלה מ-20,000 צופים ,  ואף עשתה זאת פעמיים  פעם אחת מול פנאתינייקוס  ( 22,500 אוהדים )  ,  במשחק מכריע על הכרטיס לפלייאוף ,  ובפעם השנייה נגד צסק"א  ( 21,500 )  ,  ברבע הגמר .  לעומת הפסיכים בבלגרד ארינה ,  הקהל בהיכל נראה כמו חבורה של דובי אכפת-לי .  אם פרטיזן גונבת ניצחון אחד בישראל ,  מכבי תהיה בצרות .
 מצד שני ,  אחרי כל הנסים והנפלאות בשבועות האחרונים ,  מי שעדיין מהמר נגד מכבי חייב להיות קצת משוגע .
 ohad@walla.net.il

יהדות השרירים
מה הקשר בין מכבי תל אביב 1999/2000 למכבי הלוחמנית של פרקינס ולאזמה ,  האם לפיני גרשון יש במה להתגאות ואיך ערוץ הספורט ,  בדיוק כמו מכבי ,  ניצחו היכן שאף אחד לא האמין שינצחו .  אוהד גרינוולד עם הזווית שלו על המשחק במדריד והמשחקים מול פרטיזן

