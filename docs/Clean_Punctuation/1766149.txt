איך מוציאים את מערכת החינוך מהבוץ ? 
לפי מבחני פיז"ה האחרונים ,  החינוך בישראל במצב רע .  מה גורם לתלמידים הישראלים לדשדש מאחור ?  מומחי ה-OECD חושבים שמדובר בפערים החברתים-כלכליים ,  וממליצים על דרכים לשיפור המצב
קמצן אחד מכר את כל מה שהיה לו וקנה גוש של זהב ,  שאותו קבר בבור באדמה .  הקמצן הזה הגיע יום יום לבור והסתכל על גוש הזהב שלו ,  עד שבאופן בלתי נמנע הוא נגנב על ידי אחד מעובדיו שעקב אחריו .  
עכשיו קחו דקה ונסו לענות על השאלה הבאה :  איך השיג הקמצן גוש של זהב ?  
התשובה הנכונה לשאלה הזאת ,  שהופיעה במבחן פיז"ה האחרון מ-2009 ותוצאותיו העגומות התפרסמו השבוע ,  מופיעה כמובן במשפט הראשון במשל של איזופוס .  27% מתלמידי כיתה י' בישראל נכשלו במתן התשובה הנכונה לשאלה זו או לשאלות אחרות במבחנים .  מתוכם 4% קיבלו ציון נמוך מהרמה הנמוכה ביותר .  
אף אחד לא ציפה שתלמידי ישראל יפתיעו לטובה ,  לעומת הישגיהם בשנים האחרונות במבחן הזה ,  ויזניקו את ישראל למקומות הראשונים מבין המדינות המפותחות .  אבל עדיין קשה לתפוש את גודל הכישלון ,  בעיקר מול שאלות כמו זאת שלעיל .  
שלא באשמתם ,  רוב תלמידי כיתה י' שלנו - שבשלוש השנים הקרובות יתגייסו לצבא ולאחר מכן ישתלבו בשוק העבודה - הוכיחו יכולות בעייתיות מאוד בתחומים שנבדקו במבחן .  במבחנים במתמטיקה הם דורגו במקום 41 מתוך 64 מדינות ,  במדעים מקום 41 ו בקריאה במקום 36 מתוך 64 מדינות .  מדובר בשיפור קטן לעומת התלמידים שענו על המבחן בפעם הקודמת ,  לפני שלוש שנים ,  וכעת מסיימים את התיכון .  
הממוצע של התלמידים הישראלים היה נמוך מממוצע מדינות oecd בכל המקצועות ,  מספר התלמידים המצטיינים היה נמוך יותר מהממוצע ,  ומספר התלמידים שנחלו כישלון מהדהד היה גבוה יותר מרוב מדינות oecd .  
ואפילו אי אפשר להתנחם במעט המצטיינים :  גם התלמידים הטובים ביותר שלנו ,  שקיבלו את הציונים הגבוהים ביותר ,  לא הצליחו לדגדג את ציוני התלמידים הטובים ביותר במדינות המפותחות ,  והישגיהם היו נמוכים מממוצע המצטיינים במדינות oecd ,  פרט למבחן בקריאה .  במקביל ,  הישגי התלמידים הישראלים שנכשלו וקיבלו את הציונים הגרועים ביותר בישראל - גרועים מאלה של התלמידים שנכשלו במדינות המפותחות .  במלים אחרות :  המצטיינים שלנו פחות טובים והגרועים שלנו - יותר גרועים .
 הבשורות המטרידות לא מסתיימות בכך :  תוצאות המבחנים מראות שוב כי אחת הבעיות הקשות ביותר במערכת החינוך הישראלית היא הפערים העצומים שנפערים בהישגי התלמידים .  הפערים בהישגי התלמידים הישראלים בקריאה היו מהגבוהים בעולם ,  ברמה דומה לפערים בדובאי ,  כשמכל 64 המדינות שנבדקו רק בטרינידד וטובגו ,  בבולגריה ובקטאר הפערים היו גדולים יותר .  
תלמיד ישראלי מרקע כלכלי חזק קיבל ציון גבוה בכ-94 נקודות בממוצע מתלמיד מרקע כלכלי חלש ,  ותלמיד יהודי קיבל במבחן הקריאה ציון גבוה ב-106 נקודות מתלמיד ערבי .  לפי oecd ,  התלמידים שהגיעו להישגים גבוהים בקריאה  " מצופים להיות חוד החנית מבחינה כלכלית בכל מדינה ".  לעומת זאת ,  אצל אלה שהישגיהם בתחום היו נמוכים , " קיים ספק לגבי יכולתם להשתלב באופן יעיל בחברה ".  מומחי oecd אומרים כי הפערים בין התלמידים הטובים ביותר לגרועים ביותר שווים לשתי שנות לימוד שלמות .  
עם זאת ,  לפי מומחי oecd ההשפעה של המעמד הכלכלי על הפערים בציונים בישראל נמוכה במעט לעומת מדינות אחרות ב-oecd . 
" הפערים שקיימים מאז קום המדינה ,  בעיקר בציבור הערבי ,  הם הבעיה הכי גדולה שלנו .  כל עוד הם ימשיכו להתקיים - גם הפערים בחינוך ימשיכו ",  אומר חתן פרס ישראל לחינוך ,  פרופ' חיים אדלר .  לדידו ,  לשיפור משמעותי בהישגי ישראל במבחנים הבינלאומיים קשר ישיר לפערים האלה : " עושים כיום מאמצים גדולים בחינוך ורואים שיפור קטן ,  אבל הוא רק בשולי השוליים .  את המעמד הבלתי מכובד שלנו אפשר להקטין ולשפר ,  בעיקר אם נפעל לצמצום הפערים הכלכליים . 
" אם 40% מילדי ישראל חיים מתחת לקו העוני ,  והמשפחה רעבה או מובטלת או דלת אמצעים ולא יודעת איך לגמור את החודש - אין לה גם יכולות לתמוך ולסייע לתלמידים ".  
פרופ' סורל קאהן מבית הספר לחינוך באוניברסיטה העברית ,  מוסיף כי  " במשך עשרות שנים מדיניות ההקצאה של המשאבים חיזקה את ההבדלים במקום לצמצם אותם .  אפשר לשפר את אי-השוויון אבל לא רק למערכת החינוך יש היכולת לפתור את זה .  הבעיה מחייבת התערבות מדינית רבת פנים שתתייחס לכל ההיבטים הגיאוגרפיים והכלכליים .  משרד החינוך לא כל יכול ,  ולא ניתן לבטל את האי-שיוויון רק באמצעותו ".  
" צחצוח שיניים של שתי דקות ,  בלי לצחצח חזק מדי ,  מביא לתוצאה הטובה ביותר .  אם מצחצחים חזק הורסים את ציפוי השן והחניכיים .  במה עוסק המאמר ?  תשובות :  בדרך הטובה ביותר לצחצח שיניים/ מברשת השיניים הטובה ביותר לשימוש/ החשיבות של שיניים בריאות/ הדרך שבה אנשים שונים מצחצחים שיניים )  ".  
גם על השאלה הזאת התקשו להשיב רבים מתלמידי ישראל בני ה-15 .  ייתכן שרבים מאלה שנכשלו במתן התשובה הנכונה לומדים בבתי ספר חלשים מבחינה כלכלית-חברתית .  לפי כותבי הדו"ח יש לבית הספר השפעה עצומה על הישגי התלמיד ,  לעתים אף יותר מהרקע הכלכלי-חברתי ממנו בא .  הפער בין שני תלמידים בעלי רקע סוציו-אקונומי דומה ,  שלמדו בבתי ספר שונים מבחינה כלכלית וחברתית ,  יכול להתבטא בעד 50 נקודות ,  אומרים מחברי הדו"ח .  
בעולם ,  בניגוד לישראל ,  כבר הוכח שפערים הכלכליים-חברתיים ובעיות הגירה הם לא גזירה משמים .  המדינות המובילות בדירוג הוכיחו כי ממוצע הציונים הגבוה של תלמידיהן לא קשור לרקע הכלכלי-חברתי שלהם או של בית ספרם ;  גם מדינות הגירה כמו קנדה וניו זילנד התברגו בראש הדירוג אף שכ-20% מתלמידיהן הם מהגרים .  
והנה עוד הבדל מהותי בין ישראל לבין המדינות שהישגיהן במבחנים טובות :  בישראל מוותרים בקלות רבה על תלמידים חלשים ,  בעוד שבמדינות המצטיינות החלשים לא נפלטים מהמערכת .  כ-23% מהתלמידים בישראל מועברים מבתי הספר ,  לעומת פחות מ-2% בפינלנד ,  2.7% בניו זילנד ו-6.5% בדרום קוריאה .  
ההשקעה בתלמידים החלשים מתבררת כמתגמלת לא רק עבורם - אלא עבור המערכת כולה .  ככל ששיעורי הנשירה של תלמידים בעייתיים נמוך יותר - כך ההצלחה המערכתית טובה יותר ,  אומרים מומחי oecd .  
אין לייפות את הדברים :  גם ב-oecd מרבית התלמידים שהשיגו ציונים גרועים במבחנים הגיעו משכבות חלשות ,  אבל נמצאו מתוכם כאלה שהצליחו להתגבר על המחסום הסוציו-אקונומי :  בפינלנד ,  ביפן ,  בטורקיה ,  בקנדה ,  בפורטוגל ובסינגפור - המדינות שדורגו בצמרת טבלת הציונים - הצליחו כ-45% מהתלמידים בשכבות החלשות להשיג ציונים הנמצאים בממוצע ה-oecd או מעליו במבחן הקריאה ;  כ-50% מהתלמידים העניים בקוריאה ובמקאו השיגו ציונים טובים ,  ובהונג קונג ובשנחאי עולים הנתונים לכ-70% .  
במדינות המצטיינות שיעור התלמידים המצטיינים מקרב השכבות החלשות הוא מרשים :  14% בקוריאה ,  11% בפינלנד ויפן ו-10% בקנדה .  לעומת זאת ,  רק 6% מקרב השכבות החלשות בישראל הצליחו להצטיין במבחנים .
 למומחי ה-oecd יש הסבר חלקי לתופעה הזאת ,  שבמסגרתו הם מכניסים את מדינת ישראל למועדון מפוקפק של מדינות ,  וכך הם כותבים : " ברוב מדינות oecd ישנו מספר גדול יותר של מורים בבתי ספר באזורי מצוקה מאשר באזורים יציבים יותר מבחינה כלכלית ,  למעט בישראל ,  בטורקיה ,  בסלובניה ובארה"ב ,  בהן בתי ספר באזורי מצוקה נוטים גם לסבול ממחסור במשאבים בסיסיים וממספר מועט של מורים לעומת תלמידים ".  
עוד מצא הדו"ח כי בישראל ,  ביישובים החזקים התלמידים דווקא מקבלים יותר מורים בעלי תואר אקדמי ,  וביישובים החלשים מתקבלים מורים בעלי רמת השכלה נמוכה יותר .  עוד נמצא כי מספר התלמידים פר מורה ביישובים אלה גבוה מזה שביישובים החזקים . " מדינות שבהן ההישגים הלימודיים גבוהים הן מדינות שבהן המורים הם הקבוצה החזקה ביותר במדינה מבחינה אינטלקטואלית ,  ובישראל לצערי זה לא נכון ",  אומר פרופ' אדלר . " המורים שלנו טובים הרבה יותר ממה שמתארים אותם ,  אבל צריך להעמיד לתלמידים מורים בעלי יכולת אינטלקטואלית גבוהה יותר ".  
לד"ר יורם הרפז ,  ראש התוכנית לתואר שני בניהול וארגון מערכות חינוך במכללת בית ברל ,  לשעבר מנהל מכון מנדל למנהיגות חינוכית ,  הסבר נוסף : " הצלחה בחיים מותנית בכישורים ,  אבל הרבה יותר מזה בדימוי העצמי של התלמיד .  בתי ספר מלמדים את כולם באותן השיטות ,  בלי להביא בחשבון את נקודת המוצא שלהם ,  וכך מחזקים בהם את הדימוי העצמי ככישלון בקרב השכבות החלשות ".  
לדבריו , " בתי הספר חונקים את היזמות ,  היצירתיות ,  החשיבה העצמאית .  אם מוצאים בחברה הישראלית אנשים יצירתיים זה לא בגלל בתי הספר ,  זה למרות בתי הספר ".  
ד"ר אביבה קליגר ,  ראש המסלול העל-יסודי במכללה האקדמית בית ברל ,  מציעה הסבר נוסף לכישלון התלמידים במבחנים הבינלאומיים : " מערכת החינוך בישראל עברה טלטלות פוליטיות רבות ,  ובכל החלפת שלטון שונו היעדים והדרישות .  להיעדר יד מכוונת ולשינויים התכופים במערכת החינוך יש תפקיד באי-ההצלחה במבחנים הבינלאומיים ".  
בנוסף ,  אומרת קליגר ,  משרד החינוך לא נתן מענה לתלמידים מצטיינים : " אחוז המצטיינים במבחני הפיז"ה הוא נמוך ביותר .  אם יחזקו קבוצה זו היא תעלה את המיקום שלנו במבחנים הבינלאומיים .  לאחרונה החל משרד החינוך לתת מענה חלקי לתלמידים מצטיינים - האגף למחוננים נהפך לאגף למחוננים ומצטיינים - אך התהליך עדיין לא כולל את כלל התלמידים המצטיינים ".  
קליגר מאירה בעיה נוספת - לכאורה פחות חמורה ,  אף שפתרונה לא פחות מורכב :  כל עוד התלמידים לא מקבלים ציון אישי על המבחן ,  הם לא ממלאים אותו ברצינות ,  בהיעדר תחושת אחריות לאומית וחברתית .
 למומחי oecd כמה עצות למדינות כמו ישראל ,  שהישגיהן לא טובים והן סובלות מפערים במערכת החינוך .  הפתרון הראשון - על התלמידים להרבות בקריאה .  תלמידים שקראו ספרים קיבלו ציונים גבוהים יותר במבחנים ,  ותלמידים שקראו מגוון רחב של חומרי קריאה הצליחו יותר .  מערכות חינוך ששמו דגש על קריאה שגירו ועניינו את התלמידים ,  הצליחו יותר בפער של 73 נקודות - פער שלפי oecd מקביל לשתי שנות לימודים מלאות .  
לפי כותבי הדו"ח ,  הבעיה חמורה יותר בקרב בנים ,  משום שהם נוטים לקרוא פחות .  45% מהבנים בישראל לא קוראים בכלל ,  לעומת 25% מהבנים בממוצע oecd .  לכן ,  לפי הארגון ,  על מערכות החינוך להפוך את חומרי הקריאה לנגישים ומעניינים לבנים כדי לצמצם חלק מהפער .  
דבר נוסף שעשוי להשפיע הוא לימוד שיטות לתמצות וסיכום של מידע :  הפער בין תלמידים אמידים לבין תלמידים משכבות חלשות ,  לפי הדו"ח ,  עשוי להצטמצם ב-20% באמצעות לימוד אסטרטגיות יעילות לשינון ועיבוד מידע .  
אם כל הדרכים האחרות כושלות ,  הדו"ח ממליץ על הדרך הפשוטה ביותר :  מעורבות של הורים בלימודים של הילדים .  פער הציונים בין הורים שקראו ספר עם ילדיהם מדי יום או כמעט מדי יום או שבוע ,  לבין הורים שקראו ספר עם ילדיהם פעם בחודש או רק לעתים רחוקות ,  מגיע ל-23 נקודות .
 
איך מוציאים את מערכת החינוך מהבוץ ? 
לפי מבחני פיז"ה האחרונים ,  החינוך בישראל במצב רע .  מה גורם לתלמידים הישראלים לדשדש מאחור ?  מומחי ה-OECD חושבים שמדובר בפערים החברתים-כלכליים ,  וממליצים על דרכים לשיפור המצב

