רשות ני"ע :  כלל פיננסים הטעתה לקוחות ולקחה לכיסה את כספם
על פי הדו"ח ,  בית ההשקעות לא החזיר ללקוחות החזרי עמלות וניסה לשכנע את הבנקים לשתף פעולה
בקיץ 2009 פירסמה רשות ניירות ערך דיווח יבשושי על קנס של 1.5 מיליון שקל שהטילה על חברת ניהול התיקים של כלל פיננסים ,  שבניהול תמיר פורת .  ביום רביעי שעבר ,  רגע לפני ש-2009 נחתמה ,  פירסמה הרשות את הסיפור האמיתי שמאחורי הקנס .  מביקורת שערכה הרשות עולה כי כלל פיננסים לקחה לכיסה את החזרי העמלות שהיו אמורים להגיע ללקוחות .  בחודשים האחרונים ניסו בבית ההשקעות של אי.די.בי לערער על הקנס ,  אך הדו"ח מהשבוע שעבר לא הותיר מקום לספק .  ברשות דחו את הטענה שכלל פיננסים טעתה בתום לב ,  הותירו את הקנס על כנו וחשפו את מעללי חברת ניהול התיקים של בית ההשקעות .  הסיפור מתחיל באוגוסט 2007 ,  אז ערכה הרשות ביקורת בכלל פיננסים שבה נמצא כי בית ההשקעות לקח לכיסו את החזרי העמלות שקיבל מהבנקים על פעולות שביצע בחשבונות הלקוחות שלו ,  זאת מבלי שקיבל את הסכמתם לקחת את ההחזרים ,  כנדרש בחוק .  קבלת החזרי עמלות נחשבת לקבלה של טובת הנאה המנוגדת לסעיף 17 בחוק הייעוץ .  בתחילת 2008 העבירה הרשות לכלל פיננסים מכתב ובו פירוט הליקויים שנמצאו ודרישה להפסיק מיידית את גביית החזרי העמלות מחשבונות לקוחות שלא נתנו הסכמה מפורשת לכך .  כלל פיננסים מיהרה להשיב לרשות כי תפסיק את הגבייה עד לקבלת ההסכמות הנדרשות .  כמה חודשים לאחר מכן ערכה הרשות ביקורת נוספת ,  וגילתה לתדהמתה שדבר לא השתנה .  כלל פיננסים המשיכה לקחת לכיסה את החזרי העמלות .  מדגם אקראי שביצעה הרשות גילה 30 לקוחות שהאישורים שלהם לא התקבלו .  מהדו"ח שפורסם בשבוע שעבר עולה שבכלל פיננסים ניסו  " להתחכם "  - בית ההשקעות ניסה לשכנע את הבנקים לשים את הכסף שנצבר בגין ההחזרים בצד במקום להחזירו ללקוחות מיידית .  ברשות ני"ע לא קנו את התירוצים שניסתה כלל פיננסים להציג בחודשים האחרונים ,  ופירסמו דו"ח חמור : " יש לראות בחומרה את התנהלות החברה מכמה סיבות :  אי הבהירות הגובלת בהטעיה של הדרך בה התקבלה לכאורה הסכמת לקוחות החברה לגביית החזרי העמלות ,  אי קיום דרישת הרשות לאחר הביקורת הראשונה וחוסר תום הלב של החברה בכך שפנתה לבנקים בבקשה 'לשמור בצד את הכספים' ,  במקום לוותר על חלקה כל עוד לא התקבלה הסכמתם המפורשת של הלקוחות ". 

רשות ני"ע :  כלל פיננסים הטעתה לקוחות ולקחה לכיסה את כספם
על פי הדו"ח ,  בית ההשקעות לא החזיר ללקוחות החזרי עמלות וניסה לשכנע את הבנקים לשתף פעולה

