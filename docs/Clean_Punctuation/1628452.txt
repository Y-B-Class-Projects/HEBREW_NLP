שלום לסינ-דרום
הילה וליטל מסיימות מסע קולינרי בן שנה וחצי בסין ומדרגות את המאכלים שהצליחו להשאיר אותן על קו השפיות
החוויה הסינית שלנו שנמשכה כשנה וחצי הגיעה לסופה .  איתה מגיע לקיצו גם טור זה שליווה אותנו בדרכנו הקולינרית יוצאת הדופן במרחבי הארץ העצומה .  בצער רב נפרדנו מהמדינה האדומה וחזרנו לארץ הקודש האהובה שלנו שבה חומוס ,  פלאפל וגבינה לבנה הם כבר לא בגדר פנטזיות רחוקות .  את  " סינ-דרום האוכל "  בחרנו לסיים במצעד עשרת המאכלים הסינים שלא הצליחו להשאיר אותנו אדישות וגרמו לנו להתאהב .  מוכנים ?  בואו נתחיל .
 במקום העשירי והמכובד נמצאת המנה שריפדה את קיבתנו לאורך כל השהות והצליחה לאט ובביטחון לגרום לנו להתמכר לגרגר הלבן - אורז מטוגן  ( chao-mifan )  .  אמנם הסינים אוהבים את האורז שלהם מאודה ,  לבן ופשוט אבל אנחנו העדפנו אותו עם טוויסט מוקפץ ,  בתוספת ירקות וביצה .
 המקום התשיעי שייך ללחם .  אבל לא סתם לחם !  הוא מאודה ,  הוא מתוק ,  הוא לבן ,  צהוב או אפילו סגול ואוכלים אותו אך ורק לארוחת הבוקר - הכבוד שמור למאנטו  ( man-tou )  שאיתו פתחנו כל יום בליווי של כוס חלב סויה חם .
 במקום השמיני יושב לו בנחת המאכל שיותר מכל מסמל את המטבח הסיני בעיני הישראלים - האגרול ( spring roll - chun-juan )   .  אם אתם מדמיינים אותו נוטף שמן וטובל ברוטב אדום זוהר .. .נסו שוב .  האגרול שבו אנחנו התאהבנו שונה לחלוטין מהתדמית הנוראית שדבקה בו בארץ .  הוא עשוי מעטיפת בצק אורז דקיקה ,  שקופה ומאודה ,  מילוי של תערובת ירקות מוקפצת קלות ומוגש כמו שהוא - טרי וללא מגע שמן .  מעדן סיני אמיתי .
 המקום השביעי שמור לתענוגות הטרופיים .  בהיותנו תושבות האיזור הדרומי החמים ,  זכינו לאורך כל השנה ליהנות מפירות טרופיים טריים בשפע ,  כאלו שגם אם מאד נרצה - פשוט לא נמצא בארץ באותה הכמות ,  האיכות והמחיר .  רצועות קוקוס שהרגע נחתכו טובלות במי קוקוס מתוקים ,  אננס טרי ועסיסי ,  ליצ'י חושני על כל מגוון מיניו ,  פרי הדרקון  ( pitaya )  האדום המשונה ועשרות סוגי בננות .  לא עבר יום מבלי שחגגנו על מסיבת פירות במטבח .
 במקום השישי - הפתעה !  הוא גם מאכל וגם משקה ,  גם מתוק וגם מרווה .  מומחים טוענים שהוא בריא מאד .. .אבל בארץ אין לו ממש מקום של כבוד - קבלו את התה הירוק הקר עם פניני הטפיוקה ( jen-jun )   .  משקאות ה"באבלס "  למיניהם לא ממש רכבו על גל ההצלחה בארץ ,  אבל בסין - זה המשקה מספר אחד .  בכל פינה ישנו דוכן של תה קר ,  אותו שתינו - גם בחורף הקפוא .  תה ירוק ריחני ומתוק היווה תחליף מעולה להיעדרו של קפה איכותי בחיינו .
 במקום החמישי נמצא אחד מחטיפי הרחוב הפשוטים והטעימים ביותר - שיפוד של בצק אורז דביק על הגריל .  אם הקשר בין מנגל ואורז נשמע תמוה ,  דעו לכם שגם אנחנו חששנו לנסות בהתחלה .  לאחר שהצליחו לשכנע אותנו ,  טעמנו ,  ציקצקנו בלשונותינו והחלטנו שהמעדן השרוף בעל המרקם הצמיגי ,  הצליח לכבוש את ליבנו .
 הגענו בריצה אל המקום הרביעי וכאן מחכה מרק בנוסח סין הרי הוא ה"הוט-פוט "   ( huo-guo )  המפורסם .  סיר ענק ולוהט מונח על השולחן ובו מבעבע מרק חריף  ( אש !  )  שאליו זורקים בכיף גדול  ( תוך כדי שיחה עם חברים ושתיית אלכוהול )  נתחי בשר ,  פירות ים וירקות טריים ,  אטריות מסוגים שונים ,  דמפלינגס ,  כדורי בצק ודגים ,  קוביות טופו ומה לא .  זה כמעט בלתי אפשרי לבחור מתוך כל השפע העצום של המרכיבים ואפילו קשה יותר להמתין בסבלנות עד שהכל יהיה מוכן ! 
את המקום השלישי שמרנו לקינוח המצוין של השנה :  טארט הביצים הפורטוגזי  ( dan-ta )  שמגיע היישר ממקאו היא  " לאס-ווגאס של המזרח ".  השילוב המוצלח של תחתית בצק פריך אפויה עם קרם ביצים צהבהב ,  רך ומתוק במרכזה ,  הצליח לשגע את כל הסינים .  הטארט האישי הזה מככב בכל מאפייה בסין ובארץ שבה יש מעט מאד קינוחים ראויים ,  זה ללא ספק נחשב בעינינו כהצלחה .
 אל המקום השני הגיע ,  לאחר התלבטות גדולה ,  החטיף שגורם לנו לרצות לחזור לסין בהקדם האפשרי - בשר מיובש או ליתר דיוק :  נתחי בשר מיושנים של בקר ,  חזיר או עוף המושרים במרינדה מעולה של צ'ילי ודבש ,  נחתכים לפרוסות הנצלות על גריל ומוגשות חמות .  מעדן !  גם אנחנו הצטרפנו לטרנד נישנוש חטיפי הבשר וגילינו שהסינים יודעים את מלאכתם כהלכתה .  פסטרמה ,  סלמי וחבריהם לא מצליחים אפילו להתקרב לטעם המוצלח הזה .
 למקום הראשון הגיע ברוב קולות אחד מן המרכיבים החשובים ביותר במטבח הסיני - הטופו  ( dou-fu )  .  לפני הגעתנו לסין ,  טעמנו טופו פה ושם ,  אך לא ממש ירדנו לסוף טעמיו .  בישראל ,  היודעת שפע ללא גבולות של מוצרי חלב ובשר ,  הטופו עדיין לא קיבל מנה ראויה של תשומת לב ואהדה מצד הסועדים המקומיים .  בסין ,  לעומת זאת ,  לטופו ולסויה בכלל יש חשיבות עליונה והיסטוריה ארוכת שנים .  לשמחתנו הרבה ,  נחשפנו אלי טופו מדי יום - בכל הצורות ,  הטעמים והמרקמים האפשריים ופשוט .. .נפלנו שבי אחריו .  
לא רק שהוא בריא ,  הוא גם טעים ,  צמחוני ,  משמש כתחליף נהדר לגבינה ובשר ואפשר להוסיף אותו לכל מנה מבושלת .  הידד לסינים שהצליחו לחבר אותנו למנעמי הסויה ופתחו לנו צוהר רחב לעולם של משקאות ,  חטיפים ,  אטריות ותבשילים העשויים כולם מאותו הצמח המיוחד .  
לסיום ,  אנחנו רוצות לאחל לכל הקוראים שנה אזרחית מצוינת וטעימה ,  שנה מלאה בריגושים קולינריים ! 

שלום לסינ-דרום
הילה וליטל מסיימות מסע קולינרי בן שנה וחצי בסין ומדרגות את המאכלים שהצליחו להשאיר אותן על קו השפיות

