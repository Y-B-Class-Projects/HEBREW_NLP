תאונות הדרכים הן כמו חמש שריפות בכרמל 
בטיחות בדרכים
 >  >  אחד לאחד נראים סימניו של המשבר הלאומי הנגלה לעינינו ,  על אובדן חיי האדם שבו ,  על הנזק המורלי הבלתי ניתן להערכה שלו ועל הנזק הכלכלי העצום הנובע ממנו .  נתחיל מהסוף :  אף אחד לא אשם בעצמו ,  זאת אשמתם של כל האחרים .  מתוך מגירות מוכנות מראש נשלפים מיד כל מסמכי ההגנה ,  המוכיחים שכל אחד מהנושאים באחריות כבר התריע ,  ואף שב והתריע ,  יותר מפעם אחת ,  שהמערכת שעליה הוא אחראי אינה מוכנה ,  ולא שכח להעלות את התרעתו על הכתב ולא שכח לשמור עותק מקורי ממנה במגירה ,  כשהיא חתומה בחותמת  " התקבל ".  על השירותים הקורסים שגרמו למשבר הלאומי הנגלה לעינינו יש שר אחראי .  אחריותו הברורה והקבועה בחוק קובעת כי שירותים אלה הם באחריותו המלאה .  מעניין לראות אותו מתרוצץ מאז פרוץ המשבר כשהוא מתנער ,  למעשה ,  מאחריותו ,  מודיע שעסק בנושא זה יותר מבכל נושא אחר שתחת אחריותו ,  מאשים את הגורם האנושי שגרם למשבר ,  רומז לכוח עליון שאין לעשות נגדו דבר ,  ומתפאר בהישגים מדומים ואפילו שקריים ,  דוגמת תקציבים שגייס ,  ישיבות שכינס והחלטות שקיבל .  בזה אחר זה נערמים במשך השנים דו"חות חמורים של מבקר המדינה ,  התרעות נואשות של ועדות מומחים ואסונות עבר כבדים שמדליקים נורות אדומות שמהבהבות בעוצמה ,  עד שהן נמוגות לתוך החושך .  מלים כמו הזנחה או הפקרה ממלאים את דו"חות הביקורת ,  כמו גם את התרעות הכסת"ח של כל הנושאים באחריות ,  ואין איש מפנה אליהם את הקשב .  הכלבים נובחים והשיירה עוברת .  מן הצד משקיפים על כל הקקופוניה הזו פקידי האוצר .  כרגיל ,  הם יודעים יותר טוב מאתנו מה טוב לנו ,  מבקשים לא לבלבל אותם עם המלצות מומחים ,  לעולם יעדיפו את החיסכון הקטן בטווח הקרוב על פני ההשקעה שתניב חיסכון גדול בטווח הרחוק ,  ומחשבים הכל ,  כולל משברים לאומיים ,  לפי שורת רווח .  נכמר הלב למראה הכוח המקצועי שמעמידה המדינה כנגד המשבר הלאומי .  זהו כוח חבוט ,  מקוצץ ,  מוצב בפחות מחצי מהתקן המחייב ,  ומשתמש בכלים ובטכנולוגיות שזמנם עבר .  בעיניים כלות מביטים כולנו בציוד החדיש של המדינות האחרות שמתייחסות לעניין ברצינות ,  פועלות לפי תוכנית ,  משקיעות מה שצריך להשקיע ,  ומשיגות תוצאות טובות הרבה יותר מאתנו .  כך הולך ומתגלגל לעינינו המשבר בדרך החתחתים המאפיינת אותו .  למרות שהוא מזוהה כבר שנים רבות ,  עדיין לא עולה על דעת הממשלה והעומד בראשה לדרוש מהאחראים למשבר לשאת בתוצאות ,  והם ממשיכים לשאת באחריות שהוטלה עליהם כאילו לא היו דברים מעולם ,  לוכדים את כולנו בלולאה מייאשת של אסונות ומשברים שמתלווים לחיינו כמעין רעש רקע קבוע שאין לאוזן אלא להתרגל אליו .  לא ,  איני מתכוון לשריפה בכרמל - אלא למשבר תאונות הדרכים ,  העונה על כל המאפיינים שתוארו לעיל ,  אבל נבדל מאסון הכרמל בהבדל אחד :  אם נשווה את הנזק שגרם אסון הכרמל ברכוש ובנפש לנזק שגורמות תאונות הדרכים ,  יתברר לנו שאנו חווים חמש-שש שריפות מעין זו כל שנה ,  כל השנים .  הכותב הוא יו"ר ומייסד עמותת אור ירוק

תאונות הדרכים הן כמו חמש שריפות בכרמל 
בטיחות בדרכים

