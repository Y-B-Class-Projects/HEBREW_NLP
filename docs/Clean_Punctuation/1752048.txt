רועי ,  קח את הכסף וברח 
הדילמה
 >  >  רועי ורמוס שלום ,  לבי לבי לך .  הפרקליטות ורשות ניירות ערך לא ספרו אותך כאשר סיכמו עם איפקס על סגירת התיק נגד בית ההשקעות פסגות תמורת סילוקך מכס המנכ"ל .  אנשים שמעריכים אותך אמרו לי השבוע :  עשו לרועי עוול .  ככה זה כשאתה מנכ"ל - כולם מאחוריך ואתה בפרונט ,  לבד .  אומרים שאתה שוקל לעתור לבג"ץ .  כן ,  הסדר שבו מתבקשת הדחתך מבלי שהוחלט אפילו להגיש נגדך כתב אישום הוא הסדר גיליוטיני ,  ברוטלי .  מצד שני ,  אלה הכללים החדשים בממלכה של יו"ר רשות ניירות ערך ,  זוהר גושן :  סנקציות אפקטיביות ומהירות בלי יותר מדי הליכים משפטיים בדרך ,  במטרה לייעל את האכיפה בשוק ההון .  שינו את הכללים ולא סיפרו לך ?  האם בג"ץ יתערב בסגירת התיק נגד פסגות רק בגלל שההדחה שלך ברוטלית ?  רק בגלל שהפרקליטות עוד לא החליטה בכלל אם להעמיד אותך לדין ?  לפני 20 שנה בדיוק ,  בפרשת ויסות מניות הבנקים ,  ביטל בג"ץ את ההחלטה של היועץ המשפטי לממשלה יוסף חריש לסגור את התיק נגד ראשי הבנקים  " מחוסר עניין לציבור ".  הפרקליטות נאלצה להגיש כתב אישום ,  וגם ניצחה .  את התביעה במשפט הבנקאים ייצג פרקליט מחוז טרי ושאפתן :  משה לדור .  השיקולים בסגירת תיק ללא משפט הם היעדר תשתית ראייתית והיעדר עניין לציבור .  אותו לדור מפרשת הבנקאים ,  כיום פרקליט המדינה ,  יסביר לבג"ץ כי לציבור אין עניין לנהל משפט יקר וממושך רק כדי להשיג תוצאה שניתן להשיג מהר ובזול .  הוא יגיד כי ההסדר שהושג הוא מהמרתיעים שהושגו במקומותינו .  אין ספק שיש פגיעה בזכויות החוקתיות שלך ,  כמו הזכות לחופש העיסוק ,  אבל האם זה משנה משהו לגבי סיכוייך בבג"ץ ?  החדשות הרעות שהפעם אתה לא מתמודד עם טייקון קורס כמו לב לבייב ,  מולו התייצבת במשבר הכלכלי ,   ;  הפעם אתה מתייצב מול גושן ולדור - במגרש הביתי שלהם .  הפרקליטות תטען שאיפקס הציעה לפטר אותך .  גם איפקס תגיד שזו היתה החלטה שלה .  הם יטענו זאת בבית המשפט בלי למצמץ .  לאיפקס כבעלת הבית יש זכות לפטר את מי שבא לה .  זהבית כהן תגיד לך שפסגות לא יכול להתנהל עם מנהל חשוד בפלילים .  היא תגיד שהרשות מאיימת לשלול לפסגות את הרשיון אם לא תסכים ללכת .  היא תגיד שעשית עבודה נהדרת כראש הגוף המוסדי הכי לוחמני בסביבה ושהיא באמת היתה רוצה שתישאר ,  אבל היא גם תגיד לך שמי שיוצא לשמש כדאי שלא ישים חמאה על הראש .  אם הקרב שלך יצליח ,  בג"ץ ינזוף בפרקליטות ויבטל את הדרישה להדיח אותך כתנאי להסדר בפסגות .  האם ההסדר כולו יקרוס עקב כך ?  לא בטוח .  לדור וגושן טוענים שיציבות בית ההשקעות הגדול במדינה ושוק ההון כולו הם אינטרס ציבורי חשוב ,  שעלול להיפגע אם יוגש כתב אישום נגד פסגות .  אבל מבחינתך סוף הסיפור רחוק .  אתה על הכוונת .  אולי כדאי שתציע עסקה משלך לפרקליטות .  זוכר את יד ימינו של לב לבייב ,  נדב גרינשפון ?  על סף הרשעה בעבירת שימוש במידע פנים מצאו סניגוריו נוסחה להסדר עם הפרקליטות ,  לפיה גרינשפון שילם קנס כספי ומשפטו הסתיים בעבודות שירות ללא הרשעה .  זה תקדים שיכול לעבוד לטובתך .  קראתי שבפרישתך המאולצת תקבל יותר מ-40 מיליון שקל כ"מצנח זהב ".  אתה יכול להרשות לעצמך דיל כמו של גרינשפון ,  גם אם במקרה שלך המחיר יהיה יקר וכואב יותר .  ואם כל זה לא יעבוד ,  זכור את העצה של וודי אלן :  קח את הכסף - וברח .
 
רועי ,  קח את הכסף וברח 
הדילמה

