אסור למאוס במיעוט
ח"כ יריב לוין אמר כי על הרוב בישראל נמאסו קבוצות המיעוט .  זהו משפט קצר האומר הכל :  בעיני לוין ,  דמוקרטיה היא שלטון הרוב .  נקודה .  הרוב ,  בדרך כלל ,  אינו רוצה שיבלבלו לו את המוח עם כל מיני רעיונות מימין ומשמאל .  הניחו לו לחיות את חייו ,  וסיתמו את פיותיהם של מי שחושבים אחרת .  אילו הדמוקרטיה היתה רק שלטונו של הרוב ,  היו הדמוקרטיות בעולמנו הופכות כבר מזמן לממשלים אוטוריטריים .  אלא שהדמוקרטיה חייבת להבטיח גם את זכויות המיעוט - להשמיע את דעתו ולהיאבק עליה ,  גם אם אינה מוצאת חן בעיני הממשל או בעיני הרוב בציבור .  לא אחת היה זה הרוב שטעה טעויות נוראות ,  ואילו המיעוט היה זה שצדק והעביר את הציבור לצידו .
 כחייל הייתי בין אלה שכבשו את השטחים ואחר כך - בעיקר במילואים - בין אלה ששירתו שם שנים ארוכות .  כפוליטיקאי הופעתי לא אחת בשטחים בוויכוחים מדיניים ,  או בתפקידים מיניסטריאליים שונים ,  שבהם היתה לי אחריות על האזרחים הישראלים שם .  כאיש פרטי יש לי קרובי משפחה בשטחים ,  ואני מבקר אותם .  אבל אני משוכנע בכל ליבי שהיתה זאת טעות להתנחל בסיני ,  בעזה ,  בגדה וברמת הגולן .  אני עושה כל שביכולתי כדי לקדם שלום שיביא לכך שגורל ההתנחלויות ברמת הגולן יהיה דומה לאלו בעזה ובסיני ,  ואילו בגדה המערבית - גם אם נספח את גושי היישובים הסמוכים לקו הירוק  ( ובשום אופן לא את אריאל שבלב שומרון )  ,  נשלם על כך בשטח זהה מישראל הריבונית .
 אמנים אינם חיילים .  מותר להם להופיע והם רשאים גם שלא להופיע .  תקציב המדינה אינו עומד רק לרשות תומכי מדיניות הממשלה .  התקציב תומך - כמו בכל דמוקרטיה - בגורמים רבים שתפיסת עולמם שונה ,  ואפילו הפוכה מזו של הממשלה .  מותר לאמנים ולאנשי רוח לקרוא לשחקנים שלא להופיע באריאל ,  גם אם זה מרגיז את ח"כ לוין .  אסור לח"כ לוין למאוס במיעוט אם ישראל הדמוקרטית חשובה בעיניו .
 
אסור למאוס במיעוט
nan
