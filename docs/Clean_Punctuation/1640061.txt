סגנון של שוק 
חדשות לבקרים מפציצה לשונו של אביגדור ליברמן את כל העולם כולו .  
אתמול איים שאם תפרוץ מלחמה לא רק סוריה תובס אלא אפילו משפחת אסד תאבד את שליטתה בארמון הנשיאות בדמשק .  זו אמירה מעניינת במובן שהיא מצביעה על קו המחשבה וסדר העדיפויות של מי שמכהן כשר החוץ ותיק חקירותיו נע ונד בין המשטרה לבין פרקליטות המדינה במין פרפטוםמובילה .  שכן לפי זה בעיני מנהיג ישראל ביתנו אובדן השלטון גרוע מכישלון במלחמה .  מעניין .  ראוי למחשבה .  
לכאורה ייתכן שכל ההסתבכויות האלה של ליברמן הן פרי דחף שאינו בר שליטה .  לא כן .  שר החוץ הוא בעל עצבי ברזל ושליטה עצמית מלאה והכל נאמר בכוונת מכוון .  הוא זוכה בכל הקופה :  בוחריו מרוצים מסגנון השוק שלו ויריביו לומדים כי מסוכן להכעיסו והוא נהנה לראות את בנימין נתניהו ואהוד ברק מתפתלים בלשכותיהם לנוכח המבוכה והבושה הניחתות על ישראל במשרדי החוץ וההגנה בעולם .  מה גם שהוא יודע כי בסופו של דבר אין לראש הממשלה התלוי בנפח הקואליציה ברירה אלא להגיע עימו לכלל סיכום פושר ולהימנע מהדחתו .  
אך נתניהו משלם מחיר כפול וכבד על מחזה העוועים של שר חוץ המשתלח במדינות מפתח .  מבית ומחוץ גוברים החשדות שמא הם משחקים ב"שוטר הטוב "  וב"שוטר הרע "  וקורצים איש לרעהו שכל אחד ימשיך בדרכו והכל בתיאום מלא .  לא עולה על דעתי שאפשרות זו נכונה אבל עצם העובדה שהיא נזכרת כמעט בכל שיג ושיח גורמת לראש הממשלה נזק גם בהבלותה .  
הנזק העיקרי נגרם למעמדה של ישראל .  לבד מקומץ סהרורים הסבורים כי גם בזירה הבינלאומית חייבת ישראל לנהוג כ"עם לבדד ישכון "  כל מי שנותן את דעתו למעללי ליברמן מבין זאת .  החל בהדום שעליו הושיב סגנו דני אילון את השגריר הטורקי וכלה במלחמתו המילולית במשפחת אסד ועוד לשונו נטויה .  
ליברמן אינו יכול לשמש שר חוץ כאשר כל מעייניו נתונים למדיניות פנים-מפלגתית .  ראש הממשלה אינו צריך להגיע עימו להבנות .  נזיפות ישיגו את יעדן טוב יותר אם בכלל .  

סגנון של שוק 
nan
