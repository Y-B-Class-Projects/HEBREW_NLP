הרפורמה בתכנון ובבנייה - קטסטרופה 
נדל"ן ותשתיות
 >  >  סוף-סוף פורסמה הרפורמה בתכנון ובבנייה .  מבלי להיכנס לכל החוליים הרבים שבהצעת החוק ,  הנה טעימה קטנה ממה שמצפה לנו אם תעבור .  למשל ,  כבר בסעיף 1 להצעה ,  מוגדרת יחידת דיור כ"חדר או תא או מערכת חדרים או תאים שנועדו לשמש יחידה שלמה ונפרדת למגורים ,  לעסק או לכל צורך אחר ".  המשמעות של הגדרה רחבה כזו היא קטסטרופלית לאיכות החיים שלנו .  אם עד כה הוכרה כיחידת מגורים יחידה המשמשת למגורים בלבד ,  הרי שלפי הצעת החוק ,  כל שימוש שייעשה בדירת מגורים ייחשב באופן אינהרנטי ככלול בייעוד למגורים .  המשמעות היא שהמחזיק או בעל הדירה שבה נעשה שימוש שאינו למגורים ,  לא יזדקק להיתר לשימוש חורג מהוועדה המקומית לתכנון ולבנייה וכל שימוש שייעשה בדירה יהיה על פי חוק וללא הליך התנגדות .  כך שגם אם יפתח מאן דהוא בדירת מגורים בית כנסת ,  מקווה ,  מכון ליווי או אפילו פאב ,  על השכנים יהיה להשלים עם התופעה או פשוט לעבור דירה ,  תוך מכירתה במחיר הפסד .  יתרה מכך ,  כאשר הנכס מיועד בתוכנית למגורים ,  ניתן יהיה לעשות בו כל שימוש העולה על הדעת ,  ללא צורך להפקיד תוכנית המשנה את ייעוד הנכס .  כך יחמקו בעלי הנכס המטריד מתשלום פיצויים לשכניהם בגין ירידת ערך נכסיהם ,  כתוצאה מהשימוש הפוגע .  לא בכדי נוסחה הגדרה כה רחבה של המונח דירת מגורים בהצעת החוק .  השר האחראי על ביצוע חוק התכנון והבנייה הוא שר הפנים ,  אלי ישי ,  ובלי תמיכת ש"ס אין קואליציה ,  אין רפורמה ואין ביבי .  לכל אורך החוק מוענקות סמכויות רחבות לשר הפנים .  הוא הממנה ,  הוא המאשר ,  הוא המגדיר והוא הקובע .  בכל הוועדות הרבות שמוקמות לפי הצעת החוק ,  היו"ר הוא נציגו ולמעשה ידו בכל .  אם תיכנס הרפורמה לתוקף וחלילה הצעת החוק תעבור ,  היכונו לבית הכנסת והמקווה שיצוץ אצלכם מחר בבניין .  כן אדוני ראש הממשלה ,  גם אני רוצה ,  בשבתי בוועדה המקומית ,  לאשר לגב' בוזגלו לסגור מרפסת ולתת למר בוזגלו להזיז גדר מבלי להוציא להם את הנשמה .  לשם כך יש צורך לשנות את תהליכי הרישוי ולא לזעזע את אמות הסיפים של התכנון .  אם כבר אתה רוצה לעשות רפורמה אמיתית שתצעיד את המדינה קדימה ,  אל תתנהל כמי שעושה מחטף אלים וכוחני שייקח אותנו מרחק שנות אור לאחור .  תן לאנשי המקצוע ,  לאנשי משרדי הממשלה ולארגונים החברתיים והסביבתיים להטביע את חותמם .  תן לנו זמן להאיר את הרפורמה .  האמור לעיל הוא רק דוגמה המייצגת קמצוץ ממה שיש לי לומר על סעיף 1 בלבד בהצעת החוק .  ומה מסתתר מאחורי 584 הסעיפים הנוספים להצעה ?  לידיעתך ,  בין השאר ,  קיימות סתירות מהותיות בין סעיפי החוק וגם כאלה המבטיחים את היותו רפורמה לעשירים ,  כלומר האוכלוסיות המוחלשות הן שישלמו את מחירו .  לכן ,  תן לנו זמן ,  90 יום נוספים ,  לקרוא ולהעיר ואולי לבסוף נברך את הרפורמה ולא נקלל את הקסטרופה .  הכותבת היא סגנית ראש עיריית תל אביב-יפו

הרפורמה בתכנון ובבנייה - קטסטרופה 
נדל"ן ותשתיות

