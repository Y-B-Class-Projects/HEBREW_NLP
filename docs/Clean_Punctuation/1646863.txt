לח"כ כץ מותר להשוות את ארץ נהדרת לנאצים
ועדת האתיקה של הכנסת דחתה קובלנות נגד חברי הכנסת יעקב כץ וג'אמל זחאלקה ,  בגין התבטאויותיהם נגד תוכניות הטלוויזיה  " ארץ נהדרת ",  ובזמן שידור  " ערב חדש "
 יו"ר האיחוד הלאומי יעקב כץ ,שהתבטא בחריפות נגד התוכנית ארץ נהדרת ,  ויו"ר בל"ד ג'מאל זחאלקה ,  שהתבטא בחריפות נגד העיתונאי דן מרגלית ,  מגיש התוכניות  " ערב חדש ",  פעלו במסגרת חופש הביטוי .  כך קבעה הבוקר ועדת האתיקה של הכנסת כשדחתה את הקובלנות נגדם .
 את התלונה נגד חבר הכנסת זחאלקה הגיש  " הפורום המשפטי למען ארץ ישראל ",  בעקבות דברים שהוא אמר בראיון בתוכנית  " ערב חדש "  בערוץ הראשון .  בזמן הראיון התייחס יו"ר בל"ד למותם של ילדים במבצע  " עופרת יצוקה ",  ואמר כי , " אהוד ברק שומע מוסיקה קלאסית והורג ילדים ".  בהמשך הראיון ,  שעבר לפסים קולניים ותוקפניים ,  הורה מגיש התוכנית דן מרגלית לזחאלקה לצאת מהאולפן .  בקבילה שהגיש הפורום נטען כי זו  " צורה שאיננה מכבדת חבר בכנסת ישראל שביזה את המוסד מטעמו הוא פועל ". 
הפורום טען עוד כי בצאתו מהאולפן ,  זחאלקה צעק  " זה שייח מוניס פה ".  לטענת הפורום , " דברים אלה מנסים לחתור תחת עצם הזכות לקיומה של מדינת ישראל כמדינה יהודית ולהטיל ספק בדבר זכותם של יהודים לשכון בארץ ". 
זחאלקה טען מצידו כי דבריו נאמרו במסגרת חופש הביטוי ,  ואילו הראיון בתוכנית היא דוגמה ליחס התקשורת למנהיגי הציבור הערבי ,  במסגרתו  " המראיין הופך לחוקר ,  והיחס שלו הופך ליחס של אדון לנתין ".  זחאלקה המשיך וטען כי הפרשנות שניתנה לדבריו היא  " זדונית ומשוללת כל יסוד ". 
ועדת האתיקה הגדירה את דברי זחאלקה ב"ערב חדש "  כ"התבטאות בוטה ,  מקוממת ומעוררת הסתייגות .  עם זאת ,  חופש הביטוי נבחן דווקא כשמדובר בביטויים מקוממים ופוגעניים החורגים מהקונצנזוס ".  משום כך ,  הוועדה דחתה את הקובלנה .
 את הקובלנה נגד חבר הכנסת כץ הגישה טלי גורן ,  סמנכ"ל הרגולוציה של זכיינית  " קשת ",  המשדרת את התוכנית  " ארץ נהדרת ".  גורן קבלה על דברים שאמר יו"ר האיחוד הלאומי בוועדת החינוך שדנה בצורת ההתבטאות בתוכנית .  כץ אמר כי , " כשמדינת ישראל תנוהל בידי הגורמים הנכונים ובהחלטות רטרואקטיביות ,  האנשים האלו יועמדו לדין על אנטישמיות ,  כמו שבגרמניה ובפולין אנשים הועמדו לדין אחרי המלחמה .  זה כמו שגבלס עסק בתעמולה נאצית ,  לכלך על יהודים ואחר כך שחטו יהודים ". 
בקובלנה ,  כתבה גורן כי דברי חבר הכנסת נאמרו  " בלשון חריפה בצורה שחורגת מן הראוי והסביר בכנסת ישראל ".  לטענתה , " נציגת 'קשת' מצאה עצמה תחת מתקפה אישית ,  בוטה וחסרת רסן ".  
ח"כ יעקב כץ אמר בתגובה כי הוא היה זה שנפגע מהתוכנית ,  הן אישית בשל דמות סטריאוטיפית המכונה  " כצל'ה ",  והן כמייצג ציבור דתי שהתוכנית לדבריו , " עושה ניסיון להשניאו ".  כץ אף אמר כי  " התכנית כוללת הכפשה מתוכננת ,  מתוזמנת ושיטתית בציבור חלוצי יו"ש כהכנה לקראת פגיעה מאסיבית בהם ,  ומייצרת שנאה תחת הכותרת 'סאטירה' ". 
לדבריו של יו"ר האיחוד הלאומי , " באותה שיטה נהג גבלס ,  שר התעמולה הנאצי ,  שבמשך שש שנים תמימות פגע ביהודי אירופה רק באמצעות סאטירה וקריקטורות .  אני מביע בוז ולעג לקבוצה קיקיונית והזויה זו ,  חבורת שמאל קיצוני שעדיין יושבת על כמה מיקרופונים ובשם 'חופש הביטוי' מקדמת את בואם של פשעים חמורים ".  
ועדת האתיקה הסתייגה משימושו של חבר הכנסת בביטויים הקשורים לשואה . " הוועדה גם סבורה שעל חברי הכנסת לנהוג בכבוד במוזמנים לוועדות .  עם זאת ,  ועדת האתיקה עושה מאמץ גדול שלא להצר את חופש הביטוי של חברי הכנסת אף אם הדברים חריגים בבוטותם ,  שכן חופש הביטוי הוא אחד מכלי הפעולה המרכזיים של חברי הכנסת .  דבריו מצויים בגדריו הרחבים של חופש הביטוי המוענק לחברי הכנסת ".  משום כך ,  הוועדה דחתה גם את הקובלנה נגד יעקב כץ .
 
לח"כ כץ מותר להשוות את ארץ נהדרת לנאצים
ועדת האתיקה של הכנסת דחתה קובלנות נגד חברי הכנסת יעקב כץ וג'אמל זחאלקה ,  בגין התבטאויותיהם נגד תוכניות הטלוויזיה  " ארץ נהדרת ",  ובזמן שידור  " ערב חדש "
 
