הפועל פ"ת לאלימלך :  קבל משכורת ושב בבית
עוזר המאמן קיבל הודעה כי מחפוד לא זקוק לו והמועדון הגיש לו הצעת פשרה .  ניסיונות להחזיר את ויסה .  מחפוד ימשיך
הפועל פתח תקוה הודיעה לשביט אלימלך ,  שהתפטר לאחרונה מקבוצת הנוער ,  שלא יגיע לאימוני הקבוצה הבוגרת עד תום העונה למרות שהוא מחזיק בחוזה גם לעונה הבאה ואמור לשמש כעוזרו של אלי מחפוד .  בימים האחרונים קיבל אלימלך הודעה כי למחפוד אין צורך בעוזר מאמן ולכן המועדון הגיש לו הצעת פשרה לפיה הוא יישב בבית עד תום העונה ויקבל שכר ,  אך יוותר על שכרו בעונה הבאה .  בכך אמור אלימלך לעזוב סופית את המועדון .  את המועדון מייצג בדיון עם אלימלך עו"ד שי אליאס .
 אלי מחפוד ימשיך בהפועל פתח תקוה גם בעונה הבאה ,  כך סוכם בין ראשי הקבוצה למאמן בימים האחרונים .  התנאי ,  לדברי גורמים בהנהלה :  מחפוד צריך להשאיר את הקבוצה בליגה .  מנכ"ל הקבוצה אפי צפריר אישר את הידיעה כשאמר : " יש סיכום בעל פה שמחפוד ימשיך אם הקבוצה תישאר בליגה .  מחפוד הוא יותר ממאמן בהפועל פתח תקוה ".  מחפוד נחשב לסמל בעיני רבים מאוהדי הפועל פתח תקוה ,  שרצו את המאמן מאוד לאחר העזיבה של דני ניראון .  בעשרת המשחקים שקדמו למשחק מול מכבי חיפה ,  הקבוצה ספגה שישה שערים ולא הפסידה ,  מה שגרם לראשי המועדון לרצות להמשיך את ההתקשרות עם המאמן .
 בהנהלת הקבוצה בודקים אפשרות להחזיר בעונה הבאה את הקשר ג'וניור ויסה ,  שמעוניין לשוב לקבוצה אך טרם קיבל הצעה רשמית .  ויזה מסיים חוזה בבית"ר ירושלים והוא עשוי לחזור לאורווה .  הקשר תומר בן חיים יעזוב את הקבוצה בתום העונה ,  למרות שהיא מחזיקה באופציה על המשך ההתקשרות .  בן חיים לא מרוצה ממעמדו בהפועל פתח תקוה .  גם אלנתן סלמי הבהיר לאחרונה לחבריו בקבוצה שיעזוב אם מחפוד ימשיך ,  אך לאחרונה הוא מקבל אשראי רחב יותר מהמאמן .
 הקבוצה הודיעה הבוקר על הוזלת מחירי הכרטיסים לקראת המשחק מול מכבי נתניה בשבת .  כרטיס מבוגר יעלה 40 שקל .  חיילים ,  נוער ונשים ישלמו 20 שקל לכרטיס .
 הידיעה שפורסמה לאחרונה בוואלה !  ספורט לפיה בכיר במועדון טען כי יהיו שינויים רחבים בסגל בעונה הבאה ,  בעיקר בחלק ההתקפי ,  הפכה לשיחת היום בקרב השחקנים שלא מעט חוששים למעמדם .  גם הדברים שכיוון המנכ"ל אפי צפריר לשחקנים הזרים של הקבוצה בטקס הרמת הכוסית ,  העסיקו את השחקנים שאמרו : " לא מעט שחקנים חוששים למעמדם ,  אבל אחרי שנבטיח את ההשארות בליגה יכול להיות שדברים ישתנו ".  השחקן הראשון שצפוי לעזוב הוא החלוץ עוסמן בשירו ,  שבנוסף לאכזבה המקצועית ממנו התגלעו פערים משמעותיים בנוגע לרכישת כרטיסו עם קבוצת האם שלו .  יכולתו של אברהים בסיט נבחנת על ידי ראשי המועדון בזכוכית מגדלת .  השוער אוסטין אג'ידה שהמועדון הודיע לו על מימוש חוזהו ,  הבלם דן אדו והמגן עמנואל מתיאס ,  יישארו .
 היום ערכה הקבוצה אימון נוסף לקראת המשחק מול נתניה .  מתיאס ערך אימון מלא וצפוי לפתוח בהרכב .  ייתכן מאוד שגיב כהן ,  שמאייש את עמדת המגן הימני ,  יוסט בעקבות כך לעמדת הקשר האחורי .  הקשר ראובן עובד לא התאמן וג'ונתן אסוס ערך אימון ריצה ,  אך שניהם אמורים להיות כשירים למשחק .  גם סלמי לא התאמן ,  אבל צפוי לפתוח לאחר שחזר מהשעיה .
 
הפועל פ"ת לאלימלך :  קבל משכורת ושב בבית
עוזר המאמן קיבל הודעה כי מחפוד לא זקוק לו והמועדון הגיש לו הצעת פשרה .  ניסיונות להחזיר את ויסה .  מחפוד ימשיך

