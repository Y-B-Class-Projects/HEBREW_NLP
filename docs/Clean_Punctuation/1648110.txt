שמיניות באוויר
החופש הגדול מתחיל אצל השמיניסטים באמצע מרץ .  נורית אמיתי קוראת לשר החינוך לבטל את הנוהג הזה ולקבוע כי הלימודים יימשכו לבחינות הבגרות ולא רגע אחד קודם
כן ,  יש לי בת בשמינית ,  בבית ספר תיכון באזור השרון ,  ובעוד 21 ימים היא יוצאת לחופש הגדול ולי זה אכפת .  אכפת לי שהשמיניסטים ,  במקום להימצא בין כתלי בית הספר ובמסגרת לימודית טהורה עד לבחינות  הם מושלכים מחוץ לשער בטענה שכל אחד צריך את הזמן שלו ;  כדי ללמוד לפי צרכיו ויכולתו ,  לבד בבית .  המורים ,  בשעות החופשיות ,  או איך שהם קוראים לזה ''חור במערכת' ,  אמורים להימצא במתחם הבית ספרי כי הלימודים ביתר הכיתות - נמשכים .  
נכון ,  זו חופשה שקיבלה מיתוג 'חינוכי' והוגדרה כחופשת לימודים ,  לקראת בחינות המתכונת והבגרות .  עם זאת ברור כי חלק גדול מהחופשה ממוצה על ידי אוכלוסיית היעד  התלמידים ,  בשינה עמוקה עד לשעות הצהריים ,  סיורים בפייסבוק ובטוויטר ,  שיחות בסלולרי ומסרונים - על מה עושים ואיך ומתי נפגשים אחרי חצות .  
בחינות הבגרות מתחילות בדרך כלל בראשית מאי ונמשכות עד למחצית חודש יולי .  נוסף על בחינות הבגרות ,  התלמידים נבחנים במקביל בבחינה פנימית ,  המוכרת יותר בשם 'בחינת מתכונת' .  את תאריכי בחינות המתכונת בתי-הספר קובעים על-פי בחינות הבגרות .  
נוהלי משרד החינוך ,  זה שנים ,  מאפשרים לשחרר את התלמידים ליומיים הכנה לכל היותר ,  לפני בחינת המתכונת וכך גם לגבי בחינת הבגרות .  חוזר מנכ"ל בנושא ארגון ומינהל ,  מורה על שיבוץ המורים המשתחררים מהוראה לצרכי תגבור הוראה של תלמידים הזקוקים לסיוע בחטיבה העליונה ובכיתות ט' ,  לקראת המעבר לחטיבה העליונה .  ברוב המקרים המצב שונה והנחיית המנכ''ל אינה עומדת במבחן המציאות .  הסיבה :  קושי להתאים בין שעות ההוראה החופשיות של המורים המשתחררים מהשמיניסטים ,  לשעות שבהן התלמידים הנזקקים פנויים לסיוע .
 זאת ועוד ,  בתי ספר רשאים ,  זה שנים ,  לקבוע מערכת שעות שונה לקראת בחינות הבגרות ,  ומכאן שכל בית ספר נוהג כראות עיניו ,  בלי נוהל ממוסד וללא בקרה על תכנית הלימודים המונהגת .  כך לפחות נמסר בשנת 2004 לוועדת החינוך של הכנסת שבדקה את הנושא .  
חייבים לזכור כי בשנים האחרונות ,  בחינות הבגרות מפוזרות בין שנות הלימודים בתיכון .  לפני כל בחינת מתכונת ובגרות בכיתות שלפני השמינית מקבלים התלמידים יומיים שלושה לצרכי לימוד בבית ,  כפי שקובע אותו חוזר מנכ''ל שהנחה לגבי השמינסטים .  זו הסיבה שאין סיבה לשנות את הקיים דווקא בשנת הלימודים האחרונה .  בנוסף ,  חשוב להזכיר למי שלא זוכר ,  כי זה המחזור שנפגע משביתת המורים הגדולה לפני שנה וחצי ונעדר חומר לימודי משמעותי למרות הניסיון לשיעורי השלמה .  
צריכים את הזמן שלהם ?  יומיים שלושה בטרם הבחינה זה די והותר ,  ועד אז ,  יש לחייב את התלמידים להגיע לבית הספר וללמוד בהנחיית המורים את החומר לבחינות ואולי גם יימצא מעט זמן ללימודי מורשת .  ואם יהיה מי שיאמר שהם למדו ויודעים כבר הכל ומה שנותר זו מלאכת השינון ,  הרי שגם את השינון ניתן לבצע בין כתלי בית הספר :  אפשר לתרגל שאלות ,  לחזור ולהתחלק לקבוצות לימוד ושינון ולהגיע הביתה לנוח ולהתחבר לעולם הווירטואלי בלי נקיפות מצפון .
 בנוסף ,  קיים חשש שרבים מהשמיניסטים וכנראה גם קברניטי מערכת החינוך ,  אינם מייחסים לבחינות הבגרות את המשקל הראוי כבעבר .  הבעיה טמונה בעובדה שהכניסה ברוב המוסדות להשכלה גבוהה מוכרעת על פי מדדי הפסיכומטרי .  לכך מצטרף משך השירות הצבאי והטיול שאחרי ,  המרחיקים את לימודי ההמשך ומחייבים מדד נוסף במדד הכניסה אליהם ,  כמו גם צ'אנס לשנות ולתקן ציונים בראש בוגר .
 אין ספק וזו עובדה נתונה ,  שהזמנים השתנו .  חלילה ,  שלא יהיה מי שיחשוב לרגע שהמבוגרים של היום לא סומכים על הצעירים שאו טו טו יהפכו למפקדי כיתות בצה''ל ושפיצים ביחידות וסיירות נבחרות .  
נראה כי הפתרון למצב זה הוא פיקוח על מערכת השעות המונהגת בבתי-הספר לקראת בחינות הבגרות ,  מתוך הקפדה על העקרונות שלהלן :  מערכת השעות תכלול מספר רב ככל האפשר של שיעורי תגבור והחלת מערכת השעות החדשה במועד סמוך ככל האפשר למועד בחינות הבגרות .  
שיעורי התגבור יגדילו את סיכויי ההצלחה בבחינות ויקטינו את הנטל הכספי הנופל על כתפי ההורים שנאלצים לשכור שירותיהם של מורים פרטיים .  במקביל - נוכחו תלמידי י"ב בבית-הספר תגבר והמסגרת הבית-ספרית תישמר גם בתקופת הבחינות .
 
שמיניות באוויר
החופש הגדול מתחיל אצל השמיניסטים באמצע מרץ .  נורית אמיתי קוראת לשר החינוך לבטל את הנוהג הזה ולקבוע כי הלימודים יימשכו לבחינות הבגרות ולא רגע אחד קודם

