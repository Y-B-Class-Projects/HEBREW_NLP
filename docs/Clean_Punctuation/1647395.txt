פרקליטי אולמרט : " התביעה מגמגמת ומתרצת "
 בתום היום הראשון של שלב העדויות במשפט נגד רה"מ לשעבר ,  הביעו פרקליטיו ביטחון כי חומר הראיות נגדו דל ולא יוביל להרשעה .  התביעה הציגה חומר ראיות שנלקח ממחשבה של שולה זקן
 ( צילום :  גדעון צנטנר ,  עריכת וידאו :  יאיר דניאל ,  קריינות :  אילן שניג ) 
מזג האוויר הסוער בירושלים הצוננת היווה ניגוד מוחלט למלחמת ההתשה המנומסת שהתקיימה באולם החם בבית המשפט המחוזי בירושלים ,  בו נפתח היום  ( חמישי )  שלב ההוכחות במשפטו של ראש הממשלה לשעבר אהוד אולמרט .  אולמרט ,  שהגיע לבית המשפט בהליכה נמרצת מוקף ביועצים ומאבטחים כמו בימים טובים יותר ,  אמר לכתבים ולצלמים במקום כי  " היום הסתיים שלב ההצהרות הבומבסטיות ומתחיל שלב ההוכחות שהוא בטוח שיוביל בסופו של יום לזיכויו ".  
ואכן ,  הררי ראיות הוגשו היום לשופטים ,  אולם לצידן חסרו הצהרות נוקבות משני הצדדים .  בנאום הפתיחה שנשא פרקליט מחוז ירושלים עוד אלי אברבנאל אל מול העיתונאים ועורכי הדין הרבים שישבו באולם ,  הוא הצהיר שהתביעה תוכיח שאולמרט היה בקיא בפרטי העברות הכספים השונות ועבירות המרמה שמיוחסות לו . " אי אפשר להסתתר מאחורי המלים כספי בחירות ",  אמר , " מכיוון שהדבר יפתח פתח לקבלת כספים ללא הגבלה ".  
מנגד ,  פרקליטי אולמרט ,  אלי זהר ונבות תל צור ,  אמרו כי התביעה מודעת לכך שחומר הראיות דל וכי בסופו של יום ההיסטוריה תזכור רק כתב אישום שהוביל להתפטרותו של ראש ממשלה .  לאחר הנאומים הראשונים ,  עלו לדוכן העדים קציני משטרה שהיו אחראים על איסוף חומר ממחשבה של ראש לשכתו לשעבר של אולמרט ,  שולה זקן ,  שזכה לכינוי  " יומני שולה "  והסבירו בפרטים טכניים כיצד מתבצעת עבודת האיסוף .  
התביעה הגישה לשופטים עשרות קלסרים ותקליטורים שהכילו את הקבצים שנאספו במחשבה של זקן אולם הדיון היום לא נועד לדון בתוכן הקלסרים ,  אלא רק בוויכוח האם החומרים נאספו כראוי והאם הם יכולים לשמש כראיה נגד אולמרט וזקן .  אם יימצא כי הם אינם קבילים ,  ייתכן שהפרקליטות תפריד בין כתב האישום של השניים כדי שזקן תוכל להעיד נגד הבוס שלה לשעבר .
 אולמרט וזקן ישבו ביחד על ספסל הנאשמים וגילו מעורבות רבה במתרחש .  אולמרט אף רפרף בחומר הראיות ,  וככל שנקפו השעות ניכרה על פניו עייפות .  פרקליטי אולמרט אמרו מחוץ לעולם כי מדהים שכבר בנאום הפתיחה אומרת התביעה שטלנסקי ,  העד המרכזי בפרשת מעטפות הכסף ,  הוא גוזמאי ושותף לעבירה . " מדובר ביומו שהראשון של המשפט ,  הפרקליטות מגמגמת ומתרצת ".  לפני שנפתח הדיון אמר עורך הדין זהר כי הוא מקווה לקיים הליך זריז אולם אם היום הראשון יהווה דוגמא לדיונים הבאים אזי צפוי משפט ארוך וממושך .
 
פרקליטי אולמרט : " התביעה מגמגמת ומתרצת "
 בתום היום הראשון של שלב העדויות במשפט נגד רה"מ לשעבר ,  הביעו פרקליטיו ביטחון כי חומר הראיות נגדו דל ולא יוביל להרשעה .  התביעה הציגה חומר ראיות שנלקח ממחשבה של שולה זקן

