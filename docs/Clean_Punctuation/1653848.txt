פרפרי תעתוע
הצלם רועי קופר רוצה שתתייחסו לעבודות שלו כמו בדייט ראשון - הוא ינסה לפתות אתכם אבל אתם מוזמנים לקחת מה שאתם רוצים וללכת .  ראיון
במשך שנים צילם רועי קופר בשחור לבן ,  אבל אז שאלה אותו האוצרת שרה ברייטברג-סמל למה בעצם הוא לא מצלם בצבע .  קופר הרהר בנושא והגיע למסקנה שבאמת הגיע הזמן לשנות את דרכיו .  כך קרה שהתערוכה החדשה שלו , " יכול היה להיות אחרת ",  מציגה לנו את הטבע במלוא צבעוניותו .
 אלא שקופר לא מצלם את הטבע ,  הוא מצלם בטבע .  צילומיו משתייכים תמיד לשלם גדול יותר ,  כמו חלק מפאזל .  עם זאת ,  הם גם עומדים בפני עצמם בחלקיות הממוסגרת שלהם ,  שמסתירה משהו עמוק ומספק ביותר - משהו שיש לעבוד קשה כדי להגיע אליו . " אמנות דורשת מאמץ ",  אומר קופר לוואלה !  תרבות לרגל פתיחת התערוכה , " אבל היא גם יכולה לאפשר לך להרים את הרגליים ,  להירגע וליהנות ,  וזה מה שרוב האנשים מחפשים .  רובם אפילו מתעצבנים מאמנות קונספטואלית ". 
וקופר מצדו יודע מה אנשים מחפשים ,  ויודע גם מה הוא בעצמו מחפש . " המפגש הראשוני עם כל סוג של אמנות תופס אותך בבטן ,  אבל זה רק הרגע הראשון הזה של משיכה ,  כמו משיכה מינית .  כל מי שהיה במערכת יחסים ארוכה יודע שהרובד השטחי לא יכול להחזיק ,  ואנחנו תמיד מחפשים בסופו של דבר משהו עמוק יותר ",  אומר קופר ,  שגם מלמד צילום במחלקה החדשה לאמנות בשנקר . " בדיוק לזה אני שואף להגיע בעבודות שלי  לפתות את הצופה פנימה על ידי היופי הראשוני של העבודה .  לאחר מכן ,  אם הוא מסוגל ,  ואם יש לו את הכלים ואת הרצון ,  הוא יכול להעמיק את החוויה בהתבוננות ומחשבה עמוקה ". 
אף שהאני מאמין של קופר לא השתנה במשך השנים ,  הוא מודה כי התערוכה החדשה שינתה מעט את ההרגלים שלו  - " הפעם הלכתי צעד נוסף מעבר לרפטטיביות שעבדתי עליה מאז ומעולם ",  הוא מודה . " את הצילומים עשיתי במקסיקו ,  אבל אני לא אוהב לענות לאנשים שמבקשים לגלות את זירת ההתרחשות .  בעיניי ,  זה לא רלוונטי .  אני לא רוצה להקל על האנשים אלא לגרום להם לחשוב .  לכן ,  עבדתי בעבר רבות על סדרות של דימוי רפטטיבי .  זה עצר את הצופה מלכת ,  והכריח אותו לחפש מדוע הדימוי חוזר על עצמו ". 
התערוכה הנוכחית של קופר מורכבת משישה דימויים ,  שחלקם מוגדלים למימדים  " גדולים מהמציאות "   ( 3X3 )  וחתוכים לתשעה חלקים כתצרף . " את ההשראה לקונספט של התערוכה ולשם שלה קיבלתי מ'איש ללא תכונות' ,  הרומן של הסופר האוסטרי רוברט מוסיל ",  מגלה קופר . " מוסיל מספר על שני סוגים של חושי קיום - חוש המציאות וחוש האפשרות .  חוש המציאות מתייחס להרגלים שלנו ;  חוש האפשרות פותח את אפשרויות המחשבה ,  ומאפשר לאדם לחוות את הדברים מחוץ להרגלים המגבילים שלנו .  לכל אורך העבודה על התערוכה חשבתי על שני החושים הללו ". 
הרצון לעורר מחשבה גם מוביל את קופר לעבוד עם פילם . " צילום דיגיטלי לא מתאים לסוג העבודה שלי מכמה סיבות ",  הוא מסביר . " קודם כל ,  אני מגדיל את עבודותיי במימדים כאלה ,  שצילום דיגיטלי היה חושף את הפיקסלים .  לעומת זאת ,  צילום בפילם חושף את המרקם המגורען של התמונה .  חשוב מכך ,  צילום דיגיטלי לא גורם לך לחשוב .  אתה יכול לחפש במציאות את מה שאתה מדמיין ,  ולצלם כמה תמונות שרק תרצה עד שתמצא את מבוקשך .  בצילום פילם אתה חייב להיות פתוח ורגיש לסביבה ,  ולהיות ער לאפשרות שמשהו שלא דמיינת או תכננת מראש יתרחש לנגד עיניך ". 
זהו בעצם הקו המנחה של קופר  לגרום לקהל לחשוב מחוץ לקופסה . " כולנו ,  לא רק צלמים או אמנים ,  מסוגרים בדעות קדומות ובציפיות שלנו מהחיים ומהדימויים ",  הוא מצהיר . " אנחנו יודעים בדיוק מה אנחנו רוצים ומחפשים את זה ,  מה שגורם לנו לפספס המון .  ניסיתי ליצור דימויים חלקים ,  פתיינים ומעומעמים ,  שישחררו אותנו מעט מהסגירות הזו ויפתחו אותנו לדברים שלא הכרנו .  הדימויים שלי הם כמו דייט ראשון  אפשר לקחת מהם את מה שרוצים וללכת ,  ואפשר להישאר לעוד כמה מפגשים כדי לגלות את השכבות הנוספות שמסתתרות מאחורי היופי ". 


פרפרי תעתוע
הצלם רועי קופר רוצה שתתייחסו לעבודות שלו כמו בדייט ראשון - הוא ינסה לפתות אתכם אבל אתם מוזמנים לקחת מה שאתם רוצים וללכת .  ראיון

