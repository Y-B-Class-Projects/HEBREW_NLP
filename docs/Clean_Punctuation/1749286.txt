נטבוק :  חלש או צל"ש ? 
נטבוקים ,  זה טוב ליהודים ?  המחשב החדש של פקרד בל נתן לצוות וואלה !  TECH ולעמיתתם הזדמנות להתדיין בנושא
לפני מספר חודשים פרסמנו במדור זה סקירה של נטבוק חדש מבית פקרד בל .  בסקירה הותיר הכותב ,  אסף לבנון ,  רושם חיובי בסך הכל מהמחשב ,  לצד מספר הסתייגויות .  אלו נבעו הן מהמכשיר הספציפי והן מעצם הקונספט של הנטבוק .  היה קצת קשה להחליט עד כמה ראויה ,  יעילה ועובדת השיטה של  " מחשב קטן וחלש ".  האם הנטבוק הוא באמת כלי מחשוב שניתן לסמוך עליו ?  האם הוא יכול להחליף לפטופ מן השורה ?  הפופולריות לה זכה מוצר זה בשנים האחרונות מעידה שרבים חושבים שכן .
 לאחרונה קיבלנו לסקירה נטבוק נוסף ,  חדש יותר ,  של פקרד בל  דגם DOT SE-001IL .  במהלך שהותו של המחשב במערכת הוא עבר מספר ידיים .  אסף לבנון ,  שסקר כאמור את הדגם הקודם ,  בילה אתו זמן מה במהלך שתי נסיעות לחו"ל .  עורך המדור דניס ויטצ'בסקי לקח אותו עמו גם כן אל מעבר לים ,  וכן בחן אותו מעט בשימוש מקומי רגיל .  אל שניהם הצטרפה כתבת וואלה !  ברנז'ה ,  אמילי גרינצווייג ,  ששאלה את הנטבוק למשך מספר ימים ,  במהלכם השתמשה בו בעבודתה ובלימודיה .
 כאשר השווינו שלושתנו רשמים מהשימוש במחשב נוכחנו שכל אחד מרגיש אחרת לגביו .  שלושת המשתמשים נעו על הסקאלה מ"מרוצה "  עד  " מאוד לא מרוצה ".  שוב צצו השאלות על עצם כשירותו של מחשב הנטבוק הממוצע לספק את צרכי המשתמש .  מכיוון שכל אחד מהשלושה ניסה את המכשיר לצרכים קצת אחרים ,  החלטנו שזו הזדמנות טובה לפתוח את הנושא לדיון ביננו .  להלן השיחה .
 אסף :  הקונספט של נטבוקים הוא דבר שלכאורה פוגע בדיוק במקום נכון .  הוא נותן פתרון מחשוב בסיסי זמין ונוח לנשיאה .  לטעמי ,  נטבוק הוא פתרון אידיאלי למי שצריך את השימוש הבסיסי של גלישה באינטרנט או סיכום שיעור באוניברסיטה ,  ולא צריך את כל יכולות המחשוב של לפטופ מתקדם .  במהלך השימוש שלי בנטבוק הזה ובנטבוקים אחרים ,  שוב ושוב התחדדה אצלי התחושה שהוא מאפשר לי את השימוש הזה ,  אבל שהוא לעולם לא יוכל לתפקד כמחשב ראשי ,  או אפילו כמחשב נייד שבונים עליו ליותר מהשילוב הזה של קצת דפדפן וקצת וורד .
 דניס :  חשוב להבין שכל נטבוק הוא פתרון מחשוב נכה .  מחשבים קטנים היו גם לפני שאסוס הוציאו את ראשוני הנטבוקים ב-2007 .  מה שהנטבוק שינה זה שבעוד שבעבר ככל שהמחשב היה קטן ודק יותר - מחירו עלה .  כאן נמכר מחשב שהוא קטן יותר אבל מחירו נמוך .  ה-Trade Off הוא בכך שהמשתמש צריך להסתפק ,  כאמור ,  בפתרון לוקה בחסר :  מעבד איטי  ( Intel Atom )  ,  מעט זיכרון בדרך כלל  ( רוב הנטבוקים עד היום מגיעים עם 1 ג'יגה של זכרון ,  בגלל מגבלות שהטילה אינטל על מי שרצה להשתמש במעבד אטום )  וכרטיסי מסך חלשים .  אין ספק שקטגוריית המחשוב הזאת נחוצה בשוק ,  ועל כך יעידו המכירות .  השאלה שצריכה להישאל היא שאלה אישית של כל צרכן : " האם המחשב הזה מתאים לאורח החיים שלי ?  איפה עובר עבורי הגבול בין המחיר הנמוך והניידות למוגבלות ,  והאם אני יכול להסתדר עם זה "?  הניסיון שלי עם ה-Packard Bell DOT SE-001IL הביא אותי למסקנה שבהתחשב באותן מגבלות ברורות ,  מדובר במחשב טוב .
 אסף :  המפרט של המחשב הזה אינו שונה מהותית מהדגם הקודם של פקרד בל שבדקתי .  אותו דגם מעבד  ( Atom N450 )  אותה כמות זיכרון מעטה מדי  ( 1 ג'יגה )  ,  אותו גודל דיסק קשיח  ( 250 ג'יגה ,  שיותר ממספיקים )  ,  אותו גודל מסך  ( 10.1 .  קטן מדי לטעמי )  .  שינוי חשוב שכן נעשה כאן הוא שדרוג סוללת השלושה תאים הקודמת לסוללה של שישה תאים .  הרי אחד היתרונות המובהקים של נטבוק הוא שהוא מסוגל לתת שעות עבודה ארוכות ברצף מבלי שיצטרך הטענה .  כאשר לוקחים ממנו את הפיצ'ר הזה  ( המחשב הקודם סיפק לי רק שעה וחצי של זמן פעולה בחיבור וויי-פיי )   לוקחים בעצם את אחת הרגליים של המכשיר ,  ונשארים רק עם עניין הקומפקטיות והמשקל .  שמחתי למצוא כאן סוללה טובה יותר ,  שלא צעקה  " הצילו "  מהר מדי .  ואם מדברים קצת על הצד הוויזואלי :  הוא נאה מאוד ,  אלגנטי ונוח .  הוא נוח לאחיזה וגם לנשיאה .  לא ממש מרגישים אותו בתיק גב והוא נשלף בקלות .
 אמילי :  הוא יפה גם בעיני .  בכלל ,  בכל מה שקשור לעיצוב ולאלמנטים החיצוניים הוא מצוין .  הבעיה היא שזה הדבר החיובי היחיד שיש לי להגיד עליו .  הוא יפה וכל הנדסת האנוש שלו מאוד נחמדה .  ואז אתה פותח אותו - והוא פשוט לא מתפקד .  שאלתי אותו בגישה מאוד חיובית ,  במהלך תקופה בה התחלתי לעשות סקר שוק בנוגע לנטבוקים ,  בדרך לקנות אחד כזה לעצמי .  התאכזבתי לגלות שהוא לא סוחב .  זה לא שציפיתי לשחק בו משחקים ,  לגלוש בצורה מדהימה ולראות עשרה סרטים במקביל .  ציפיתי שיהיה אפשר לפתוח במקביל דפדפן אינטרנט אקספלורר ותוכנת וורד ולעבוד על שניהם ביחד מבלי שהוא ייחנק .  גיליתי שאני לא מסוגלת לתמלל איתו ראיון או לסכם הרצאה תוך כדי גלישה מינורית באינטרנט .  קצב העבודה שלו לא היה הגיוני .  ואם במטלה הבסיסית הזאת הוא לא מסוגל לעמוד  מבחינתי אין לו ערך לשום דבר .
 אסף :  אמילי ,  אם אכן הוא התנהג כך כאשר ניסית לעשות את הפעולות הבסיסיות הללו  אני מסכים איתך שהוא חסר ערך .  בדגם הקודם שבדקתי הוא כן הצליח במשימות כאלו ,  ואפילו בקצת יותר מזה .  אני מודה שבדגם הזה לא העברתי אותו בדיקות מהסוג הזה ,  מכיוון שהפעם הוא יועד לשרת אותי בנסיעות ,  בהן מה שהייתי צריך זה דפדפן ,  דפדפן ועוד דפדפן .  נכנסתי לאתרים שקשורים לנסיעה שלי כדי לדלות מידע ,  גלשתי בפייסבוק והשתמשתי בווב-מייל .  בזה הסתכם השימוש שלי ,  והמחשב עמד בכך בכבוד .  לא שזו חוכמה גדולה ,  במיוחד בהתחשב בעובדה שבניגוד אליך  השתמשתי בדפדפנים פיירפוקס וכרום ,  שהם פחות כבדים מאינטרנט אקספלורר .  יתכן ששימוש בהם היה מספק גם לך חוויה שונה .
 דניס :  לי המחשב סיפק את מה שציפיתי לו .  כן ,  הוא איטי ,  אבל המחשבים הללו הם תמיד איטיים .  לא רציתי ממנו דברים גדולים .  הוא מאפשר לי לסכם כשאני בשיעור באוניברסיטה ,  ובזה פחות או יותר מסתכמות הדרישות שלי ממנו .  הצלחתי לגלוש ולכתוב במקביל למרות האיטיות .  לרגע לא הייתי חושב להסתמך עליו כעל המחשב הנייד היחיד שלי .  הוא פתרון נקודתי שאינו מספיק מהיר בשביל זה .
 אמילי :  הוא בקושי מחזיק את הווינדווס שיש עליו .  כבד לו ,  קשה לו .  אני לא יכולה לכתוב שני דברים במקביל ,  שזה חיוני עבורי .  חלילה לנסות לגלוש בו תוך כדי .  הוא הופך לאיטי ומפסיק לתפקד .  אני מאוד לא סבלנית כשמחשבים נתקעים .  ואם אתה מנסה לעשות Restart ,  בתקווה לשפר את המצב  אתה מגלה שלא רק שזה לא עוזר ,  אלא שאחרי ההפעלה מחדש הוא עוד יותר איטי .  אולי צריך פשוט להרחיב לו את הזיכרון .  עד אז ,  מבחינתי הוא Fail מוחלט ,  טוטאלי .
 אסף :  אני די באמצע .  אני לא חושב שהוא כשלוןl מוחלט כמו שאת מתארת .  כאמור ,  עבדתי עליו בעיקר בגלישה באינטרנט ,  ובזה הוא סיפק עבודה סבירה .  פה ושם הוא הרגיש לי קצת מג'עג'ע או איטי מדי ,  אבל ברמות הנסבל .  לא היה מצב בו התחשק לי לזרוק אותו על הקיר בכעס .  מה שכן  אני לא יכול להתעלם מהתחושה שעברה בי לא פעם ולא פעמיים  שאני בעצם עובד על סוג של צעצוע .  הוא לא נתן לי הרגשה של אביזר מחשוב רציני ,  לא משהו  " לגדולים ",  אלא באמת מן שמעטס זול שאולי מעוצב היטב ,  אבל אין בו הרבה בפנים .  מחירו בחנויות הוא באיזור ה-1,600 ¤ ,  וקשה לי לדמיין את עצמי מוציא סכום כזה על פתרון מחשוב בסיסי שכזה .
 דניס :  לדעתי הוא שווה את המחיר שמבקשים עליו .
 אמילי :  הוא לא מספק תמורה למחיר ,  ולא היה מספק גם אם היה עולה רק 500 ¤ ,  כי אי אפשר לעשות איתו כלום .  שווה להשקיע יותר ולקנות נטבוק שכן עובד .
 אסף :  איך אתם מסתדרים עם מסך של 10.1 אינץ' ?  אני שוב ושוב נוכח שזה קטן מדי עבורי ,  במיוחד אם מדובר בעבודה של ממש ולא רק בשאיבת מידע מהאינטרנט .  גם עם המחשב הזה וגם עם הקודם מצאתי את עצמי מקרב את הראש למסך כדי להסתכל יותר מקרוב .  בהחלט הרגשתי שגודל המסך מגביל אותי .  זאת למרות שהתצוגה עצמה טובה וברורה  ( מסך LED )  .  אני חושב שמסך בגודל 12 אינץ' הוא פתרון טוב לנטבוקים ,  כל עוד מצליחים להשאיר אותם קלים מספיק .  אבל זה גם יקריב חלק מהקומפקטיות ואיתה - הניידות .
 דניס :  עבורי 10.1 אינץ' זה מספיק .  לא הרגשתי שזה קטן לי מדי ,  זה מה שהוא אמור לספק .  צריך גם לזכור שזה לא מחשב מרכזי אלא מעין מחשב גיבוי .  זה גודל מסך אידיאלי לצורך זה .  12 אינץ' זה כבר גדול מדי ויוצר מחשב שאינו מספיק קומפקטי .
 אמילי :  גם לי זה לא הפריע .  המסך מספיק גדול כדי שתראה את כל מה שצריך ,  וזה מעולה שאם אתה יושב בשיעור עם המחשב פתוח מולך - המסך לא מסתיר את מי שנמצא מקדימה .  גם המקשים שלו היו לי מאוד נוחים ,  ולא קטנים מדי .  פד העקיבה וכפתורי העכבר שמתחתיו עובדים בסדר גם כן .  
דניס :  גם לי לא הייתה שום בעיה איתם .  כנ"ל לגבי מערכת ההפעלה שמגיעה עם המחשב  Windows 7 Starter .  למרות שמדובר בגרסה רזה של חלונות 7 ,  היא לא מרגישה לי מוגבלת או מגבילה .
 אסף :  האינסטינקט הראשוני שלי לגבי ה'סטארטר' היה להתעצבן שאני צריך לעבוד עם גרסה נכה ,  כביכול .  אבל אני חייב להודות שלפחות עבור השימושים שייעדתי לו  לא היה שום דבר שהגביל אותי .  אם לא היו אומרים לי שזו גרסת 'לייט'  לא הייתי קולט את זה בעצמי .
 בסופו של יום ,  כשאתם חושבים האם לרכוש נטבוק או ללכת על מחשב נייד יקר יותר וחזק יותר ,  אל לכם לפסול את כל הקטגוריה הזו בזלזול .  יש אנשים ,  ואחד מתוכם הוא עורך מדור זה ,  שחיים עם נטבוק בתור המחשב הראשי שלהם כבר שנים ,  זאת כשהם מכירים בכך שהשימוש העיקרי עבורו יהיה גלישה באינטרנט וכתיבה במעבד תמלילים .  זו פשרה הוגנת בין איכות למחיר כשאתם צריכים מחשב נייד קל וקומפקטי .
 אך בו בזמן ,  אתם מקבלים את מה שאתם משלמים עבורו .  ובמקרה הזה ,  מדובר בחוויה שעשויה לתסכל לפעמים ,  ולגרום לכם להצטער על כך שריחמתם על הגב ולא קניתם מחשב גדול וחזק יותר .  הבעיה היא שאת תכיפות המקרים האלה לא תוכלו לדעת לפני שתשתמשו במחשב ,  וזה קורה בדרך כלל רק אחרי קניה .
 אז העצה הטובה ביותר שאנחנו יכולים לתת לכם היא ,  במקרה ויש לכם חברים שיכולים להשאיל לכם את הנטבוק שלהם או לפחות לספר חוויות ,  השתמשו בהם לפני שאתם מחליטים אם לקנות נטבוק או לא .
 
נטבוק :  חלש או צל"ש ? 
נטבוקים ,  זה טוב ליהודים ?  המחשב החדש של פקרד בל נתן לצוות וואלה !  TECH ולעמיתתם הזדמנות להתדיין בנושא

