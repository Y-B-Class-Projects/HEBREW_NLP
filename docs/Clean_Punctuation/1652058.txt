HOT מפסידה בטלוויזיה 
BenchMarker
 >  >  אחת התופעות המעניינות בדו"חות הכספיים של hot שפורסמו אתמול ,  היא העובדה שהחברה אינה מצליחה לייצב את פעילות הליבה - שירותי הטלוויזיה הרב-ערוצית ;  הפרמטרים הפיננסיים והתפעוליים מראים כי פעילות זו סובלת מבעיות שפתרונן אינו נראה באופק .  ההשוואה המתבקשת ל-yes מצביעה על עומק הבעיה .  ב-2009 נטשו את hot כ-10,000 מנויי טלוויזיה לעומת גיוס חיובי של 11 אלף אצל המתחרה yes .  אמנם hot נהנתה באופן בלעדי משירותי ה-vod ,  אך לא הצליחה לתרגם יתרון זה להכנסה גבוהה יותר מכל לקוח - אלא להיפך .  ההכנסה החודשית הממוצעת ללקוח hot מסתכמת ב-202 שקל לחודש ,  לעומת 226 שקל אצל המתחרה yes .  ואולם הבעיה הגדולה של hot היא חוסר היכולת לתרגם את ההכנסות מטלוויזיה לרווח .  ב-2009 רשמה hot ,  עם כ-908 אלף מנויי טלוויזיה ,  הפסד תפעולי של מיליון שקל בגין פעילות זו .  הרווח התפעולי נבע מפעילות הטלפון הקווי והאינטרנט .  התוצאות הטובות של yes מפריכות את הטענה שלפיה ,  לא ניתן להרוויח מפעילות הטלוויזיה בישראל .  yes רשמה ב-2009 רווח תפעולי של 248 מיליון שקל ,  אף על פי שבאמתחתה רק 571 אלף מנויים .  תופעה מעניינת נוספת :  hot היא חברת התקשורת היחידה בישראל הפועלת ללא קופת מזומנים .  בתחילת 2009 היו בקופתה רק 3 מיליון שקל ,  ובתום השנה הסכום ירד ל-2 מיליון שקל .  hot מנצלת את תזרים המזומנים השוטף במלואו כדי להחזיר הלוואות ולהשקיע בשדרוג התשתיות .  ב-2009 ייצרה הפעילות השוטפת של החברה 911 מיליון שקל במזומן - 735 מיליון שקל מתוכם הופנו להשקעות ,  והשאר - 177 מיליון שקל - להקטנת חובות .  לאחר שנים של הזנחה מבצעת hot בשנים האחרונות השקעות המופנות בעיקר לשדרוג תשתית האינטרנט למהירויות של עד 100 מגה-ביט .  ביטוי לחידוש ההשקעות ניתן לראות בשורת הפחת של החברה שעלתה בתוך שנתיים בכ-26% .  תנופת ההשקעות היא בשורה טובה לצרכנים ולחברה ,  אך היא תבוא על חשבון בעלי המניות שייאלצו לחכות תקופה ארוכה יותר עד שיזכו בדיווידנד .  סבלנות זו ,  אינה דבר של מה בכך מבחינת בעלי המניות ב-hot שלא ראו יותר מעשור אף לא שקל אחד מדיווידנדים .
 
HOT מפסידה בטלוויזיה 
BenchMarker

