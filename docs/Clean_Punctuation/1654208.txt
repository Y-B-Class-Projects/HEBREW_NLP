הקליפ שיגרום לכם להתאהב  ( שוב )  בזואי דשנל
אלון עוזיאל נדחק בין הילדים כדי לקנות בגדים מסקנדינביה ומצא שם את MGMT ,  הגורילאז ואפילו את יו לה טנגו מתנפלים על אפודות
אדון פיטרסון לא רוצה להיות כאן .  הוא מכין קלטות של ג'וי דיוויז'ן ומנסה לקפוץ מבניינים .  כשהוא נתן למייק ,  שמוכר יותר  ( אבל לא באמת )  בשם פרפיום ג'יניוס ,  לעשן וויד בטנדר שלו ,  מייק רצה לשכנע אותו שהוא אוהב אותו ,  אך זו לא היתה משימה קלה .  אולי דרך השיר הזה המסר יעבור .  כלומר ,  בהנחה שאדון פיטרסון עדיין חי ונושם .

" כל הדיבורים האלו על נצח ,  הם פשוט שגויים מהיסוד "  אומר קונר אוברסט ובמשפט אחד החזיר לי את האמון בו .  השיר הנ"ל ,  ממנו לקוח הציטוט ,  מופיעה על ההוצאה המחודשת של  " One Jug Of Wine ,  Two Vessels ",  האי-פי המשותף שלו ושל נבה דינובה שבמקור יצא בשנת 2004 .  היום ,  האי-פי מגיע עם ארבעה שירים שלא שוחררו בעבר והוקלטו מחדש בשנה שעברה .  בגלל זה בשלושה מהם יש את כל מה שמבאס בקונר אוברסט של העידן הנוכחי - אך  " I Know You "  מרגיש לחלוטין כמו ברייט אייז של פעם ,  ומזכיר לנו שוב שאוברסט היה מתישהו מלך - לצערו ,  אין כזה דבר נצח .
 אני רוצה להכריז באופן רשמי על משהו שהפלתי עליו לא מעט רמזים בשבועות האחרונים :  שי אנד הים הפכו להיות להקה טובה .  טובה מאוד אפילו .  עכשיו ,  כשדלף האלבום השני שלהם במלואו ,  זה ברור .  הכישרון של זואי דשנל סוף סוף הצמיד את הפער שנפתח מול הלוק שלה .  וכן - לקליפ הסופר חמוד שבו היא ספק-מחקה-ספק-מסתלבטת על בריטני ספירס יש משקל בהחלטה הזו ,  אבל זה לא משמעותי כמו מה שאם וורד עשה ממנה .  מזל שהוא לא ויתר .
 
בתחילת שבוע הבא תגיע יו לה טנגו לשתי הופעות בתל-אביב ,  וקשה שלא להתרגש .  יו לה טנגו היא אחת הלהקות היחידות שקיימות טריליון שנה ועדיין מצליחות להישמע רלוונטיות ולעניין ;  ההשפעה שלהם על הסביבה לא לקוחה רק מהאלבומים הראשונים שלהם ,  שיצאו אי שם בשנות השמונים ,  אלא גם מיצירות עדכניות יותר כמו  " Summer Sun "  של 2003 או  " Popular Songs "  המבריק של השנה שעברה  ( שלכבודו יו לה טנגו נמצאת בטור עכשיו )  .  זו להקה שפונה לכל הגילאים ,  שגם חובבי המלודיות וגם חובבי הניסיונות והרשרושים מעריצים .  לכן ,  בפינה של  " מה שהמבוגרים  ( והפעם גם הילדים )  אוהבים "  נכנס אחד מהשירים הכי יפים שלהם אי פעם ,  שהגיע על האלבום  " I Can Hear The Heart Beating As One "  מ-1997 .
 
MGMT חזרו ,  ולמרות האמירה המבאסת שלהם שהאלבום החדש לא הולך להיות אלבום של סינגלים ,  הם זרקו עלינו שני סינגלים עגולים ומלאים .  הראשון והקצבי יותר , " Flash Delirium "  לא עשה את זה לאף ילד עם כבוד  ( והם אפילו התנצלו עליו ,  כפי שתוכלו לראות בלינק שלמטה )  .  לעומת זאת ,  הבלדה שנושאת את שם האלבום , " Congratulations ",  היא לא פחות ממקסימה ומזכירה את הרגעים היפים יותר של הפליימינג ליפס .  אך זה לא עוזר לדימוי של MGMT - עד שיוכח אחרת ,  אני משוכנע שכשהאלבום יגיע הוא יהיה פלופ .

" אודיסאה ",  הסינגל הראשון מתוך  " Swim "  של קאריבו ,  העלה את ראף הציפיות לריליס המלא .  בשבוע שעבר ,  עם הדליפה של האלבום ,  הוכח שהציפיות היו מוצדקות לחלוטין .
 הסינגל החדש של נאון אינדיאן הופק במשותף עם כריס טיילור מגריזלי בר ,  וכנראה בגלל זה הוא נקי וישיר יותר מכל משהו אחר שיצא מהצמד הזה .  אין לי טענות - השיר נשמע מעולה ולמרות הנטישה של הלואו-פיי והערפול ,  עדיין יש בסינת-פופ הרגוע של  " Sleep Paralysist "  משהו מיוחד .  חוץ מזה ,  זה בדיוק השינוי שנאון אינדיאן היו צריכים כדי שישמיעו אותם בסדרות כמו  " גוסיפ גירל ",  ומעכשיו זה רק עניין של זמן עד שנקבל את המוזיקה המצוינת שלהם בפסקולים .
 בנים שאונסים הם דאונרים רציניים והילדים לא אוהבים אותם .  במובן הזה ,  ורק הזה ,  הילדים הם קצת היפים ושונאים אנשים שכופים עצמם .  הסלידה מאונס מגיעה עוד לפני שנכנסים לזכויות אדם בסיסיות ,  לכבוד ולאלימות ;  הסלידה מאונס מגיעה קודם כל בגלל שאקטים כאלו מפילים את האווירה והורגים את הכיף ,  וכידוע ,  כל מה שחשוב לילדים זה שיהיה להם כיף - כמו שקורה להם בכל פעם שהם שומעים את שצף הקאברים לרייבונטס שמציף את הבלוגים בשבועות האחרונים ובעיקר את הגרסה המצוינת שעשו הסאקרס ל-"Boys Who Rape ". 

כבר בערך שנה שהשיר הזה מסתובב ברשת בגרסאות חיות או של אולפני רדיו ועכשיו ,  כשהוא כאן בהפקת אולפן מושלמת ,  כולם צריכים לשמוע אותו מחדש .
 לא תמיד קל עם Serena Maneesh - בעיקר לא כשהם מחליטים לעשות המון רעש ולשרוף את הראש עם גיטרות מעצבנות שהיו צריכות להיעלם מהעולם כבר מזמן .  אבל כשהם מחליטים לפנות לכיוונים השקטים והרגועים יותר ,  הם תמיד עושים עבודה מעולה .  בשיר הזה ,  למשל ,  הם סוג של ברודקאסט ,  רק ברוק אותנטי יותר .
 ההימור הנוכחי של הלייבל סאב-פופ הוא שישיית הגראג' Golden Triangle ,  שצועקים כאן על נושאים של חיים ומוות ,  ובחלומות הפרועים באמת שלהם מפנטזים למלא את המקום של ג'יי ריטארד .
 הדאם דאם גירלס עוקבות בהדיקות אחר הטוקבקים של המדור והן כתבו שיר שכל מטרתו הוא להפוך להמנון של אלו שכותבים דברים בסגנון  " זפלין הכי טובים ",   " איך אתה מעז ללכלך על פינק פלויד "  או  " מאז הניינטיז לא עשו מוזיקה טובה ".  יודעים מה ,  השיר גם מוקדש לכל מי שכותב טוקבקים שמאזכרים את NME או פיטצ'פורק - כי מה לעשות ,  המידע האמיתי היום לא מגיע מהמקומות הממוסדים הללו ,  וכל מי שחושב שהסבנטיז זו התקופה הכי טובה למוזיקה או שפיטצ'פורק עדיין מכתיבים משהו לילדים צריך לצעוק בקול גדול את הפזמון של השיר הזה : " באנג באנג ,  עבר זמני/ אני שרוף ". 

הקטע הכי טוב של פרינדלי פיירס עד היום הוא כנראה הקאבר ל-Holy Ghost ,  שנמצא פה ומכניס את כל המיקס לאווירה דיסקואידית שמחה למדי .
 
אני חייב להכניס את הזנב עמוק בין הרגליים .  אני נוטה להשמיץ את הגורילאז במדור ,  לטעון שדיימון אלברן אף פעם לא יחזור לגאונות שגילה בבלר ולהקניט את האהבה העצומה שיש להרכב הזה בעולם ככלל ובארץ בפרט .  הגישה שלי נבעה בעיקר משני האלבומים הראשונים ,  שהיו לא יותר מחמודים וממש לא הצדיקו את ההמולה סביבם .  בשבוע שעבר שמעתי סוף כל סוף את  " Plastic Beach ",  החדש והשלישי של הגורילאז ,  ואהבתי כל שנייה בו .  לא פחות .  מוזיקלית הוא מדהים ,  כל האורחים במיטבם וגם אלברן מזכיר לי את עצמו של פעם .  הנה ,  אני אומר את זה .  ילד טוב יודע להודות בטעויות שלו .  אז הפעם הגורילאז פה במיקס ,  כשרק מחמאות עוטפות אותם ,  ואפילו שממש רציתי לשים את השיר שבו מתארח מארק אי סמית' ,  החלטתי לתת כבוד עד הסוף ולספק קטע שבו אלברן שר לבדו .  מגיע לו .
 
ליל' ויין אולי נכנס לכלא ,  אבל עם הכניסה שלו הגיע השחרור של T.I .  אז נכון - אין להשוות בין השניים ואמנם וויזי חשוב הרבה יותר לקיום התקין של החיים שלי ,  אבל כל עוד T.I זורק עלינו כאלה סינגלים מצוינים ,  יש קצת אוויר לנשימה ,  ואפשר לשחק אותה גנגסטרים מהשכונה לעוד קצת זמן .
 

הקליפ שיגרום לכם להתאהב  ( שוב )  בזואי דשנל
אלון עוזיאל נדחק בין הילדים כדי לקנות בגדים מסקנדינביה ומצא שם את MGMT ,  הגורילאז ואפילו את יו לה טנגו מתנפלים על אפודות

