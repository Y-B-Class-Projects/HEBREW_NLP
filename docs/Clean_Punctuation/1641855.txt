המהפכה האיסלמית מתה .  אבל מה עכשיו ? 
באירן מציינים 31 שנות מהפכה איסלמית ,  שכשלונה מהדהד ברחבי טהרן .  הצעירים אמנם מבעירים את הרחובות ,  אך כדי להפיל את אחמדינג'ד ,  הרפורמיסטים יצטרכו את עזרת המערב
סטודנט אירני בן 28 מטהרן נוהג לעדכן אותי מדי פעם במתרחש בארצו האהובה .  דרכו אני מתוודע לנוער האירני .  נוער שיותר מכל רוצה משטר דמוקרטי .  נוער המביט בקנאה דרך מסכי הטלוויזיה על החיים במדינות מערביות אחרות .  נוער שאינו חושש לצאת לרחובות טהרן ולהתעמת עם נציגי המשטר האלים .  
לאחר שפורסמו תוצאות הבחירות לנשיאות המדינה ,  מהן עלה שמחמוד אחמדינג'ד ניצח שוב ,  הסטודנט וחבריו הרגישו שהם נמצאים בתוך סיוט .  עד היום הם משוכנעים שקולותיהם זויפו .  אולם למרות שמחאתם מעט דעכה - בעיקר בגלל המכות הקשות שקיבלו - הוא וחבריו מבטיחים : " זו רק תחילת הדרך ,  שסופה - הפלת השלטון וכינון דמוקרטיה ". 
לפני 31 שנים בדיוק ,  שלוש שנים לפני שנולד אותו סטודנט אירני ,  הפכה אירן באופן רשמי ממדינה חילונית ופרו-מערבית לרפובליקה איסלמית .  ברית שהורכבה מאנשי שמאל ואנשי דת אילצה את מנהיג אירן דאז ,  השאה מוחמד רזא פהלווי ,  להימלט מארצו .  מספר שבועות לאחר מכן ,  החזירו מתנגדי השאה את האייתוללה חומייני מצרפת והעמידו אותו בראש הרפובליקה החדשה .  מאז הידרדרו יחסי אירן עם המערב ,  ארה"ב ומדינות מערביות אחרות מטילות עליה סנקציות מסחר קשות ,  זכויות אדם מופרות שם באופן ברוטאלי מדי יום ביומו והפערים בין עניים לעשירים ממשיכים לגדול .  31 שנים לאחר המהפכה שואל את עצמו האזרח הפשוט : " האם לילד הזה פיללתי ?  ".  
" התשובה של מרבית אזרחי אירן לשאלה הזו היא 'לא' ,  וה'לא' הזה מוביל את האנשים לרחובות ",  פוסק פרופסור דוד מנשרי ,  ראש המרכז ללימודים אירניים באוניברסיטת תל אביב ומומחה בעל שם עולמי לאירן . " מתחת לפני השטח הכעס על המשטר המהפכני הוא אדיר .  הזעם הזה הולך ומתעצם כי המהפכה לא נועדה כדי לחזור לאיסלם ,  אלא כדי להפוך את חייהם של האירנים ושל הילדים שלהם לטובים יותר .  הם שואלים את עצמם ,  אם יש כל כך הרבה כסף מנפט - לאן הוא הולך ,  אם לא אלינו ואל ילדינו ?  ".  
" הציבור האירני הוא ציבור מאוד פוליטי ",  מסביר פרופ' מנשרי ,  במה שונה העם האירני מעמים אחרים בשכונה המזרח-תיכונית . " הוא יודע לקחת את גורלו בידיים בניגוד לעמים אחרים במזרח התיכון שלא מקיימים הפגנות ברחוב ושאין בהם תנועות עממיות .  החברה האזרחית באירן מאד בוגרת .  ב-130 השנים האחרונות היו באירן ארבע תנועות מהפכניות גדולות ,  כאשר במאה העשרים היו שתיים :  ב-1906 אירעה מהפכה חוקתית וב-79' אירעה מהפכה איסלמית .  אני לא רוצה לומר שמה שקורה היום הוא עוד אחת מהתנועות המהפכניות האלה ,  אך זו התחלה של גל ". 
באחת ההתכתבויות שלנו ,  שאלתי את הסטודנט האירני בזהירות על פרויקט הדגל של אירן בשנים האחרונות ,  פרויקט הגרעין . " מה דעתך ?  ",  שאלתי אותו . " אנחנו לא מעוניינים בכלל בגרעין !  ",  השיב בתסכול . " האזרחים באירן הופכים להיות עניים בגלל הגרעין .  את כל הכסף האדיר שלנו בזכות הנפט אנחנו מעבירים לחמאס ולחיזבאללה ,  במקום להעביר אותו לצעירים באירן ".  אמר וצדק .  מאות מיליוני דולרים מועברים מדי שנה לגרעין ,  לחמאס ,  לג'יהאד ולחיזבאללה רק כדי לבסס את כוחה של אירן כמעצמה אזורית .  לכך ניתן להוסיף אינפלציה משתוללת ואבטלה גואה .  הרי על כך היה אמור אחמדינג'ד להפסיד בבחירות  ( או שבעצם הפסיד ,  והתוצאות זויפו )  .
" כשקמה אופוזיציה ב-79' והשאה החליף את ראש הממשלה ,  אנשים יצאו לרחובות וזעקו :  'ביקשנו להחליף את הסוס ,  והחליפו את האוכף' ",  מזכיר פרופ' מנשרי . " השאלה רלוונטית גם להיום :  הרי את מי צעירי אירן רוצים להחליף ?  את אחמדינג'ד או את המשטר ?  כשהם אומרים 'מוות לדיקטטור' למי הם מתכוונים ?  לאחמדינג'ד או לחמינאי ?  אני חושב שהתשובה ברורה .  הם רוצים להחליף את המשטר .  אני חושב שיש פה פוטנציאל של זעם ציבורי רחב שאיננו יודעים בהיסטוריה מתי הוא מתחיל להפוך לתנועה עממית .  כמו השיר 'פתאום קם אדם בבוקר ומחליט שהוא עם ומתחיל ללכת'  כך גם תנועות עממיות .  הן מתחילות פתאום ". 
הנושא הכלכלי ,  לטענת פרופ' מנשרי ,  חייב לתפוס גם הוא תאוצה במחאה העממית האירנית על מנת שהתנועה העממית תצליח במשימתה : " התנועה הזו  ( מפגיני האופוזיציה  נ.י )  מדגישה יותר מדי את עניין החירות אבל עם חירות לבד אי אפשר לעורר מהפכה במזרח התיכון .  הם צריכים לדבר בשם הלחם ,  של הכלכלה .  ולכן הציבור האירני צריך לשאול לא רק 'איפה הקול שלי שנגנב בבחירות' אלא גם 'כיצד יכול להיות שכל כך הרבה כסף מהנפט מוזרם לאירן והילד שלי עדיין רעב' .  כשנחבר את המרירות הפוליטית למרירות חברתית-כלכלית ,  הפוטנציאל יכול להיות יותר גדול ". 
לפני כמה ימים אמר בכיר האופוזיציה והמועמד לשעבר לנשיאות מהדי כרובי שהוא מכיר בשלטון אחמדינג'ד .  האם זו לא מכה קשה למחאה ?  
" כל אחד מהמנהיגים האלו מבין את המצוקה שאליה הם נקלעו .  לרפסנג'אני ,  כרובי ומוסאווי יש משפחות ,  רגישויות ,  שיקולים אישיים .  כרובי לא יכול להגיד שהוא לא מכיר בכך שיש נשיא .  הוא לא מכיר בלגיטימיות שלו .  הבעיה היא לא כרובי אלא הנוער האירני .  אלו אנשים שנולדו אחרי המהפכה .  לא אכפת להם מה היה קודם ,  הם יודעים שרע להם היום .  אני חושב שהנוער הולך הרבה יותר רחוק מההנהגה שלו משום שזו הנהגה חצויה  חלקה מזדהה עם המהפכה וחלקה לא .  כשאתה עושה מהפכה אתה צריך לבוא עם מסר קליט וברור ,  כמו שחומייני אמר 'השאה חייב ללכת ,  האיסלם הוא הפתרון' .  לתנועה הזו אין סיסמאות חד משמעיות וברורות ,  וזו אחת הבעיות שלהם .  הם רוצים לשנות מבפנים בלי להרוס את השיטה ".  מה עם ההנהגה שלהם ?  היא לא מהווה בעיה ?  
" אכן ,  יש להם בעיה של הנהגה לא כריזמטית .  מוסאווי בעצמו ,  שהוא אדם לא כריזמטי ,  היה ראש ממשלה בשנות השמונים במשך שמונה שנים .  הוא חלק מהמהפכה האיסלמית .  המשטר הזה מונהג על ידי אליטה שמרנית קיצונית שהחליטה שהיא לא הולכת לתת לאופוזיציה לעשות להם מה שהם עשו לשאה .  הם לא מתכוונים לוותר על המשטר בהתנדבות .  ולכן המאבק שלהם באופוזיציה הוא מאד אלים .  כמות הכוח שהם משתמשים מול אזרחים חסרי ישע הוא דבר מדהים ". 
אחת הבעיות שעליהן הצביע הסטודנט האירני היא היעדר תמיכה מצד ארה"ב ומדינות אירופה .  לאובמה ,  לדוגמא ,  לקח עשרה ימים לאחר הבחירות לנשיאות אירן כדי לפצות את פיו ולמלמל כמה מילים על הזכות למחות .  בעיני פרופ' מנשרי ,  אחד הדברים החשובים ביותר שהיו צריכים להיעשות הוא לתת לנוער האירני תחושה של תמיכה מבחוץ וזה ,  לדעתו ,  פספוס אמריקאי : " נכון שזה לא קל לחבק את הנוער האירני ,  אבל אובמה לפחות היה צריך לומר משהו בזכות הדמוקרטיה ובגנות האוטוקרטיה .  זה לא נשמע ". 
הצעירים האירנים נמצאים בקשר עם כל העולם בבלוגים ,  בפייסבוק ,  בטוויטר .  הם יודעים שיש להם תמיכה אדירה .
" נכון ,  אבל אני מדבר על העולם המאורגן .  עכשיו זה לא יעזור להם גם אם וושינגטון תחבק אותם ,  כי הם צריכים את אירופה .  מדינות אירופה צריכות כעת לדבר על זכויות אדם ,  על מה שקורה בבתי הכלא באירן ,  על דיכוי הכוח באירן .  כל המדינות הללו דואגות לאינטרס הכלכלי שלהם ומשלמות מס שפתיים לעניין החירות והייתי מצפה שכמו שהם תוקפים את ישראל בנושא זכויות אדם ,  שיתקפו גם את אירן .  הם לא טובים יותר מישראל ". 
אתה חושב שישראל שוגה במדיניות מול אירן ?  
" המדיניות ההצהרתית עד כה לא היתה נכונה .  ישראל היתה צריכה לשתוק יותר בנושא האירני ולא להפוך את אירן למדינה כל כך חשובה כי היא באמת לא כזו חשובה .  הבעיה שבפניה אנחנו ניצבים היא בעיה אמיתית :  הצירוף של אידיאולוגיה כל כך רדיקלית ונשק להשמדה המונית זה דבר נורא .  אני מכיר בחומרה של האתגר האירני .  אבל העובדה שישראל קופצת לראש התור ועושה הצגות לעולם כאילו שיש לה את היכולת והרצון לפעול ,  בסוף יגידו לנו 'לכו לעשות את העבודה' ".  
" אני רואה את אירן כבעיה מזרח תיכונית ,  כבעיה עולמית .  היא בעיה של ערב הסעודית ,  מצרים ,  וירדן לא פחות משל ישראל .  לכן יהיה עדיף אם בנושא האירני ,  המנהיגים הישראלים ישתקו אך יבהירו את עמדותיהם בצורה ברורה היכן שצריך להשפיע .  לא בהכרח צריך לקבל כותרות בעיתונים .  ההתלהמות הפומבית הישראלית לא במקום .  מנהיגים בישראל אומרים 'איום קיומי' .  המושג הזה נותן לאירן קרדיט יותר ממה שיש לה .  איזה מסר זה מעביר לילד שלי ?  שברגע שלאירן יהיה נשק גרעיני עליו לקום ולעזוב את המדינה ?  אני לא חושב שאירן בכלל מסוגלת להרוס מחר את ישראל ". 
פרופ' מנשרי  יליד טהרן בעצמו  סבור כי המשטר באירן משדר אמנם מסרים מאיימים וקיצוניים ,  אך בסופו של דבר מקבל החלטות ריאליסטיות : " כל משטר ,  במעבר מאופוזיציה לשלטון ,  הופך להיות פרגמטי ",  הוא קובע . " כמו שנאמר 'דברים שרואים משם לא רואים מכאן' .  עם השררה באה האחריות ,  והאחריות הזו מחייבת אותך להיות נאמן לאינטרס הלאומי הקיומי של המדינה שלך .  אני לא חושב שאירן תנקוט יום אחד בצעדים שיביאו להרס של אירן .  יחד עם זאת ,  אני לא חושב שהייתי רוצה לראות את אירן מחזיקה ביד אחת אידיאולוגיה קיצונית וביד השנייה מחזיקה בנשק גרעיני ". 
לפרופ' מנשרי יש ביקורת קשה גם על ההשוואה שעושים מנהיגים בישראל - ובראשם ראש הממשלה בנימין נתניהו - בין אירן לבין המשטר הנאצי : " בימי חיי הספיקו להשוות את נאסר ,  סדאם חוסיין ,  מועמר קדאפי ויאסר ערפאת להיטלר .  הרי מדובר בזילות השואה .  האם אירן היא באמת המשטר הנאצי ?  מה ישראל מרוויחה מההשוואה הזו ?  אם בדור אחד היו חמישה היטלרים ,  אז מי זה היטלר בכלל ?  לפני כמה שנים נשא נתניהו נאום בו אמר 'השנה היא 1938 ואירן היא גרמניה' .  אני דיברתי באותו כנס ואמרתי 'השנה היא לא 1938 ואירן היא לא גרמניה' .  זה לא שאירן היא לא בעיה חמורה .  יחד עם זאת ,  אני חושב שצריך כמה שפחות להשתמש בנאציזם כדי לעשות הסברה לישראל ". 
מה ממשל אובמה צריך לעשות כעת בנוגע לאירן ?  
" ממשל אובמה בא עם מסר של דיאלוג שהוא ,  לדעתי ,  מסר נכון .  אני לא מאמין שדיאלוג יפתור את הבעיה מול אירן אך באמצעות דיאלוג אתה מאותת לנוער האירני שיש אלטרנטיבה ויש סיכוי למדיניות שונה .  אנשי הדת באירן ראו שאובמה משתמש בדיאלוג ככלי לשכנע את הנוער האירני שארה"ב היא לא כזו גרועה .  על העולם צריך להבהיר לאירן שיש גבול לסבלנות האמריקאית .  יש להעלות את נושא זכויות האדם ,  לשכנע את אירופה שעליה לנקוט בצעדים דיפלומטים נגד אירן בנושא זה ,  לחשוב על סנקציות כלכליות יותר חמורות ,  ולבקש מהם לבוא לשולחן המשא ומתן ".  
" איזה מין דיאלוג זה כשאתה אומר שהדד-ליין של אירן הוא בחודש ספטמבר ,  ואחרי זה דוחה לדצמבר ,  ואחרי זה פברואר ?  אירן צריכה לדעת שגם לדיאלוג יש סוף .  בשנת 67' אחרי שישראל ניצחה במלחמת ששת הימים ,  אחד המקורבים של נשיא מצרים נאסר אמר :  'בעוד שאנחנו שיחקנו שש-בש ,  ישראל שיחקה שחמט' .  היום אירן משחקת שחמט והעולם המערבי משחק שש-בש ". 
לפניות לניר יהב :  nir_yah@walla.com

המהפכה האיסלמית מתה .  אבל מה עכשיו ? 
באירן מציינים 31 שנות מהפכה איסלמית ,  שכשלונה מהדהד ברחבי טהרן .  הצעירים אמנם מבעירים את הרחובות ,  אך כדי להפיל את אחמדינג'ד ,  הרפורמיסטים יצטרכו את עזרת המערב

