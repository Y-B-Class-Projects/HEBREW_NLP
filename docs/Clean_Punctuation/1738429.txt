איך משקיעים כשהריבית עולה ? 
העלאת הריבית במשק ב-2% צפויה להשפיע רבות על החסכונות וההשקעות של כולנו .  כיצד צריכים לפעול כעת הישראלים ,  ומה תהיה ההשפעה של המהלך על אפיקי ההשקעה השונים ?  מנהלי ההשקעות המוכרים בשוק ההון הישראלי ממליצים על דרכי פעולה
ההודעה של נגיד בנק ישראל סטנלי פישר ביום שני על העלאת ריבית הבסיס לאוקטובר לרמה של 2% לא הפתיעה את מרבית מנהלי ההשקעות והכלכלנים .  בנק ישראל הקפיד באחרונה להצהיר שרמת הריבית הנמוכה ששררה במשק אינה ריאלית ושיש להעלותה .  
הסיבה העיקרית להעלאת שיעור הריבית במשק היתה הדאגה ממחירי הדיור בישראל ,  שממשיכים לעלות בקצב שמדאיג את הנגיד .  לפני כחודש ,  בהודעה על הריבית לחודש ספטמבר ,  הצהיר הנגיד כי הריבית תגיע לרמה של 3% בתוך שנה ,  ואילו בהודעתו האחרונה הוא עידכן את יעד הריבית לרמה של 2.7% .  
לעליית הריבית צפויה להיות השפעה רבה על החסכונות וההשקעות של כולנו .  ההשפעה הזאת תהיה משמעותית אף יותר אם מגמת עליית הריבית תימשך גם בהמשך השנה .  
לכן פנינו לכמה מנהלי השקעות מוכרים בשוק ההון הישראלי ,  כדי לשמוע מהם כיצד לדעתם על המשקיעים בשוקי המניות והאג"ח להיערך נוכח עליית הריבית ,  ומהן ההערכות שלהם בנוגע להחלטות הבאות של הנגיד .
" העלאת הריבית הזאת לא תהיה האחרונה ",  אומר סמי בבקוב ,  מנכ"ל הראל פיא קרנות נאמנות . " השוק הכין את עצמו להעלאת הריבית כבר לאחר פרסום מדד אוגוסט ,  שעלה ב-0.5% בעוד שהציפיות היו לעלייה של 0.3% . 
" השוק גם הפנים שהעלאת הריבית תימשך .  השאלה היא מה יהיה קצב ההעלאה .  להערכתנו ,  לאחר עדכון יעד הריבית בהודעות בנק ישראל מ-3% ל-2.7% בעוד שנה ,  מדובר בהעלאות ריבית של 0.25% בכל חודשיים .  לקצב הזה המשקיעים צריכים להיצמד ".  
בבקוב אומר כי מכיוון שתוואי העלאת הריבית הוא קבוע ,  על המשקיעים להישען על התשואה הפנימית שהאג"ח יספקו ולא לצפות לרווחי הון .  ואולם ,  לדבריו לא רק קצב העלאת הריבית יקבע מה יקרה בשוק האג"ח המקומי .  בבקוב סבור שחלק גדול מההתנהגות של שוק האג"ח הישראלי תלוי במה שיקרה מעבר לים - בשוק האג"ח האמריקאי . 
" בארה"ב התשואות של האג"ח לעשר שנים הן ברמה נמוכה של 2.5% ",  הוא מסביר . " התשואה לא תישאר נמוכה כל כך לאורך זמן ,  אלא אם ארה"ב תיקלע שוב למיתון - וכרגע תרחיש כזה אינו נראה סביר .  כלכלת ארה"ב תצמח .  אמנם בקצב אטי ,  אבל היא תצמח .  לכן ,  גם שם הכיוון יהיה עליית התשואות לשיעור של 3% ויותר .
" עליית התשואות בארה"ב תשפיע על השוק המקומי ,  מכיוון שקיימת ניידות של משקיעים בין שוקי האג"ח בעולם .  המשקיעים נוטים לרכוש את האג"ח שיספקו להם את התשואה הגבוהה ביותר . 
" אלא שבהשקעה באג"ח זרות יש לקחת בחשבון שני גורמים עיקריים .  הגורם הראשון הוא סיכון מטבעי ,  כלומר משקיע ישראלי שרכש אג"ח דולריות ירוויח או יפסיד מהתחזקות או היחלשות הדולר .  הגורם השני הוא פרמיית הסיכון של המדינה - כלומר האפשרות שהמדינה לא תעמוד בהתחייבויותיה לבעלי האג"ח . 
" כיום האג"ח הישראליות לעשר שנים מציעות תשואות שגבוהות ב-1.7%-1.8% מהאג"ח האמריקאיות המקבילות .  זוהי פרמיה גבוהה יחסית לפרמיה ההיסטורית .  הפער להערכתי צריך להיות באזור ה-1.2% .  יש כאן כרית ביטחון לאג"ח הישראליות ,  שכן השוק המקומי יגיב במתינות אם תשואות האג"ח בחו"ל יעלו ".  
מכיוון שבתיק האג"ח המשקיעים ייהנו מתשואה שוטפת ולא מרווחי הון ,  הדרך להשגת רווחי הון עוברת ,  לדברי בבקוב ,  באפיק המניות .  בבקוב מציע להחזיק 10%-20% מהתיק במניות - בהתאם לאופיו של המשקיע .  לדבריו ,  התיק המומלץ צריך להתחלק כך :  10% במזומן ;  45% באג"ח שקליות במח"מ של 3.5 שנים ;  20% באג"ח צמודות ממשלתיות במח"מ ממוצע של 4.5 שנים  ( תמהיל של אג"ח קצרות ואג"ח ארוכות שנותן את הממוצע הזה ,  ולא אג"ח במח"מ של 4.5 שנים )  ;  ו-25% אג"ח קונצרניות במח"מ של שלוש-ארבע שנים עם דירוג ממוצע a .
 ככל שהאג"ח ארוכות יותר ,  המשקיע דורש תשואה גבוהה יותר ,  ועליית הריבית פוגעת בהן יותר .  האם ייטו מנהלי ההשקעות לקצר כעת את המח"מ בתיק שלהם ?  במלים אחרות ,  האם הם יבקשו למכור את האג"ח ארוכות הטווח ויעדיפו את הקצרות יותר ?  עידן אזולאי ,  מנכ"ל הקרנות של אפסילון ,  אומר כי עליות הריבית הובילו אותו לקצר את התיק השקלי - מהשקעה לטווח של 4.5 שנים להשקעה לטווח של שנה .  
את תיק האג"ח הצמודות למדד קיצר רק מעט - מטווח של שש שנים לחמש שנים . " הריבית עדיין נמוכה ,  ותמשיך לעלות עם האינפלציה ",  הוא אומר .  
גיל חן ,  ראש דסק אג"ח באי.בי.אי שירותי בורסה ,  חושב אחרת : " בתוואי של ריבית משתנה ,  האג"ח לטווח הקצר חוטפות את מרבית הירידה ,  משום שההנחה היא שבטווח הארוך יש פיצוי מסוים בתשואה על עליית הריבית ",  הוא אומר .  
מי שמחפש הגנה מסוימת מפני עליית הריבית יכול למצוא אותה באג"ח בעלות ריבית משתנה  ( גילונים )  .  אלה אג"ח ממשלתיות שהריביות שהן מחלקות נגזרות מתשואות המק"מ בבורסה .  הבעיה היא שלעתים מחירי האג"ח האלה כבר מתמחרים עליית ריבית ,  ומבטלים למעשה את השפעת הקופונים .  
לטענתו של אזולאי ,  המחירים בגילונים הם סבירים .  לדבריו , " זה כמו לקנות מק"מ משופר ".  דווקא מהאג"ח הקונצרניות בריבית משתנה הוא מסתייג .  לדבריו ,  בתחום זה המרווחים הם זניחים ,  כלומר פער התשואה העודף על פני השקעה באג"ח ממשלתיות דומות לא מצדיק את ההשקעה .  
חן אומר כי דווקא ניתן למצוא אג"ח בריבית משתנה שמעניקות בכל זאת תשואה הגבוהה ב-0.7%-1.5% מזו של אג"ח ממשלתיות ,  כמו אג"ח של הפועלים ,  לאומי ,  פז והראל .  בשורה התחתונה ,  אומר חן ,  שוק האג"ח אינו זול . " בסבירות גבוהה בטווח של שנה קדימה ,  מי שנמצא בשוק הזה יפסיד כסף משום שהריביות ימשיכו לעלות .  למשקיע שצריך את הכסף בעוד חודשיים עדיף לא להתקרב לאג"ח ,  שם הוא לא יראה רווחי הון - אלא אם המשבר יחזור ".  
שמעון אוליאל ,  מנהל מחלק המסחר באנליסט מציע ,  להתאזר בסבלנות . " שוק האג"ח המקומי יושפע בטווח הארוך משוק האג"ח בארה"ב ",  הוא אומר . " הפער בין האג"ח הישראליות לאמריקאיות קרוב ל-2% .  זהו פער סביר .  כיום אין מציאות בשוק .  לכן אנו ברכיב נזילות גבוה  ( כ-30% ,  תלוי בתיק )  עד שנגיע לסביבה נוחה יותר לקניית ניירות ערך ".  לסיכום מציע אוליאל להיות סבלנים . " כשאין הזדמנויות ",  הוא אומר , " עדיף פשוט לחכות ". 

איך משקיעים כשהריבית עולה ? 
העלאת הריבית במשק ב-2% צפויה להשפיע רבות על החסכונות וההשקעות של כולנו .  כיצד צריכים לפעול כעת הישראלים ,  ומה תהיה ההשפעה של המהלך על אפיקי ההשקעה השונים ?  מנהלי ההשקעות המוכרים בשוק ההון הישראלי ממליצים על דרכי פעולה

