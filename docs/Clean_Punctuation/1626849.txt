להציל את גרנט .  ואת עצמו
לפרדריק פיקיון ,  מעבר להיותו התקווה העיקרית של מאמן פומפי ,  יש גם חוב לכל האנשים שלעגו לאישיותו בצרפת .  זה הזמן להחזיר
בלוח המשחקים העונתי יש לפחות שני משחקים מרגשים עבור כדורגלן ממוצע :  האחד הוא בדרך כלל דרבי והשני עימות מול הקבוצה לשעבר .  עבור פרדריק פיקיון צמד האירועים התנקז ליום אחד גדול שהסתיים במפח נפש .  החלוץ עבר בתחילת העונה שעברה לליון ,  ובמחזור ה-22 פגש את הקבוצה בה עשה את ימיו הגדולים ,  סנט אטיין .  פיקיון נפרד מהירוקים בטונים צורמים וביצע עצירת ביניים במונאקו לפני שחצה את הכביש לליון ,  ואחרי חצי עונה כושלת קיבל הזדמנות נדירה בהרכב של קלוד פואל וכל כך רצה להוכיח .  בדקה ה-54 העסק התפוצץ בפניו של פיקיון .  בדיוק דקה אחרי שער השיוויון של ז'וניניו ,  ביצע החלוץ עבירה גסה על שחקן יריב והורחק באדום ישיר .
 אוהדי שתי הקבוצות זעמו עליו ,  אנשי סנט אטיין ,  להם סירב ללחוץ את היד עוד במפגש הקודם ,  השתוללו על הקווים ופיקיון נטש את כר הדשא לעבר חדרי ההלבשה ונראה כאדם הבודד עלי אדמות . " כל כך רציתי להוכיח ,  במיוחד במשחק הזה שהיה חשוב לי באופן אישי מול אנשים שירקו בפניי ",  ניסה פיקיון להסביר את רחשי ליבו לאחר המשחק שהסתיים ב-1:1 . " חטאתי ,  לא הייתה לי זכות לבצע טעות שכזו .  עליתי לקבוצה שלי בשתי נקודות ,  אבל אם ידעתי לבוא ולהתנצל באופן פומבי זה מעיד על כך שלקחתי אחריות ".  היה זה למעשה האקט שבישר על סוף ההתקשרות בין ליון לחלוץ בעל האופי הפרובלמטי .  הדרך לקבוצה אחרת הייתה קצרה ,  ופורטסמות המתפרקת קפצה על המציאה וצירפה את השחקן בהשאלה לעונה .
 המשחק הראשון של פיקיון הפיח תקוות אדירות בפורטסמות .  צמד שערים בהופעת הבכורה בקדם העונה מול גלאזגו ריינג'רס ,  הגבירו את הציפיות סביב האיש שנכנס לנעליו ולחולצתו של פיטר קראוץ' ,  אבל חבלי הקליטה היו סבוכים ולחלוץ לקח זמן להתאקלם .  בשבועות האחרונים ,  בעיקר מאז שהגיע אברהם גרנט לתפקיד ,  נדמה כי פיקיון מצא את המשבצת הנוחה לו וצבר ביטחון מחודש .  בפורטסמות מאמינים כי אם יש מישהו שמסוגל להשאיר אותם בליגה בסגל הקיים ,  זהו פיקיון .  האם הכישרון של החלוץ ינצח את אופיו הפרובלמטי ? 
פרדריק פיקיון ,  כאמור ,  הגיע לליון בקיץ 2008 תמורת 4.5 מיליון יורו ,  אך באיחור של שנה וחצי מבחינתו .  אחרי שהחל את הקריירה הבוגרת בליגה במרטיניק ,  המשיך לנים מהליגה השנייה בצרפת ומשם לראן ,  דרך כוכבו של פיקיון במדי העולה החדשה סנט אטיין ,  עימה רשם את עונתו הטובה בקריירה עם 11 שערים ומקום שישי ב-2004/05 .  שנתיים לאחר מכן ,  בעיצומה של פגרת החורף ,  ניסתה ליון להעבירו ישירות מיריבתה המושבעת ,  אך ראשי סנט אטיין סירבו והעלו את חמתו של החלוץ . " מתייחסים אליי כאל עבד שלא זכאי אפילו להביע את דעתו ",  רתח פיקיון ועורר סערה בתקשורת הצרפתית בעקבות דבריו הבוטים . " אני רוצה לעבור למועדון גדול .  כרגע ליון מביעה בי התעניינות ,  אז למה לא לתת לי ללכת ?  ". 
ההשוואות לעבד וההתנצחויות הפומביות עם ראשי סנט אטיין ,  עלו לפיקיון בקנסות ובהורדה לקבוצת המילואים .  בסופו של דבר לשני הצדדים לא נותרה ברירה ,  ופיקיון עבר בהשאלה למונאקו ,  שבהמשך אף רכשה את כרטיסו תמורת 7 מיליון יורו .  מבחינת מספרים יכול פיקיון להכתיר את התקופה בנסיכות כמוצלחת ,  עם 12 שערים ב-42 משחקי ליגה ,  אך כפי שקרה לו בראן ובסנט אטיין ,  הוא שוב הסתכסך עם המאמן ,  איחר לחזור מחופשות ודרש לקבל יחס של כוכב . " במקום לנסות לתקן את המגרעות שלו ,  צריך לדעת להפיק את המירב מאיכויותיו הרבות ככדורגלן ",  הציע אלי בופ ,  מי שאימן אותו באותה עונה נפלאה בסנט אטיין ,  ויצר שיתוף פעולה פורה בינו לבין פסקל פיינדונו .  במונאקו לא התלהבו ,  ראו בפיקיון  " עבד כי ימלוך "  ונענו בשמחה להצעתה של ליון .
 לאוהדיה של אלופת צרפת באותם ימים היו רעיונות אחרים לגבי חלוץ הרכש שלהם .  שמות כמו דייגו מיליטו ,  לואיס פביאנו ואפילו דידייה דרוגבה וסמואל אטו ,  הוזכרו כמועמדים להצטרף לליון היומרנית שחלמה על חצי גמר ליגת האלופות ,  אך אוהדיה נאלצו להסתפק בחלוץ בן 30 שלבש את המדים הירוקים המתועבים של סנט אטיין .  פיקיון ,  שמראש לא התאים באופיו לקבוצה עם סגל רחב ובה דרושה סבלנות לשבועות ארוכים על הספסל ,  התקשה להסתגל למעמדו החדש כשחקן מן השורה וקינח עם תואר מפוקפק - כדור העופרת של שנת 2008  ( הקונטרה לכדור הזהב ,  מוענק לשחקן הגרוע ביותר בצרפת )  .
 כך ,  בגיל 31 ,  מצא עצמו פיקיון שוב בנקודת ההתחלה .  השחקן שנולד בניו קלדוניה ,  קבוצת איים באוקיינוס השקט השייכת לצרפת ,  אך בחר לשחק דווקא בנבחרת מרטיניק שאינה מוכרת רשמית בפיפ"א וניצל זאת כדי להופיע פעם אחת ויחידה במדי נבחרת הטריקולור ב-2007 ,  נאלץ לחפש לעצמו יעד חדש מחוץ לצרפת .  פורטסמות נבחרה ,  ואחרי תקופת התאקלמות וחילופי מאמנים בפומפי ,  נדמה כי פיקיון שוב עלה על המסלול הנכון .
 פיקיון אף פעם לא נחשב לסקורר מדופלם ,  אך כישוריו הטכניים ,  מהירותו המסחררת והיכולת לשחק היטב בעמדות התקפיות שונות הפכו אותו לאחד השחקנים המוערכים בליגה הצרפתית טרם תקופתו בליון . " אני נהנה להיות בקבוצה הזו ולא ממש משנה לי אם נשחק עם חלוץ אחד או שניים ",  הסביר לאחרונה פיקיון בראיון לתקשורת המקומית בפורטסמות . " שיחקתי בכל תפקידי ההתקפה בצרפת כך שזה חסר חשיבות .  ברור שכחלוץ יחיד קשה לי יותר ,  כי אני משחק מול שניים או שלושה מגינים וצריך לרוץ הרבה ,  אבל אני תמיד מרגיש שאני מסוגל להבקיע .  כרגע יש לי ביטחון ,  המאמן מגבה אותי ואני עובד קשה בכל אימון ". 
ואכן ,  מאז הגיע גרנט למועדון ,  זוכה פיקיון ליותר דקות משחק כחלוץ הבכיר בקבוצה והוא מלך השערים של פומפי עם שישה כיבושים ,  כולל שערים מול צ'לסי וליברפול .  פורטסמות שקועה עדיין במקום האחרון ומרוחקת ארבע נקודות מחוף מבטחים ,  אך היכולת המשופרת של פיקיון מעוררת תקווה גם בקרב חבריו . " קבוצת תחתית צריכה שיהיה לה מישהו חזק מקדימה ",  הדגיש ג'יימי אוהרה ,  שעתידו בפומפי לא ברור עקב חוזה ההשאלה שלו מטוטנהאם שמסתיים בינואר . " לבולטון יש את קווין דייויס ,  לווסטהאם את קרלטון קול ולנו את פיקיון .  יש לו את היכולת להחזיק בכדור ולהבקיע עבורנו .  המעבר מצרפת לא היה פשוט עבורו ,  כי המשחק שם לא כל כך מהיר ואגרסיבי ,  אבל הוא צבר ביטחון בזכות השערים האחרונים והוא יכול להיות האיש שישאיר אותנו בליגה ". 
אנשים המכירים את עברו של פיקיון יודעים כי המצב כרגע נזיל .  השחקן אמנם מספר על שביעות רצונו מהחיים באנגליה וחדוות המשחק ששבה אליו ,  אך מזכירים כי הוא נמצא בפורטסמות כמושאל ובעיקר מנסה להרשים קבוצות אחרות באנגליה על מנת שירכשו את כרטיסו מליון בבוא העת .  על נאמנות אין מה לבנות . " הוא שחקן טכני ,  לא מפחד ממגע ומצטיין גם במשחק הגובה ,  אבל אין לו חוסן מנטלי ",  טען סדריק ברבוסה ,  ששיתף פעולה עם פיקיון בראן . " ההתנהגות שלו אז ,  מבחינת משמעת ומחויבות ,  פשוט לא התאימה למקצוען ". 
את הטענות בצרפת לגבי בעיות המשמעת שלו מכיר פיקיון מימים ימימה ,  ובהחלט יש לו רצון עז להראות אחרת דווקא בליגה עדיפה .  גם את נימוקי הבחירה בו כשחקן הגרוע של 2008   " היסטוריה של עימותים קשים עם אוהדי ראן וסנט אטיין ,  הצהרות מגוחכות  ( "אני עבד ")  וסטטוס של מחליף המחליפים באלופת צרפת "   החלוץ נצר בזיכרונו .  אם יסייע לפורטסמות להישאר בליגה בניגוד לכל הסיכויים ,  יוכל לשוב לצרפת בקיץ בראש מורם ובעיקר להתגרות בחזרה בכל אלו שלעגו לו .  כמה שהוא מחכה לזה .
 
להציל את גרנט .  ואת עצמו
לפרדריק פיקיון ,  מעבר להיותו התקווה העיקרית של מאמן פומפי ,  יש גם חוב לכל האנשים שלעגו לאישיותו בצרפת .  זה הזמן להחזיר

