אפריקה חוזרת לנדל"ן הניו יורקי 
סיפורי שוק
 >  >  חברת דה לסר השלימה בשבוע החולף גיוס של 67 מיליון שקל - נמוך משמעותית מהסכום שאותו רצתה לגייס ,  120 מיליון שקל .  המשקיעים המוסדיים לא עטו בהמוניהם על ההנפקה ,  כנראה בשל העובדה שהיא לא הציעה כל בטוחות ,  וגם משום שבעל השליטה בה אינו מוכר כל כך .  דה לסר נשלטת בידי אברהם לסר ,  יהודי חרדי מברוקלין .  היא עוסקת בנדל"ן בניו יורק ,  בעיקר בברוקלין ,  ורוב חברי הנהלתה יושבים בברוקלין .  ובכל זאת ,  כמה גופים שמנהלים כספי עמיתים בלטו בהנפקה ,  בהם קרנות הנאמנות של הראל פיא ,  קרנות הנאמנות של אקסלנס וקופות הגמל של הדס מרכנתיל .  ואולם המסקרנת מבין הגופים שהשתתפו בהנפקה היא דווקא חברת אפריקה תעשיות ,  החברה הבת של אפריקה ישראל ,  שבתחילת השבוע עבר אושר בבית המשפט הסדר החוב שאליו הגיעה עם בעלי האג"ח .  אפריקה תעשיות הזמינה בשלב המכרז המוסדי בהנפקת דה לסר אג"ח ב-5 מיליון שקל - יותר מ-10% מהזמנות המשקיעים המוסדיים בהנפקה .  מדובר בהשקעה אירונית מעט לנוכח העובדה שאחד הגורמים שסיבכו את אפריקה - והביאו לכך שלא עמדה בהתחייבויותיה ונאלצה לגבש הסדר חוב - היה השקעות ענק בניו יורק .  מעניין אם כך שהחברה שבה להשקיע בניו יורק ,  הפעם באמצעות השקעת אפריקה תעשיות באג"ח של דה לסר .  שאלה נוספת היא מדוע בחרה החברה להשקיע דווקא בדה לסר - חברה לא מוכרת שאינה מבטיחה את החזר החוב - ובפרט כשחלק הארי של איגרות החוב שהיא מחזיקה בתיק ניירות הערך שלה הוא דווקא סולידי מאוד ומושקע באיגרות חוב ממשלתיות .  פרט מעניין נוסף בהנפקה נוגע לחתם הראשי שלה וליועץ שלה .  מדובר באריה קאופמן וברפי ליפא - שנכשלו לפני כשנה בגיבוש הסדר חוב עם אסים .  קאופמן הוא מנכ"ל חברת הבינלאומי חיתום שבשליטת הבינלאומי של צדיק בינו .  בסוף החודש הוא צפוי לסיים את תפקידו בבנק .  ליפא היה מנכ"ל גאון חיתום .  זו אינה הפעם הראשונה שליפא וקאופמן משתפים פעולה בדה לסר .  גם בהנפקה הראשונה של איגרות החוב של החברה לציבור בתחילת 2008 הם עבדו בהרכב זה - הבינלאומי כמי שניהל ,  קאופמן כחתם וליפא כיועץ .  אולי בשל שיתופי הפעולה ביניהם ,  פעילים רבים בשוק סברו כי גם הפעם קיבל קאופמן דמי ייעוץ בהנפקה יחד עם ליפא ,  בזמן שחברת הבינלאומי חיתום שהוא מנהל היתה החתם .  אלא שבדיקת שתי החברות הרשומות כיועץ בהנפקה מעלה כי מדובר בשתי חברות השייכות לרפי ליפא .  ליפא החליט כנראה לחלק את עמלות הייעוץ בין שתי החברות .  נקודה מעניינת נוספת היא כי יועצי ההנפקה של דה לסר יקבלו עמלות  ( המוגדרות כדמי ייעוץ )  הגבוהות פי תשעה מהעמלות שצפויים לקבל כל החתמים יחד - כלומר גם הבינלאומי חיתום המוביל ,  גם לאומי פרטנרס וגם א.ס ברטמן .  אם החברה תשלים גיוס של 80 מיליון שקל ,  העמלות הכוללות יגיעו ל-2.7 מיליון שקל .  כלומר ,  שתי החברות של ליפא יקבלו כ-2.4 מיליון שקל ושלושת החתמים יחד יחלקו 270 אלף שקל .  בכל מקרה ,  בצד עמלות החיתום שקיבל הבינלאומי בהנפקה ,  הוא היה גם הבנק היחיד הרשום ברשימת המשקיעים המוסדיים שהזמינו אג"ח של דה לסר ,  והזמין איגרות בהיקף של כ-5 מיליון שקל .
 
אפריקה חוזרת לנדל"ן הניו יורקי 
סיפורי שוק

