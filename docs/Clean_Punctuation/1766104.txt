וול סטריט נסגרה במגמה מעורבת
יום המסחר בבורסת ניו יורק נסגר במגמה מעורבת :  S & P 500 נסגר בשיא של שנתיים ,  דאו ג'ונס ירד קלות ל-11,369 נקודות ,  נאסד"ק הוסיף 0.3% ,  טבע עלתה ב-7% ו-AIG זינקה ב-13% 
בורסות וול סטריט נסגרו במגמה מעורבת על רקע נתוני מקרו כלכליים חיוביים שפורסמו היום בארה"ב מחד ,  והתגברות ההתנגדות בשורות המפלגה הדמוקרטית להסכם הפשרה של הנשיא אובמה עם המפלגה הרפובליקאית לגבי הארכת תוקף הקלות המס בארה"ב מאידך .  מדד דאו גונס נסגר בירידה קלה לרמה של 11,369 נקודות ;  מדד נאסד"ק הוסיף 0.3% לרמה של 2,616 נקודות ;  מדד S & P 500 עלה ב-0.4% לרמה של 1,232 נקודות - רמתו הגבוהה ביותר מאז ספטמבר 2008 .  
בשוק הסולידי נרשמו עליות והתשואה על האג"ח הממשלתיות האמריקאיות ל-10 שנים - אשר נסגרה אתמול בשיא של שישה חודשים - ירדה ב-0.05% לרמה של 3.22% .  בשני ימי המסחר הקודמים רשמה התשואה את הזינוק הדו-יומי החד ביותר מאז קריסת בנק ההשקעות ליהמן ברדרס בספטמבר 2008 .   המלאי הסיטונאי גדל באוקטובר ב-1.9% לאחר עלייה מתוקנת של 2.1% בספטמבר ,  מסר היום משרד המסחר האמריקאי .  כלכלנים צפו עלייה של 0.8% לאחר עלייה של 1.5% שעליה דווח במקור בספטמבר .  המכירות הסיטונאיות זינקו ב-2.2% באוקטובר - העלייה החדה ביותר זה שבעה חודשים .  
מספר תביעות האבטלה הראשונות בארה"ב ירד בשבוע שעבר ל-421 אלף ,  מסר היום משרד העבודה האמריקאי .  כלכלנים צפו ירידה מתונה יותר במספר התביעות לרמה של 425 אלף .  הממוצע הארבע שבועי ,  הנחשב לפחות תנודתי ,  ירד לרמה של 427,500 - רמתו הנמוכה ביותר מאז אוגוסט 2008 .  
הריבית על המשכנתאות בארה"ב עלתה בשבוע החולף לרמה הגבוהה ביותר זה מחצית השנה .  הריבית על המשכנתאות ל-30 שנה ,  הנחשבת למשכנתא הסטנדרטית בארה"ב ,  זינקה בשבוע החולף לרמה של 4.61% - הרמה הגבוהה ביותר מאז שלהי חודש יוני - לעומת 4.46% בשבוע הקודם ,  לפי נתונים שפירסמה היום ענקית המשכנתאות פרדי מאק .  בשבוע המקביל בשנה שעברה היתה הריבית ברמה של 4.813% .  
נציגי המפלגה הדמוקרטית בבית הנבחרים בארה"ב קיבלו היום החלטה ,  בלתי מחייבת ,  לחסום דיון מתוכנן על הסכם הפשרה בין אובמה לבין המפלגה הרפובליקאית לגבי הארכת תוקף הקלות המס בארה"ב .  הבית הלבן הודיע בתחילת השבוע כי יתמוך בהארכת תוקפם של קיצוצי מסים מתקופת בוש לבעלי ההכנסה הגבוהה בארה"ב בתמורה להארכת תוקף הרחבת קצבאות האבטלה והחלת תמריצים נוספים לכלכלה האמריקאית .  מדובר בוויתור עקרוני משמעותי של אובמה ,  שמאז מסע הבחירות שלו קרא להכבדת נטל המס על העשירים ,  והקלת המיסוי על המעמדות הנמוכים יותר .  ויתור זה משמעותי גם בתוך המפלגה הדמוקרטית ,  התומכת ברובה במדיניות המקורית של אובמה .  
AIG ,  לשעבר חברת הביטוח הגדולה בעולם אשר חולצה על ידי הממשל בארה"ב במהלך המשבר הפיננסי ,  נסחרה על רקע הודעתה אמש כי הגיעה להסכם עם משרד האוצר האמריקאי במסגרתו החברה מתכוונת לפרוע את חובותיה לבנק הפדרלי של ניו יורק ,  ולסלול בכך את הדרך למכירת מניות השליטה בחברה שבידי הממשל .  
בקרב המניות הישראליות בוול סטריט :  טבע  ( 6.92%  ,  19000.0 )  ריכזה עניין לאחר שדיווחה הבוקר על תוצאות ראשוניות מוצלחות של הניסוי בבני אדם בשלב השלישי והמכריע בניסוי Allegro שנמשך שנתיים .  ממצאי המחקר בתרופה לקווינימוד  ( Laquinuimod )  לטיפול בטרשת נפוצה במתן דרך הפה הראו שהניסוי השיג את היעד הראשי של הניסוי :  הפחתת משמעותית סטטיסטית של מספר ההתקפים השנתי מהם סובל החולה .  
תוצאות מפורטות של הניסוי יוצגו בכנס מדעי עולמי במהלך המחצית הראשונה של 2011 .  החשש מפני תחרות בתרופה קופקסון מצד גילניה של חברת נוברטיס ,  התרופה האורלית הראשונה לטיפול במחלת הטרשת הנפוצה ומצד גרסות גנריות של קופקסון העיבו על מניית טבע שנחלשה ב-23% מהשיא אליו הגיעה במארס 2010 ועד אתמול .  
חברת נייס מערכות  ( -0.34%  ,  32.33 )  ,  יצרנית מערכות תקשורת לשירותי מודיעין ,  הודיעה היום כי תספק מערכת לאכיפת תהליכי עבודה וציות לרגולציה לאחד מעשרת הבנקים הגדולים בצפון אמריקה .  המערכת ,  שתתפרש על פני מאות סניפים ותשרת למעלה מ-25 אלף עובדי בנק ,  מוערכת במיליוני דולרים .  
חברת Intellecetual Ventures ,  העוסקת ברישום פטנטים ומסחר בהם ושנוסדה על ידי נתן מיהרוולד ,  לשעבר ראש התחום הטכנולוגי במיקרוסופט ,  הגישה תביעה בגין הפרת פטנט כנגד 9 חברות טכנולוגיה ,  ביניהן חברת אבטחת המידע הישראלית צק פוינט  ( -0.65%  ,  44.41 )  .  

וול סטריט נסגרה במגמה מעורבת
יום המסחר בבורסת ניו יורק נסגר במגמה מעורבת :  S & P 500 נסגר בשיא של שנתיים ,  דאו ג'ונס ירד קלות ל-11,369 נקודות ,  נאסד"ק הוסיף 0.3% ,  טבע עלתה ב-7% ו-AIG זינקה ב-13% 

