דרוש חוק תכנון ובנייה חדש 
ניהול עירוני
 >  >  בימים אלה שוקדת ועדת השרים לתכנון ובנייה על טיוטה לחוק תכנון ובנייה חדש ,  שיחליף את החוק הוותיק ושבע השינויים מ-1965 .  כ-90 שינויים נערכו עד כה בחוק ,  מחציתם בעשור האחרון ,  וכולם בבחינת  " כיבוי שריפות ":  פתרונות נקודתיים לבעיות נקודתיות בתחום המשווע לתפישה כוללת .  טפח ממצבה הבעייתי של מערכת התכנון בישראל נחשף בדו"ח ועדת זיילר לבטיחות מבנים ואתרי ציבור .  הוועדה מתחה ביקורת על מידת הפרדת הרשויות בשלטון המקומי :  בכובע המתכנן ,  הרשויות המקומיות קובעות את מדיניות התכנון המקומית ובכובע המאשר ,  הן חורצות את גורל תוכניותיהם של היזמים המקומיים ,  קטנים כגדולים .  ועדת זיילר קבעה כי  " במצב הגרוע ביותר "  התנהלות זו היא  " מקור לפרוטקציה ,  לנוהגים פסולים ופתח לשחיתות ".  האמת היא שהשחיתות היא עניין שולי ,  הערת שוליים על אוזלת היד בתחום התכנון .  מאבקי התכנון הרבים במרחב העירוני והלאומי מעידים על רמת הוודאות הנמוכה שמעניקה מערכת התכנון לאזרחים ולקהילות .  ארגונים ירוקים מתריעים כבר שנים כי אין ביכולתה של המערכת להגן על משאבי טבע ועל ערכי נוף מפני התרחבות שלמת הבטון והמלט .  גם הפערים הגדלים בין המרכז לפריפריה ,  חרף המרחקים המתקצרים ,  מבהירים כי התכנון כבר אינו המנחה את הדרך - פשיטת הרגל הערכית של מערכת התכנון היא סוד גלוי .  חוק תכנון חדש ,  אם כך ,  הוא צו השעה .  יש לקוות כי הורתו של החוק אינה מעידה על לידתו :  החלטת הממשלה המנחה את ועדת השרים אינה מזכירה את ההכרח לבסס תכנון דמוקרטי המגן על אינטרס הציבור .  במקום זאת ,  ההחלטה קורצת ליזמים והממשלה מנחה את הוועדה לפעול על מנת  " לשפר ,  לקצר ולפשט את הליכי התכנון "  ולהעלות את רמת הוודאות של הליכי ייזום ואישור תוכניות .  אין לדעת כיצד תיראה מערכת התכנון ביום שאחרי ,  שכן מעט דלף לדיון ציבורי .  ראש הממשלה התבטא בזכות הקיצור בהליכי סגירת מרפסות  ( כעת ,  כשכולן סגורות כבר שנים )  וייתכן כי הוועדות המחוזיות לתכנון ובנייה יבוטלו וסמכויותיהן יועברו לוועדות המקומיות לתכנון .  יש לקוות שהמחוקק הפנים את הביקורת ושהרפורמה תבטא את העקרונות הבאים :  הפרדת רשויות .  על המערכת להתנהל תוך הפרדה בין רשות מחוקקת ,  הקובעת מדיניות ומגדירה כללי התנהלות תכנונית ,  לבין רשות מאשרת ,  שבסמכותה להחליט בנושא תוכניות והתנגדויות .  את הראשונה צריכים לנהל נבחרי ציבור ובראש השנייה צריכים להיות גורמי תכנון ואישור בלתי תלויים ברשויות המקומיות .  ריכוז סמכויות אצל גורם יחיד אינו תקין ואינו מקצועי ,  וראוי שייפסק .  חקיקה תכנונית .  בכל תחומי החיים כפוף הממסד העירוני והממשלתי לעקרונות שנקבעים בחקיקה .  רק ועדות התכנון כפופות לתוכניות שהן עצמן אחראיות לאישורן .  לא עוד :  יש לבסס את התכנון על חקיקה שתקבע עקרונות כלליים אך ברורים להגנה על הסביבה ועל אינטרס הציבור .  רק כך ניתן יהיה לפקח על המתכנן ,  להבטיח את ניקיונן ומקצועיותן של החלטות ולקדם יעדים למען הציבור .  הכותבת היא ד"ר בחוג לגיאוגרפיה של אוניברסיטת בן גוריון

דרוש חוק תכנון ובנייה חדש 
ניהול עירוני

