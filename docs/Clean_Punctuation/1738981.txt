למרות הגידול במכירות ,  החגים פגעו בקניונים
הקניונים מכרו יותר במהלך ימי העבודה של החגים ,  אך במבט כולל עולה כי ריבוי החגים הביא לירידה בכמות המכירות .  כעת מתכוננים בענף לאוקטובר ונובמבר ,  החלשים יותר באופן מסורתי
הקניונים נהנו ממכירות גבוהות במהלך ימי העבודה בחגים ,  אולם ריבוי החגים בימי העבודה הביא אותם לירידה כוללת במכירות - כך עולה מבדיקת themarker . 
" אם משווים את המכירות בימים שבהם הרשתות עבדו ,  אז הן היו טובות יותר מב-2009 ,  אבל בסך הכל היה פחות טוב כי היו פחות ימי מכירה ",  מסביר משה רוזנבלום ,  מנכ"ל קבוצת מליסרון ,  המפעילה בין היתר את קניון רמת אביב וקניון סביונים . " בשנה שעברה היה כמעט שבוע עבודה מלא בחול המועד סוכות והשנה היה גשר ארוך שאנשים ניצלו בכדי לנסוע לטייל והיו שלושה ימי מכירה בלבד בכל שבוע ".  
עופר שחטר ,  מנכ"ל חברת אריאל פרומול לניהול קניונים ומרכזי מסחר אמר : " היו עשרה ימי מסחר פחות בגלל החגים וזה גרם לכך שגם השנה המחזורים בחודש החגים הם נמוכים .  על אף שאנשים קונים יותר ,  זה לא מפצה ".   
" בסנטר ביקרו בממוצע בחול המועד 60 אלף מבקרים ביום ",  מספר איתן גולדמן ,  מנכ"ל דיזינגוף סנטר בתל אביב .  לדבריו ,  עיקר הקניות היו בתחומי התרבות והפנאי ,  כמו בתי קפה ובתי קולנוע ,  ובתחומי כלי הבית והמתנות ,  שחוו גידול של 60% לעומת 2009 .  הגידול הממוצע היה לדבריו כ-20% .  
יוסי צבי ,  מנכ"ל קבוצת קניוני ישראל ,  המפעילה 17 קניונים ,  העריך כי מספר המבקרים בסוכות היה גבוה ב-10% מבשנה שעברה .  לדבריו ,  אחת הסיבות היא מזג האוויר שהיה חם יותר השנה מבסוכות אשתקד . " משיחות שקיימתי עם מנהלי הרשתות עולה כי בסוכות חלה עלייה של 5% במכירות לעומת סוכות בשנה שעברה .  אוגוסט הסתכם בעלייה של 10% במכירות לעומת 2009 .  לדעתי זה נובע מהשיפור המתמשך במצב הכלכלי ,  ירידת שיעורי האבטלה לעומת אשתקד ,  גידול בצריכה פרטית לנפש ופעילויות שיווק שאנחנו מבצעים בקניונים ",  מסר .  
המרוויחים העיקריים של עונת החגים היו הקניונים שעובדים בימי החג ובשבתות . " בחודשים רגילים הפידיון שלי נמוך במעט משל קניון עזריאלי או של קניון רמת אביב ובספטמבר עברתי אותם ",  מספר זיו שחורי ,  מנכ"ל קניון שבעת הכוכבים בהרצליה . " להערכתי המכירות יהיו דומות לחודש מלא על אף שבחלק מהחגים עצמם ,  כמו יום כיפור וראש השנה ,  כן היינו סגורים ".  
האתגר הגדול של הקניונים כעת הוא ההיערכות לאוקטובר ונובמבר ,  שכן החודשים שלאחר החג הם מסורתית חודשים חלשים יותר במכירות . " הכי גרוע זה שעכשיו יהיו חודש וחצי-חודשיים בלי כלום עד חנוכה .  אין חגים וחם ואנחנו בתחילת עונה כך שיהיה מעניין לראות מה יקרה ",  מסר שחטר . " הצפי הוא שהמכירות של החורף יתחילו רק לקראת סוף אוקטובר-תחילת נובמבר לכן אוקטובר לא יהיה חודש טוב לקניונים ולרשתות ".   
" התחלנו בקמפיין מאסיבי ,  בעלות של מיליון שקל ,  כדי להיערך לתקופה שלאחר החגים ",  אומר גולדמן . " מה שיהיה עכשיו תלוי במזג האוויר ,  אבל התקופה הכלכלית טובה יותר משנה שעברה ולכן אנחנו צופים לגידול טבעי ".  
בתשובה לשאלה האם המבצעים ,  כה מוקדם בתחילת העונה ,  לא שוחקים את רווחיות הרשתות ,  ענה צבי : " זהו שיקול של רשתות האופנה ואנחנו לא נכנסים לרווחיות שלהן .  אנחנו נותנים להן את הפלטפורמה ולהערכתי הן מעוניינות לשמור על נתחי השוק שלהן ".  
לדברי בכיר בענף הקניונים ,  לאחר שבחודשים האחרונים כמה רשתות אופנה בהן נו ניים ,  אירית ואמיקה נקלעו לקשיים ,  החודשים הקשים הצפויים יגרמו לרשתות אופנה נוספות לפשוט רגל .
 
למרות הגידול במכירות ,  החגים פגעו בקניונים
הקניונים מכרו יותר במהלך ימי העבודה של החגים ,  אך במבט כולל עולה כי ריבוי החגים הביא לירידה בכמות המכירות .  כעת מתכוננים בענף לאוקטובר ונובמבר ,  החלשים יותר באופן מסורתי

