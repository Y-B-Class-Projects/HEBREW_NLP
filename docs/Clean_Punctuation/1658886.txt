רופאים לא משתכרים יותר ממורים ,  אבל הם מצליחים הרבה יותר 
הוראה
 >  >  רוב בתי הספר בעולם לא מצליחים לשבור את מעגל הקסמים .  ילד מבית מבוסס להורים משכילים יצליח בלימודים ,  בעוד שילד מבית עני להורים שלא למדו באוניברסיטה ,  יגיע להישגים נמוכים .  מכיוון שילודה גבוהה יותר נרשמת בקרב משפחות ממעמד נמוך ,  רמת ההשכלה הכללית יורדת והולכת .  כאשר הנתונים מתפרסמים ברבים ,  דעת הקהל נרעשת וממשלות שופכות עוד ועוד כסף ,  מנסות רפורמות מבניות ,  פותחות הסכמי שכר ,  מצמצמות את מספר התלמידים בכיתה ;  אך ללא הועיל ,  ההישגים ממשיכים לרדת .  רבים מתוך מערכת החינוך ומחוצה לה כבר הרימו ידיים .  הם רואים בכך גזרת גורל ,  וכאליבי הם מאשימים את ההורים ,  את המורים ,  את הביורוקרטיה ואת הפוליטיקה .  כל זה אולי היה נכון עד שפינלנד נהפכה פתאום ממדינה בינונית למדינה שתלמידיה מובילים את טבלת ההישגים העולמית .  אבל לא צריך להרחיק עד לסקנדינוויה כדי לגלות שגם בישראל יש בתי ספר מעולים שכנגד כל הסיכויים מצליחים לקדם את הישגי תלמידיהם .  אז אולי במקום לקטר ,  כדאי לנסות להבין מה הם עושים ,  ללמוד מהם ולשכפל את ההצלחה ?  המחקר על בתי הספר המצליחים הללו מצביע על ממצאים דומים בכל העולם .  בית ספר שתלמידיו מצליחים הוא בית ספר שמקדיש את מרב משאביו להוראה וללמידה .  מנהל בית הספר דואג שמורה יילמד בכמה שפחות כיתות ויטפל בכמה שפחות תלמידים .  המורה מחזיק תיק על כל אחד מתלמידיו ועוקב מקרוב אחר התקדמותו .  תלמיד המתקשה מזוהה ומקבל תמיכה המסייעת לו לגשר על הפער במהרה .  מורי בית הספר עובדים כקבוצה ,  מנתחים חקרי מקרה ומסייעים זה לזה לשפר את הטיפול הפדגוגי הניתן לכל תלמיד .  הבעיה היא שבתי הספר הם לא מעדניית בוטיק והם לא נבנו כדי לתת תשומת לב אישית לכל תלמיד .  הם בנויים כמפעל תעשייתי וכפס ייצור סיטוני .  הכיתות גדולות וזהות ,  ההעסקה של המורים נעשית לפי משמרות בכיתה ,  וכדי להגיע למשרה מלאה ,  מורה מקצועי נדרש ללמד בעשר כיתות במקביל .  למורה שפוגש 300 תלמידים בשבוע ,  כל אחד למשך שעתיים ,  אין סיכוי לדעת אם ומה כל תלמיד למד והבין .  לכל היותר ,  הוא יכול לדעת איזה חומר הוא העביר ,  ולקוות שיש מי מבין התלמידים שהגיע לשיעור ,  שאכן הקשיב ,  ואולי אולי גם הפנים .  בתי הספר שמצליחים למרות תנאי הפתיחה הללו ,  הם כאלו שהניהול בהם מקצועי ומיומן ושהמורים שלהם מתייחסים לעבודתם כאל מקצוע קליני .  מקצועות קליניים הם מקצועות ששמים את המטופל במרכז ומתמקדים בטיפול הניתן לו ובתוצאות שהוא משיג .  רופאים ,  למשל ,  מחזיקים תיק על כל חולה ,  מאבחנים את מצבו ,  עוקבים אחר התקדמות הטיפול ,  מתייעצים ומשתפים פעולה .  אבל לא צריך להרחיק עד בתי החולים כדי להבחין שבתוך מערכת החינוך הציבורית בישראל פועלים גנים ובתי ספר של החינוך המיוחד ,  שבהם כך מתפקד הצוות המקצועי כעניין שבשגרה .  כדאי לשים לב לכך שבישראל אנשי מקצועות קליניים ,  כמו רופאים ,  פסיכולוגים ועובדים סוציאליים ,  אינם משתכרים יותר ממורים .  העומס המוטל עליהם אינו פחות וסביבת העבודה שלהם אינה נוחה יותר .  ובכל זאת ,  יש תחרות גדולה בקרב סטודנטים מצטיינים להתקבל ללימודים במקצועות הללו .  אולי כאשר מקצוע ההוראה יהפוך למקצוע קליני ,  גם הוא ימשוך אליו את הטובים ביותר .  הכותב הוא המשנה למנכ"ל קרן רוטשילד  ( יד הנדיב ) 

רופאים לא משתכרים יותר ממורים ,  אבל הם מצליחים הרבה יותר 
הוראה

