צ'אק ללא כיסוי
דווקא בעונה בה מכבי ת"א מגלה סימני חיבור ,  השחקן שאמור היה להיות מניה בטוחה ,  צ'אק איידסון ,  מתקשה לעמוד בלחץ .  טוב ,  הוא לא רגיל
שמעון מזרחי עמד לא רחוק מהשולחן עליו ניצב הגביע ,  וידע שאם מכבי לא קולעת עכשיו ,  היא עלולה לשמוט מידיה את התואר בפעם הרביעית ברציפות וליצור תקדים היסטורי בכדורסל הישראלי .  1:15 דקות לסיום משחק גמר הגביע מול בני השרון ,  הלחץ ביד אליהו הורגש בכל פינה .  מכבי יצאה להתקפה כשהיא מובילה בנקודה אחת בלבד ,  והייתה חייבת סל .  אלן אנדרסון דרש את הכדור ,  קיבל ,  והמשיך איתו עד לטבעת .  הרבה לחץ השתחרר בשורות הצהובים .  את המהלך הזה ראה צ'אק איידסון מהספסל .  לאותם רגעים בגמר הייתה חשיבות סמלית  אנדרסון ,  במשחק לא גדול ,  לקח אחריות והיווה גורם חשוב בזכייה של מכבי ,  איידסון אכזב ברגעי האמת ,  וראה את חבריו עושים את מרבית העבודה בלעדיו .
 מתחילת העונה פיני גרשון מחפש את המנהיג של מכבי תל אביב בדקות האחרונות ,  את האיש שייקח את הכדור וינהל את ההתקפה כשהשעון מתקתק לאחור ,  השחקן שייקח את האחריות על כתפיו .  עד לפני חודש לא היה ברור מי בעל הבית ביד אליהו .  פיני גרשון ידע מי השחקנים המובילים שלו ,  ידע מי נמצא בכושר ומי פחות ,  אבל היה חסר את האיש שייסחב את הקבוצה במעלה הטופ 16 בואכה גמר גביע המדינה .  החודש האחרון הבהיר - את מכבי העכשווית מנהיג אנדרסון .  מאז החלים מפציעתו וחזר לכושר ,  הוא ניפק הצגות בטופ 16 .  איידסון ,  שהובא למכבי על תקן מניה בטוחה  פוינט פורוורד מנוסה ורב-גוני ,  שמחבר את הקבוצה מבחינה התקפית והגנתית  לא מממש את עצמו דווקא ברגעים החשובים בעונה .
 הירידה ביכולת של איידסון באה לידי ביטוי במיוחד במשחקי הגביע ,  שם פגשה מכבי קבוצות ישראליות בינוניות .  בחצי גמר הגביע מול נתניה הוא לא קלע אף נקודה ,  ובגמר נגד בני השרון היה מהוסס ופזיז בהתקפה ,  ולא הותיר חותם עם משחק חלש שכלל 5 נקודות בלבד . " אם מישהו מככב לידו ,  אין לצ'אק בעיה לקחת צעד אחורה ולעזור ,  אומר המאמן אריק ג'ירארד ,  שאימן את איידסון בשטרסבורג . " הוא שחקן חסר אגו .  הוא היה כוכב בשטרסבורג ,  אבל כשהיו שחקנים בכושר טוב הוא נתן להם את הבמה .  יתכן כי איידסון מכיר בירידה שחלה בכושרו ,  ומעדיף לתת לאחרים יותר ביטוי .  במובן זה מכבי יוצאת נשכרת מהצטיינותו של אנדרסון .  אולם אולי דווקא הדומיננטיות של אנדרסון גורמת לאיידסון לאבד מהשפעתו על המשחק ,  דווקא בעיתוי בו מכבי זקוקה לשירותיו כאיש שיחבר אותה משני צדי המגרש .  קצת אגו לא היה מזיק במקרה הזה . " יש הבדל בין איידסון לאנדרסון ,  מאבחן המאמן הגרמני סטפן קוך ,  שאימן את איידסון בגיסן . " איידסון הוא אול-אראונד פורוורד ,  שקולע ,  מוסר ,  מוביל כדור ,  צריך לזכור שהוא שיחק כפוינט-גארד בקולג' ובהמשך הקריירה .  אנדרסון הוא סקורר טיפוסי .  צ'אק פשוט עושה הרבה דברים ואילו אנדרסון בעיקר קולע ,  ולכן מתבלט יותר ".  איידסון הוא שחקן קבוצתי יותר בגישה שלו למשחק ,  ולכן פחות בא לידי ביטוי בימים שאנדרסון נוצץ ,  אולם המספרים מלמדים כי הצטיינותו של האחד באה על חשבון תרומתו של האחר .  בעונה הרגילה קלע איידסון 13.7 נקודות ב-31:22 דקות ,  תרם 4.3 ריבאונדים ורשם ממוצע של 15.5 נקודות מדד ,  שהכתירו אותו לשחקן היעיל במכבי .  מאז החל הטופ 16 ,  רשם משחק אחד מרשים ,  נגד ריאל ,  אך למרות שהוא משחק יותר  ( 34 דקות בממוצע )  ,  איידסון קולע פחות  ( 11.3 נקודות )  ,  סובל מיחס אסיסטים/איבודים שווה  ( 2 בכל קטגוריה )  וירד ל-12.7 נקודות במדד היעילות .  את הבכורה בתחום האחרון הוא איבד ,  ובגדול ,  לאלן אנדרסון שהשתלט על הקבוצה ורשם בשלושת המשחקים האחרונים ממוצע של 23 נקודות ,  7.7 ריבאונדים ו-3 אסיסטים ו- 33 נקודות מדד .  הדומיננטיות של אנדרסון הפכה את איידסון לכינור שני .
" אני לא שחקן שאוהב לדבר הרבה או לשמוע את עצמו מדבר ,  העיד על עצמו איידסון בתחילת העונה , " עבורי ,  להנהיג זה להופיע בכל ערב ולעשות את העבודה שלי על הצד הטוב ביותר ".  רבות דובר על כך שמכבי מחפשת את האנתוני פארקר הבא .  יתכן שלפחות לגבי האופי וההתנהלות מחוץ למגרש ובחדר ההלבשה מכבי מצאה את מי שיש לו פוטנציאל להזכיר את כוכב העבר הנערץ .  כל מי שמכיר את איידסון מעיד על אדם נוח לבריות ,  מקצוען אמיתי ואיש משפחה למופת .  בדומה לפארקר ,  שלא בלט במיוחד בחודשים הראשונים שלו במכבי ,  גם איידסון נראה ככזה שטרם הראה את כל היכולות הטמונות בו . 
" בקבוצה שלי הוא לא היה מנהיג קולני ,  זה לא באופי שלו ,  אומר ג'ירארד . " הוא לא דמות של קפטן ,  שמכנס את השחקנים על הפרקט או מחלק הוראות לחברים .  המנהיגות שלו שקטה ,  שחקנים רואים אותו עושה את הדברים הקטנים והנכונים עבור הקבוצה ומעריכים אותו על זה ,  הדברים הקטנים האלה גורמים להם להבין כמה הוא חשוב לקבוצה וללמוד ממנו .  
איידסון מוערך בחדר ההלבשה של מכבי ,  ולמעט שלושה משחקים בשלב המוקדם הוא לא ירד מ-13 נקודות לערב ,  נתון שהפך אותו לשחקן מפתח בקבוצה .  אולם איידסון יו ? עד ליותר מזה .  הוא לא אמור להיות רק יציב וטוב ,  אלא לספק את הערך המוסף ,  להיות זה שהופך את מכבי למגובשת ,  חזקה ועמוקה יותר .  אין ספק שהוא מגוון ומוכשר ,  אבל בעונה בה שני הגארדים של הקבוצה ,  ויז'נייבסקי ופרקינס ,  חווים יורוליג לראשונה בקריירה ,  הניסיון האירופי שלו הוא זה שצריך לתת את הטון בטופ 16 . 
" בשנה השנייה שלו בגיסן ,  הוא לקח את הובלת הקבוצה לא רק על ידי שימוש דוגמה לאחרים ,  אלא היה גם קולני יותר ובעל נוכחות דומיננטית ,  אומר קוך , " יכול להיות שהוא צריך יותר זמן כדי להראות את הפן הזה שלו .  במשחק של מכבי נגד ריאל ,  ראיתי בדקות שצ'אק היה על הספסל כמה הוא מעורב רגשית במשחק ומעודד את החברים .  כדי להיות מנהיג בחדר ההלבשה ועל המגרש ,  אני חושב שזה ייקח לו קצת יותר זמן ".  בקבוצה לחוצה כמו מכבי ,  זמן הוא משאב שלא קיים .  אם איידסון לא רוצה שיפקפקו ביכולותיו על ומחוץ למגרש ,  עליו להוכיח זאת על הבמה המרכזית מול הקבוצות הגדולות .
" איידסון הוא הדבק של הקבוצה כשמשלבים את היכולת בהגנה ובהתקפה ,  אומר קוך . " התקפית ,  הוא יכול לשחק כארבע עמדות ,  אפילו כפאוור-פורוורד למרות שזאת לא העמדה הטבעית שלו ,  יש לו שליטה בכדור וראיית משחק של גארד .  הוא יכול לחבר את ההתקפה וההגנה בקבוצה .  הוא גורם לכולם להיות מעורבים וזה היתרון שלו כשחקן ".  הסרט הדוקומנטרי  " FÜNF  ( חמש "  בגרמנית )  מתעד את המשחק החמישי בסדרת רבע גמר הפלייאוף הגרמני של 2005 .  גיסן של איידסון הגיעה למשחק מכריע מול קלן ,  שעד אותו מפגש לא הפסידה בביתה .  איידסון נראה נמרץ וחיוני למן הפתיחה .  כל כדור עובר דרכו ,  והוא לא מהסס לקחת שומר ואפילו שניים אל הטבעת .  האמריקאי דרש את הכדור לידיו ,  וגם כשנשמר בצורה הדוקה ,  היה אגרסיבי וידע לזרוק מהעמדה בה רצה .  זה נגמר ב-40 נקודות ותצוגה שהפכה אותו ליקיר אוהדי גיסן .  
מהניסיון שלי ,  דבר לא מלחיץ אותו ,  ההפך ,  הוא במיטבו תחת לחץ ,  אומר קוך ונזכר במשחק הגדול שניפק איידסון , " צ'אק ניצח לנו את המשחק .  הוא יודע להתמודד מעולה עם לחץ ".  אבל הלחץ שקיים בגיסן הקטנה הוא לא הלחץ שקיים במכבי .  בעונה שעברה שיחק איידסון 15 משחקים בגביע יול"ב והוכתר כ-MVP .  הוא העלה את הרמה שלו ככל שריטאס התקדמה ,  אבל בחצי הגמר באה ירידה ביכולתו ובגמר הוא היה חלש יחסית לרמה שהפגין לאורך העונה ,  כשקלע ב-3 מ-11 מהשדה .  בתחילת השבוע נגד מכבי ראשון לציון ,  משחק נטול חשיבות ממשית ,  הוא נראה משוחרר ויעיל .  איידסון הובא למכבי כשחקן שסביבו אמורה להיבנות הקבוצה ,  וכדי להוכיח כי לא מדובר במשענת קנה רצוץ ,  הוא חייב להראות כי הוא מסוגל להתעלות ברגעי האמת ולתפקד היטב תחת לחץ במועדון גדול ומול עילית היבשת . 
" אני משחק כדורסל בשביל אתגרים וזה מרגש להיות חלק מקבוצה שהציפיות ממנה גבוהות ,  אמר איידסון בתחילת העונה , " בריטאס ,  הייתי צריך לקלוע בכל ערב 20 נקודות כדי שבכלל נוכל להגיע לסיטואציה שבה אנחנו מנצחים משחק .  במכבי יהיו לידי חבר'ה שמסוגלים לעשות הרבה דברים ,  ולא הכל ייפול עליי .  זה חידוש מרענן ".  הערב ,  נגד אפס פילזן באיסטנבול ,  הכל נופל עליו .  אנדרסון לוהט ,  קיצור הרוטציה החדיר ביטחון בשחקניו של גרשון והגביע מספק רוח גבית נוספת .  אבל כדי לצאת מאיבדי איפקצ'י עם ניצחון חשוב באופן דרמטי ,  מכבי תהיה חייבת לקבל מאיידסון את מלוא הפוטנציאל .  שחקן שמשחק בשביל אתגרים ומתרגש מציפיות גבוהות ,  לא יכול לקבל הזדמנות טובה יותר כדי להוכיח שעדיין מדובר בקבוצה שלו .
 
צ'אק ללא כיסוי
דווקא בעונה בה מכבי ת"א מגלה סימני חיבור ,  השחקן שאמור היה להיות מניה בטוחה ,  צ'אק איידסון ,  מתקשה לעמוד בלחץ .  טוב ,  הוא לא רגיל

