רוני מילוא מכניס לרוורס
יבואנית סובארו בישראל ,  חברת יפנאוטו ,  הודיעה בתחילת השבוע על התפטרותו של רוני מילוא מתפקידו כדירקטור בחברה ,  לאחר שכיהן בתפקיד פחות משבועיים
רוני מילוא מכניס לרוורס .  יבואנית סובארו בישראל ,  חברת יפנאוטו ,  הודיעה בתחילת השבוע על התפטרותו של מילוא מתפקידו כדירקטור בחברה ,  לאחר שכיהן בתפקיד פחות משבועיים .  
מילוא ,  ראש עיריית תל אביב לשעבר ,  ביקש להתפטר לאחר שנודע לו כי התפקיד שאליו מונה הוא זמני ומיועד לשם השלמת עסקה של מכירת מניות בחברה .  
מילוא ,  עורך דין בהכשרתו ,  כיהן בעבר בתפקידים בכירים רבים ושימש יו"ר דירקטוריון בחברת הנדל"ן אזורים ודירקטור בבנק יהב ובמפעלי נייר אמריקאיים .  יפנאוטו גייסה את מילוא כקול מכריע בדירקטוריון ,  שנועד ליישום הסכם מכירה של מניות החברה על ידי מטיס קפיטל לקבוצת גד זאבי .  במסגרת העסקה הצפויה ,  יעביר זאבי לחברת מטיס קפיטל סכום של 80 מיליון שקל ו-31% ממניות מטיס קפיטל בשווי 30 מיליון שקל ,  ויקבל 50% ממניות יפנאוטו .  
משה רוזנברג ,  מנכ"ל קבוצת גד זאבי ודירקטור ביפנאוטו ,  אמר כי מילוא גויס מאחר שהיה צורך בדירקטור נוסף כדי להטות את לשון המאזניים במצב של ארבעה דירקטורים מטעם מטיס וארבעה מצד זאבי : " הצעת התפקיד למילוא היתה מוסכמת על שני הצדדים ,  מכיוון שמדובר במהלך טכני במטרה לקבל את כל אישורי הרגולציה הנחוצים להשלמת העסקה .  מילוא הסכים לתפקיד ,  אך ככל הנראה לא הבין כי מדובר בתפקיד זמני בלבד ".  
רוני מילוא מסר בתגובה : " שני הצדדים בדירקטוריון החברה פנו אלי ואמרו כי הם זקוקים לאדם הגון וישר ,  שניתן לסמוך עליו ,  והציעו לי את תפקיד הדירקטור .  הסכמתי לאור העובדה כי שימשתי בעבר בורר בעניין אחר בין מטיס קפיטל לקבוצת זאבי ,  ואף ביקשתי להעביר את שכר הבוררות לאגודה למען החייל .  ברגע שנשלחו אליי מסמכי המינוי לתפקיד ,  גיליתי כי מדובר בתפקיד של 'דירקטור זמני' .  לאחר מכן ,  הסבירו לי בחברה כי מדובר בהליך להשלמת העסקה הספציפית בלבד .  אני לא מכיר במושג 'דירקטור זמני' ,  וזה לא מתקבל על הדעת כי אכהן בתנאים הללו ,  ולכן סירבתי לתפקיד מרצוני ". 

רוני מילוא מכניס לרוורס
יבואנית סובארו בישראל ,  חברת יפנאוטו ,  הודיעה בתחילת השבוע על התפטרותו של רוני מילוא מתפקידו כדירקטור בחברה ,  לאחר שכיהן בתפקיד פחות משבועיים

