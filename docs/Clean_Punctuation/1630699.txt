פוטבול :  שפעת העופות
הרייבנס רמסו את ניו אינגלנד 14:33 ,  אבל ההצגה האמיתית הייתה של הקרדינלס מאריזונה ,  עם 45:51 עצום על גרין ביי
לאחר ליל משחקים משובח שהסתיים בניצחונות של ניו יורק ג'טס ודאלאס ,  קיבלנו הלילה  ( מראשון עד שני לפנות בוקר )  את המנה השניה של משחקי שלב הוויילד קארד בפלייאוף ה-NFL .  כבר במשחק הראשון קלטנו את מה שהבנו עוד קודם לכן :  שכמו כל פלייאוף ,  גם זה לא יהיה שגרתי במיוחד .  בולטימור הגיעה לפוקסבורו ,  למפגש עם ניו אינגלנד שלא נוצחה העונה בביתה ,  מחצה אותה 14:33 ,  ותצא לאינדיאנפוליס ,  להתמודדות עם הקולטס בשלב הבא .  סן דייגו תחכה לג'טס .  
במשחק השני של הלילה התמודדו אריזונה וגרין ביי ,  וסיפקו לנו דרמה אמיתית ומרובת נקודות ,  שנכנסה להארכה והסתיימה בניצחון של הקרדינלס 45:51 מטאצ'דאון הגנתי  ( ולפי התוצאה אתם מבינים בוודאי שהגנות לא היו משהו להתברך בו בהתמודדות הזו )  .  הציפורים האדומות יסעו לניו אורלינס ,  לעוד משחק שבו צפוי שוט-אאוט חולני מול הסיינטס .  ההתמודדות הרביעית ,  בין מינסוטה לדאלאס ,  נקבעה כבר במשחקי אמש .
 את סיפורו של המשחק הזה ניתן לסכם ,  בעצם ,  ברבע הראשון ,  ממנו ירדו הרייבנס ביתרון 0:24 ,  ולמרות שלא סגרו הרמטית את המשחק נכון לאותו זמן ,  הוציאו את כל הרוח ממפרשי הפטריוטס .  טום בריידי וביל בליצ'יק  ( בקדנציה בניו אינגלנד )  נחלו הפסד ביתי ראשון אי פעם בפלייאוף ,  ובעצם ,  הפסד ראשון בהיסטוריה לרייבנס .  
העורבים הגיעו מוכנים יותר למשחק וניצלו את העובדה שהפטריוטס ,  ובעיקר בריידי ,  פשוט נראו מרוקנים משני עברי הכדור .  ריצה מוטרפת של ריי רייס  ( משחק גדול לאחד הרצים הטובים בליגה )  לטאצ'דאון לאחר 17 שניות בלבד על השעון ,  מלווה בפאמבל של בריידי שתורגם מאוחר יותר לטאצ'דאון של לרון מקליין ,  העלו את בולטימור ליתרון 0:14 מדהים כבר אחרי פחות מחמש דקות .  בריידי נחטף כדי לסדר עוד טאצ'דאון לרייס ,  ועוד איבוד אווירי שלו הביא לשער שדה שהעלה ל-0:24 .  
זו הייתה התמונה שהכתיבה את ההתמודדות - בולטימור רצה ורצה ,  הפטריוטס מנסים וכושלים .  הטאצ'דאון היחיד של ניו אינגלנד במחצית הראשונה הושג לאחר טעות שיפוט שהעניקה לפטריוטס את הכדור קרוב לאנדזון לאחר בעיטת הרחקה שפגעה בשחקן הרייבנס .  בריידי הצליח למצוא את ג'וליאן אדלמן והוריד את הפער ל-24:7 בהפסקה .  
במחצית השנייה גילחו הרייבנס את השעון ,  וברבע השלישי הסתפקו בשער שדה של בילי קאנדיף ,  שהגדיל ל-7:27 .  התגובה של בריידי ומוס ,  שהתעוררו לאחר ההפסקה ,  הייתה מיידית וגררה טאצ'דאון שני של אדלמן - 14:27 לקראת סיום הרבע השלישי .  הקאמבק נראה בהתהוות ,  אבל ג'ו פלאקו ,  שנכנס למחצית השניה עם תשעה יארדים  (  !  )  באוויר ,  השלים שתי מסירות ענקיות וסידר בריצה עוד דאון ראשון עמדה נוחה לטאצ'דאון ,  אותה ניצל וויליס מגאהי לגיחה משלו לאנדזון - 14:33 וסוף הסיפור .  הרייבנס נוסעים לאידיאנפוליס .  
מספרים ,  בולטימור :  ג'ו פלאקו  ( שימו לב ,  שלא תפלו מהכורסה )  - 4 מ-10 ל-34 יארד ואיבוד אווירי .  ריי רייס - 159 יארד ב-22 נשיאות ,  שני טאצ'דאונים .  וויליס מגאהי - 62 יארד ב-20 נשיאות וטאצ'דאון .  
מספרים ,  פטריוטס :  טום בריידי - 23 מ-42 ל-154 יארד ,  שני טאצ'דאונים ושלושה איבודים .  ג'וליאן אדלמן - שש תפיסות ל-44 יארד ושני טאצ'דאונים .
 הדובדבן האמיתי נשמר לסוף .  חובבי הפוטבול ההגנתי לא מתים על משחקים מהסוג הזה ,  אבל גם הם לא יוכלו להתכחש לדרמה שהתפתחה בגלנדייל .  כשקורט וורנר וארון רוג'רס מנהלים ביניהם דואל וכשעל המגרש נמצאים נשקים חסרי רחמים כלארי פיצג'רלד וגרג ג'נינגס ,  התוצאה בהתאם .  בסיום ניצחה ,  אמנם ,  אריזונה ,  45:51 ,  וכמה אירוני שעשתה זאת בזכות מהלך הגנתי - החזרת פאמבל של קרלוס דנסבי לטאצ'דאון .  לפאקרס אין במה להתבייש .  לא בצד ההתקפי ,  זאת אומרת ,  כי לפחות בעניין ההגנה הם יצטרכו לעשות הרבה חושבים לקראת הדראפט .
 המשחק החל בצורה מאוד דומה לזה שבו נפתח המפגש הראשון ,  כשאחרי רבע אחד הובילו הקרדינלס 0:17 ונראו בדרך לניצחון קל .  ברבע השני צימק רוג'רס עם גיחה לטאצ'דאון של פחות מיארד ,  אבל וורנר הגיב מיד עם מסירה לארלי דוסט ,  שרשם את הטאצ'דאון השני שלו במשחק כבר במחצית הראשונה .  שער שדה של מייסון קרוסבי הוריד את הקבוצות להפסקה ביתרון 10:24 לציפורים האדומות ולא בישר על העתיד לבוא .  
לאחר שוורנר מצא את לארי פיצג'רלד והעלה את הקרדינלס ל-10:31 ,  נראה היה שגרין ביי חיה על זמן שאול .  רוג'רס החזיר אותה עם טאצ'דאון מהיר לג'נינגס ,  ובעיטת אונסייד מוצלחת הובילה למהלך שבו רשם ג'ורדי נלסון טאצ'דאון מידיו של רוג'רס - 24:31 .  וורנר לא בזבז זמן ומצא שוב את פיצג'רלד - 24:38 ,  אבל רוג'רס המשיך לחתוך את ההגנה המחוררת של אריזונה עם מסירה ל-30 יארד לג'יימס ג'ונס בתחילת הרבע הרביעי .  זה היה השלב שבו הגיעה העצירה המיוחלת של הגנת האורזים ,  שנתנה לרוג'רס הזדמנות להשוות .  הקוורטרבק המצוין לקח את הצ'אנס הזה בשתי ידיים ,  הנהיג דרייב נוסף וסידר מצב לפולבק ג'ון קון ,  שנכנס לאנדזון מיארד אחד - 38:38 מדהים .  
וורנר והקרדינלס ניערו את האבק ,  והקוורטרבק האלוהי ירה לייזר מ-17 יארד לידיים של סטיב ברסטון - 38:45 ,  כשעל השעון פחות מחמש דקות .  רוג'רס הנהיג דרייב ארוך ,  מתוזמן על מנת שלאריזונה יישארו כמה שפחות שניות על השעון ,  ומסר לרוקי ספנסר האבנר - 45:45 .  הקוץ באליה - נשארו כמעט שתי דקות .  וזה ,  חברים ,  לא משהו שמשאירים לוורנר על השעון .  הקוורטרבק חתך מגרש שלם ,  כולל מסירות מפתח לפיצג'רלד ולדוסט ,  והשאיר לבועט ניל ראקרס אפשרות להכריע את המשחק ממרחק נוח של 34 יארד .  הבעיטה של ראקרס סחבה שמאלה מדי ,  והמשחק הלך להארכה .  
הפאקרס זכו בהטלת המטבע וניסו להתקדם ,  אבל אז השיגה אריזונה את המהלך שכל כך ייחלה לו ב-60 הדקות הקודמות של המשחק .  רוג'רס ניסה למסור קדימה ,  אבל הכדור הופשט ממנו על ידי מייקל אדאמס .  קרלוס דנסבי השתלט ,  וכשלפניו 17 יארד של מגרש פתוח נכנס לאנדזון ואילץ את הנהלת הקרדינלס להזמין מקומות לניו אורלינס - 45:51 בסיום .  וואו ,  איזה משחק זה היה .  
למספרים יש משמעות מיוחדת בהתמודדות הזו ,  ולכן נהיה פחות תמציתיים עימם .  וורנר סגר משחק עצום אפילו בסטנדרטים שלו ,  עם 29 מ-33 ל-379 יארד וחמישה טאצ'דאונים .  הנהנים העיקריים היו ברסטון ,  עם 125 יארד בשבע תפיסות וטאצ'דאון ,  פיצג'רלד ,  עם 82 יארד וצמד ודוסט ,  עם 77 יארד וצמד .  כריס ביני וולס גמא 91 יארד על הקרקע .  
בגרין ביי ,  חרצה הטעות של רוג'רס את גורל המשחק ,  אבל אי אפשר באמת לבוא אליו בטענות ,  אחרי 422 יארד ב-28 מ-42 ,  ארבעה טאצ'דאונים ואיבוד אווירי .  159 יארד בשש תפיסות לטייט אנד המצוין ג'רמייקל פינלי ,  130 יארד בשמונה תפיסות  ( כל אחת בצבע )  לגרג ג'נינגס ,  שהוסיף טאצ'דאון אקרובטי .  איזו חוויה .
 
פוטבול :  שפעת העופות
הרייבנס רמסו את ניו אינגלנד 14:33 ,  אבל ההצגה האמיתית הייתה של הקרדינלס מאריזונה ,  עם 45:51 עצום על גרין ביי

