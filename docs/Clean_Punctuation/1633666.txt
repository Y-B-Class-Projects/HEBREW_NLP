ביקורת בנייה
מכבי תל אביב מגיעה לטופ 16 כשרוחה שפופה ויכולתה המקצועית אינה מספקת .  ריאל ,  סיינה ופילזן יהוו מבחן אמיתי ,  לא רק לעונה אלא גם לעונה הבאה :  האם זהו הסגל שהצהובים רוצים להמשיך איתו הלאה ?  האם פיני גרשון צריך לעמוד בראשו גם בעונה הבאה ? 
במשך שנים ,  עם היוודע תוצאות האמת ,  שמעון מזרחי מקמט את מצחו ,  ומבשר לאומה בקול עגמומי כי לא יהיה קל .  אלילת המזל שוב בגדה במכבי תל אביב וזימנה יריבות קשות ומאתגרות ,  הגורל שוב תעתע במועדונו וצופן בחובו מאבקים מרים במגרשים עוינים .  שוב יעמדו השחקנים מעטים מול רבים ,  כדי להגן על שם הקבוצה ולייצג נאמנה את המדינה בעת קשה זאת .  כן ,  העת תמיד קשה .  הפעם ,  שלא במקרה ,  גם מזרחי יופתע לשמוע שיש בדבריו יותר משמץ של אמת .  בניגוד לשנים בהן כל לוליו הוצגה כמשוכה גבוהה ,  וכל פרוקום סופוט צוירה כאימת אירופה ,  מכבי תל אביב ,  למרות האלטרנטיבה בדמות ברצלונה ופנאתינייקוס ,  קיבלה הגרלה קשה .  הפעם למזרחי יש זכות להיות מודאג ,  הוא הרוויח אותה בצדק .  
היריבות הן באמת ממיטב התוצרת האירופית .  ריאל מדריד היא קבוצה שנבנתה למטרה אחת בלבד  זכייה בגביע ,  והיא מצוידת במאמן ששמו מדיר שינה מיושבי ההיכל ;  סיינה התחזקה הקיץ ומקווה שהשילוב בין הבסיס האיתן לפנים החדשות יספיק לפחות לפיינל-פור ;  אפס פילזן הגדילה בכרבע את תקציבה ורכשה מכל טוב היבשת כדי לחזור לטופ ,  וגם אם אינה מרשימה היא עדיין מסוכנת .  אולם הבעיה העיקרית של מכבי תל אביב אינה ביכולת של ריאל או בחיבור של פילזן .  הבעיה של מכבי תל אביב היא בעיקר מכבי תל אביב .  כמו מכבי ,  גם ריאל מדריד ביצעה מהפכה הקיץ ומאמנה נאלץ לחבר את החלקים מחדש ,  כמו מכבי ,  גם פילזן עמדה תחת ציפיות גדולות והציגה יכולת רעה .  
עד כאן הדומה ,  ועתה לשונה .  כמו מכבי ,  הטורקים הגיעו למשחק האחרון של העונה הרגילה כשגורלם לא בידם והיו חייבים לנצח את אורליאן ,  כדי לעלות לשלב הבא .  בניגוד למכבי ,  שכשלה מול מארוסי ,  אפס עמדה במבחן וניצחה .  בניגוד לפיני גרשון ,  מסינה הצליח לחבר את כישרון שחקניו והוביל את קבוצתו למקום הראשון בבית קשה יותר מזה שחוותה מכבי .  כשפיני גרשון התפלפל אחרי ההפסד למארוסי על תקציבי הקבוצה בהווה ובעבר וסיפר על הסיבות לשחרורו של לאמפה ,  הוא דיבר פוליטיקה ולא כדורסל .  כשהסביר בנינוחות מרוחקת ,  כי הקבוצה מעולם לא סימנה את הפיינל-פור כמטרה ,  וסגל שחקניה הנוכחי אינו שווה פיינל-פור ,  נשבה מפיו רוח של תבוסתנות .
 עם הרוח והגישה הללו מכבי תצטרך להתמודד ומהר ,  אחרת הבית הקשה יהיה קשה לצפייה .  אחרי הבית המוקדם הקליל ,  מכבי תכיר קבוצות בעלות קו קדמי עב בשר וברוך כישרון ,  שידגישו עד כמה פישר ,  לאזמה וגרין מוגבלים ;  מכבי תלמד עד כמה האיזון בין הקו הקדמי לאחורי - איזון אותו לא השיגה שכן היא תלויה לחלוטין ביכולת הגארדים שלה - הוא קריטי כדי לאיים על אחד משני המקומות הראשונים ;  מכבי תחווה על בשרה שסגל רחב וספסל ארוך אינם ערובה להצלחה כשאין לקבוצה אופציה אמינה מבחוץ והיא חסרה שחקן פוסט-אפ אמיתי שיאפשר לה לבצע מהלכי פיק אנד רול ;  מכבי תבין שבהעדר שחקנים שלוקחים על גבם את הקבוצה ,  היא לא תגיע לשומקום .  בשלב הזה צפויים להתגלות כל חוליי הקבוצה ,  כל ליקויי הבנייה וכל בעיות הסגל .
 אולם הגרלת הטופ 16 זימנה למכבי תל אביב וראשיה הזדמנות בלתי חוזרת - מבחן כוח אמיתי למאמנה ושחקניו .  לא רק לגבי העונה הזאת והשלב הזה ,  אלא בעיקר ,  וחשוב מכך ,  לגבי העונות הקרובות .  רבות דובר במכבי תל אביב הקיץ על הריסה לצורך בנייה ארוכת טווח ,  וזהו רגע האמת מבחינה זאת .  שלב הטופ 16 יגלה האם מכבי נבנית נכון ונמצאת בכיוון החיובי מבחינתה .  הנהלת הקבוצה תוכל לבדוק האם לאיש העומד בראש המערכת המקצועית שלה ,  יש עדיין את הרעב והקסם שאפיינו אותו בעבר ,  והאם הוא האיש הנכון להמשיך איתו את התהליך בו נמצאת הקבוצה ;  גרשון יוכל לדעת האם אנדרו ויז'נייבסקי וצ'אק איידסון יכולים להוות בסיס ולסחוב אחריהם את הקבוצה גם בשנים הבאות ;  ריאל ,  סיינה ופילזן תחשופנה האם אלן אנדרסון מסוגל להתפתח לכוכב אמיתי או להיזכר כשחקן אנוכי בעל גישה יהירה ;  בטופ 16 יראו עד כמה פניני ולימונד מתאימים לרמה הגבוהה של אירופה ;  והאם בכוחם של לאזמה ,  פישר ופרקינס להפוך לשחקנים משלימים טובים שיהוו ספסל יציב בעתיד .  במובן זה ,  יתכן שמזרחי של סוף הטופ 16 יהיה מודאג בהרבה מזה שצפה בהגרלה בברצלונה ,  ויתכן שלא ,  אולם הוא לבטח יהיה מזרחי שיודע היטב את מצב קבוצתו .
 
ביקורת בנייה
מכבי תל אביב מגיעה לטופ 16 כשרוחה שפופה ויכולתה המקצועית אינה מספקת .  ריאל ,  סיינה ופילזן יהוו מבחן אמיתי ,  לא רק לעונה אלא גם לעונה הבאה :  האם זהו הסגל שהצהובים רוצים להמשיך איתו הלאה ?  האם פיני גרשון צריך לעמוד בראשו גם בעונה הבאה ? 

