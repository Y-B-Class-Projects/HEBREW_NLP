מופז נגד לבני - הפעם בגלל ההטבות לגולן
הכנסת אישרה בקריאה טרומית הצעת חוק ,  לפיה יוענקו הטבות מס ליישובי רמת הגולן .  בעוד לבני הצביעה נגד ההצעה ,  מופז וחברים נוספים בקדימה דווקא הצביעו בעד
איתות לסוריה ?  מליאת הכנסת אישרה היום  ( רביעי )  בקריאה טרומית את הצעת החוק של חבר הכנסת אלי אפללו  ( קדימה )  לפיה יוענקו הטבות מס לתושבי יישובים ברמת הגולן .  ההצעה אושרה ברוב של 67 תומכים מול 13 מתנגדים ונמנע אחד .  סיעת קדימה התפצלה בהצבעתה  יושבת ראש האופוזיציה ציפי לבני הצביעה נגד וחבר הכנסת שאול מופז ומספר חברי כנסת נוספים תמכה בו .  הצעת החוק תועבר לוועדת הכספים של הכנסת לצורך הכנה לקריאה ראשונה .
" משמח אותי שהצעת החוק אשר באה לתקן את פקודת מס הכנסה ולהעניק הטבות מס גם לתושבי יישובים בגולן עברה בקריאה טרומית ",  אמר יוזם הצעת החוק ,  חבר הכנסת אלי אפללו . " רמת הגולן היא חלק בלתי נפרד ממדינת ישראל ,  ואין סיבה שתושבי יישובים ברמת הגולן לא יקבלו את אותן הטבות שניתנות לתושבי יישובים שכנים בפריפריה ".  
ראש המועצה המקומית קצרין ,  סמי בר לב ,  אמר לאחר ההצבעה כי  " אני מברך את חבר הכנסת אלי אפללו על היוזמה ואת חברי הכנסת מכל הקשת הפוליטית ,  שהביעו תמיכה בתושבי הגולן .  אני רואה חשיבות רבה בתיקון העיוות שנוצר בנושא הטבות מס ומקווה לראות את הצעת החוק הופכת לחוק בהקדם האפשרי ". 
יושב ראש בל"ד חבר הכנסת ג'מאל זחאלקה הגיב גם הוא לאישור הצעת החוק .  לדבריו אישור ההצעה ברוב גדול של חברי כנסת  " חושף את כוונותיה האמיתיות של ממשלת ישראל ".  הוא הוסיף כי הצעת החוק  " מפוצצת את כל הדיבורים של הממשלה על פשרה ושלום עם סוריה ומצטרפת לדברים שאמרו שרים ישראלים בנוגע לאפשרות למלחמה עם סוריה ". 
לאחר ההצבעה תקף יו"ר הקואליציה ויו"ר סיעת הליכוד זאב אלקין את סיעת קדימה על אופן הצבעתה .  לדבריו של אלקין  " פעם אחר פעם קדימה מוכיחה שאין לה עמדה נחרצת וקוהרנטית באף סוגיה ובאף נושא  לא לגבי הגולן ולא בנושאים אחרים .  גם אם פורמאלית קדימה טרם התפצלה ,  בפועל היא מתנהלת כשתי סיעות עם שני ראשים ושתי אידיאולוגיות ". 
חבר הכנסת אופיר אקוניס הגיב לאופן הצבעתה של יושבת ראש סיעת קדימה .  לדברי אקוניס , " הצבעתה של לבני נגד הטבת מס לתושבי הגולן היא הוכחה נוספת לכך שלבני מובילה את קדימה למחוזות השמאל הקיצוני .  טוב שאזרחי ישראל יודעים מהיום שהגברת לבני תומכת בנסיגה מוחלטת לקווי 67 גם בגולן ". 

מופז נגד לבני - הפעם בגלל ההטבות לגולן
הכנסת אישרה בקריאה טרומית הצעת חוק ,  לפיה יוענקו הטבות מס ליישובי רמת הגולן .  בעוד לבני הצביעה נגד ההצעה ,  מופז וחברים נוספים בקדימה דווקא הצביעו בעד

