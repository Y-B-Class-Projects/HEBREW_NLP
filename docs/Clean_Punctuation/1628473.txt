אני לא מספיק טובה
אם אפילו אסתי גינזבורג מנסה להרעיב את עצמה ,  מה תגיד שני צור ?  ובכלל ,  למי מאיתנו אין שום הפרעת אכילה ? 
על השער של גיליון פנאי פלוס האחרון מתנוססת תמונתה של אסתי גינזבורג באודם כהה ובגדים ספורטיביים א-לה מארי אנטואנט של היום .  בכתבה מתוודה הצעירה על ניסיונות הרעבה עצמית ,  מודה שלדעתה  " רזון חולני זה מהמם ",  ושאמנם היא לא רוצה להוות דוגמה לאנורקסיה ,  אבל בטן קטנטנה שמבצבצת לה בתמונותיה על שערי מגזינים די מגעילה אותה .
 התגובה הראשונית שלי לכתבה הייתה כעס .  אסתי היא הרי דמות ציבורית ,  ולפעמים צריך לעגל פינות ולשקר ,  להיות קצת פוליטיקלי קורקט כדי לא לגרום לקרייסיס בקרב בריאותן של בנות ישראל .  שהרי אם אסתי גינזבורג ,  פצצה בלונדינית בת 19 ודוגמנית בעלת שם עולמי ,  לא יכולה להיות מרוצה מהמראה החיצוני שלה ,  מה יעלה בגורלן של פשוטות העם ,  כמוני ,  ששואבות כוח מהאינפורמציה על אסתי כאושיית יופי וסטייל מרעננת ?  איך נוכל לעכל את בבואתנו במראה ?  אבל בדקה 15 ומשהו על ההליכון ,  כשאני רצה בנחישות ומתפללת להתעורר בעוד חודש מהיום מידה אחת פחות ,  זה הכה בי  מדובר בנערה .  נערה בגיל העשרה ,  שגם היא שברירית ,  שגם לה הבריון המתוסכל בכיתה ו' קרא  " מכוערת ",  שתמונתה מפארת שלטי חוצות והיא נתונה לביקורת מצד מיליוני אנשים שמסתכלים על כל קילוגרם וכל סנטימטר .  דימוי עצמי הוא מושג כל כך דינמי ,  כל כך פגיע ,  והיא רק בת 19 .
 ומלבד המקרה של אסתי ,  הייתי מעוניינת לספר על אחת מחברותיי הטובות ביותר .  נקרא לה מ' .  למ' יש שיער שטני ארוך וחיוך מתוק והיסטוריה של הפרעות אכילה שלא הייתה מביישת כל נערה אובדנית עליי אדמות .  את מ' הכרתי כשהיא הייתה בת 14 בערך ,  בעיצומו של הכאוס ששרר בגופה ,  לאחר אשפוז טראומתי במיוחד במוסד לגמילה מהפרעות אכילה ובין טיפול פסיכיאטרי אחד לאחר .  מ' אהבה מאוד טיולים שנתיים ,  כי אף אחד לא הכריח אותה לאכול .  היא אהבה להישאר לבד בבית כדי להקיא ,  והיא הכירה לי בפעם הראשונה את המילה בולמוס ,  שמשמעותו זלילה חסרת-מעצורים שיכולה להגיע לכמויות בשווי של 3000 קלוריות ויותר .  
אבל מ' לא ספרה קלוריות ,  היא הייתה אוכלת אותן ומקיאה .  היא הייתה מספרת על זה כלאחר יד ,  על ההרעבה ,  על התקפי החרדה ,  על הבדידות ,  על המחסור בשינה ,  על הדימוי העצמי הנמוך והמאוד-מאוד-מאוד לא מוצדק .  כי היום ,  יותר משנתיים אחרי ,  זה כבר לא שם .  אף אחד לא יודע איך זה קרה או מתי ,  אבל מ' היא נערה חזקה ,  יפה ומאושרת ,  ובחיוך היא הסכימה לי לשתף אתכם בסיפורה .
 מ' תישאר לנצח אחד הטיפוסים המבלבלים ביותר בחיי .  היא לא מכוערת ,  היא פשוט לא .  והיא גם לא שמנה ,  ומעולם לא הייתה .  בתמונות שלה מגיל 10 אני רואה נערה עגלגלה בים ,  עם החברים ,  עומדת הכי בצד ,  עם חולצה כשכל החברות בביקיני .  והיא לא שמנה ,  רק עגלגלה ,  בצורה בריאה לחלוטין .  אז למה ?  משום שחברותיה היו שתי מידות פחות .  משום שאחותה הגדולה אוחזת בנתונים של דוגמנית ובשיער בלונדיני שופע .  משום שזה פשוט לא זה ,  כי כשהדימוי העצמי פגום ,  כל כך קשה לתקן אותו .  מ' מזכירה לי את עצמי .
 מעולם לא סבלתי מהפרעות אכילה ,  הרבה פעמים תירצתי את זה בעובדה שפשוט אין לי מספיק מוטיבציה .  אבל תמיד הרגשתי מכוערת .  למרות שאני נכשלת במתמטיקה ,  אני יכולה לחשב סנדוויץ עם בולגרית 3%+ מלפפון + חצי כוס אורז + חזה עוף בעיניים עצומות באמצע הלילה .  אני יכולה להגיד לכם כמה שקלתי בכל חודש בחיי וכמה זמן צריך לרוץ על איזו מהירות כדי להוריד איזו כמות של קלוריות מחורבנות .  מעולם לא אושפזתי במוסדות למיניהם ,  אבל היום אני מבינה שגם זו הפרעה שצריך להילחם בה יום-יום .  כי כמעט כל בחורה קמה בבוקר ומסתכלת במראה לנסות לראות אם משהו השתנה לטובה ,  ולא משנה כמה אנסה לחייך ולומר לעצמי שאני יפה ,  הילדה בת ה-13 שהייתי נמצאת בחלקים האחוריים של המוח ,  והיא תמיד תצעק שזה לא מספיק ולעולם לא יהיה מספיק .  כי כל אדם שנולד רגיש נידון לרצח חברתי ,  לחוסר ביטחון ולדימוי עצמי נמוך  חוף הים עושה סלקציה והוא לא מעוניין להכניס אותך אליו .  כל בחורה מרגישה לעיתים שעדיף היום לא להסתכל במראה ,  עדיף היום לא לעלות על המשקל .
 ומה עושים ?  נלחמים בזה .  קמים בבוקר ,  מסתכלים במראה ומנסים להתחיל להשלים עם מה שרואים .  לנקוש באצבעות ולהפוך לסינדרלה זה כבר מזמן פנטזיה ,  וכך גם לגביי לנקוש באצבעות ולאהוב את עצמנו .  התרופה היא התובנה שהדבר היחיד שממנו יש לפחד הוא הפחד עצמו  לא מדמותנו במראה ,  ולא מהמראה החיצוני ,  ולא מכל אידיוט אינפנטיל שאוהב להקניט אחרים .  כולנו בני אדם ,  אבל עלינו לקום בבוקר עם חיוך ולדכא את הזונה הקטנה מהזיכרונות המודחקים שצורחת  " לא טוב מספיק ".  כי זה תמיד טוב מספיק ,  כשזה מספיק טוב בשבילך .
 
אני לא מספיק טובה
אם אפילו אסתי גינזבורג מנסה להרעיב את עצמה ,  מה תגיד שני צור ?  ובכלל ,  למי מאיתנו אין שום הפרעת אכילה ? 

