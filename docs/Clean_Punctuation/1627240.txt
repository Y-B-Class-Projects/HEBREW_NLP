חברי הקבינט היפני מציעים :  להפסיק את עסקיה הבינלאומיים של ג'פן איירליינס 
חברי הקבינט הציעו לאחד את העסקים הבינלאומיים עם חברת ANA ;  שר התחבורה מתנגד לרעיון
מספר חברי הקבינט היפני העלו הצעה להפסיק את עסקיה הבינלאומיים של ג'פן איירליינס ,  ולמזג אותם עם עסקיה הבינלאומיים של חברת אול ניפון איירווייס  ( ana )  ,  כך דיווח העיתון  " מיניצ'י שימבון ".  חברי הקבינט נפגשו אתמול כדי לדון בעתידה של חברת התעופה ,  והעלו את הרעיון כדי לשפר את מצבה הפיננסי של ג'פן איירליינס .  העיתון היפני דיווח כי שר התחבורה היפני ,  סייג'י מאהרה ,  התנגד לרעיון ,  שבמסגרתו ליפן תהיה חברת תעופה בינלאומית אחת .  הדיונים של הקבינט היפני התבססו על ההנחה שג'פן איירליינס תארגן מחדש את חובותיה במסגרת הליך משפטי ,  קרוב לוודאי פשיטת רגל .  מניית ג'פן איירליינס ,  חברת התעופה הגדולה ביפן ,  צנחה אתמול בבורסת טוקיו בשל ההשערות כי החברה עשויה לפשוט את הרגל - אפילו לאחר ששר התחבורה היפני אמר כי ישנן אפשרויות אחרות עבור חברת התעופה הלא רווחית .  מניית ג'פן אירליינס נפלה ב-25% בבורסת טוקיו לאחר שמוקדם באותו היום ירדה ב-32% .  מחזור המסחר במניה היה גדול פי שבעה מהממוצע לשלושת החודשים האחרונים . " בעלי המניות בחברה משערים שפשיטת רגל היא מה שיקרה ",  אמר מיטסושיגה אקינו מחברת ניהול הכספים איצ'יושי אינווסמנט מנג'מנט לבלומברג ,  והוסיף : " הם פשוט נפטרים מהמניה .  הערך שלה יהיה אפס עם החברה תפשוט רגל ".  ג'פן איירליינס חייבת לנושיה הגדולים לפחות 529 מיליארד ין  ( 5.8 מיליארד דולר )  החל מחודש יולי ,  לפי בלומברג .   ממשלת יפן התחייבה לשמור על פעילותה של ג'פן איירליינס ,  לאחר שחילצה את החברה בפעם הרביעית מאז 2001 .  החברה רשמה שלושה הפסדים שנתיים במהלך ארבע השנים האחרונות ודיווחה על הפסד של 63.2 מיליארד ין בשנת הכספים שנסתיימה ב-31 במארס .  בתחילת דצמבר פורסם כי ממשלת יפן שוקלת לערוב להלוואות בהיקף של 7.8 מיליארד דולר לחברת התעופה הגדולה במדינה ג'פן איירליינס ,  אשר נקלעה לקשיים .  חברת התעופה ניסתה בשנים האחרונות לחזור לרווחיות בכמה דרכים כגון קיצוצי משרות ,  קיצוץ תשלומי פנסיה וצמצום נתיבי טיסה .  דלתא ואמריקן איירליינס ,  שתי חברות התעופה הגדולות בעולם ,  נאבקות ביניהן על רכישת נתח בחברה היפנית ,  צעד אשר ירחיב את פעילותן ביפן ובסין .
 
חברי הקבינט היפני מציעים :  להפסיק את עסקיה הבינלאומיים של ג'פן איירליינס 
חברי הקבינט הציעו לאחד את העסקים הבינלאומיים עם חברת ANA ;  שר התחבורה מתנגד לרעיון

