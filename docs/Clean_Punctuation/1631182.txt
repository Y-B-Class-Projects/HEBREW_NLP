נשים :  מישהו ראה את רמת חן ? 
קבוצתו של עדני דגן קלעה 21 נק' במחצית והובסה 84:65 על ידי אשדוד .  ניצחונות גם לרמה"ש ,  רמלה ,  נתניה והפועל ת"א
המחזור ה-14 בליגת הנשים בכדורסל סידר מפגש מעניין בין מכבי אשדוד לרמת חן ,  במאבק על המקום השלישי בטבלה ,  אבל בפועל הגיעה רק קבוצה אחת למשחק הזה :  אשדוד דרסה את רמת חן 65:84 ,  בתוצאה שהיתה יכולה להיות גבוהה בהרבה .  רמת השרון המשיכה בשלה עם ניצחון ביתי על חולון 65:71 ,  בעוד רמלה רשמה ניצחון חוץ חשוב על בנות השרון 86:94 .  נתניה המשיכה ביכולת הטובה עם ניצחון חוץ ,  69:76 על אס"א ירושלים ,  ובתחתית ניצחה הפועל תל אביב את מכבי תל כביר 90:100 .  
מכבי אשדוד - רמת חן 65:84
המשחק המרכזי של המחזור אמנם הפגיש בין המדורגת שניה לשישית ,  אבל מי שהגיע לאולם באשדוד היה יכול לחשוב שמדובר ביריבה מליגת המשנה .  רמת חן כלל לא הופיעה למחצית הראשונה ,  ואשדוד ניצלה זאת עד תום כדי לטוס ליתרון 8:28 בסיום הרבע הראשון .  מי שחשב שברמת חן יפנימו את המסר ויתעוררו ,  התבדה .  אשדוד המשיכה לדרוס ,  וירדה למחצית ביתרון בלתי נתפס של 28 נקודות .  משם והלאה הורידו המארחות הילוך ואיפשרו לרמת חן לצמק מעט ולהחזיר קצת מהכבוד .  אשלי ווקר הוליכה את אשדוד עם 23 נקודות ו-15 ריבאונדים ,  נטאשה לייסי הוסיפה 19 ו-9 ריבאונדים .  לרמת חן :  טיפני ג'קסון 28 ו-14 ריבאונדים .  
רמת השרון - אליצור חולון 65:71
מוליכת הליגה ,  רמת השרון ,  אירחה את אליצור חולון מהתחתית ,  אבל קיבלה קרב הגון עד שהשיגה את הניצחון .  לייני סלווין הוליכה את חברותיה ליתרון 4 בסיום הרבע הראשון ,  אבל ריצה טובה של חולון ברבע השני הובילה אותן ליתרון נקודה במחצית .  חולון המשיכה לשלוט ועלתה לרבע הרביעי עם יתרון 3 ,  אבל ריצת 12:21 של שחקניותיה של אוסטפלד הבטיחה שרמת השרון לא תרשום את הפסדה השני העונה .  סלווין הוליכה את קלעיות רמת השרון עם 17 נקודות ,  14 ריבאונדים ו-5 אסיסטים ,  אמברוסיה אנדרסון תרמה 13 משלה .  לחולון :  ראשנדה מקנטס 38 .  
בנות השרון - אליצור רמלה 94:86
במשחק בין שתי קבוצות השואפות להתייצב גבוה יותר בטבלה היתה ידה של נועה רקאנטי על העליונה .  אולינקיה סאני רשמה ערב נהדר ,  ושמרה את בנות השרון חזק בתמונה ,  כששתי הקבוצות היו צמודות לכל האורך .  אלא שאז הגיע הרבע האחרון ,  ובו השתלטו לחלוטין שחקניות רמלה על המשחק ,  בדרך ל-18:28 וניצחון במשחק .  פלאנט פירסון הוליכה את קלעיות רמלה עם 28 נקודות ,  בעוד אדוויג לאסון וייד קלעה 23 ומסרה 9 אסיסטים .  לבנות השרון :  אולינקיה סאני 31 ו-20 ריבאונדים .  
אס"א ירושלים - אליצור מכבי נתניה 76:69
הבנות של זוהר רייזמן ממשיכות לדבר חזק במעלה הטבלה ,  והערב הן רשמו ניצחון חוץ נוסף ,  הפעם על הירושלמיות .  רבע התקפי נהדר שפתח את המשחק העניק להן את היתרון ,  שתפח ל-6 עד המחצית .  ירושלים ניסתה לחזור למשחק ,  אבל הגנה טובה של נתניה שמרה אותה מלפנים .  מוניק קוקר הוליכה את קלעיות נתניה עם 21 נקודות ,  בעוד ליעד סואץ קרני קלעה 20 ,  הורידה 8 ריבאונדים ומסרה 7 אסיסטים .  לירושלים :  בראשידה אלוהים 19 .  
הפועל תל אביב - מכבי תל כביר 90:100
בתחתית התחולל מאבק גדול בין שתיים מסוגרות הטבלה ,  כשהפועל תל אביב אירחה את מכבי תל כביר .  השחקניות של רועי אייזנברג ,  שלא יודעות עונה מוצלחת במיוחד עלו ממוקדות מאוד והשתלטו על המשחק מוקדם ,  בדרך ליתרון 10 במחצית .  תל כביר ניסתה לחזור ,  אבל ערב מצויין של אייזיס טיילס העניק למקומיות ניצחון חשוב ביותר .  טיילס הוליכה את קלעיות הפועל תל אביב עם 32 נקודות ו-13 ריבאונדים ,  רנדי הנרי קלעה 26 ,  ואריקה וייט הוסיפה 24 .  לתל כביר :  מרסדס פוקס גריפין 30 .
 
נשים :  מישהו ראה את רמת חן ? 
קבוצתו של עדני דגן קלעה 21 נק' במחצית והובסה 84:65 על ידי אשדוד .  ניצחונות גם לרמה"ש ,  רמלה ,  נתניה והפועל ת"א

