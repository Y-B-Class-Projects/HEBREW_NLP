ברוורמן לברק : " התנהלותך מול ארה"ב הסבה נזק "
 השר לענייני מיעוטים תקף את התנהלות ברק מול ארה"ב ואמר כי היא גרמה נזק לישראל .  ברוורמן דרש לכנס את ועידת המפלגה ולהציב אולטימטום לפיו ללא חידוש המו"מ ,  תפרוש העבודה מהממשלה
 ( צילום :  גדעון צנטנר ,  עריכת וידאו :  יאיר דניאל ) 
בפורום שרים של שרי העבודה הושמעו הבוקר  ( ראשון )  שוב עמדותיהם של שרים הקוראים לפרוש מהממשלה אם לא תחול התקדמות בתהליך המדיני .  מספר שרים אף תקפו את התנהלותו של יו"ר המפלגה ושר הביטחון אהוד ברק מול הממשל האמריקאי ,  זאת על רקע הפרסום ב"הארץ "  לפיו גורמים בבית הלבן מתחו ביקורת על ברק ואמרו כי הוא הוליך אותו שולל .  
השר לענייני מיעוטים אבישי ברוורמן תקף את יו"ר המפלגה ברק ואמר כי  " האסטרטגיה השגויה שלך לשמש כמתווך מול האמריקאים כשלה .  לא רק שאין תהליך שלום ,  ספגנו מהלומה קשה בנושא הביטחון .  השורה התחתונה היא שההתנהלות שלך מול האמריקאים הסבה נזק רב למדינת ישראל ואין שום סיכוי לחידוש המשא ומתן ".  
ברוורמן דרש לכנס מיד את ועידת המפלגה ,  וזאת  " כדי להציב אולטימטום לראש הממשלה לפיו אם אין משא ומתן ישיר - המפלגה מחוץ לממשלה .  הגיע הזמן שנעמוד על שלנו ונאמר מילה ברורה ,  אחרת נתניהו יישאר כבול בתוך שביעייה ימנית וייכנע לסחטנות של ש"ס וליברמן בכל עניין מהותי ".  
בתגובה ,  תקף מזכ"ל מפלגת העבודה ,  חיליק בר ,  את ברוורמן ואמר כי  " שר הביטחון אהוד ברק משמש בפועל גם כשר החוץ של מדינת ישראל ועושה כל שביכולתו לשמור על מעמדה וביטחונה של ישראל בעולם .  התבטאויותיו החמורות של השר ברוורמן גורמות נזק ופוגעות במפלגת העבודה .  ראוי היה שהשר ברוורמן ישמור את דעותיו בנושא לפורומים מתאימים ולא יפיץ הודעות מפלגות ופוגעניות נגד חברים במפלגה ". 
שר התמ"ת בנימין בן אליעזר הציע אף הוא להציב אולטימטום לראש הממשלה ,  ואמר כי על מפלגת העבודה לפרוש מהממשלה אם לא יחודש התהליך המדיני עד חודש אפריל .
 שר הרווחה יצחק  ( בוז'י )  הרצוג אמר כי  " ראש הממשלה צריך לדעת שהיציבות של הממשלה נמצאת בסכנה .  הייתי שמח לראות התקדמות משמעותית לתהליך המדיני .  אני מוביל תהליך גדול בעבודה לוועידה שתדון גם בקידום הפריימריז והיא צריכה לנוע לעבר התחדשות והצלת המפלגה ". 
שרים נוספים מחוץ למפלגה התייחס אף הם לדברי הביקורת של הממשל האמריקאי על השר ברק .  שר המדע דניאל הרשקוביץ  ( הבית היהודי )  התייחס דבריו של ברוורמן ואמר כי  " ראיתי את ברוורמן ותהיתי אם לא נקעתי לאזור הפריימריז במפלגת העבודה .  נדמה לי שהעבודה התחילה את הפריימריז שלה .  הקוקאליציה הזאת היא לא של הממשל האמריקאי .  העם מרוצה מהממשלה ,  היד המושטת לפלסטינים נותרה ללא מענה ,  הבעיה היא לא אצלנו ". 
גם שר הפנים אלי ישי התייחס למאבק בתוך מפלגת העבודה ואמר כי  " מערכת הבחירות במפלגת העבודה מתרחשת כל הזמן .  אני לא רואה שהפלסטינים רוצים תהליך שלום ,  כשהם יירצו שלום יהיה שלום ". 

ברוורמן לברק : " התנהלותך מול ארה"ב הסבה נזק "
 השר לענייני מיעוטים תקף את התנהלות ברק מול ארה"ב ואמר כי היא גרמה נזק לישראל .  ברוורמן דרש לכנס את ועידת המפלגה ולהציב אולטימטום לפיו ללא חידוש המו"מ ,  תפרוש העבודה מהממשלה

