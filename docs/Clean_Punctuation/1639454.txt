לשכת רה"מ : " סוריה היא זו שמעכבת השלום "
 בלשכת נתניהו דחו את דברי הנשיא אסד ,  לפיהם ישראל דוחפת את המזרח התיכון למלחמה . " המציאות הפוכה לחלוטין .  רה"מ מוכן לבוא לכל מקום בעולם ,  כדי לפתוח בשיחות שלום "  
 ( צילום :  רויטרס .  עריכה :  לירז לבנה ) 
בלשכת ראש הממשלה שללו הלילה  ( חמישי )  מכל וכל את טענות המשטר הסורי על חוסר הנכונות של ישראל לקיים מו"מ לגיבוש הסדר שלום בין שתי המדינות . " מצער לשמוע את הדברים מסוריה בשעה שהמציאות הפוכה לחלוטין .  ראש הממשלה בנימין נתניהו הצהיר פעמים רבות כי יהיה מוכן לבוא לכל מקום בעולם ,  בכל שעה כדי לפתוח בשיחות שלום עם סוריה ללא תנאים מוקדמים ",  אמר ראש מערך ההסברה ניר חפץ . " ישראל גם אינה שוללת הסתייעות בכל צד שלישי הוגן שבכוחו לקדם את התהליך המדיני עם סוריה ובלבד שיהיה ללא תנאים מוקדמים .  לצערנו הרב  סוריה היא זו שמערימה קשיים ומונעת קיומו של משא ומתן לגיבוש הסדרים שיבטיחו שלום ,  ביטחון ושגשוג לכל הצדדים ". 
סוריה אינה פוסלת אפשרות של מלחמה עם ישראל ומזהירה אותה מפני עימות עתידי שיהיה  " מקיף "  ויכלול את כל ערי ישראל . " ישראל זורעת את זרעי המלחמה באזור .  הייתי ממליץ להם להפסיק לשחק את תפקיד הבריון של המזרח התיכון ",  אמר אמש שר החוץ הסורי וואליד אל מועלם בדמשק . " יום אחד אתם מאיימים על עזה ,  למחרת אתם מאיימים על לבנון ,  אחר כך על אירן ועכשיו על סוריה ",  אמר אל מועלם במסיבת עיתונאים משותפת עם עמיתו הספרדי ,  מיגל מורטינוס .
 גם נשיא סוריה בשאר אסד אמר כי ישראל דוחפת את המזרח התיכון לעבר מלחמה חדשה . " כל העובדות מצביעות על כך שישראל דוחפת את האזור לעבר מלחמה ,  לא שלום ".  כך דווח בסוכנות הידיעות הסורית שאמר אסד לשר החוץ הספרדי מיגל מאורטינוס . " ישראל לא רצינית לגבי רצונה בשלום ",  הוסיף אסד .  
דבריהם של מועלם ואסד הם תגובה לדברים שאמר אתמול שר הביטחון אהוד ברק בפני סגל הפיקוד הבכיר של צה"ל : " בהיעדר הסדר עם סוריה ,  אנו עלולים להגיע עמה לעימות כוחני שעלול להגיע עד כדי מלחמה כוללת ".  ברק הוסיף כי  " כמו במציאות המוכרת במזרח התיכון ,  נשב מיד לאחר מלחמה כזו למשא ומתן ונדון בדיוק באותם דברים שאנחנו דנים בהם עם הסורים כבר 15 שנה ".  אל מועלם אמר בתגובה כי  " אתם הישראלים ,  אל תבחנו את הנחישות של סוריה .  אתם יודעים שמלחמה בתקופה הזו תגיע לערים שלכם .  הגיע הזמן שתתעשתו ותבחרו בדרך השלום .  האופציות ברורות ". 
אל מועלם המשיך להתייחס לדבריו של ברק ואמר : " אין ספק ,  אם אנחנו מעריכים שהמלחמה הזו תפרוץ ,  ואסור לנו לשלול את האפשרות הזאת ,  הייתי אומר שהיא תהיה מלחמה כוללת ומקיפה ,  בין אם היא תתחיל בדרום לבנון או בסוריה ".  
לאחר דברים אלו ניסה מורטינוס להרגיע את הרוחות ואמר : " אני מגיע עכשיו מישראל אחרי שנפגשתי שם עם מרבית הבכירים ,  ואני רוצה להגיד לכם שלא שמעתי שום תופי מלחמה ,  אלא דווקא קיבלתי תחושה של רצון לשלום ".  שר החוץ הספרדי הבטיח כי ארצו תמשיך לעשות כל מאמץ אפשרי כדי להבטיח ששיחות השלום במזרח התיכון יחודשו מהר ככל האפשר .
 בהמשך מסיבת העיתונאים אישר אל מועלם כי ממשלתו קיבלה בקשה רשמית מארצות הברית לאשר את מינויו של רוברט פורד לשגריר בדמשק .  אם הבקשה תאושר ,  פורד יהיה הנציג הרשמי הראשון של וושינגטון בסוריה זה חמש שנים . " ארצות הברית הגישה לנו מועמד לכהן כשגריר ",  אמר אל מועלם , " זוהי סוגייה של ריבונות אמריקאית וזוהי זכותה של סוריה לבחון את המועמדות ".  השר הסורי לא ציין אם ממשלתו הסכימה לבקשה .
  ( עדכון ראשון :  17:35 ) 

לשכת רה"מ : " סוריה היא זו שמעכבת השלום "
 בלשכת נתניהו דחו את דברי הנשיא אסד ,  לפיהם ישראל דוחפת את המזרח התיכון למלחמה . " המציאות הפוכה לחלוטין .  רה"מ מוכן לבוא לכל מקום בעולם ,  כדי לפתוח בשיחות שלום "  

