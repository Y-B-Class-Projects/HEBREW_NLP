תוכנית ויסקונסין :  מהמוצדקות והנכונות ביותר
אתמול החליטה הממשלה להאריך את משך תוכנית ויסקונסין ,  ועובדי שירות התעסוקה כבר פתחו במחאה .  אני רוצה להסביר מדוע תוכנית זו כה חשובה ומוצדקת .
 בישראל התפתחה בהתמדה תרבות הדוגלת באורח חיים על חשבון קצבאות סעד הניתנות מטעם המדינה .  תופעה זו מכונה כספי העברה .  המדינה מעניקה בשפע קצבאות לתלמידי ישיבות על מנת שישקדו על לימוד תורה ;  קצבאות ילדים ,  המעודדות את הילודה כדי להגדיל את ההכנסה ;  מס הכנסה שלילי למעוטי הכנסה ,  שאף הוא במהותו קצבה הניתנת מטעם המדינה ;  הבטחת הכנסה לשכבות ההכנסה הנמוכות ביותר ,  ועוד .
 אין כל פסול במתן קצבאות לאלה שאינם מסוגלים לעבוד .  על החברה הישראלית מוטלת אחריות לדאוג לקיומם - ולא בתנאי חרפה - של אלה שאינם מסוגלים לעבוד .  אך השיטה של מתן קצבאות לאלה אשר יכולים לעבוד ואינם עובדים טומנת בחובה תוצאות שליליות .
 התוצאות ניכרות באופן ברור בנוף החברתי והכלכלי שלנו .  שיעור השתתפות האוכלוסייה בכוח העבודה ,  מגיל 15 ומעלה ,  עומד על 56.5 אחוזים .  זהו אמנם הישג נאה לעומת מדינה כמו עיראק שבה שיעור ההשתתפות בכוח העבודה עומד על 41 אחוזים בלבד ,  אך לעומת מדינות שאליהן אנו שואפים להשתוות - בדנמרק ,  למשל ,  62.3 אחוזים משתתפים ובהולנד 61 אחוזים - ישראל נמצאת מאחור .
 אם לא נגדיל את שיעור השתתפות האוכלוסייה בכוח העבודה ,  אין סיכוי אמיתי שנגיע אי פעם לרמת התוצר לנפש המקובלת במדינות המערב המפותחות .  התוצר לנפש ,  המדד המרכזי לרמת התפוקה הכלכלית של כל מדינה ,  אינו רק פונקציה של פריון עבודה גבוה .  הוא גם פונקציה של שיעור השתתפות האוכלוסייה בכוח העבודה .
 בישראל המדינה מעניקה עד 175 ימי זכאות לדמי אבטלה לעובדים שעבודתם הופסקה .  לאחר מכן היא מעניקה הבטחת הכנסה לאלה שלא שובצו מחדש בעבודה ושאין להם יכולת להתקיים .  תוכנית ויסקונסין מכוונת לקבוצה זו של מקבלי הבטחת הכנסה .  היא נועדה לגרום לכך שמקבלי הבטחת ההכנסה לא יהפכו למובטלים כרוניים .
 התוכנית מהווה את הניסיון הרציני הראשון של מדינת ישראל להתמודד עם מבנה התעסוקה המעוות שיש לנו .  עלינו לקבל החלטה ערכית חשובה :  האם אנו רוצים להיות מדינת קצבאות או מדינת עבודה .  לשיפור מבנה התעסוקה תהיה אף השפעה קריטית על חוסנה של הכלכלה .
 ראשית ,  יש להסביר כי תוכנית ויסקונסין לא יוצרת מקומות עבודה .  את מרבית מקומות העבודה יוצר המגזר העסקי .  ייעודה של תוכנית ויסקונסין הוא לגרום למובטלים כרוניים להשתלב במעגל העבודה .
 לפי התוכנית ,  מרכזי התעסוקה מעניקים לכל מועמד טיפול אישי ,  הכולל הערכת יכולותיו ;  סדנאות הכשרה מקצועית ;  יצירת קשר אישי עם המעסיקים שקולטים את העובדים ;  יצירת ההתאמות הנחוצות בין העובד למקום העבודה החדש ;  ואפילו סיוע בשיבוץ הילדים במעונות יום והסעות ,  אם צריך .
 לאחר קליטת העובד במקום העבודה מעניקים לו ליווי צמוד במשך שנתיים .  במהלכן פותרים קשיים ,  ובנוסף - מעניקים מענקים לעובדים על התמדה בעבודה .  כתוצאה מכך ,  אותם אזרחים שחזרו למעגל העבודה יכולים להרוויח פי שלושה מאשר קצבת ההכנסה שאותה קיבלו קודם לכן .  מדוע זה רע ? 
בוודאי שניתן לשפר את תוכנית ויסקונסין ,  ואף להגביר את הפיקוח עליה .  אפשר גם לבדוק את שיעור הרווחים של החברות המפעילות אותה או להחליף אותן ,  אבל הרעיון המרכזי שלה חשוב והכרחי .  לתוכנית תרומה רבה :  אדם המשתלב במעגל העבודה מקבל בחזרה את כבודו העצמי .  ערכו עולה בעיני עצמו ובעיני סביבתו ,  והוא זוכה לתוכן חדש בחייו .
 לדאבוננו ,  תמיד יהיה שיעור מסוים של אבטלה בישראל ,  אולם אסור שקבוצת אוכלוסייה מוגדרת ,  המסוגלת לעבוד ,  תצא ממעגל העבודה באופן קבוע .
 ואגב ,  התוכנית משתלב גם במסורת היהודית .  אולי כדאי שנהרהר בדברי חז"ל הקובעים כי כל עבודה מכבדת את בעליה ,  ובמשנתו של הרמב"ם הגורסת כי הדבר הגדול ביותר שאדם יכול לעשות למען הזולת הוא לסייע לו למצוא עבודה לפרנסתו .
 
תוכנית ויסקונסין :  מהמוצדקות והנכונות ביותר
nan
