האחים זרצקי מדורגים 10 באולימפיאדת החורף
בתום השלב הראשון מבין שלושה ,  עמד הצמד הישראלי במטרה שלו בתחרות הריקוד על הקרח .  זהב לסבינדאל בסקי אלפיני
המשלחת הישראלית למשחקי החורף האולימפיים בונקובר נכנסה לפנות בוקר  ( שבת )  לפעולה ,  עם פתיחתה של תחרות הריקוד על הקרח בהחלקה אומנותית .  אלכסנדרה ורומן זרצקי ,  שהם שניים מבין שלושה נציגים ישראלים ,  מדורגים בינתיים במקום העשירי מתוך 23 צמדים ,  אחרי החלק הראשון מבין שלושה של התחרות .  
החלק הראשון היה ריקוד החובה ,  כאשר הזרצקים היו מהצמדים האחרונים שהתחרו .  בסופו של דבר הם עשו זאת בצורה נקיה וללא טעויות קריטיות ,  בדרך לניקוד של 34.38 נק' .  זה לא היה שיא אישי שלהם ,  שכן באליפות אירופה האחרונה הם השיגו יותר ,  אבל זה הספיק להם כדי להתברג במקום העשירי ,  כאשר זו הייתה המטרה עליה הצהירו במשלחת הישראלית ערב פתיחת המשחקים .  
הצמד הרוסי הטוב בעולם כיום ,  אוקסנה דומנינה ומקסים שבאלים ,  השיג 43.76 נק' בדרך למקום הראשון הזמני .  טסה וירטו וסקוט מואר הקנדים מדורגים במקום השני ,  בעוד שמריל דייויס וצ'ארלי וויט האמריקאים במקום השלישי .  
חלקה השני של תחרות הריקוד על הקרח ,  הריקוד המקורי ,  יתקיים בלילה שבין ראשון לשני לפי שעון ישראל .
 תחרות הסקי האלפיני לגברים נמשכו הלילה ,  כאשר הקטגורייה השניה הייתה הסופר ג'יאנט סלאלום ,  שמשלבת בקטע הררי אחד את המהירות של הדאונהיל והפניות החדות יותר של הג'יאנט סלאלום .  הגולשים ירדו במורד של 2,076 מטרים ,  כאשר כמו בתחרות הדאונהיל ,  גם הפעם בודי מילר האמריקאי היה אחד הראשונים בתחרות .  עוד גלישה מצויינת של מילר הציבה רף קשה מאוד לגולשים האחרים ,  ומיקמה אותו במקום הראשון .  
לצערו של מילר ,  בדיוק כמו בתחרות הדאונהיל הגיע בסופו של דבר תורו של אקסל לונד סבינדאל ,  מי שנחשב כיום לגולש הסקי האלפיני הטוב בעולם .  הנורבגי טען לאחר מכן שהגלישה שלו הייתה רחוקה מהליות מושלמת ,  אבל הוא זה שקרא את המסלול המבלבל בצורה הטובה ביותר ,  וקיצץ בסופו של דבר 28 מאיות מזמנו של מילר ,  כדי לנצח בצורה משכנעת .  מילר הסתפק במדליית הכסף ,  בעוד שבן ארצו האמריקאי אנדרו וייברכט הפתיע וזכה במדליית הארד .
 גולשת הקרוס קאנטרי הנורבגית ,  מאריט ביורגן ,  השלימה דאבל כשזכתה במירוץ ל-7.5 קילומטרים כפול 2 .  מדובר למעשה במירוץ סיבולת בן 15 קילומטרים ,  שחצי ממנו מתבצע בסגנון גלישת סקי חופשית וחצי ממנו בסגנון קלאסי  ( בו הגולשים מניעים את המגלשיים קדימה ואחורה בלבד )  .  
אחרי שזכתה במדליית הזהב בקטגוריית הספרינט לנשים וגם במדלןיית הארד במירוץ ל-10 קילומטרים ,  ביורגן השלימה דאבל אחרי שהייתה היחידה שסיימה את הזמן בפחות מ-40 דקות .  זו הייתה מדליית הזהב החמישית של נורבגיה במשחקים ,  כאשר ביורגן הקדימה הפעם את אנה האג השבדית  ( כסף )  ואת ג'סטינה קובלצ'יק הגרמניה ,  שזכתה במדליה האולימפית השניה שלה בונקובר .  שארלוט קאלה השבדית ,  שניצחה בתחרות ל-10 קילומטרים ,  דווקא נראתה מצויין באמצע הדרך שלה ,  אבל נפילה לא מתוכננת גרמה לה לאבד זמן יקר ,  וגם את הסיכוי לדאבל .  קריסטינה סמיגון האסטונית לא הצליחה לסיים את המירוץ הפעם .
 במשלחת הגרמנית ,  שסיימה ראשונה בטבלת המדליות בטורינו 2006 ,  קיוו שאחרי תחרויות הסקלטון  ( מזחלת יחיד על הבטן )  לגברים ולנשים הם יוכלו לפחותך להשתוות לכמות מדליות הזהב של ארצות הברית ,  אבל היו דוברי אנגלית אחרים ששירתו את האמריקאים ועשו את העבודה .  
בתחרות לנשים ,  שכללה ארבעה קטעים של החלקה ,  לא הייתה הפתעה מיוחדת אבל בהחלט נרשמה היסטוריה לא קטנה .  אמי וויליאמס הבריטית ,  שהיא המחליקה הבולטת בעולם כיום ,  הקדימה את שאר המתחרות שלה ביותר מחצי שניה בזמן המשוקלל ,  והביאה לבריטניה את מדליית הזהב .  וויליאמס המאושרת אמרה בסיום : " זה רק מוכיח שאם יש נחישות ,  ספורטאים מכל מדינה יכולים לנצח במשחקי החורף .  כרסטין שצ'ימקוביאק ואניה הובר הגרמניות זכו במדליית הכסף ,  כאשר מליסה הולינגסוורת הקנדית אכזבה בגדול כשירדה מהמקום השני לחמישי בקטע האחרון של התחרות .  
הקנדים יכלו להתנחם לפחות בתחרות לגברים ,  כשסגן אלוף העולם לשעבר ,  ג'ון מונטגומרי ,  עשה מהפך מדהים בקטע הרביעי והאחרון ,  והחלקה אדירה שלו הובילה אותו אל מדליית הזהב ,  כשהוא מוריד למקום השני את מרטינס דוקורס הלטבי .  אלכסנדר טרטיאקוב הרוסי סיים במקום השלישי .
 1 .  ארצות הברית 6 זהב ,  6 זהב ,  8 ארד 
2 .  גרמניה 4 ,  5 ,  4 
3 .  נורבגיה 5 ,  3 ,  2 
4 .  קנדה 4 ,  3 ,  1 
5 .  צרפת 2 ,  1 ,  4

האחים זרצקי מדורגים 10 באולימפיאדת החורף
בתום השלב הראשון מבין שלושה ,  עמד הצמד הישראלי במטרה שלו בתחרות הריקוד על הקרח .  זהב לסבינדאל בסקי אלפיני

