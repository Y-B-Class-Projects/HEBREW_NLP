עדכון סטטוס 
פני הרשת
 >  >  2.5 מיליון גולשים שונים בחודש - זו נקודת היציאה של פייסבוק למסע הגדלת כוחה והכנסותיה משוק הפרסום בישראל .  זו נקודת פתיחה לא רעה לאתר שעד לפני כשנתיים רוב הישראלים לא ידעו על קיומו ,  וכיום יותר ממחצית הגולשים בישראל מבקרים בו דרך קבע .  השילוב של אותם מיליוני גולשים עם חבירה לנציגה מקומית - נענע 10 - מייצר בעיה לראשי האתרים הגדולים :  וואלה ו-ynet ,  שהתנהלו עד היום כדואופול בתעשיית הפרסום באינטרנט .  אלה שמנסים להקטין את משמעות כניסתה של פייסבוק לישראל יגידו שהפרסום ברשתות חברתיות לא עובד ,  ולראיה יביאו את ההכנסות הזעומות של פייסבוק ,  ביחס לגודלה .  לפייסבוק העולמית יש כ-400 מיליון גולשים .  מארק צוקרברג ,  המנכ"ל והמייסד אמר באחרונה כי הרשת החברתית תסיים את 2009 עם הכנסות של כ-500 מיליון דולר .  ליאהו ,  לשם השוואה ,  יש כ-600 מיליון גולשים בעולם ,  וברבעון השלישי של השנה לבדו היו הכנסותיו 1.57 מיליארד דולר - פי שלוש מההכנסות השנתיות של פייסבוק .  עם זאת ,  אלה שבוחנים את קצב הצמיחה של פייסבוק בעולם ובישראל ,  יטענו שזה רק עניין של זמן ועבודה מול מפרסמים עד שתקציבי הפרסום יזרמו אליה .  כך או כך ,  אנשי השיווק לא יכולים להתעלם מגודלה של פייסבוק בישראל ,  מהפיכתה בתוך פרק זמן קצר יחסית לאחד משלושת האתרים הגדולים בישראל ,  ולמקור ששואב חלק ניכר מזמנם של הישראלים ברשת .  לפי נתוני קומסקור העולמית ישראל מדורגת במקום הרביעי בעולם - אחרי קנדה ,  טורקיה ובריטניה - במספר שעות הגלישה הממוצע שגולש מקדיש לפייסבוק בחודש .  מנתוני נובמבר 2009 עולה כי הגולש הישראלי בילה 5.43 שעות בממוצע בחודש בפייסבוק - זינוק של 20% לעומת החודש הקודם  ( 4.5 שעות )  .  לפני כחודשיים דורגה ישראל רביעית במרחק משמעותי מהמקום השלישי ,  אך כעת נושף הגולש הישראלי בפייסבוק בעורפו של הגולש הבריטי הממוקם שלישי ,  בפער של 10 דקות בממוצע בחודש בלבד .  הרשו לנו להמר שבתוך מספר שבועות קטן יתברג הגולש הישראלי גם אל השלישייה הראשונה בטבלה העולמית .  לשם השוואה ,  הגולשים הישראלים מדורגים 37 בעולם במשך השהייה הממוצע שלהם באתר יוטיוב ,  עם 101 דקות גלישה באתר בממוצע לגולש - הרבה אחרי היפנים ,  האמריקאים והבריטים .  בהשוואה לאתרים המקומיים :  זמן השהות הממוצע של הגולש הישראלי בפייסבוק הוא פי שלושה מהזמן שהוא שוהה בוואלה ,  למרות שוואלה מחזיקה בשירות דואר אלקטרוני פעיל שחלק גדול מהישראלים עושים בו שימוש ;  הגלישה בפייסבוק היא פי ארבעה וחצי מהזמן שמקדיש הישראלי ל-ynet .  נתח השוק של פייסבוק מעוגת הפרסום הישראלית תלוי בשני דברים :  ביכולת של פייסבוק לייצר כלי פרסום אפקטיביים ולתרגם את מספר הגולשים להחזר על ההשקעה של המפרסמים וכן ביכולתו של נענע10 לקדם את פייסבוק מול המפרסמים ,  שחלקם הגדול עוד לא למד להכיר ולהעריך את הרשת החברתית הפופולרית בישראל .
 
עדכון סטטוס 
פני הרשת

