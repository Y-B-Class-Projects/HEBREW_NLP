רובוט מחפש לב
פלורן מאלודה אומנם בכושר מצוין ,  אבל כדי להוליך את צ'לסי לניצחון על היונייטד הוא יצטרך לגייס כוחות מיוחדים .  לירן שבתאי מסכם מחזור אנגלי ומתכונן למשחק העונה
בליון כינו אותו  " לה רובוט ",  ובצ'לסי פלורן מאלודה מגיע לפוטו פיניש בכושר הכי טוב שלו .  13 שערים ובישולים בכל המסגרות יעידו .  למאלודה יש הכל נכון  מהירות ,  כוח ,  כדרור ,  בעיטה בשתי רגליים ,  הוא הרובוט השונה במפעל החרושת של צ'לסי ,  האקס פקטור שלהם .  להבדיל מהמכונות בקישור הכחול ,  מאלודה הוא היחיד שיכול לסטות מהמסלול של היהלום ,  ושל כל טקטיקה אחרת ,  כדי לשחק בצד .  באותה נאמנות הוא גם ייכנס לשבלונה הטקטית וישתלב בקישור . " הוא לא מתעקש להישאר רק בשמאל ",  הסביר צ'רלי ניקולאס מ"סקיי ספורטס "  בניתוח שלאחר המוות של וילה בסטמפורד ברידג' , " מאלודה נכנס פנימה ,  משחק באמצע ומבקיע .  הוא שוב נראה כמו השחקן השלם ".  
ואכן ,  השבוע הזה היה שלם עבור מאלודה .  המתאבן באמצע השבוע היה מול פורטסמות ,  כשהצרפתי כבש צמד בניצחון 0:5 ,  אבל בשבת הגיעה כבר המנה העיקרית ,  עם דאבל בשערים ובבישולים .  שעריו ,  בעיקר הראשון ,  הגיעו מהאמצע ,  כאשר הרובוט נכנס מהגל השני לרחבה .  בשער השני הוא בעט בימין מצד שמאל .  גם הבישולים שלו היו מגוונים - בעקב לז'ירקוב שסחט פנדל ,  ובמסירה חדה ואופיינית מהאגף .  אנצ'לוטי סובב את הברגים הרופפים במכונות שלו ,  ובשבת הם כתשו את אסטון וילה 1:7 .  בשבוע הבא יגיע פלורן מאלודה לאולד טראפורד בתור שחקן מוביל ,  וצ'לסי תזדקק לרובוקופ שלה .  הפעם ,  למשחק הגדול  " לה רובוט "  יצטרך להביא גם לב ענק .
 אם לומר את האמת ,  ולהניח את הסנטימנטים לגמד הגאון ,  הוא הביא את הבלגן הזה על עצמו .  באנגליה יש קונצנזוס לגבי הסגל הנפלא של ווסטהאם ,  אולי הכי טוב מבין קבוצות התחתית .  ובכל זאת ,  ג'יאנפרנקו זולה לא מצליח לחבר את התלכיד .  הפטישים הפסידו כבר שישה משחקים ברציפות ,  כאשר שלושה מהם בבית ליריבות בתחתית כמו בולטון ,  ובאמצע השבוע הגשם הפך למבול עם הפסד 3:1 מול וולבס .  בשבת ,  במקום להטריף את שחקניו ,  הפטישים עלו אנמיים ושוב נוצחו באפטון פארק ,  1:0 נגד סטוק סיטי ,  והשתוו להאל סיטי בחמסין של הקו האדום .  רק נקודה אחת הצליחה לחלץ העונה ווסטהאם כשהיא נקלעה לפיגור ,  מה שמרמז על סף שבירה נמוך ביותר .  
ייתכן שבזמן קריאת שורות אלו הגווארדיה האיטלקית איבדה מאמן בליגה .  גם אם לא ,  גולד וסאליבן יעשו זאת בקיץ .  יש בזה מן השמח ומהעצוב .  עצוב מהפן הרומנטי ,  כי מדובר באביר של המשחק .  שמח ,  מפני שזו דוגמה לכך שאין קיצורים בכדורגל .  אלכס מקליש קיבל בגיל 50 קבוצת פרמיירליג לראשונה בחייו וברמינגהאם היא הפתעת העונה .  רוי קין ,  פיגורה בפני עצמו ,  קיבל את סנדרלנד חסר ניסיון ונכשל עמה ,  וכעת הוא לומד ומאמן באיפסוויץ' .  לפני ווסטהאם זולה היה עוזר מאמן בנבחרת איטליה הצעירה .  עם כל הכבוד ,  אימון נבחרת אינו יומיומי וכלל לא דומה לאימון בפרמיירליג .  הפיטורים במוקדם או במאוחר ,  גם אם הם לא נעימים ,  יעשו לו טוב ,  וזולה יבנה את עצמו מלמטה .
 ארבע שנים חלפו מאז זומן תיאו וולקוט לסגל אנגליה למונדיאל ,  ובן רגע הפך לכוכב נולד .  ארבע שנים לאחר מכן ,  הפריצה ומעמדו של השחקן הצעיר בתולדות הנבחרת מוטלים בספק .  לאחר המשחק החלש של האנגלי מול מצרים ,  מי שלקח על עצמו את תפקיד השופט הרע היה כריס וודל ,  מנג'ר אנגליה לשעבר ,  שאמר את מה שכולם חושבים אך מעדיפים להדחיק : " וולקוט אינו מבין את המשחק ,  אין לו מוח של כדורגל ".  ואכן ,  סימן ההיכר של הילד זה יכולת הכדרור וקריאת תיגר על מכוניות הפורמולה 1 ,  אך מוכרחים להודות :  אינטליגנציית משחק עדיין לא מאפיינת אותו .  
בשבת ארסנל הגיעה לברמינגהאם בעוד משחק סופר חשוב במירוץ לאליפות ,  אך וולקוט המשיך ביכולתו החלשה .  17 דקות מהפתיחה הוא ניצל את מהירותו ,  חטף כדור ,  אך מול הארט החטיא בנחמדות מקוממת ואופיינית .  בדקה ה-68 הוא הוחלף .  אבולוציונית ,  שחקני הכדורגל הופכים למהירים יותר ,  ולכן וולקוט ביתרון יחסי ,  אולם שחקני ההגנה מתחילים ללמוד איך להתמודד עמו .  מהסיבה הזו ,  יכולת הכיבוש והקילר אינסטינקט שלו ליד השער חייבים להשתפר .  בנוסף ,  לא יזיק לו להוסיף לארסנל אלמנטים בסיסיים כמו מסירת עומק ,  הנעת כדור או ראיית משחק .  תסמונת כוכב נולד כבר לא חסה עליו . " העניין הוא שאני תמיד התקווה הגדולה של המדינה או האכזבה הגדולה במדינה ",  ענה וולקוט בן ה-21 למתקפה של וודל אחרי מכת מצרים .  ככה זה עם כוכבי אינסטנט :  משלושער היסטורי בזאגרב ,  להחמצות בסנט אנדרוז ,  מקיצוניות לקיצוניות . " יש לו גישה טובה ,  מוטיבציה גבוהה ואל תדאגו ",  ניסה להרגיע ונגר בתגובה לוודל , " יש לו מוח לכדורגל וגם ראש שיקדם אותו ".  תרשו לי להוסיף ,  יש לו גם מורה דרך נהדר ,  ויחד הם יוכלו להפיק תוצר מוגמר מרהיב ,  כשמקרה פרגינאני ישמש להם כמקור השראה .
 מרץ  האיום של מרטין אוניל הסתיים .  הניצחון על וויגאן היה הראשון שלו החודש כמאמן הוילה .  בשבת ההגנה הטובה בליגה חטפה שביעייה .  אפשר לומר שזו קללה ,  אך זה לא מקרי שדווקא בחודשי הסיום הווילה של אוניל נתקלת בקשיים בשל הספסל הקצר והרוטציה שאינה קיימת .  
250 - שערים כבש קווין פיליפס בקריירה .  שער השוויון של חתול הרחבה בשבת חיזק שלוש קלישאות ,  שבמקרה נקשרות לארסנל .  1 מי שלא כובש סופג .  2 מי שהולך לישון עם תינוקות שלא יתפלא שהוא קם עם ריח של שתן .  3 ארסנל תמיד מפשלת בסוף .  וגם :  עם גול דייויד ג'יימסי ,  אלמוניה חייב להתאזרח .  151  שערים מציבים את פרנק למפארד במקום השלישי בטבלת הכובשים של צ'לסי .  הרביעייה לרשת של וילה העמידה אותו על עונה שישית ברציפות עם יותר מ-20 שערים ,  וייצבה את מעמדו כאחד הכוכבים האגדיים בליגה הזו .  בשבוע הבא הוא יצטרך לתת משחק אגדי .
 הרבה מים עברו בנהר התמזה ובנמל מנצ'סטר מאז ההפסד של היונייטד בסטמפורד ברידג' ,  אבל היאכטה של אברמוביץ' תעגון שוב בשבוע הבא בנמל המנצ'סטרי .  כל העונה מתנקזת למשחק אחד מכריע .  מלחמת השוורים תיערך בטיימינג הטוב ביותר שהקבוצות יכלו לבקש .  יונייטד מגיעה אחרי 0:4 משכנע בבולטון ,  וצ'לסי אחרי שמחצה את וילה .  אומנם יונייטד משחקת במינכן ביום שלישי ותגיע עייפה יותר ,  אך משחקים גדולים מוכרעים על ידי שחקנים גדולים ,  וכאן ליונייטד יש עדיפות ,  שכן תחת פרגוסון ,  כל שחקן שלובש את חולצת השדים האדומים ראוי למעמדים גדולים  ( פארק ופלטשר למשל )  .  
אז מי יהיו השחקנים שיצטרכו להכריע את הקרב ?  המטדורים רוני ודרוגבה נחו בשבת וישפיעו רבות על המשחק ,  אבל האיש המרכזי בצ'לסי אמור להיות פרנק למפארד .  סופר פרנקי אומנם נמצא בכושר שיא ,  אבל העונה הוא שכח להחתים כרטיס במשחקים החשובים .  ארבעה שערים זה יפה כשמנצחים 1:7 ,  אך זה הזמן ליישם את הציטוט הקלאסי מ"ג'רי מגווייר ":   " show me the money !  ".  עכשיו זה הזמן והמקום .  מנגד ,  כשזה משוחק בבית שלהם ,  למי יש את הביצים לשים את הכסף נגד  " הבוס "  והכנופיה האדומה שלו במאניי טיים ? 

רובוט מחפש לב
פלורן מאלודה אומנם בכושר מצוין ,  אבל כדי להוליך את צ'לסי לניצחון על היונייטד הוא יצטרך לגייס כוחות מיוחדים .  לירן שבתאי מסכם מחזור אנגלי ומתכונן למשחק העונה

