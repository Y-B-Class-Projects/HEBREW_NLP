 " לא נשאיר את קבוצות הרכישה ללא פיקוח "
 כך אמר שר הבינוי והשיכון אריאל אטיאס .  במקביל ,  הודיע המשרד כי יערוך בדיקה בקרב גורמים בענ"ף הנדל"ן כדי שאלה יחוו דעתם על קבוצות הרכישה 
" לא נשאיר את קבוצות הרכישה בלי פיקוח ,  לא נחכה עד שיקרה משהו .  כיום עוסקים בקבוצות הרכישה גם אנשים לא מנוסים ,  שממשיכים למכור על אף שלא מסרו שום דירה ",  כך אמר לאחרונה שר הבינוי והשיכון אריאל אטיאס בוועדת הכלכלה של הכנסת .  
אתמול הודיע משרד הבינוי והשיכון כי יערוך בדיקה בקרב גורמים בענף הנדל"ן כדי שאלה יחוו דעתם על קבוצות הרכישה - תחום שנהפך לוהט בשנים האחרונות . " המטרה מאחורי השימוע היא הסדרת התחום הפרוץ של קבוצת הרכישה ,  שכיום מנוהל ללא בקרה ופיקוח ",  הסביר השר אטיאס , " בעקבות לקחי פרשת חפציבה ,  בה אלפי רוכשים סיכנו את כספם ,  אנו רוצים להסדיר את התחום ולהגן על כספי הרוכשים ".  
קבוצות רכישה הן התארגנות של אנשים פרטיים הפועלים כיזמים לכל דבר משלב רכישת הקרקע עד בניית פרויקט מגורים משותף .  מארגני הקבוצה מציעים הוזלת מחירי דירות בשיעור של 15%-30% ,  היות ועל עסקה כזו לא משולם מע"מ על הקרקע .  
עליות המחירים בענף הדיור גרמו בשנתיים האחרונות לפריחה של קבוצות רכישה שחיפשו פתרונות זולים לרכישת דירות .  עם זאת לשיטה לא מעט חסרונות .  הפעילות נעשית ללא פיקוח ,  לחלק ממארגני הקבוצות אין ניסיון בתחום ,  קיימות טענות שמחירי הדירות נמוכים בשיעורים שלא עולים על 7% וקיימים סיכונים רבים שהפרויקט יהיה עם ליקויי בנייה ,  יתקע ובמקרים גרועים יותר כלל לא יושלם .  
במסגרת השימוע שמתכנן משרד הבינוי והשיכון ,  עליו יהיה אחראי מנכ"ל המשרד מרדכי מרדכי ,  תינתן אפשרות לבעלי עניין להציג את עמדותיהם בתחום קבוצות הרכישה .  בין היתר ייבחנו שאלות מרכזיות כנושא התשלום - האם יש מקום להגביר את ההגנה הקיימת ,  עלות הדירה ,  סכסוכים בין רוכשים ,  מימון הפרויקט ,  לוחות זמנים ,  מכירה לצד שלישי וגודל הקבוצה . 
" אנחנו מצפים מהמשרד שישווה את התנאים בין הקבלנים והיזמים למארגני קבוצות הרכישה ,  מהלך שיבטיח את כספי הרוכשים ",  העיר סגן נשיא התאחדות הקבלנים ,  ראול סרוגו . " יש לחייב את מארגן הקבוצה ,  שהוא היזם ,  על תקופת בדק ואחריות שיינתנו לרוכשים במקרה ויתגלו ליקויי בנייה .  כמו-כן לחייבו להבטיח את כספי הרוכשים על-ידי מתן ערבות חוק מכר .  
אם התופעה תימשך והחוק לא יתוקן ,  נראה יותר ויותר קבלנים שיעברו לפלטפורמה של קבוצת רכישה .  כבר כיום אנו מבחינים בזה וזה דבר רע מאוד .  מענף בנייה רציני הפועל 60 שנה עוברים לאנרכיה ,  בה הרוכשים הם היזמים ואף אחד לא נושא באחריות ".  

" לא נשאיר את קבוצות הרכישה ללא פיקוח "
 כך אמר שר הבינוי והשיכון אריאל אטיאס .  במקביל ,  הודיע המשרד כי יערוך בדיקה בקרב גורמים בענ"ף הנדל"ן כדי שאלה יחוו דעתם על קבוצות הרכישה

