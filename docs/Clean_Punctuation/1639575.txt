מפעל הפיס - פרה חולבת 
הימורים והגרלות
 >  >  מפעל הפיס הוא מונופול בעל רישיון בלעדי מהמדינה לעסוק בהגרלות ציבוריות .  ב-2008 היו הכנסותיו מהגרלות 3.95 מיליארד שקל ,  שמהם 60%  ( 2.37 מיליארד )  שולמו לזוכים .  ההוצאות היו כ-19% ,  והיתר - כ-834 מיליון שקל  ( 21% )  - עשוי לממן מענקים והעברות למיזמי בריאות ,  חינוך ,  תרבות ורווחה .  ראוי היה שרווחי מפעל הפיס יועברו לקופת המדינה וישמשו ,  כמו יתר הכנסות המדינה ,  לתקצוב פעילויות בבריאות ,  בחינוך ,  בתרבות וברווחה ,  כאשר החלטות התקציב נעשות על ידי הכנסת .  הרי אף אחד לא יציע שתמלוגי המדינה מים המלח יחולקו על ידי ועדה ציבורית פלונית וההכנסות ממכירת קרקעות המדינה יחולקו על ידי ועדה אלמונית .  לעומת זאת ,  ההחלטות על הקצאת כספי הפיס מתקבלות על ידי גופים חוץ-פרלמנטריים שאינם משוללי אינטרסים ,  ושממונים על ידי השלטון ,  כאילו מדובר ב"כספים ייחודיים "  שמוענקים למפעל הפיס .  שנית ,  במקום שמפעל הפיס יהיה בבעלות ובשליטה של הממשלה ,  אפשר למכור את זיכיון ההגרלות לחברה פרטית .  זו תתחייב לערוך הגרלות לפי קריטריונים שיוכתבו על ידי הממשלה ויפוקחו על ידה .  למשל ,  ייקבע ש-60% מההכנסות ישולמו כזכיות ,  והממשלה תקבל תמלוגים מהמכירות .  לזוכה במכרז - זה שישלם לממשלה את התמלוגים הגבוהים ביותר - יהיה תמריץ לתפעל את מפעל הפיס באופן יעיל ולהמציא הגרלות אטרקטיביות שיגדילו את ההכנסות ,  וכך גם את תקבולי הממשלה .  שלישית ,  יש לבדוק אם כדאי שמפעל הפיס יהיה מונופול .  בדרך כלל ,  מונופול עשוי להשיא  ( למקסם )  את הכנסות הממשלה ,  אך בהיעדר תחרות הוא עלול להביא לשירות גרוע ויעילות נמוכה ולפגוע בהכנסות .  גם בתעשיית ההימורים תחרות תורמת לשיפור היעילות .  אפשר שיהיו שניים או שלושה מפעלי הגרלות שיציעו משחקים שונים ,  כשהחוזה עמם קובע שיעור זכיות מינימלי והגבלות אחרות .  כל אלה הם שינויים שקל לעשותם ושעשויים להועיל לאוצר המדינה .  קשה לראות לכך מתנגדים ,  להוציא קומץ עסקנים שהשפעתם תצטמצם ,  ומאכערים שיורחקו מקרן השפע .  כבונוס ,  הציבור ייפטר מפרשיות השחיתות שמאפיינות את הפיס ,  כשפוליטיקאים ממנים מקורבים שלא בהכרח מוכשרים ,  המתייחסים למפעל הפיס כאל פרה חולבת .  הכותב הוא פרופסור לפיננסים באוניברסיטת ניו יורק

מפעל הפיס - פרה חולבת 
הימורים והגרלות

