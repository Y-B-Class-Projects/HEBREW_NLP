חג מולד שמח ? 
מלכת בריטניה אליזבט וכלתה קמילה באופנת פרווה אמיתית ומפגן כללי של חוסר טעם ורגישות בדרכן לטקס החג בכנסייה
מלכת בריטניה אליזבט ה-2 וכלתה ,  קמילה הדוכסית מקורנוול ,  עוררו את כעסם של פעילים למען זכויות בעלי חיים בבריטניה .  שתי הגברות הנכבדות בחרו להגיע לטקס חג המולד אשר נערך בכנסיית סיינט מארי בסנדרינגהאם בביגוד העשוי פרווה אמיתית .  הוד מלכותה המלכה לבשה כובע בסגנון קוזאקי מפרוות שועלים ומעיל בז' עם שולי פרווה .  הדוכסית ,  רעייתו של יורש העצר הנסיך צ'ארלס ,  בחרה בכובע דומה בסגנון רוסי בעיצוב הכובען פיליפ טרייסי .  
הדיילי-מייל הבריטי דיווח שהכובען השתמש ב"פרוות וינטג' "  שבעבר השתייכה לאמה של הדוכסית וציטט את דבריו של אנדרו טיילור ,  ראש ארגון הבריטי למען בעלי החיים : " זה מדהים אותי כתצוגה ראוותנית של אכזריות .  לצעוד ב-2010 בפרווה אומר משהו על מי שלובש אותה ".  גם דובר מטעם ארגון PETA מסר ש"אנו מקווים שהוד מלכותה תבחר ללבוש משהו אנושי יותר בעתיד המשקף את הערכים של העם הבריטי ". 
בני משפחת המלוכה הבריטית גונו לא פעם על רקע חיבתם המסורתית לאופנת פרווה .  בשנת 2000 ,  סופי ,  רעייתו של הנסיך אדווארד ,  הצעיר בבניה של המלכה ,  התנצלה על לבישת כובע פרווה ואמרה שזו הייתה  " טעות בשיפוט ".  אבל המלכה עצמה ,  כך נראה ,  נהנית מהאופנה ה"אריסטוקרטית ",  מה שהיום נתפס בעיני לא מעט אנשים היום כחוסר רגישות .  ככל הנראה ,  גם קייט מידלטון המאורסת הטרייה שעתידה להינשא לנסיך וויליאם באביב שנה הבאה ,  לא מוותרת על הגנדרנות הבעייתית הזו .  ב-2006 היא נראתה בכובע פרוות חורפן באירוע מרוץ סוסים ויצרה מחלוקת .  
סלחו לנו על אי הפגנת מלוא הכבוד למשפחת המלוכה הבריטית ,  אבל אם לומר בכנות ,  מדובר באטימות לסבל שעברו בעלי החיים אשר הומתו למען המלבושים הגנדרניים האלו .  מזג האוויר באנגליה בימים אלו ,  כמו בכל אירופה ,  קר מאוד ,  אך אין ספק שבגדי צמר היו מחממים את עצמותיהן של שתי הליידיס לא פחות .  דמויות ידועות שם ,  ובמיוחד בני משפחת המלוכה הבריטית שכל צעד שלהם מתועד ונדון לעייפה ,  אמורות לשמש דוגמא ולהפגין אנושיות ורגישות לסבלם של אחרים ,  כולל בעלי החיים בממלכה .  אליזבט ה-2 והדוכסית מקורנוול צריכות להתעורר ולהפנים שפרווה זה הרבה פעמים רצח .  ואולי ,  באותה הזדמנות ,  גם לעבור לפרווה סינתטית עבור כובעי חיילי משמר המלכה שכיום ,  ומזה תקופה ארוכה ,  עשויות ,  למרבה הצער ,  מפרוות דובים .
 
חג מולד שמח ? 
מלכת בריטניה אליזבט וכלתה קמילה באופנת פרווה אמיתית ומפגן כללי של חוסר טעם ורגישות בדרכן לטקס החג בכנסייה

