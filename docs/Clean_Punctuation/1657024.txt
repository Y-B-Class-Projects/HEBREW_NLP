 " כשמוזגים מים לכוס רואים דברים זזים בפנים "  - האמת העגומה מאחורי אירוע הספורט הגדול של השנה
מונדיאל 2010 אמור להציג את דרום אפריקה במיטבה :  מדינה מודרנית ומשגשגת ,  ידידותית למסחר ,  לתיירים ולתומכי הדמוקרטיה ■ ואולם מבט מקרוב על ההכנות מגלה אומה במצב רע ,  עם אי-שוויון מטריד בהיקפו ומגפת שחיתות מקומית
ניו יורק טיימס ביוני תארח דרום אפריקה את משחקי גביע העולם בכדורגל .  אף על פי שרק ארבעה מתוך 64 משחקי המונדיאל ייערכו בנלספרויט ,  נבנה לרגל המאורע אצטדיון בעלות של 137 מיליון דולר .  18 עמודי התמיכה של האצטדיון מעוצבים כג'ירפות כתומות ,  ובלילה מבזיקות עיניהן באור מכשף .  האנשים שגרים בסמוך גאים אמנם לארח את האירוע הגדול ביותר בעולם הכדורגל ,  אך הם תוהים :  כיצד היה כסף לבניית אצטדיון בן 46 אלף מושבים ,  בעוד רבים מהם עדיין נאלצים לשתות מים משלוליות מטונפות ולחיות ללא חשמל או שירותים ?  מונדיאל 2010 אמור להציג את דרום אפריקה במיטבה :  מדינה מודרנית ומשגשגת ,  ידידותית למסחר ,  לתיירים ולתומכי הדמוקרטיה .  זאת הפעם הראשונה שבה ייערך המונדיאל באפריקה ,  והנשיא לשעבר תאבו מבקי אמר כי המשחקים הם ציון דרך בתולדותיה של היבשת כולה , " שתשלח גלים של ביטחון מכף התקווה הטובה ועד קהיר ".  דרום אפריקה הוציאה יותר מ-6 מיליארד דולר לקראת המונדיאל ,  על בניית אצטדיונים ,  כבישים ,  שדות תעופה ופרויקטים אחרים .  נלספרויט ,  הנערכת לקראת שש השעות של אליפות הכדורגל שיתקיימו בתחומה ,  היא דוגמה לאומה במצב רע ,  עם אי-שוויון מטריד בהיקפו - שלדברי כלכלנים אחדים ,  הוא הגרוע בעולם - ומגפה של שחיתות מקומית שלרוב גורמת לעניים ולמדוכאים להתקומם בזעם .  סיימון מגאגולה מתגורר בבית בוץ ,  שאליו אפשר להגיע רק באמצעות דרך עפר שבורות גדולים נפערים בה בכל פעם שיורד גשם .  דלתו נמצאת במרחק טיול קצר בלבד מהאצטדיון החדש . " אלה שירוויחו מזה הם העשירים ,  שכבר יש להם די והותר ",  הוא אומר ,  לא מתוך כעס אלא מתוך עייפות .  ואכן ,  פרויקט בניית האצטדיון הוביל להזרמת כסף - סם למושחתים המתגודדים בצומתי הכוח וההון . " אין טעם לנסות להסתיר זאת :  התרחשה קריסה טוטלית של עקרונות המינהל המתקין ,  בעיקר בכל הנוגע לגביע העולמי ",  אומר לאסי צ'יוואיו ,  ראש העיר נלספרויט ,  אשר מונה לתפקיד בהליך חירום בסוף 2008 ,  כשהודח קודמו .  חוקרים עצמאים שבחנו את העניין ,  גילו כי מיליוני דולרים הוצאו שלא כחוק על חוזים גדולים .  הדו"ח הסופי שלהם קורא להגשת אישומים פליליים נגד ראש העיר לשעבר ונגד ראשיהן של שלוש החברות שניהלו את פרויקט בניית האצטדיון .  רשימה של קורבנות עתידיים אזור נלספרויט ,  השוכן במזרחה של דרום אפריקה ומאכלס 600 אלף איש ,  שימש במשך זמן רב כזירה למאבק ממושך בין גורמים יריבים במפלגת השלטון של דרום אפריקה ,  הקונגרס הלאומי האפריקאי .  הצדדים היריבים מעוניינים בנתח גדול יותר מהתקציב הממשלתי ובהטבות אחרות ,  ואינם בוחלים ברצח כדי להשיג זאת .  בחודש האחרון התפרסמו בעיתונים בדרום אפריקה שלוש רשימות של מטרות לחיסול ,  לכאורה .  אחת מהן כוללת רשימה של אנשים שיש לירות בהם ,  ובאחרת מופיעים אנשים שיש להרעילם . " סאנדיי טיימס "  ציטט באחרונה מתנקש ממוזמביק שפרש מחיי הפשע ,  וטען כי הועסק על ידי פוליטיקאים ועל ידי אנשי עסקים בכירים כדי להרוג את יריביהם ,  תפקיד שאותו תיאר כ"מנקה ".  לאסי צ'יוואיו מופיע בכל אחת מהרשימות שפורסמו .  אף על פי שהוא אינו בטוח כי האיומים אכן מוחשיים ,  הוא אומר כי חלק מהקורבנות המיועדים מתו בנסיבות חשודות . " אני חושש שחמדנות עיוורת עשתה את דרכה לתוך מפלגת השלטון ",  הוא אומר .  בינואר 2009 נורה למוות דובר המועצה המקומית ,  ג'ימי מוהלאלה ,  בפתח ביתו .  באותה תקופה הוא אסף ראיות בנוגע לעסקות הקשורות בבניית האצטדיון ,  והכריז כי הוא מוכן  " לנקוב בשמות ולבייש את חסרי הבושה ".  בינואר האחרון נורה למוות סגן מנהל מחלקת התרבות ,  הספורט והפנאי המקומית ,  סמי מפטלאניין ,  ששמו הוזכר ברשימות .  לדברי צ'יוואיו ,  הוא היה ממקבלי ההחלטות המשפיעים באזור .  בכל הנוגע למונדיאל נראה שנלספרויט ,  הידועה כתחנת מעבר לפארק הלאומי קרוגר ,  לא מצליחה להימנע מטעויות .  לצורך בניית האצטדיון ,  שיכנעה המועצה המקומית נאמנים האחראים על שטח עצום באזור למכור 700 דונם תמורת ראנד אחד  ( 13 סנט )  .  תושבי האזור ,  האמורים להרוויח מהקרקע שהשתייכה לאבותיהם ,  מחו .  שופט מקומי ביטל את העסקה והשווה אותה למעצמות הקולוניאליסטיות ששדדו ילידים תמימים בעסקות שתמורתן שולמה בכפתורים ובמראות מבריקות .  בסופו של דבר ,  נמכר השטח תמורת מיליון דולר .  הפגנות אלימות נגד הממשל  " אין כאן דבר מלבד רמאות והונאה .  ומה נעשה אחרי שהמונדיאל יסתיים ?  אין לנו קבוצה שתשחק באצטדיון .  הוא יעמוד כאן כמו פיל לבן .  הפוליטיקאים ישתמשו בו כדי לשאת נאומים ",  אומר ריצ'רד ספור ,  עורך הדין שטיפל בתיק .  שני בתי ספר שכנו קודם לכן על הקרקע שנרכשה .  הם נהרסו ב-2007 ,  והתלמידים הועברו לכיתות חמות ונטולות מיזוג שנבנו מראש .  ההורים וילדיהם ערכו כמה הפגנות מחאה :  הם חסמו רחובות ,  שרפו צמיגים ובמקרה אחד אפילו הציתו מכונית משטרה .  המשטרה פיזרה אותם באמצעות כדורי גומי .  השנה החל פרויקט הבנייה להחליף את המבנים ההרוסים . " בעיית בתי הספר הרתיחה אותנו ,  בשילוב הצורך במשרות ",  אומר מגאגולה ,  המתגורר בסמוך לאצטדיון החדש . " חלק מהתושבים התקבלו לעבודה בבניית האצטדיון ,  אבל זה לא מספיק .  הבטיחו לנו חיים טובים יותר ,  אך ראו כיצד אנחנו חיים .  אם אנחנו מוזגים מים לכוס ,  אנחנו יכולים לראות דברים זזים בפנים ".  עם זאת ,  מגאגולה אוהב כדורגל ,  הספורט האהוב על תושביה השחורים של דרום אפריקה .  הוא מחכה בקוצר רוח לתחילת משחקי הגביע העולמי .  הוא יכול להרשות לעצמו כרטיס למשחק אחד בלבד ,  שמחירו - 18 דולר - נקבע במיוחד כדי שתושבי המדינה יוכלו להרשותו לעצמם .  נלספרויט היא אחת מחמש ערים שבהן נבנו אצטדיונים חדשים ,  חלקם מרהיבים למדי .  העיר תארח את המשחקים בין הונדורס לצ'ילה ,  בין איטליה לניו זילנד ,  בין אוסטרליה לסרביה ובין קוריאה הצפונית לחוף השנהב . " בחרתי באיטלקים ",  מתגאה מגאגולה . " לא באמת אכפת לי מי ינצח .  לא משנה מה יקרה - לא אשכח זאת לעולם ".  

" כשמוזגים מים לכוס רואים דברים זזים בפנים "  - האמת העגומה מאחורי אירוע הספורט הגדול של השנה
מונדיאל 2010 אמור להציג את דרום אפריקה במיטבה :  מדינה מודרנית ומשגשגת ,  ידידותית למסחר ,  לתיירים ולתומכי הדמוקרטיה ■ ואולם מבט מקרוב על ההכנות מגלה אומה במצב רע ,  עם אי-שוויון מטריד בהיקפו ומגפת שחיתות מקומית

