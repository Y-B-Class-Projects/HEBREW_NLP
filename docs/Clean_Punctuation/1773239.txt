יחימוביץ' : " משפחות ההון עושות במערכת כרצונן "
 ח"כ שלי יחימוביץ' יצאה בנאום חריף נגד הפחתת המסים של ראש הממשלה שישפיעו רק על העשירים . " אנחנו מדינה רקובה עם פערים בלתי נתפסים ומשפחות שעושות כרצונן במערכת הפוליטית "
 חברת הכנסת שלי יחימוביץ' תקפה היום באופן חריף את מדיניות המסים של הממשלה על רקע הדיונים בנוגע לתקציב המדינה לשנים 2012-2011 .  בנאומה בכנסת בדיון בהצעת חוק התקציב ,  יצאה יחימוביץ' נגד המשך ההורדה במסים הפרוגרסיביים ,  המיטיבה ,  לטענתה ,  רק עם החזקים והעשירים .  היא הבהירה כי מדובר ב"מתווה שיגרע מקופת המדינה הכנסות של בערך 7 מיליארד שקל ב-2011 ,  וב-2012 יגרע מקופת המדינה 20 מיליארד שקל ".  
" האם יש לנו עודפי כספים בקופת המדינה ,  שאנחנו יכולים להמשיך להרשות לעצמנו את המשך המתווה של הרפורמה במס ?  התשובה היא לא ,  באופן חד-משמעי ",  שאלה-ענתה יחימוביץ' . " אני יודעת שכל בכירי האוצר מתנגדים לנתניהו ורוצים להקפיא את המשך הרפורמה במס וכך גם נגיד בנק ישראל .  אני יודעת שה-oecd מתנגד לרפורמה במס בישראל ". 
לטענת יחימוביץ' ,  מרבית הציבור אינו יוצא נשכר מההפחתה : " 50% מהשכירים כלל לא מגיעים לסף המס .  75% מהאמהות לילדים שהן נשים עובדות לא מגיעות לסף המס .  אל רוב הציבור ההפחתות האלה לא יגיעו לעולם .  אל מעמד הביניים הן יגיעו בפרוטות ,  בסכומים שהם חסרי משמעות לחלוטין ".  
יחימוביץ' הוסיפה כי מעמד הביניים ירגיש את הקיצוץ רק כשייפגע ממנו . " הוא יחוש בזה במערכת חינוך מקוצצת ,  ואז הוא יאלץ לשלם לחינוך האפור מכיסו ,  הוא יחוש בזה במערכת בריאות פחות טובה ,  ואז הוא ישלם על ביטוחים משלימים וביטוחים פרטיים .  הוא יחוש בזה כשיצטרך להתייצב בפני מערכת המשפט ואז יתוודע לתורים ולעומס הבלתי נסבל ".  
" מה מגדיל פערים יותר מהפחתות מסים ?  ",  המשיכה חברת הכנסת . " כשאתה נותן עוד למי שיש לו ,  האם זה טוב או לא ?  לנו זה טוב ,  החל מרמת השכר שלנו ומעלה זה טוב .  מתחתינו ,  או שההשפעה היא שולית ,  או שזה לא יורגש כלל .  קצץ בשירותים הציבוריים ,  הפחת מסים ,  והנה לך מתכון להגדלת פערים בחברה הישראלית .  לא צריך להתאמץ יותר מדי ".  
" בואו נדמיין - ביטחון מוחלט למדינת ישראל ,  שלום על פני אדמות ,  מזרח תיכון חדש .  אנחנו בטוחים ,  מוגנים וחיים בשלווה ובשלום ,  אבל אנחנו מדינה רקובה ,  עם פערים בלתי נתפסים בין עניים לעשירים ,  עם כמה משפחות הון שעושות כרצונן במערכת הפוליטית ועם רוב של עובדים במדינת ישראל שלא משתכרים יותר מ-20 שקלים ו-70 אגורות בשעה .  איפה החזון הציוני ,  ועל מה אנחנו מגינים ?  ",  סיימה חברת הכנסת את דבריה .
 
יחימוביץ' : " משפחות ההון עושות במערכת כרצונן "
 ח"כ שלי יחימוביץ' יצאה בנאום חריף נגד הפחתת המסים של ראש הממשלה שישפיעו רק על העשירים . " אנחנו מדינה רקובה עם פערים בלתי נתפסים ומשפחות שעושות כרצונן במערכת הפוליטית "
 
