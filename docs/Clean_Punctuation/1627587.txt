 " צריך לנהוג בפורטסמות כפי שנהגו במוסקרון "
 נשיא לאנס דורש לפעול כנגד פומפי ,  שלא שילמה את התשלומים האחרונים עבור דינדאן ובלחאג' .  פינאן : " זה מדאיג "
 דומה כאילו עם כל יום שעובר ,  הצרות של פורטסמות מחריפות - או לכל הפחות נשארות כפי שהיו ,  שגם זה סיבוך מסוים עבור המועדון .  חוסר הוודאות הכלכלי ,  בצירוף האפשרות על הכרזה על פשיטת רגל ודבריו של הבעלים הקודמים של הקבוצה ,  סשה גאידמק אמש ,  הופכים את הימים האחרונים של פומפי לקשים מנשוא ,  והמצב ,  בתוך כך ,  רק מחמיר .  אמש  ( חמישי )  כאמור טען גאידמק כי המועדון חייב לו 28 מיליון ליש"ט ,  והתוודה בפני ה"גארדיאן "  כי הוא מתוסכל מהבלבול והערפל סביב עתיד הקבוצה ,  והבוקר שוב עושה רושם שהצרות של פורטסמות מהדהדות גם במקומות אחרים ,  מלבד קבוצתו של אברהם גרנט עצמה .
 לאחר ששוב לא שילמה משכורות לשחקניה בזמן ,  בפעם השלישית בארבעת החודשים האחרונים ,  התקשורת האנגלית מפרסמת הבוקר כי קבוצת לאנס הצרפתית מאסה אף היא במצב הכלכלי של פורטסמות ,  והיא עשויה להגיב בהתאם .  נשיא לאנס ,  גרביס מארטל ,  טוען כי הקבוצה האנגלית לא שילמה את התשלום האחרון ,  4.2 מיליון ליש"ט על שחקנו לשעבר ,  נאדיר בלחאג' ,  ואף חזרה בה מהבטחתה לשלם 4 מיליון ליש"ט נוספים לקבוצה הצרפתית ,  לאחר שארונה דינדאן שיחק 11 משחקים במדי פורטסמות במסגרת ההשאלה שלו ,  סעיף שנמצא בחוזה .
" צריך לנהוג בפורטסמות כפי שנהגו במוסקרון ",  אמר מארטל בחריפות ,  ודרש כי התקדים של הקבוצה הבלגית ,  שהורדה ליגה לאור בעיות כלכליות מתמשכות ,  ישוב גם במקרה הזה . " אי אפשר להמשיך עם קבוצות שלא משלמות את החובות שלהן .  לפורטסמות יש בעיות עם כל הקבוצות מהן הם קנו שחקנים ,  אנחנו מרגישים מרומים ",  הוסיף מארטל ,  שהבהיר כי לאנס תנקוט צעדים משפטיים כנגד פומפי ,  ככל הנראה דרך פיפ"א ,  אם הכסף לא יעבור בזמן הקרוב ,  ואף הוסיף כי הוא לא פוסל על הסף להחזיר את דינדאן חזרה לקבוצה הצרפתית עם תום אליפות אפריקה .
 סטיב פינאן ,  מגן הקבוצה ,  מודאג גם הוא מהמצב ,  ונתן הבוקר לתקשורת באנגליה את צד השחקנים לחוסר הבהירות שאופף את המועדון . " השחקנים בהחלט יודעים מה מתרחש ,  אבל כשחקנים אנחנו צריכים לעשות את העבודה שלנו ולקוות שדברים ייפתרו .  עם זאת ,  אני חושב שאף אחד לא ממש יודע מה קורה .  זה מדאיג אותנו ,  זה לא נחמד לאוהדים ולא הוגן כלפיהם .  אנחנו ,  כשחקנים ,  רוצים להמשיך לשחק עבור הקבוצה .  השחקנים חייבים להמשיך להילחם ".  

" צריך לנהוג בפורטסמות כפי שנהגו במוסקרון "
 נשיא לאנס דורש לפעול כנגד פומפי ,  שלא שילמה את התשלומים האחרונים עבור דינדאן ובלחאג' .  פינאן : " זה מדאיג "
 
