חזית נוספת בניסיון להורדת מחירי הדירות
דירות שלושה חדרים נעלמו מהנוף בשנים האחרונות ,  אך כעת יוזם שר הבינוי והשיכון ,  אריאל אטיאס ,  מהלך להחזרתן כדי להוריד את מחירי הדירות .  עם זאת ,  נתוני השוק לא מעידים על ביקוש גדול לדירות אלה
 >  >  מתי ראיתם בפעם האחרונה דירת קבלן בת שלושה חדרים ?  למעט מספר מצומצם של דירות כאלה בפרויקטים יוקרתיים במרכזי הערים ,  כמעט שאין כאלה בנמצא .  בימים אלה מקדם שר השיכון והבינוי ,  אריאל אטיאס ,  מהלך חדש להוזלת מחירי הדירות .  אטיאס מבקש להחזיר לשוק דירות קטנות בגודל 2-3 חדרים ,  שנעלמו לחלוטין מפרויקטים חדשים בשנים האחרונות .  השאלה היא כיצד השוק יקבל את הקאמבק הזה . " המחסור בהיצע של דירות קטנות שמתאימות לזוגות צעירים גורם לכך שלהרבה משפחות אין אפשרות להתקרב למעגל רוכשי הדירות ,  בגלל המחיר הגבוה של דירות גדולות .  לפעמים גם אין להן צורך בדירות האלה ",  מסביר אטיאס . " אסור להגביל את האפשרות לבנות דירות קטנות .  השוק יחליט אילו דירות לקנות .  אבל היום גם כשהשוק רוצה ,  אין את היכולת לבנות דירות קטנות ולרוכשי הדירות אין היצע כזה ,  בגלל תוכניות הבנייה הקיימות ".  צעד זה בא כחלק מהיעד שסימן אטיאס לעצמו - הורדת מחירי הדירות כיעד המרכזי של הקדנציה שלו .  הכלי הראשון שבו הוא משתמש להשגת מטרה זו הוא הגברת קצב שיווק הקרקעות על ידי מנהל מקרקעי ישראל .  הקטנת הדירות הוא כלי נוסף שהוא מקדם באחרונה .  דירות קטנות נמחקו כמעט לגמרי מתמהיל הדירות בפרויקטים חדשים .  על פי הלשכה המרכזית לסטטיסטיקה ,  בעוד שב-2003 15.3% מהדירות שהוקמו בישראל היו בנות חדר עד שלושה ,  ברבעון הראשון של 2009 משקלן ירד לכ-10% בלבד .  גם במספר זה יש סוג של אחיזת עיניים - חלק גדול מההיצע של הדירות הללו נמצאות בפרויקטים נקודתיים בתל אביב ,  ומחיריהן רחוקים מלענות על יעדיו של אטיאס להוזלת מחירי הדירות .  לפי הצהרותיו של אטיאס ,  הוא מתכוון להעביר בחודשים הקרובים החלטה במועצת מינהל מקרקעי ישראל שתחייב קבלנים שקונים קרקעות מינהל לבנות עליהן דירות קטנות בשיעור של כ-20% מכלל הדירות .  דירות גדולות לאוכלוסיות חזקות מדוע נעלמו כמעט לחלוטין דירות של עד שלושה חדרים ?  האצבע מופנית בראש ובראשונה לראשי הערים .  אלה ביקשו למשוך לעירם אוכלוסיות מבוססות וחזקות ,  והדרך לעשות זאת היא באמצעות שיווק של דירות גדולות ,  בנות ארבעה חדרים לפחות .  הבעיה של הרשויות החלה בשנות ה-90 ,  עם גלי העלייה ממדינות ברית המועצות לשעבר .  הקליטה של אוכלוסיות חלשות יצרה בעיות חברתיות .  כדי לחזק את האוכלוסייה העירונית החלו בעיריות לעודד בניית דירות גדולות ויקרות יותר .  בתקופה זו נולדה תקנת שבס על שם מנכ"ל משרד ראש הממשלה דאז ,  שמעון שבס ,  שלפיה יזם יכול היה להגדיל את מספר הדירות בפרויקט ב-20% מבלי להגדיל את שטחי הבנייה .  משמעות התקנה בפועל היא הגדלת היצע הדירות על חשבון הקטנת הגודל שלהן .  לקראת סוף שנות ה-90 ,  התרחשו שני תהליכים נוספים שהשפיעו על גודל הדירות .  גלי העלייה הגדולים הסתיימו וכמות הדירות החדשות שנמכרו ירדה מ-50-60 אלף דירות בשנה ל-25-30 אלף דירות ,  ובנוסף ישראל נכנסה למשבר כלכלי על רקע האינתיפאדה . " מחירי הקרקעות ועלויות הבנייה נעצרו או ירדו ,  ולכן גם מחירי הדירות הפכו להיות יותר אטרקטיביים ",  מסביר שמשון הראל ,  מנכ"ל ובעלים של אמריקה ישראל . " זוגות צעירים יכלו לקנות בהפרש קטן דירת ארבעה חדרים במקום שלושה חדרים ,  והם הביאו בחשבון שברגע שייוולד להם הילד הראשון הם ממילא יצטרכו לעבור לדירה גדולה יותר ".  דירות שלושה חדרים כמעט שנמחקו מהשוק .  בתל אביב נשארה להן זכות קיום כי שוק הנדל"ן בעיר ייחודי ושונה משאר הערים .  תושבי תל אביב מוכנים להצטמצם ,  להידחק ,  לחפש חניה במשך חצי שעה כל ערב ,  לגור בקומה שלישית בדירה לא משופצת בלי מעלית ולהיות חשופים לשכנים - העיקר לא לעזוב את העיר .  בתל אביב גם אין מאסות גדולות של בנייה חדשה ,  למעט מגדלי יוקרה ,  שהם שוק אחר ,  שבו כאמור יש בנייה של דירות קטנות .  יזמות הבנייה המעטה נמצאת בידיים של משקיעים ,  שקונים בניינים ישנים ומשפצים אותם .  בבניינים כאלה אין שטחים גדולים ,  ולכן אין אפשרות לבנות דירות בשטח 120 מ"ר ומעלה .  כיום ישנן עיריות כמו נתניה וחולון ,  שממשיכות במדיניות הישנה שלא לאשר בניית דירות קטנות .  לצדן ישנן עיריות גמישות יותר בעניין זה ,  אלא שמדובר בערים מבוססות כמו רעננה ,  הרצליה או בפרויקטים חדשים בצפון תל אביב ;  בערים אלה גם המחירים של דירות קטנות גבוהים יחסית .  כשמחיר דירת שלושה חדרים בהרצליה מתחיל ב-1.6 מיליון שקל - מחיר הגבוה ממחיר דירת חמישה חדרים בנתניה - אין חשש שהדירות הקטנות יכניסו לעיר אוכלוסיות חלשות .  ראש עיר שדווקא תומך בבנייה של דירות קטנות הוא דב צור מראשון לציון . " אנחנו רוצים להשאיר את האוכלוסייה הצעירה ואת הדור השני בראשון לציון .  העזיבה של הצעירים היא בעיה ,  שאני מתמודד אתה ",  הוא מסביר .  הכלי שבו משתמש צור כדי לעודד קבלנים לבנות דירות בגודל של 2.5-3 חדרים הוא הגדלת מספר הדירות בפרויקט ללא הגדלה של שטח הבנייה .  בתמורה הוא דורש מהם לבנות דירות קטנות .  לפני שבועיים חתם צור על היתר בנייה ראשון לפרויקט כזה בשכונת נחלת יהודה .  מדובר בפרויקט שבמקור היו בו 45 דירות בגדלים של 4-5 חדרים .  צור אישר להוסיף לפרויקט 9 דירות - 54 דירות בסך הכול - כאשר 14 מתוכן יהיו קטנות .  צור לא מודאג מבעיות חברתיות שיכולות ליצור הדירות הקטנות : " אנשים טועים בזה שהם מזהים אוכלוסייה חזקה רק עם אנשים שכבר כיום נמצאים בשיא הקריירה .  יש אוכלוסייה צעירה ומשכילה ,  שאין לה יכולת כלכלית רק בגלל שהיא בתחילת דרכה ,  לא בגלל שמדובר באוכלוסייה חלשה .  אני לא מודאג שיתפתחו אזורים עם אוכלוסייה ברמה סוציואקונומית נמוכה .  אני מודאג מכך שהצעירים עוזבים את העיר כי דירת 4 חדרים עולה כ-1.4 מיליון שקל .  אנחנו רוצים שמחיר הדירה לזוגות צעירים יהיה כמיליון שקל ".   עוברים לדירות שישה חדרים האשמת ראשי הערים לבדם בהעלמת הדירות הקטנות פשטנית מדי ,  ואינה מגובה בהכרח במציאות .  אם המצב היה אכן כזה ,  ניתן היה לצפות שהקבלנים יגדילו משמעותית את כמות הדירות בנות ארבעה חדרים שהם בונים ,  על חשבון הדירות הקטנות .  בפועל ,  נתוני הלמ"ס מורים כי גם בבניית דירות ארבעה חדרים חל פיחות בשנים האחרונות .  בעוד שב-2003 משקלן מסך הדירות החדשות היה 53.4% ,  ב-2008 הוא עמד על 47.4% .  לעומת זאת ,  בדירות של שישה חדרים ויותר חל גידול מרשים :  מ-2.7% מסך כל הדירות שהוקמו ב-2003 ל-5.7% ב-2008 .  גם הדירות בנות חמישה חדרים רשמו גידול ניכר - מ-28.6% ב-2003 ל-36.2% ב-2008 .  לכן ,  אי אפשר להאשים רק את העיריות במחיקת הדירות הקטנות ,  והרבה מאוד תלוי בצרכנים שהשתנו . " אין ביקוש לשלושה חדרים .  זה ממש נעלם מהשוק כי אנשים מוכנים להתאמץ .  זוגות צעירים למדו שההבדל במחיר בין שלושה לארבעה חדרים אינו גדול ,  ועדיף להם לקנות דירת גדולה שיש בה פתרון לשני ילדים ",  טוען בני קרן ,  הבעלים של חברת השיווק קרן מגורים . " אם הם ממילא לוקחים משכנתא ,  שווה להם להתאמץ קצת יותר ,  כי זה פתרון טוב לטווח הרחוק .  זה לא כמו הפער בין דירת ארבעה חדרים לחמישה חדרים ,  שהוא הרבה יותר משמעותי ".  חדר לכל ילד מה קרה לצרכנים בשני העשורים האחרונים ?  פעם זוגות צעירים הסתפקו בדירת שלושה חדרים ,  וגם גידלו בהן יותר מילד אחד ,  ובאושר .  כיום ,  כל ילד צריך חדר משלו ,  ההורים דורשים חדר עבודה מרווח ,  שני חדרי אמבטיה לפחות ומרפסת .  במחיר של שעבוד ארוך טווח לבנקים למשכנתאות ,  המשפחות הצעירות חיות חיי רווחה ונוחות .  קרן אומר כי הקהל כיום הרבה יותר מפונק : " דירות שלושה חדרים נעלמו בגלל תפישת החיים של הקהל .  הרוכשים לא מסתפקים במינימום כיום .  הם רוצים מטבח ברמה גבוהה ,  ריצוף ואמבטיות מעוצבים ומרפסת .  אנשים לא מוכנים לגור בצפיפות ".  לטענתו , " אנשים מוכנים להתפשר על יישובים רחוקים יותר מהמרכז ,  לפני שהם יתפשרו על גודל הדירה ".  הראל לא מסכים עם קרן בהכרח .  הוא מוצא שיש מקום לבנות בפרויקטים חדשים דירות שלושה חדרים בשיעור של כ-10% ,  כי יש להן ביקוש . " הדירה המבוקשת ביותר היום היא דירת חמישה חדרים ואחריה דירות 3-3.5 חדרים ".  הביקושים לדירות קטנות ,  אולי לא גדולים במיוחד מצד משפחות צעירות ,  אך הראל מציין שיש פלחי שוק שדירות קטנות מתאימות להם ,  כמו רווקים שרוצים לרכוש לעצמם דירה קטנה עוד לפני הנישואים ,  גרושים שנדרשים לדיור זול ,  ופלח שוק מאוד משמעותי של משקיעי הדירות . " בכל פרויקט הדירות הקטנות הן אלה שנמכרות ראשונות בגלל הביקוש מצד המשקיעים ",  מסביר הראל . " דירות אלה נחטפות מהר ,  ולאו דווקא על ידי אוכלוסיות חלשות .  לפעמים יש זוגות צעירים שלא יכולים לקנות דירה גדולה ,  אז הם מחפשים דירה קטנה ,  משכירים אותה ושוכרים דירה גדולה במקום אחר ".  לדבריו ,  הפער בין דירות שלושה וארבעה חדרים אינו גדול ,  אבל יש רוכשים שעבורם גם 50 אלף שקל יכולים להיות מאוד משמעותיים .  כמו כן , " מי שיש לו אפשרות לקנות דירת חמישה חדרים בנתניה ,  עשוי להעדיף לקנות במחיר זה דירת שלושה חדרים בהרצליה ,  ולהיות קרוב יותר לתל אביב ",  מוסיף הראל .  גם לעליית מחירי הדירות יש תפקיד בביקושים והטעמים .  באמצע שנות ה-2000 ,  כשהמשק התחיל להתאושש מהמשבר הכלכלי של בועת ההיי-טק ,  עלתה רמת החיים והצרכנים המתעשרים הגדילו את הדירות .  הדירות הגדולות נכנסו לאופנה - דירות שישה חדרים ,  פנטהאוזים ודירות גן יקרות .  אלא שהיום מחירי הדירות גבוהים ,  והן מתרחקות מהישג ידם של הזוגות הצעירים .  לפי נתוני משרד השיכון והבינוי שפורסמו השבוע ,  שיעור הבעלות על דירות בישראל ירד מ-73% ל-69% בעשור האחרון . " בסופו של דבר ,  זה הכל עניין של יכולת ",  מסכם הראל . " כשמחירי הדירות עולים ,  מי שחלם על דירת ארבעה חדרים ,  ודירה זו התייקרה ,  צריך לקנות דירת שלושה חדרים או לגור בשכירות ". 

חזית נוספת בניסיון להורדת מחירי הדירות
דירות שלושה חדרים נעלמו מהנוף בשנים האחרונות ,  אך כעת יוזם שר הבינוי והשיכון ,  אריאל אטיאס ,  מהלך להחזרתן כדי להוריד את מחירי הדירות .  עם זאת ,  נתוני השוק לא מעידים על ביקוש גדול לדירות אלה

