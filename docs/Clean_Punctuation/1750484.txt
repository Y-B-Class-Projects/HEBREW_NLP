בעקבות הסכסוך עם עובדי רשות השידור :  מהדורת  " מבט "  לא תשודר החל ממחר
ועדת הכלכלה תקיים מחר דיון מיוחד בעניין שיבושי השידורים ;  הרשות : " ההנהלה תתכנס מדי בוקר להערכת מצב "
 מהדורת  " מבט "  לא תשודר החל ממחר בעקבות החלטת ההנהלה על שימוש בשעון נוכחות .  ב-17:30-19:00 ישודר בערוץ 1 מגזין אקטואלי שיחליף את מהדורת החדשות ,  וב-19:00-22:00 ישודרו תוכניות מוקלטות ,  כמו  " מבט שני "  ו"סיפור אמיתי ".  לאחר מכן יוקרנו שידורים חוזרים ,  כשהשידור יתנהל באמצעות מחשב .  עם זאת ,  ייתכן גם כי השידורים יוחשכו בין 22:00 לחצות בשל הסכם ישן של מגזר הטכנאים ,  הקובע כי רק אחרי השעה 24:00 ניתן להפעיל שידור באמצעות מחשב .  בהנהלת הרשות הדגישו אתמול כי עובדים שלא יחתימו כרטיס - ייגרע חלק יחסי משכרם .  הדבר נוגע גם לשכרם של טאלנטים ברשות שלא יפעלו לפי ההנחיה החדשה .  בנוגע לשידורי משחק הכדורגל מליגת העל ,  מתכוונים ברשות להעביר את המשחקים לאחד מערוצי הברודקאסט על ידי ביצוע  " מיני-מכרז "  לפני כל משחק שלא ניתן יהיה לשדר בערוץ 1 .  הגופים שעשויים לשדר את המשחקים הם רשת ,  ערוץ 10 וערוץ הספורט .  מחר יתקיים בוועדת הכלכלה דיון מיוחד בנושא רשות השידור ,  ביוזמת יו"ר הוועדה ,  ח"כ אופיר אקוניס .  יוזמת הדיון באה על רקע החשש כי מתחילת נובמבר ישובשו שידורי ערוץ 1 וקול ישראל .  מנכ"ל הרשות ,  מוטי שקלאר ,  הנחה באחרונה את מנהלי הרדיו והטלוויזיה להציג לוח שידורים שיורכב בשעות הערב משידורים חוזרים או כאלה שאינם מועברים בשידור חי .  על כך הוחלט בשל הערכות כי העובדים יפסיקו לעבוד שעות נוספות ,  מכיוון שלא ישתכרו בגין שעות אלה .  העובדים כבר הודיעו כי אין ברצונם לפגוע בשידורים וקראו להנהלה להתפטר בשל אי יכולתה למלא את תפקידה .  אקוניס אמר כי  " אם מתגלעים חילוקי דעות בנושאי יישום הרפורמה ברשות השידור ,  צריך ללבן אותם ולהגיע להסכמות סביב שולחן המשא ומתן ,  ולא באמצעות פגיעה בצופים ומאזינים רבים ".  לדיון הוזמנו נציגים ממשרדי הממשלה ,  ועדי עובדים ברשות ,  ההסתדרות הלאומית ,  מועצת העיתונות ,  האגודה לזכות הציבור לדעת ,  ארגוני צרכנים וההסתדרות הכללית החדשה .  מהרשות נמסר כי  " כדי למזער את הפגיעה בלוחות השידורים ,  החליטה ההנהלה להודיע לבעלי החוזים האישיים ולמקבלי שכר כולל שיסרבו לקחת כרטיס נוכחות ולדווח נוכחות באמצעותו ,  כי הרשות תשלם להם שכר ראוי בלבד .  עוד הוחלט להקים צוות מצומצם בראשות שקלאר לפתרון בעיות מיידיות .  הנהלת הרשות תתכנס מדי בוקר להערכת מצב ולקבלת החלטות בהתאם להתפתחויות ". 

בעקבות הסכסוך עם עובדי רשות השידור :  מהדורת  " מבט "  לא תשודר החל ממחר
ועדת הכלכלה תקיים מחר דיון מיוחד בעניין שיבושי השידורים ;  הרשות : " ההנהלה תתכנס מדי בוקר להערכת מצב "
 
