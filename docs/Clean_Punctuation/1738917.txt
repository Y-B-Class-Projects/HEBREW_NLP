השוטר אזולאי עומד למבחן 
 >  >  בדיחה ישנה שמסתובבת באגף התקציבים באוצר כבר שנים גורסת שעל כל שקל תקציב שמועבר למשטרת ישראל - רק עשר אגורות משיגות תועלת אמיתית .  לא תשמעו את נערי האוצר משמיעים בדיחות דומות לגבי צה"ל ,  או משרד הרווחה ,  למשל .  הלעג שעולה מן הבדיחה הזאת שמור באופן ספציפי למשטרה .  הלעג הזה הוא תוצר של שנים ארוכות של עימותים בין האוצר למשטרה ,  לגבי היעילות של המשטרה ודרכי הניהול שלה .  עם תקציב שנתי של 7.5 מיליארד שקל וקרוב ל-25 אלף שוטרים - המשטרה כיום קרובה בגודל שלה לצבא הקבע ,  אבל שונה ממנו בתכלית בהתנהלות .  להבדיל מהצבא ,  משברים תקציביים במשטרה הם עניין שבשגרה .  בשנים האחרונות התרגלו באגף התקציבים לקבל טלפונים בהולים מהמפכ"לים לדורותיהם ,  עם תחינה לקבל הלוואת גישור - כי ולא ,  אוטוטו לא יישאר כסף לרכישת בנזין לניידות .  זה קרה בשנים האחרונות יותר מפעם אחת .  לא צריך לעבוד באגף התקציבים כדי להתרשם שמשטרת ישראל אינה גוף יעיל במיוחד .  כמעט כל אזרח ישראלי חולק עמדה דומה עם האוצר לגבי המשטרה ותפקודה .  למעשה ,  חוסר האמון במשטרה ,  המושרש כנראה עוד מאז השוטר אזולאי של שייקה אופיר ,  הגיע בשנים האחרונות לכמה תחתיות חדשות .  פרשת שי דרומי ,  שבה אזרח שחש מופקר לפריצות חוזרות ונשנות לחווה שלו ,  לקח את החוק לידיים וירה בפורץ - חשפה עד כמה נואשו אזרחי ישראל מהסיכוי לקבל סיוע מהמשטרה בעבירות קלות ,  כמו עבירות רכוש .  גם החודש נחשפה פרשה שהעלתה שאלות דומות - פרשת רציו ,  שבה פנה איש העסקים יגאל לנדאו לעזרת אחד מראשי ארגוני הפשע ,  מאיר אברג'יל ,  כאשר חש מאוים .  העובדה שאיש עסקים לגיטימי מעדיף את הגנתו של פושע כמו אברג'יל על פני הגנת המשטרה ,  עוררה שאלות רבות .  גם לגבי לנדאו ושיקול הדעת שלו ,  וגם לגבי המשטרה - ועד כמה אזרחים חשים שהם יכולים לסמוך על העזרה שלה .  במשטרה כעסו בשבועיים האחרונים מאוד ,  כאשר נשאלו אם פרשת רציו היא עוד עדות לחדלונה ולחוסר האמון של הציבור בה .  במשטרת ישראל גאים מאוד במאמץ האדיר שהושקע בשלוש השנים האחרונות במלחמה במשפחות הפשע ובפירות שהוא נשא .  כמעט כל ראשי משפחות הפשע הגדולות בישראל נמצאים כיום מאחורי סורג ובריח .  כמה מארגוני הפשיעה גם ספגו מידי המשטרה ,  ביחד עם הפרקליטות ,  רשות המסים והרשות לאיסור הלבנת הון ,  מכות כלכליות והחרמת נכסים .  בפעם הראשונה זה שנים ארוכות ,  המשטרה הציבה לעצמה יעד מבצעי שאפתני - מלחמה בארגוני הפשע - והצליחה לעמוד בו .  ללא ספק מדובר בהצלחה מרשימה .  בהתאם הגיבה המשטרה על פרשת רציו כי  " פנייה של איש עסקים לגורמי פשיעה בעת מחלוקת עסקית מעידה יותר מכל על הפונה ,  ולא על גורמי האכיפה ".  ההצלחה במלחמה במשפחות הפשע היא מעודדת ,  רק שבינתיים מדובר בהצלחה בגזרה יחידה  ( אם כי חשובה מאוד )  ,  ושאלת מידת היעילות של המשטרה נשארה פתוחה .  אזרח מהשורה נוהג להגיש תלונה על פריצה לדירתו רק לצורכי הביטוח - ולא בגלל שהוא מצפה שהמשטרה באמת תחקור את הגניבה ממנו .  לא כל כך ברור אם המציאות העגומה הזאת נובעת מכך שלמשטרה אין די שוטרים ,  כפי שהיא טוענת ,  או שמא משום שעשרות אלפי שוטרים מסתובבים בחוסר מעש ובחוסר יעילות במפקדות ,  במקום בחקירות ,  כפי שחושד האוצר .  היופי הוא שעכשיו ,  לראשונה מאז השוטר אזולאי ,  תהיה לישראל תשובה בדוקה על כך .  פיקוד המשטרה ,  בצעד חריג של תבונה ותעוזה ניהולית ,  הסכים לחשוף את המשטרה לבחינה אסטרטגית של אחד מגופי הייעוץ החשובים בעולם בתחום היעילות המשטרתית - מכון ראנד האמריקאי ,  שייעץ גם למשטרת ניו יורק .  המכון יבחן את תפקוד המשטרה על כל היבטיו - היעילות הכלכלית והמבצעית שלה גם יחד .  למכון תהיה סמכות להעיר על מבנה הכוח של המשטרה ,  מספר השוטרים שלה ,  חלוקת המשימות לשוטרים ,  הדרך שבה המשטרה בוחנת את תפקוד השוטרים ,  טקטיקות ההרתעה שלה - ובכלל ,  על הדרך שבה היא מנוהלת .  כגוף הסובל זה שנים מדימוי ניהולי ירוד ,  הסכמת המשטרה להיחשף לבחינה כזאת מעודדת השתאות .  במיוחד קשה שלא להתפעל ,  כשזוכרים את המאבק העיקש שנדרש כדי להכריח את צה"ל הגדול להסכים לבחינה אסטרטגית חיצונית של חברת הייעוץ מקינזי ,  ובחינה מוגבלת הרבה יותר מזו שעוברת המשטרה - מקינזי בחנה רק את תהליכי הרכש ,  ההצטיידות והבינוי בצה"ל ,  ולא נגעה בשאלות של יעילות מבצעית .  יחלפו שנתיים לפני שתסתיים הבדיקה ,  אבל עצם ההסכמה לבדיקה היא כבר איתות חשוב מאין כמוהו על תהליכי שינוי חיוביים שעוברת המשטרה .
 
השוטר אזולאי עומד למבחן 
nan
