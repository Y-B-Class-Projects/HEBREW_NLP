ניחוחות של אהבה
אחרי שנים ארוכות בהן מכבי ת"א נהגה לחרבן על אוהדיה ,  הריח הרע התפוגג והזוגיות נהנית ממהפך מפתיע .  מתי כבר הדרבי ? 
בזוגיות בין גבר לאישה קיימת נקודת מפנה חשובה ,  שמסמלת תפנית משמעותית ביחסים :  תקיעת הנאד הראשון .  כידוע ,  בתחילת היחסים ,  כשהם עדיין בשלב החיזורים ,  הקשר מאופיין ביחס מעודן ובניסיון ליצור תדמית מושלמת על מנת להשלים את הכיבוש ,  וכך הגבר מוצא את עצמו במלחמה עצמית נגד יצריו .  הוא מאופק וסבלן ,  משדר רוך ועדינות ,  ועושה הכל על מנת לא לחשוף את חולשותיו ואת צדדיו המקולקלים .  רק כשהיחסים יציבים ואין חשש למעמדם ,  רק אז יכול להרשות לעצמו הגבר לתת דרור ליצריו ולהתנהג בטבעיות ,  ומהרגע שהרשה לעצמו לשחרר את הנפיחה הראשונה בנוכחות זוגתו ,  הדברים כבר לא יחזרו להיות כשהיו .
 יש האומרים כי זה הרגע שבו היחסים מקבלים את היציבות המיוחלת ,  שזו ההצהרה האולטימטיבית שהקשר בריא ,  כשפרצופו האמיתי של הגבר יכול להיחשף בלי שקרים והצטעצעויות .  אם היא תמשיך לאהוב אותו גם לאחר מכן ,  הרי שיש עתיד לזוגיות ;  מנגד ,  אם היא נבהלת ממעט ניחוחות רעים ,  היא כנראה לא מוכנה לקשר אמיתי .  לעומת זאת ,  יש הטוענים כי פה מתחילה ההידרדרות ביחסים ,  כיוון שהזוג מתחיל לקחת זה את זה כמובן מאליו ,  הכבוד ההדדי נעלם ,  גינוני הנימוס נגמרו ,  וכל שנותר זו רק עננת בואש סרוחה שמסמלת את אובדן התמימות .
 הזוגיות בין אוהד כדורגל לקבוצתו היא כל כך חזקה ,  שהתחושה היא שאנחנו מפליצים זה על זה כבר שנים וחיים עם הסירחון בשלום .  אומנם יש בינינו בוז הדדי ולא פעם אף תחושת מיאוס ,  אך האהבה יציבה מספיק ,  ואין חשש למעמדה .  גם הזוגיות הזו יודעת לא מעט עליות ומורדות ,  וכשאני מנסה לבחון את יחסיי הנוכחיים עם קבוצתי מכבי תל אביב ,  הרי שהריח הרע התפוגג לעת עתה .  כיום הרומן בפריחה ,  כמו בימיו הראשונים ,  בהם נזהרנו לחשוף את חולשותינו ,  והאמת ,  זה די מרגש .
 לאחרונה אני מוצא את עצמי מזמזם בלב שירי אהבה .  אין מדובר ביצירות פואטיות של מיטב השירה העברית ,  אלא בשירים מהיציע ,  שכוללים טקסטים מטופשים ורגשניים שנכתבו בחדרי חדרים על ידי אוהדים משועממים וחסרי חיים .  לפתע אני מגלה מחדש את קסמם .  פתאום סתם כך ,  באמצע היום ,  אני מוצא את עצמי שר שורות כמו  " מכבי זה אצלי בלב ,  כי רק אותך אני אוהב ",  וחיוך מטופש נמרח על פניי .  אולי מהצד זה עלול להיראות מוזר איך לחנים עממיים מהיציעים בארגנטינה שהולבשו עליהם מילים פשטניות בעברית מציפות את התודעה של אדם בוגר ושפוי ,  אבל הסיבות לכך די ברורות :  לאחרונה האהבה בינינו שוב בוערת ,  ופשוט מתחשק לי לשיר .
 כבר חלפו הימים בהם חוויית היציעים נמשכה אל מעבר למשחק ,  אך לאחרונה קורים דברים מפתיעים אפילו יותר .  למשל ,  יברויאן כובש שערים .  למשל ,  גפני משחק היטב .  למשל ,  המאמן עורך חילופים מנצחים .  אלו דברים שכבר לא חשבנו שנראה .  אנשים מביטים לצדדים בהשתאות ,  מזהים פרצופים מחייכים ,  ומשפשפים את העיניים .  האווירה חיובית ,  אפילו שמחה ,  ואחרי עשרה משחקים ללא הפסד ושישה ניצחונות רצופים ,  זה כבר מתחיל להדאיג .  פתאום גם המאמן נשמע פחות זהיר ,  ואפילו משחרר הצהרות . " שיחקנו כדורגל טוב ",  אמר נמני אחרי הניצחון על נתניה ,  באמירה שבסטנדרטים שלו עלולה להיתפס כאופוריה .
 אומנם אין טעם להכחיש שהשנה הליגה עלובה במיוחד ,  ושרוב הניצחונות הושגו על קבוצות שבמדינה מתוקנת אמורות להשתייך לליגה השנייה ,  אך גם אלה לא אמורים להתקבל כמובנים מאליהם .  אהובתי שוב פורחת .  היא ניצחה את עכו בחוץ אחרי שפיגרה פעמיים ,  גברה על הפועל חיפה משער ניצחון בדקה ה-85  ( של יובל אבידור !  )  ,  אבל אין ספק שהניצחון על נתניה ,  הנאחסית הקבועה ,  הוא זה שרמז שאולי הפעם באמת יש שינוי .  הפסד בגביע מול הקבוצה של עטר היה מתקבל בטבעיות ,  כמו תמיד ברגעי האמת ,  אך הפעם הבחורים התעלו על עצמם במשחק שאסור להפסיד בו .  יתרה מזאת ,  הקבוצה הבקיעה שלושה שערים בשמונה דקות ,  ורמזה שהיא שוב נהנית להתנפל על יריבתה הפצועה ,  שהיא יכולה להיות רעה וחסרת רחמים ,  כמו בימיה הגדולים של הזוגיות .  אז מה לעזאזל קורה פה ? 
השימוש במונח  " ימיה הגדולים "  עלול להיות מבלבל .  זה מעט פתטי שהקבוצה הכי מעוטרת בכדורגל הישראלי מתרגשת מכמה ניצחונות שמייצבים אותה במקום השלישי .  קצת עצוב ששחקניה מתחילים להשתחרר רק כשסיפור האליפות כבר סגור .  מדכדך לשמוע כיצד המאמן ,  שמכיר היטב את ההיסטוריה ,  ממשיך להנמיך ציפיות ולהתנסח בזהירות .  מאכזב לזהות את הבעלים וההנהלה שומרים על שפיות  ( מרגיזה !  )  ומתעקשים ש"בונים בסיס לעתיד ".  זה כמעט עלוב לראות אוהדים צוהלים אחרי ניצחון ביתי 0:2 על רעננה .  הזוגיות הזו כבר הייתה מעבר לכמה נפיחות קטנות שהשתחררו ,  זה כבר היה ממש חרא .  וכשמאכילים אותנו בצואה ,  לפתע גם לחמנייה עבשה נתפסת כמעדן .
 אבל לא נתלונן ולא נלין ,  כי בינתיים האהבה חזרה ,  ושני הצדדים עושים כל שביכולתם על מנת לשחזר את ימינו הגדולים .  אוטוטו יש דרבי .  רק שלא נקבל נאד לפרצוף .
 
ניחוחות של אהבה
אחרי שנים ארוכות בהן מכבי ת"א נהגה לחרבן על אוהדיה ,  הריח הרע התפוגג והזוגיות נהנית ממהפך מפתיע .  מתי כבר הדרבי ? 

