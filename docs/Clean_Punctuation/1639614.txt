האופי של אפי 
כיפוף ידיים
 >  >  ההודעה על הגשת כתב אישום נגד אפי רוזנהויז ,  מנכ"ל שופרסל ,  התקבלה אתמול בשוק המזון ברגשות מעורבים .  לרוזנהויז זכויות רבות בהצעדת השוק הקמעוני בישראל קדימה ,  התקדמות שממנה נהנו גם היצרנים .  ספק אם מי מאלה שתרם לפתיחת החקירה ברשות להגבלים עסקיים באמת ביקש את ראשו של רוזנהויז .  בשוק הישראלי קיימת אנומליה .  השוק ריכוזי הן בשל הכוח הגדול שמרכזת שופרסל והן בשל נתח השוק הגדול של הספקים הגדולים ,  שכל אחד מהם הוא מונופול בתחום אחר .  מהלכים שמתקיימים ברשתות מובילות בעולם כמו וול-מארט וטסקו בשגרה נתפשים בישראל כמהלכים כוחניים .  לא בכדי התפוצצה הפרשה דווקא כאשר רוזנהויז פעל מול הספקים הגדולים בשוק .  אלה ,  בניגוד לספקים הקטנים ,  מצוידים בכוח הנדרש להחזיר מלחמה הן בחזית התקשורתית והן בחזית המשפטית .  בינתיים רוזנהויז כופר באשמות .  יש לקווח שהוא אכן לא אשם .  גורמים בשוק אומרים כיום כי הטעות הגדולה של רוזנהויז היתה ככל הנראה שפעל בעידנא דריתחא ,  ולא עצר לרגע לחשוב .  את סופר-פארם ,  לדוגמה ,  לא ניתן להאשים בהתכופפות למען הספקים ,  אבל ויכוחים מרים ודרישות קשות עם ראשיה מעולם לא תורגמו לכתבי אישום .  זה לא רק בגלל ההבדל בהיקפי הפעילות - לסגנון יש חלק לא מבוטל בסיפור .  גם לרגולטור יש חלק לא מבוטל בעובדה שרוזנהויז פעל בכוחנות לכאורה .  הוא הרי עשה זאת מכיוון שהיה לו מספיק כוח בכדי לאיים .  הרשות להגבלים עסקיים שמעמידה את רוזנהויז לדין היא אותה רשות שאיפשרה לשופרסל לרכוש את קלאבמרקט למרות החשש מריכוזיות יתר .  אם רשות ההגבלים תצליח להוכיח בבית המשפט כי רוזנהויז אשם בעבירות המיוחסות לו ,  אז יש לפעול נגדו ונגד שופרסל ביד חזקה .  אבל חשוב לזכור כי גם לשופרסל יש חלק לא מבוטל ברמת התחרות הקיימת .  העובדה שהרשת הגדולה בישראל נאלצת להתחרות ברשתות פרטיות הולידה את שופרסל דיל ,  שמושכת את המחירים בישראל למטה .  נכון ,  שופרסל לא עושה זאת מאהבת מרדכי אלא משנאת המן ,  כלומר מתוך רצון להוריד את מספר המתחרים בשוק ,  אבל התוצאה היא שמחיר סל המוצרים נמצא בירידה בשנים האחרונות .  מי שגרם לכך אינם הספקים כי אם הרשתות ,  המוכרות חלק מהמוצרים במחירי הפסד .  צריך למנוע משופרסל לדרוש מספקים שלא לעשות מבצעים ברשתות אחרות ,  אבל חשוב לעודד אותה להמשיך ולדחוף את המחירים למטה .  ייתכן שדיון זה יהפוך לפחות רלוונטי .  רוזנהויז אמנם עומד לכפור בהאשמות ,  אבל אין ספק כי למזג שלו יש השפעה על הדרך שבה נעשו הדברים .  במשך השנים שבהן ניהל את שופרסל ,  לא פעם ולא פעמיים הוא הביא לפיצוץ משברים שנסגרו בשקט ברשתות אחרות .  ריצ'רד האנטר ,  שאמור לתפוס את מקומו בשופרסל ,  יביא אתו ,  מן הסתם ,  רוח חדשה .  האנטר אמנם יודע לעמוד על שלו ,  אבל מקורביו מספרים שהתפישה המנחה אותו היא הצורך לסגור דברים תוך שיתוף פעולה .  ייתכן שהאופי השונה בין המנהלים גם יביא להורדת גובה הלהבות .
 
האופי של אפי 
כיפוף ידיים

