אמריקה ואובמה :  השד יצא מהבקבוק
ספרם החדש של שני העיתונאים האמריקנים ,  מרק הלפרין וג'ון היילמן , " שינוי משחק ",  העוסק בתככים ,  במניפולציות ובמאבקים האישיים שהתחוללו במערכת הבחירות לנשיאות ארה"ב בשנת 2008 ,  פותח צוהר להבנת הדינמיקה הממשית ,  הכוחנית ולעיתים גם המכוערת של המירוץ לבית הלבן .  
ואכן ,  מאחורי הפרגוד של תקינות פוליטית שהפוליטיקאים ואישי הציבור האמריקנים מקפידים בה הקפדה יתרה כשהם שוהים במרחב הפומבי ובאור הזרקורים ,  נחשפת בספר תמונה עגומה למדי של כיסי זלזול ,  דעה קדומה ולעיתים אף גזענות בוטה ,  הרווחים עדיין בקרב הדרגים הבכירים ביותר של מערכת פוליטית זו .
 אמת ,  חלק מהתבטאויות אלה ,  ובייחוד התייחסותו המתנשאת של ביל קלינטון לאובמה כאל  " בחור ,  שאך לפני שנים אחדות היה מגיש לנו קפה ",  ניתן לתרץ - גם אם בדוחק - בלהט הקרב על הכרטיס הדמוקרטי .  
שכן באותם ימים ניהלה הילרי קלינטון מאבק קשה עם ברק אובמה בבחירות המוקדמות ,  והערתו של הנשיא לשעבר שיקפה תסכול לנוכח הישגיו המפתיעים של יריבה  ( גם להילרי קלינטון היו התבטאויות פומביות בעייתיות באותה עת ,  כאשר הגדירה את אובאמה כמועמד סקטוריאלי ומגדרי )  .
 ואולם לגבי דבריו של המנהיג הנוכחי של סיעת הרוב הדמוקרטית בסנאט ,  הארי ריד ,  לא יכולים להיות שוליים כלשהם של עמימות .  זאת משום שהסנאטור מנבאדה עסק בכובד ראש  " בגון עורו הבהיר ,  יחסית ,  של המועמד הדמוקרטי "  ובחיתוך דיבורו  " החף מעגה שחורה "  כגורמים העשויים לסייע לו במירוצו לפסגה .  
ביטויים דומים ,  הזכורים לרע מבית היוצר של פיני גרשון ,  אינם מוגבלים אפוא למקומותינו ,  ומעידים על כך שלתיוג הגזעני אין גבולות .  
בייחוד מתמיה הדבר שפוליטיקאי מנוסה ומצליח כמו ריד כבול עדיין בחשיבתו - בראשית המאה ה ? 21 - לסד של תפיסות סטריאוטיפיות וחד ? ממדיות באשר למשמעויות הטמונות בעלייתו של אובאמה לקדמת הבמה .  
חמור מכך :  בדבריו של ריד אין התייחסות כלשהי לעמדותיו הפוליטיות ולהשקפת עולמו של הסנאטור מאילינוי .
 החברה האמריקנית רחוקה עדיין שנות אור משוויון מלא ואמיתי בין הנדבכים האתניים השונים והמגוונים המרכיבים אותה .  
ברור גם שמועמדותו של אובמה אילצה את אמריקה להתמודד באורח ישיר עם אשכול שלם של סוגיות מורכבות ורגישות ,  הקשורות לזהותה העצמית ולהגדרתה התרבותית ,  שמהן ניסתה בעבר להתחמק .  
ואולם דווקא משום שבסופו של יום עמדה אמריקה באתגר זה בהצלחה ,  מטרידה העובדה שמוקדי הפטרונות והאפליה כלפי האחר והשונה - כפי שאלומת האור של הלפרין והיילמן הצליחה לחשוף - מצויים בטבורם של היכלי השלטון ולא בשוליה הנבערים והמוזנחים של החברה .
 על רקע מציאות זו יש מקום לשאול אם האומה האמריקנית לא מיהרה לחגוג את ניצחון הק ? דמה והסובלנות עם כניסתו של אובאמה לבית הלבן .  
גם תגובת היתר המבוהלת של עולם העסקים הלבן לפרשיות הניאוף של מלך הגולף טייגר וודס שנחשפו לאחרונה  ( וזאת בניגוד קוטבי לפרשיית הניאוף של כוכב הטלוויזיה הלבן דיוויד לטרמן ,  פרשה שדעכה מיד בקול דממה דקה )  מעידה על כך .  
אחרי ככלות הכל ,  הדרך לקדמה ולפתיחות מחשבתית אמיתית - ולא רק כזאת המתחייבת משיקולים של תקינות פוליטית - עודנה ארוכה .  חלומו הנשגב של מרטין לותר קינג על אופייה של החברה הנשאפת רחוק אף הוא ממימושו המלא .
 
אמריקה ואובמה :  השד יצא מהבקבוק
nan
