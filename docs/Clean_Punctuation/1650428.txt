שיעמום ומחץ
גם ב"Romance Is Boring "  ממשיכים לוס קמפסינוס לירוק את האמת בפנים ,  רק שהם עושים את זה הרבה יותר טוב מבעבר .  אלון עוזיאל נון קונפורמיסטי 
" אני חושב שאנחנו צריכים יותר פוסט-יחסי-מין ופחות פוסט-רוק/ זה מרגיש כאילו שהבילד-אפ נמשך לעד/ אך את לא נוגעת לי בזין "  שרים לוס קמפסינוס ב-"Straight in at 101 "  ובמשפט אחד מבהירים את כל האידיאולוגיה שעומדת מאחורי המוזיקה שלהם .  בעוד שהפוסט-רוק - יפה ככל שיהיה כשעושים אותו כראוי - פונה אל פסבדו-אינטלקטואלים או היפסטרים סמי-מורכבים ,  שאוהבים את השקט של לפני הסערה יותר מאת הסערה עצמה ,  לוס קמפסינוס נכנסים בבום ולא מפסיקים להתקיף ולעורר מהומות עד השנייה שהם יוצאים מהחדר .
 האלבום השלישי של הלוס קמפסינוס , " Romance Is Boring ",  שיצא חודש שעבר ,  לא שונה באווירה מהריליסים שקדמו לו .  הביקורות שיצאו עד כה טוענות בצדק שהשביעייה מויילס התבגרה קצת ,  שהשירים שלה נהיו מורכבים יותר ,  שהם מסוגלים פתאום לספק שירים שקטים ושהפאנק -פופ שלהם קל יותר לעיכול ,  אך הרעיון הוא אותו רעיון :  מסרים ברורים ,  שירים מיידיים ,  אנרגיות חסרות מעצורים וזלזול בפור-פליי ;  הם חרמנים ומשעשעים ,  כאובים ומתבכיינים ,  סרקסטיים ובעלי מודעות עצמית .  קלישאתי ככל שזה ישמע ,  לוס קמפסינוס מייצגים את רוח הנעורים ;  הם לא חושבים לפני שהם מדברים או עושים ,  יורקים את האמת לפנים ,  דורכים על כל טאבו ומתנגדים לקונפורמיזם .
 את לוס קמפסינוס צריך לקבל במנות קטנות .  זו להקה של אי-פיז וסינגלים .  עד היום ,  לשמוע אלבום שלהם מתחילתו ועד סופו היה פעולה קצת מעיקה .  זה לא שיש פילרים או רגעים לא ראויים ,  אלא שהם דחוסים מדי ,  צווחנים ,  צורכי אנרגיה ,  מתקתקים ומסוגלים לעלות על העצבים כשלא נזהרים בצריכת המינונים הנכונים .  לכן ,  לקח זמן עד שהאזנתי ל-"Romance Is Boring "  בצורה איכותית .  האלבום דלף כבר לפני מספר חודשים ומאז הוא יושב לי על ההארד דיסק ,  כשאני נותן לו מדי פעם להתנגן ברקע ,  אך אף פעם לא מביא עצמי להסתובב איתו באייפוד או לקרוא את המילים של השירים שעליו .  48 דקות של לוס קמפסינוס נראו לי כמשהו שלא אצליח להתמודד איתו אחרי שההתלהבות מהצליל החדש שלהם עזבה אותי .  טעיתי .
 השבוע האזנתי ל-"Romance Is Boring "  מספר פעמים בדרך שאלוהים התכוון אליה והבנתי מחדש כמה שלמרות ההיפראקטיביות מדובר באחת מהלהקות המעולות ביותר של השנים האחרונות .  המלודיות שלהם התחדדו והמוזיקה שלהם הפכה למיוחדת יותר וקצת פחות מיידית - כלומר ,  על פני השטח לא שמים להבדל ,  וכל קטע כמעט נשמע כמו להיט אינדי פשטני בפוטנציה ,  אך אחרי מספר האזנות שמים לב לרבדים נוספים שמגיעים מהאזורים שחברי לוס קמפסינוס תמיד אמרו שהשפיעו עליהם ,  על אף שלא היה ממש ברור במה  ( כמו שיו שיו ופרנטיקל גירלס ,  שחברים משתיהן מתארחים באלבום )  .  אפשר לתת את הקרדיט על כך להפקה של ג'ון גודמנסון  ( שעבד בעבר עם דת' קאב פור קיוטי ,  וו טאנג קלאן ,  בלונד רדהד ,  פייבמנט ועוד )  ,  אבל גודמנסון הפיק גם את  " We Are Beautiful ,  We Are Doomed ",  כך שכנראה מדובר בתהליך משותף וחיובי למדי .
 אך למרות האיכות הברורה של המוזיקה ,  הכוח של  " Romance Is Boring "  הוא דווקא בטקסטים המחודדים ,  שבניגוד לאלבומי העבר כבר לא נשמעים כמו עירבוב מבורך של כותבי טקסטים בריטים אחרים כמו ג'ארוויס קוקר ,  מוריסי ואדי ארגוס ,  אלא כמשהו שהוא לגמרי שלהם ;  משהו חצוף ,  נונשלנטי ,  מלא בביטחון ,  עמוס בשנינויות ותובנות ומעביר לא מעט מסרים שקל לכל צעיר ליברלי מתקדם לעמוד מאחוריהם - מאתאיזם ועד חיי לילה ,  מאהבה ועד סקס מזדמן .  בעצם ,  אם ההברקות של קוקר ,  מוריסי וארגוס גורמים למאזין להרגיש כאילו שהאיש הכי חכם בעולם שר להם כרגע ,  הטקסטים של לוס קמפסינוס מעבירים את התחושה שאתה מדבר עם אחד מהחברים היותר חכמים שלך .  הם אנושיים וקרובים באופן מטריד ואולי בגלל זה גם לעיתים עולים על העצבים .  אך שווה לתת להם הזדמנות :  תחשבו מה היה קורה אם הייתם מרחיקים מכם את כל החברים שעיצבנו אתכם במרוצת השנים .  נכון - הייתם נשארים לבד .
 
שיעמום ומחץ
גם ב"Romance Is Boring "  ממשיכים לוס קמפסינוס לירוק את האמת בפנים ,  רק שהם עושים את זה הרבה יותר טוב מבעבר .  אלון עוזיאל נון קונפורמיסטי

