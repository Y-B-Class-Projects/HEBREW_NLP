באה בגאווה
יתרונו היחיד של  " אני משם ",  הסרט התיעודי על יהודית רביץ ,  הוא שהוא אכזבה לא רק לאנשים שמתעניינים בתרבות אלא גם לכל עסקני ההומוסקסואליות למיניהם
במדד האאוטינג שתרכיב מתישהו הדיקטטורה העוסקת בנושא ,  יהודית רביץ תזכה לציון מינוס 4 עם נזיפה בתיק האישי .  בכישרונה הלא בלתי מבוטל לא לדבר על כלום באופן מפורש ,  לא רק שרביץ לא חשפה בסרט התיעודי דבר אודות זוגיותה עם נעמי קניוק אלא באמצעות הבמאית סיון ארבל היא גם הפכה את נושא המגדר למה שהוא צריך להיות :  משעמם ,  טריוויאלי ,  פסיק באחת הקריירות המרתקות שהיו במוזיקה הישראלית ,  אנקדוטה לצבועים שממילא לא מתעניינים באמנות או בתרבות .  
מי שבכל זאת חיפש את התשובה לשאלה  " מיהי יהודית רביץ ?  ",  וכמובן מדוע היא מצולמת לסדרה המתעדת  " גיבורי תרבות ",  קיבל ב"אני משם "   ( שם הסרט )  בעיקר קטעים ביתיים מצוינים ועשרות רגעים מתים שמראים שחייה של אחת הזמרות המצליחות בישראל הם אפורים להפליא ,  כלומר בדיוק כמו שרביץ רצתה שתדמיינו אותם .  
על פי הסרט ,  למשל ,  אין לרביץ חיי חברה או אינטראקציה עם איש מלבד משפחתה הגרעינית  בתה המאומצת וכמובן ,  קניוק .  ועד כמה שמדובר ביחסים עם האחרונה ,  אלמלא כל ההייפ התקשורתי קשה היה להבין מהסרט שמדובר בבת זוג ולא בסתם חברה .  יתרה מזאת ,  אפילו המפגש עם הזמרת סיון טלמור ,  שמבקשת מרביץ הכוונה מקצועית ואילו האחרונה מנפנפת אותה באלגנטיות ,  נראה כל כך מאולץ ,  מגושם ומביך ,  שקשה להאמין שהיה נראה כך אלמלא נוכחותה של המצלמות .  במילים אחרות ,  מצלמתה של ארבל הצליחה להוציא את רביץ ,  לאורך רב הסרט ,  כרובוט ולא כבן אדם .  לכן ,  אפשר להבין מדוע היה צורך לעורר סערה קטנה סביב נטייתה המינית .  בלעדיה - פשוט לא היה שום עניין בסרט .
 יחד עם זאת ,  צריך להפריד בין רביץ של תל אביב ליהודית של באר שבע ,  המקום בו נולדה וגדלה .  שם ,  כשהיא נפגשת עם אמה ואחיה  האיש שלמעשה מעריצי רביץ חייבים לו את הקריירה שלה  מצליחה הזמרת להסביר סוף סוף ולהיפתח ,  לדבר על קשיי ילדותה ועל תחושות האשמה שהיא חשה נוכח העובדה שהיא הצליחה ואחיה לא .  אלו רגעים חזקים בדיוק מהסיבה שרביץ היא מרואיינת גרועה :  היא נדרשת לתנועות ידיים כדי להסביר את מה שאינה יכולה להגיד וחוזרת למוזיקה ,  ל"נעמיד פני יתומים "  הנפלא ,  כדי לנמק את תחושת חוסר השייכות שלה למקום ממנו באה .  הסצנות האלו ,  המעטות מדי ,  הן ככל הנראה הכי רחוק שהיוצרת המסוגרת תאפשר למצלמות לחדור ,  בהנחה הסבירה שלא תסיים כמו אסי דיין .  
אז מה בעצם המסקנה של המיני-סערה שקמה בטרם הוקרן הסרט שבסופו של דבר התגלה כחלבי למדי ?   ( מרוב סערה ,  ערוץ 8 סירב להוציא עותקי פרומו לתקשורת עבור צפייה מוקדמת ,  כנהוג )  .  ראשית ,  אם אין לך מה להגיד למצלמות עדיף שתשתוק .  אחרת ,  המצלמות או התקשורת ימצאו דרך לומר בדיוק את מה שלא רצית .  שנית ,  המגמה המבורכת של יוצרים דוקומנטריים מוכשרים לתעד את תרבות הפופ הישראלית עדיין מבולבלת למדי .  האם מדובר בסרטים שאמורים לחדור לאותו חדר מיטות אסור או שמא לנתח דמות תרבותית באמצעות פועלה ?  האם מדובר בטיפול פסיכולוגי מול מצלמה עם הפוגות לצילומי רקע או שיש לחפש הקשר תרבותי רחב יותר ?   " אני משם "  בחר במושא תיעוד קשה וזאת מבלי לדעת בעצם מה מעניין אותו ביהודית רביץ ומה הופך אותה לגיבורת תרבות .  אלא אם כל העניין הוא  " לסבית  כן או לא "  ואז הוא פשוט משעמם .
 

באה בגאווה
יתרונו היחיד של  " אני משם ",  הסרט התיעודי על יהודית רביץ ,  הוא שהוא אכזבה לא רק לאנשים שמתעניינים בתרבות אלא גם לכל עסקני ההומוסקסואליות למיניהם

