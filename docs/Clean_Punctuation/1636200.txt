ברק אובמה סידר לשוואב דאבוס חם 
דאבוס 2010 / הפורום הכלכלי החשוב בעולם
 >  >  מינכן ,  בדרך לדאבוס . " האנשים המבריקים ,  החכמים והמשפיעים ביותר בעולם נפגשים לארבעה ימים בעיירת הסקי השווייצרית ,  כדי לעצב מחדש את המערכת הכלכלית "  - כך נפתח הפרומו של ערוץ הטלוויזיה הכלכלית בלומברג לקראת כנס דאבוס הנפתח מחר .  לא צריך לדרוש בשלב הזה מערוצי הטלוויזיה תחקירים נוקבים :  זה פרומו ,  הם מוכרים סיפור ,  וכנס דאבוס יהיה ההצגה הכלכלית הטובה ביותר בעולם .  אפשר אולי להתווכח על הקביעה שחברי מועדון דאבוס הם אנשים מבריקים או חכמים ,  אבל אי אפשר לחלוק על העובדה שהם האנשים המשפיעים בעולם ,  לפחות בצדו הכלכלי .  הרשימה של באי הכנס כה מרשימה ,  עד שיותר קל לסמן מי לא מגיע מאשר לציין את שמות כל המנכ"לים ,  יושבי ראש ,  המנהלים ,  ראשי ארגונים חברתיים ואנשי ממשל החשובים שיהיו שם .  אם רק ניקח את ישראל לדוגמה ,  הרי שבדאבוס יהיו הנשיא שמעון פרס ,  ראש הממשלה בנימין נתניהו ,  נגיד בנק ישראל סטנלי פישר ,  מנכ"לית בנק לאומי גליה מאור ,  המשקיע יוסי ורדי ,  מנכ"ל אמדוקס דב בהרב ואחרים .  נכון להיום ,  ותמיד יש הפתעות ותוספות של הרגע האחרון ,  מיועדים להגיע לכנס לפחות 30 נשיאים וראשי מדינות .  מי שעוד יגיעו הם ראשי הבנקים הגדולים בעולם ,  וזו כבר עובדה פחות מובנת מאליה .  ראשי הבנקים היו מאז ומתמיד גרעין מרכזי ומהותי במועדון דאבוס ;  בנוכחות שלהם ,  במסיבות הקוקטייל שאירגנו ובמעמד שהם קיבלו בהרצאות ובפאנלים .  אלא שב-2009 המערכת הפיננסית עצרה מלכת ,  בנקים קרסו ונעלמו ,  ורבים מהם נעדרו .  אי הוודאות היתה גדולה מדי ,  ורבים מהם חששו להתמודד עם השאלות ותשומת הלב התקשורתית שכנס דאבוס תמיד מושך .  השנה המערכת הפיננסית התייצבה וההבנקאים שוב חזרו ,  על אף שהם עדיין במרכז הסערה ,  עם רווחי העתק והבונוסים השמנים שהם מתכוננים לקחת לעצמם ממש בימים אלה .  סגנון הנוכחות שלהם יהיה שונה מבעבר :  ראשי בנק ברקליס מגיעים בטיסה מסחרית ולא במטוס הפרטי ,  מסיבות הקוקטייל והארוחות עם הלקוחות יהיו צנועים ,  ואנשי יחסי הציבור של הבנקאים התריעו מלהצטלם עם חיוכים רחבים וכוס שמפניה ביד .  אבל אם קלאוס שוואב ,  המייסד והרוח החיה של הפורום הכלכלי העולמי וכנס דאבוס ,  חשב לרגע שהיציאה מהמשבר תפחית במשהו את האטרקטיביות של הכנס השנתי הגדול שלו - עכשיו הוא יכול להירגע .  בסוף השבוע שעבר הציג נשיא ארה"ב ברק אובמה תוכנית נועזת ומהפכנית לחתוך את גודל הבנקים ואת מגוון הפעילות שבהם הם עוסקים ומייד הדליק מדורה של ביקורות ,  התנגדויות ,  דיונים ,  דעות ,  הצהרות ומהלכי יחסי ציבור .  לבנקאים יש פתאום אג'נדה ,  אולי אפילו מאבק על החיים ועל המוות של רמת החיים שלהם :  לשכנע 2,000 בכירים ו-500 עיתונאים מדוע התוכנית של אובמה מיותרת .
 
ברק אובמה סידר לשוואב דאבוס חם 
דאבוס 2010 / הפורום הכלכלי החשוב בעולם

