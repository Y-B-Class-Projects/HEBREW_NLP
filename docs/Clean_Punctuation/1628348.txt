האחד שאני אוהב
יום ההולדת ה-50 של מייקל סטייפ הוא זמן מצוין עבור עידן אלתרמן להיזכר בפס הקול שליווה את חייו מאז גיל 16
יש הרבה סיפורים על ההערצה של ישראלים למייקל סטייפ ו-R.E.M ,  קבלו את אחד האהובים עליי :  ערב אחד בתחילת שנות התשעים הגיע בחור נלהב אל מועדון הרוקסן וביקש מהדי.ג'י המיתולוגי ,  חברי לירון תאני ,  שינגן את השיר  " הו לייף "   . " איזה שיר ?  ?  "  צרח תאני מהעמדה . " נו ,  הלהיט הזה שיש עכשיו ברדיו  - " הו לייף ..  . "  ,  ענה לו הבחור . " אתה מתכוון ללוזינג מיי רליג'ן של אר.אי.אם ?  !  "  שאל תאני . " כן ,  נו ,  הו לייף .. .איטס ביגר !  !  ",  השיב אותו אדם .  במקרה באותו הערב הצטרפה אל לירון תאני חברה שגדלה באת'נס שבמדינת ג'ורג'יה בארצות הברית יחד עם חברי אר.אי.אם ,  והיא פשוט נקרעה מצחוק מהדרך שבה הבחור ניסה לבטא את השיר .  היא סיפרה את זה ללהקה ומאז ,  בכל הופעה של אר.אי.אם בעולם בתקופה שלאחר מכן ,  מייקל סטייפ אמר לקהל  : " השיר הבא נקרא 'Losing My Religion'  ,  או כמו שקוראים לו בישראל  הו לייף ".  
הסיפור הזה הזכיר לי את המפגש הראשון שלי עם המוזיקה של אר.אי.אם .  בשנת 1985 כשהייתי בן 16 וגרתי בניו-יורק ביליתי את רוב זמני הפנוי בחנויות תקליטים ,  צמא לגלות מוזיקה חדשה .  באחד מהימים שמעתי ברקע שיר שלא הכרתי אבל משהו בו כבש אותי מהרגע הראשון .  ריף הגיטרה שפתח אותו ,  התיפוף האנרגטי של ביל ברי ,  ובעיקר השירה המעט מחופפת ,  הלהיבו אותי מיד .  אבל לא הצלחתי להבין מילה ממה שמייקל סטייפ שר ,  למעט מילה אחת עליה חזר בפזמון "SORRY !  !  ".  זו המילה היחידה שהצלחתי לדוג מהשיר ,  וככה קראתי לו . " סורי ".  השיר הזה היה  " South Central Rain "  מתוך התקליט האדיר  " Reckoning ",  והאלבום הזה  ( שעד היום הוא אחד מהאהובים עליי בכל הזמנים )  הצית אצלי את האהבה העצומה לאר.אי.אם .  למרות שגם לאחר אינספור האזנות לתקליטים שלהם באותה תקופה ,  המילים של מייקל סטייפ נותרו בלתי מפוענחות .
 כנראה שלא במקרה קוראים לאלבום המלא הראשון של אר.אי.אם  " Murmur "   ( שזה מלמול או נהימה באנגלית )  .  ככה סטייפ שר באלבומים הראשונים ,  ואני מת על זה .  התחושה הייתה כאילו הוא ממלמל בלחן מתוך חלום .  היה משהו כל-כך חמקמק ומעורפל בסגנון השירה שלו ,  אבל מצד שני היא הייתה מלאת תשוקה ואנרגיה .  השירה שלו גרמה לי להרגיש כאילו הוא מאפשר לי להשתמש בדמיון שלי ולתת פרשנות משלי לשירים .  אגב ,  אר.אי.אם מעולם לא פרסמו את הטקסטים של השירים בחוברות האלבומים ,  אולי כדי לעודד את אותה פרשנות .  אפילו בתקופה בה הלהקה התחילה להצליח מסחרית ולכבוש את העולם באלבומים של  " Out Of Time ו"Green "  - וכשהדיקציה של מייקל סטייפ נעשתה רהוטה יותר והשירה שלו קיבלה יותר נוכחות במיקס - הוא עדיין שמר על התחושה המעורפלת והטקסטים המשיכו לשרת את הפרסונה האניגמטית שלו ,  כך שאולי זה גם לא מקרי ששם הלהקה - R.E.M - מתייחס למצב של שקיעה בחלום .  בכל אופן ,  המסקנה ,  בסופו של דבר ,  היא שסטייפ מלמל הרבה בתחילת הדרך והיום הוא ברור יותר ,  שזה בדיוק ההיפך מסבתא שלי  .
 סטייפ העיד בראיונות שרוב השירים שהוא כותב הם תוצאה של זרם אסוציאציות ,  לעיתים ללא הגיון ,  והוא בעצמו לא תמיד יודע למה התכוון המשורר .  קחו לדוגמא שיר כמו  " Drive ".  גם אחרי הרבה האזנות שלי לשיר הזה ,  הטקסט נותר מסתורי אבל סטייפ מגיש אותו בכנות ועומק שמעניקים לשיר עוצמה מרגשת .  הדיסוננס הזה ביצירה של סטייפ הופך אותו לאמן כל-כך ענק בעיניי .  לאורך הקריירה בת שלושים השנים של אר.אי.אם ,  מייקל סטייפ והלהקה זגזגו בין הכישרון הנדיר לכתוב להיטים לרדיו שהתחבבו על כל אוזן  ( עם שירים כמו  ," Stand ",   " Man On The Moon , " It's The End of The World "  וכו' )  - וזאת מבלי לאבד את הזווית האלטרנטיבית ממנה המוזיקה שלהם נבעה בתחילת הדרך - לבין השירים הסהרוריים והמהפנטים אותם תמיד העדפתי  ( כמו  " E-Bow The Letter "  עם גיבורת ילדותו של סטייפ ,  פטי סמית' ,  או  " Beat A Drum "  הנפלא מהאלבום  " Reveal ")  .  ולמרות הטקסטים החידתיים של סטייפ ,  כמעט בכל שיר אפשר למצוא שורה מלוטשת ומדהימה שלוכדת את רוח השיר ,  כמו למשל  " אני יושב ליד השולחן ומכריז מלחמה על עצמי "  מתוך  "  World Leader Pretend "  או  " מצאתי דרך לגרום לך לחייך ",   ( אחת השורות היפות בעולם הטקסטים המוזיקלי לדעתי )  ,  מתוך  " At My Most Beautiful "  המרגש  .  למעשה ,  אני חושב שבשתי השורות האלה באים לידי ביטוי הניגודים בפרסונה של מייקל סטייפ - הקונפליקט הפנימי חסר המנוחה מול העדינות המהורהרת שלו .  עבורי ,  שני הניגודים האלה מהווים את הקסם המיוחד של אר.אי.אם לאורך השנים .  
והנה ,  היום בדיוק הוא בן 50 ,  וזו הזדמנות חגיגית מבחינתי להוקיר תודה למוזיקאי מרתק שבמשך שלושים שנה לא הפסיק לחפש ולהתפתח לכיוונים מפתיעים ולהעניק לי ולשאר העולם פסקול שליווה את חיי מאז גיל 16 .  וזכרו ,  כשאר.אי.אם יגיעו לארץ  ( שוב )  אסור לשכוח לבקש מהם לשיר את  " הו לייף ..  .. איטס ביגר ". 

האחד שאני אוהב
יום ההולדת ה-50 של מייקל סטייפ הוא זמן מצוין עבור עידן אלתרמן להיזכר בפס הקול שליווה את חייו מאז גיל 16

