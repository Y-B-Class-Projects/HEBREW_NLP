 ישראל ייקרה את המים בעבר - וצריכה לייקר גם כיום 
משק המים
 >  >  בשיח סביב ייקור מחיר המים הובלט בעיקר האספקט הסוציאלי ,  אך יש גם לשיקולים אחרים .  בדיונים בעניין צוין הקשר בין מחיר המים ועלותו ,  כמו גם בעיית המימון של ההתייקרות והפגיעה הנובעת בשכבות החלשות .  בדיון זה היה חסר השיקול העיקרי :  הקשר בין מחיר המים לבין הביקוש בכלל ולמטרות ספציפיות בפרט .  המחיר לצרכן הוא הגורם הקובע את השימוש הנכון במים ומניעת הבזבוז .  כל מי שחי בירושלים בשנות ה-50 מבין זאת היטב :  בירושלים היה אז מחסור גדול במים וכל ירושלמי חסך במים בכל דרך .  אין זה אומר שצריך להתעלם מהשיקול הסוציאלי והשיקולים האחרים ,  אבל את הבעיה יש לפתור בשילוב של צעדים ואמצעים ,  לפעמים אפילו סותרים ,  כדי להשיג את המטרה העיקרית ללא פגיעה במטרות המשנה .  במצב משק המים של ישראל כיום ,  בעבר ובעתיד ,  חייבים לתת משקל מרכזי לכמות המים הנצרכת ללא קשר לשיקולים חשובים אחרים .  יש לפעול לצמצום הביקוש הכולל למים ,  או לפחות לביקוש לאדם ,  המתחשב גם בגידול האוכלוסייה .  אם נתעלם משיקול קובע זה תגדל הצריכה לכל המטרות ויחול בזבוז בשימוש במים למטרות לא חיוניות .  לדוגמה :  החקלאות הישראלית התברכה פעם בגידול כותנה בהיקף די גדול עד שכלכלנים ,  בהם אנוכי ,  הוכיחו כי על ישראל להימנע מכך עקב הכמויות הגדולות של מים לדונם שגידול זה דורש .  גידול הכותנה לחקלאי היה כדאי אך ורק כתוצאה מסבסוד מחיר המים .  במשטרים מסוימים פותרים בעיה מעין זו באמצעות איסור אדמיניסטרטיבי ,  ואילו במשטר דמוקרטי מעדיפים למנוע בזבוז מקורות באמצעות מערכת המחירים וכוחות השוק .  המעניין הוא שהמנהיגים הסוציאליסטים של המדינה בראשית שנות ה-60 השתכנעו בצורך הכלכלי לייקר את מחיר המים ,  וזאת על אף גישתם האוהדת ביותר כלפי החקלאות .  התוצאה היתה חיסול ענף הכותנה .  שיקול כלכלי זה מחייב ,  בין השאר ,  כי בעת קביעת המחירים שבפיקוח ,  כמו במקרה של המים ,  לא יתעלמו מעלותו .  בנוסח מדויק יותר ,  מה תהיה העלות של הכמות הנוספת שנזדקק לה ,  או מה יהיה החיסכון בעלות אם נצליח להפחית את הצריכה בכמות מסוימת .  במקרה שלנו ,  כשהפתרון המעשי היחיד לבעיית המחסור במים נעוץ בהתפלה ,  שאינה זולה ,  בוודאי שאין להתעלם מקשר הדוק זה בין מחיר ועלות .  במלים אחרות ,  הבעיה העיקרית היא לא מימון ההתייקרות ,  אלא השימוש הנכון במים למטרות הכרחיות בלבד וללא בזבוז הנובע בהכרח ממחיר נמוך מדי .  מה שחייב דיון לעומק הוא הפיצוי לשכבות החלשות שייפגעו מהתייקרות .  על הממשלה להכין תוכנית הכוללת מקורות המימון לפיצוי זה ,  שמטבע הדברים יהווה רק חלק קטן מסכום ההתייקרות הכולל .  רצוי שתוכנית הפיצוי תפורסם ותופעל במקביל להנהגת ייקור המים ושהוא לא יינתן ביד קמוצה .  המהלך הכולל יקדם את משק המדינה בהיקף הרבה יותר משמעותי כתוצאה מהפניית המקורות הדלים שלנו לשימושים רצויים יותר .  התועלת למשק תהיה גדולה באופן משמעותי מהמימון הדרוש לפיצוי לשכבות החלשות .  הכותב הוא נשיא כבוד של icc ישראל ,  והיה ראש אגף התקציבים באוצר ,  נגיד בנק ישראל ויו"ר בנק לאומי

 ישראל ייקרה את המים בעבר - וצריכה לייקר גם כיום 
משק המים

