מה פשר המהפכה ?  אוהד גרינוולד על הנעשה במכבי תל אביב
איזו קבוצת כדורסל מתגבשת באמת במכבי תל אביב ,  מתי אפשר יהיה להתחיל לחלום בגדול ,  האם אלי דריקס הוא האיש המתאים לפתור את הבעיות בקבוצת הנוער ,  מה זה אומר על מאבקי השליטה במועדון ,  ולא פחות חשוב :  הסיפור העצוב של ציבונה .  הבלוג של גרינוולד בשמירת לחץ
ברכות למכבי תל אביב לרגל הבטחתה את המקום הראשון בבית א' .  היא עשתה זאת עם ניצחונות בהפרש ממוצע של 14.2 נקודות ;  ב-88 נקודות מדד לערב ;  עם 11 חטיפות בממוצע .  סטייל .
 ואיזה בית אימתני זה היה .  שימו לב למספרים :  הדולקות אחריה בטבלה ,  ז'לגיריס קובנה ופרטיזן בלגרד ,  מדורגות במקום ה-13 וה-22 במפעל בממוצע נקודות המדד למשחק ;  ז'לגיריס במקום העשירי ביורוליג באחוזי קליעה מ-2 ,  פרטיזן רק במקום ה-23 ;  ז'לגיריס במקום ה-19 באחוזי קליעה מ-3 ,  פרטיזן במקום האחרון .
 אין להאשים את מכבי בעליבות יריבותיה ,  כמובן ,  אבל ניתן לדון ביציאה הקלה מהפרופורציות שאנו חווים לאחרונה  ( בסיום המשחק אמש כבר נקב ליאור אליהו בצירוף המילים המפורש  " פיינל פור ")  .
 מכבי מנצחת ברצף  ואומנם זה דבר שלא קרה לה כבר כמה שנים  אלא שבשלב הזה של העונה דומני כי חשובה יותר השאלה איזו מן קבוצה מתגבשת כאן .  זה הדבר המהותי ;  הלא ממילא בעוד שבועיים יתאפסו הטבלאות ,  ואת המסע לרבע הגמר יפתחו הקבוצות מנקודה שווה .  אז יחל לדבר הכדורסל .
 לכן נשאל :  מה מסתתר מאחורי מסכת הגנת הלחץ  שהיא סימן ההיכר של מכבי עד כה ?  שמירת לחץ ,  אומרים אנשי המקצוע ,  היא גימיק .  היא טובה לפרק זמן מדוד .  היא לא טובה מול כל הקבוצות ,  ולא בכל משחק .  היא טובה כתוספת ;  לא די בה כמנה עיקרית .  מכבי של העונה לוחצת במשך כמות כזו של דקות ,  שלעומתה מחווירות גם הלוחצות שבקבוצות הקולג'ים .  אני לא חושב שזה יכול לעבוד לאורך זמן .
 אסביר את דבריי .  הלחץ שמפעילים הגארדים החתוליים של מכבי גובה מיריבותיה קורבנות בנפש .  יחד עם אינטליגנציית המשחק הגבוהה של אידסון ושחורציאניטיס ,  שקוראים נהדר מצבים בהגנה ,  ובנוסף לזריזות הידיים והמחשבה של אליהו ,  כופה מכבי על יריבותיה כמות אסטרונומית של 18.3 איבודים בממוצע .  אם כי כאשר מתעמקים במספר הזה ,  נגלות בפנינו אמיתות אחרות .
 המשותף לפרטיזן ,  לז'לגיריס ולפרוקום הוא שמדובר בכמה מהקבוצות היותר צעירות והבלתי-מנוסות ביורוליג .  הצוות המקצועי של מכבי זיהה כי הגארדים שלהן מתקשים לעמוד בלחץ רציף .  ואכן ,  בחמשת המשחקים שערכה מול שלוש הקבוצות הללו היא כפתה עליהן מספר מדהים של 22 איבודים בממוצע .  על קאחה לבוראל וחימקי ,  המחזיקות ברכזים מנוסים יותר ובסגלים יותר בשלים ,  הצליחה מכבי לכפות רק 12.3 איבודים .  
בהתקפה ,  מכבי עדיין מתקשה במשחק עומד .  אחוזי הקליעה שלה מהשדה נמוכים יחסית :  היא מדורגת במקום ה-12 ביורוליג באחוזים מ-2  ( 52% )  ובמקום העשירי באחוזים מ-3  ( 33% )  .  אלמלא כמות החטיפות ומספר הריבאונדים שהיא שואבת בהתקפה  ששווים עבורה הרבה מאוד נקודות קלות  המספרים הללו נמוכים עוד יותר .  קשה לנצח איתם משחקים גדולים .
 ההתקפה של מכבי עודנה מבולבלת .  כששחורציאניטיס על הפרקט ,  קיים סדר :  הכדורים קודם הולכים פנימה ,  ומהשאריות ניזונים כל היתר .  כשסופו על הספסל ,  ההתקפה של מכבי מתבססת על אינסטינקטים .  למזלה ,  יש לה כמה שחקנים עם אינסטינקטים של חיות טרף .  מול פרטיזן ,  שנותרה אפורה כמו בעונה שעברה אך בהגנה מחויבת הרבה פחות ,  זה נגמר בקושי עם 76 נקודות .  מול היווניות ,  הספרדיות או הטורקיות זה ייגמר בפחות .
 לא בכדי מנסה מכבי באחרונה להחתים את מילאן מצ'באן .  בלאט וגודס יודעים שהם זקוקים לשחקן נוסף אחד לפחות שמסוגל לייצר נקודות בסט-אופנס .  במובן הזה מגיעות למכבי מחמאות :  אם אכן תצליח לצרף את הסרבי הגדול  שגם מסיים נהדר בסביבות הסל וגם יודע לחלק סוכריות לחברים סביבו  לא רק שתכפר על הפאשלה האיומה שעשתה בקיץ ,  כאשר החליטה לפוצץ את הסיכום אליו הגיעה עם מצ'באן תחת פיני גרשון  ( טיוטת החוזה נחשפה כאן לפני חודש וחצי )  ,  אלא שגם תחזק את הנקודה הכי רגישה שלה .  עם מצ'באן ועם גארד נוסף ניתן אולי יהיה להתחיל לדבר על השלבים המאוחרים .  כרגע ,  זה עוד רחוק .
 מי שכנראה ישלם את המחיר הוא ריצ'י הנדריקס ,  שנחת בישראל כאחת ההבטחות הגדולות ביותר של העשור ,  ואשר עתיד לעזוב כעת עם טעם מר .  הנדריקס נאלץ לשלם את המחיר על צירופו המאוחר של אליהו .  הוא זה שאמור היה להחזיק את עמדה מספר 4 ,  אולם החתמת אליהו הגדישה את הסאה בעמדות הפורוורד .  טוב תעשה מכבי אם תשאיל את הנדריקס עד לסיום העונה ,  ותנסה לבחון את החזרתו לקראת העונה הבאה  ( הוא ממילא חתום לשנתיים )  .
 בשבועות האחרונים עוברת מכבי זעזוע פנימי :  איש העסקים אבי רייך  מבעלי הקבוצה  ( מחזיק ב-5.5% ממניות המועדון ,  כחלק מקבוצת  " ניוקו "  שבראשה עומד שמעון מזרחי )   עזב את תפקידו כאחראי מחלקת הנוער ,  ובמקומו מונה המנכ"ל אלי דריקס .
 רייך אומר שעזב בשל סיבות אישיות  ( חוסר זמן כתוצאה מהעברת חלק מפעילויותיו העסקיות לחו"ל )  ,  אלא שגורמים במכבי טוענים כי גם חוסר הצלחתה של קבוצת הנוער בשנים האחרונות עמד ברקע .
 בעונה שעברה איבדה מכבי את האליפות לגליל/גלבוע .  שליטתה בליגה כבר מזמן אינה מוחלטת :  כעת היא רק שלישית בטבלת מחוז הדרום של נוער לאומית ,  עם מאזן 4:5 .  זמן רב עבר מאז העשירה קבוצת הנוער את סגל הקבוצה הבוגרת בכישרון כדורסל ראוי .  השקעה כספית של מאות אלפי שקלים בשנה מניבה מעט מאוד תוצרת .
 לפני שנתיים דובר על הקמתה מחדש של מכבי דרום ,  קבוצת הבת המיתולוגית ,  שתפעל לצידה של מחלקת הנוער .  הרעיון היה כי במדיה יוכלו לעשות יוצאי הנוער את צעדיהם הראשונים בכדורסל הבוגרים ולקבל מרחב גדילה תחת עיניהם הבוחנות של הצוות המקצועי הבכיר .  עם עזיבתו של דני גוט ,  ירד הרעיון מן הפרק .
 בקיץ חתמה מכבי על הסכם לשיתוף פעולה דומה עם קבוצת יקענם/מגידו מהליגה הלאומית .  לאחר פיטוריו מאימון הקבוצה הבוגרת ,  הוצע לגרשון לקחת אחריות על הפרויקט החדש .  כעת הייתה הכוונה כי לא רק שיוצאי הנוער ישתפשפו במגידו ,  אלא שאף ניתן יהיה להחתים זרים צעירים ,  אירופאים ואמריקאים ,  ולבשלם בקבוצה .  עד כה דבר מהאמור לא התרחש ,  פרט לעובדה שנמרוד טישמן וכרמל בוכמן ,  מבוגרי קבוצת הנוער ,  נשלחו למגידו .  
גורמים במערכת מודים כי  " התקשורת בין ראשי מכבי לאנשי מגידו לקויה ,  בלשון המעטה ",  וכי בשלב זה הפרויקט  " נראה יותר כגימיק מאשר כמהלך רציני ",  שכן מעטים הם שחקני מגידו שנחשבים לפרוספקטים ראויים לליגת העל ,  לא כל שכן למכבי תל אביב . " מרובם המוחלט לא יכול לצאת כלום ",  כדברי אחד המעורבים .
 כחלק מהניסיון לקדם עניינים ,  בישיבת נהלה שנערכה לאחרונה הוחלט כי דריקס יעמוד בראש מחלקת הנוער .  בנוסף ,  תהיה גם מגידו תחת אחריותו .  עוזר המאמן השני ,  אבי אבן ,  יעמיק את מעורבותו בנעשה .
 אם סברתם כי עזיבתו של רענן כץ תביא לרגיעה במהלכים הפוליטיים מאחורי הקלעים ,  הרי שטעיתם ;  דריקס ,  כידוע ,  נחשב לאחד מאנשי אמונו של דיוויד פדרמן .  אבי רייך ,  לעומת זאת ,  נמנה לאורך השנים עם מקורביו של שמעון מזרחי ,  והיה לאחד מעוגניו החשובים במועדון .  מקורבים למכבי מסבירים כי עזיבתו של רייך את מחלקת הנוער מהווה עבור מזרחי מכה נוספת ,  כואבת במיוחד ,  שמחלישה עוד יותר את כוחו היחסי במערכת .
 רייך אומר שבשלב זה ,  אין בכוונתו למכור את מניותיו במכבי ,  אלא שאחרים טוענים כי מהלך שכזה עשוי לצאת אל הפועל בחודשים הקרובים .
 לשאלה העיקרית שעולה מכל הסיפור  מה ,  לעזאזל ,  לכדורגלן לשעבר ולמחלקת נוער של מועדון כדורסל מוביל  אנא נסו להשיב בעצמכם .
 הסיפור העצוב של השנה בכדורסל האירופאי הוא בלי ספק קריסתה של ציבונה זאגרב ,  שמשום מה אינו זוכה כאן לכותרות .
 ציבונה ,  כידוע ,  היא הקבוצה היחידה באירופה שהשתתפה בכל אחת מעשרים עונות היורוליג האחרונות .  היא שם ענק ,  מיתולוגי ,  בכדורסל ביבשת  גדול לא פחות ממכבי ,  מצסק"א או מריאל מדריד .  היא זכתה באליפויות אירופה .  היא הוציאה מתוכה כדורסלני על .  היא הייתה מותג של איכות .
 כעת המועדון מסובך בחובות כבדים .  בקרואטיה מדברים על עשרה מיליון אירו לפחות .  הכל החל לפני שנתיים ,  כשהמועדון לקח הלוואה של שלושה מיליון אירו מבנק מקומי . " הבוסים של ציבונה עשו הכל כדי לזכות בכל שנה באליפות ,  כדי לשחק ביורוליג ,  ובשביל זה צריך שחקנים טובים ",  אומר דראזן בריידיץ' ,  פרשן הכדורסל המוביל של היומון  " וצ'רני ליסט ".   " ציבונה פשוט הוציאה יותר ממה שהיה לה .  היא הוציאה כספים מבלי לחשוב על העתיד ". 
בקיץ הצליחה ציבונה לארגן קצת כסף ולהעמיד קבוצה .  הבעיה היא שהמצב הכלכלי בקרואטיה קשה .  למועדון כמה עשרות נכסי נדל"ן ,  אותם הוא משכיר לאנשים ,  והסכום שאמור להתקבל מהווה חלק מהותי מהתקציב .  לא כל השוכרים מצליחים לעמוד בתשלומים . " יש היום הרבה שוכרים שאם אתה רוצה לראות מהם כסף ,  לא תקבל עד שלא תאיים לירות בהם ",  מספר בריידיץ' .
 לכן בחודשים האחרונים חדלה ציבונה לשלם משכורות .  שלושת שחקניה המובילים מאסו במצב ,  ועזבו .  כעת בנויה הקבוצה על שחקני נוער .  ביורוליג עומד מאזנה על 8:0 .  גם לנמושות הבית היא לא מהווה יריב .  בשבוע שעבר חטפה 30 הפרש מפנרבחצ'ה-אולקר .  השבוע הפסידה בבית ב-16 הפרש לסיינה .
 אוהדי הקבוצה מנסים לעורר מהומות .  קבוצות קטנות של אנשי עסקים שוקלים לקחת על עצמם את הספינה הטובעת .  אלא שבזאגרב יש רבים שאינם מאמינים בכוחה של הקבוצה לצאת מהתסבוכת ,  ולכן קוראים לוותר מראש ולהשאיר את המועדון קבור תחת ההריסות הכלכליות .
 ב-16 בדצמבר צפוי להיערך דיון קריטי בעניינה של ציבונה .  אם לא יימצאו משקיעים עם כיסים עמוקים מספיק ,  קיים סיכוי לא מבוטל שמועדונו של דראזן פטרוביץ' יחדל להתקיים . " זה עניין של 50-50 ",  אומר בריידיץ' .  קולו מסגיר את חוסר-האונים ,  את הדיכאון .
 ohad@walla.net.il

מה פשר המהפכה ?  אוהד גרינוולד על הנעשה במכבי תל אביב
איזו קבוצת כדורסל מתגבשת באמת במכבי תל אביב ,  מתי אפשר יהיה להתחיל לחלום בגדול ,  האם אלי דריקס הוא האיש המתאים לפתור את הבעיות בקבוצת הנוער ,  מה זה אומר על מאבקי השליטה במועדון ,  ולא פחות חשוב :  הסיפור העצוב של ציבונה .  הבלוג של גרינוולד בשמירת לחץ

