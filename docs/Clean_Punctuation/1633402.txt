רונאלדיניו : " אני מרגיש את האהבה ,  אז אני שמח "
 רונאלדיניו ,  שכבש שלושער ,  מסביר את הפריחה במילאן ועוקץ את ברסה .  קייליני : " יובה מביכה את עצמה ".  טוני מוסר ד"ש לליפי
הליגה האיטלקית ממשיכה לספק עניין לחובבי הכדורגל האירופאי ,  כשהדעיכה הזמנית של אינטר ,  יחד עם הפריחה המרשימה של מילאן יוצרת דרמה בפסגת הסרייה A .  גם הכישלונות החוזרים ונשנים מיובנטוס ,  כמו גם הקאמבק המעודד של לוקה טוני ,  מסעירים את איטליה לאחרונה ,  כשאמש  ( ראשון )  נוצחה יובנטוס 1:0 על ידי קייבו .  
מאמן יובה צ'ירו פרארה כבר הרגיש את הלחץ במשך תקופה ארוכה ,  אבל אתמול גם הוא לא הצליח להתעלם מהיכולת הזוועתית של חניכיו . " אני מנסה לנתח את המצב ",  אמר פרארה , " ואני בטוח שגם ההנהלה מנסה להעריך מה הבעיות של הקבוצה .  אם המנהלים יבחנו את העניינים ויחליטו שאני הבעיה ,  הם יגידו לי ".   
" היו בינינו שיחות לאורך העונה ,  אבל מעולם לא אמרו לי שאני הבעיה של הקבוצה ",  הוסיף פרארה . " שבעה הפסדים ב-11 משחקים זה דבר שלא רגילים לקבל ביובנטוס ,  אבל אני עדיין מאמין בקבוצה .  יש לנו כמה שחקנים שלא בכושר ,  אבל אם מישהו למעלה יחשוב שהבעיה היא המאמן שלא מסוגל להוציא את המיטב מהשחקנים שלו ,  לא אהסס לקחת אחריות על הטעויות שלי ". 
גיורגיו קייליני ,  לעומת זאת ,  נשמע יותר בוטה ונחרץ . " אנחנו לגמרי מביכים את עצמנו ",  אמר המגן , " אנחנו סובלים מפציעות ,  אבל זה לא תירוץ .  אין טעם להכחיש את המצב ,  כי למרות שאנחנו רוצים ומנסים ,  התוצאות שלנו עלובות ". 
מנהלה לשעבר של יובנטוס ,  לוצ'יאנו מוג'י ,  חשף היום את רצונו לחזור לכדורגל ב-2011 .  מוג'י ,  שמרצה כיום חמש שנות הרחקה כתוצאה ממעורבותו בפרשת הקאלצ'יופולי שהתפוצצה ב-2006 ,  אמר לתקשורת האיטלקית : " בקיץ 2011 ההרחקה שלי תסתיים ואני אחזור לכדורגל .  זה מציק ומפריע להרבה אנשים ".  כשנשאל האם יחזור ליובנטוס ,  השיב : " אני רוצה לגמול לאוהדי יובנטוס על התמיכה בי בשנים האחרונות ".  כשנשאל מוג'י על מצבה של יובה הגדולה כיום ,  השיב : " היה צריך לפטר את פרארה כי השחקנים כבר לא איתו .  עכשיו אני לא רואה מישהו שיכול להחליף את צ'ירו על הספסל ולחולל שינוי משמעותי ,  מי שבאמת אחראי למצב הוא המנהל הספורטיבי בלאן ".  
ובינתיים במילאנו חוגגים ניצחונות קלילים ,  והפעם זה מגיע ממילאן ,  שדרסה אמש 0:4 את סיינה ,  והרוסונרי ראו את כוכבם רונאלדיניו ממשיך בכושרו המצוין .  הברזילאי ,  שכבש אמש שלושער  ( בפנדל ,  בנגיחה ובבעיטה נהדרת לחיבורים מחוץ לרחבה )  ,  ממשיך לשלוח רמזים למאמן הסלסאו דונגה ,  אך גם לקבוצתו לשעבר ברצלונה .
" אני מרגיש פה את האהבה ,  אז אני שמח ",  אומר רונאלדיניו ,  שכבש שישה שערים בשלושת המשחקים האחרונים , " כשאני עולה למגרש עם חיוך ,  הדברים מסתדרים עבורי בצורה חלקה .  אני לא יודע אם נזכה בסופו של דבר באליפות ,  אבל בינתיים אנחנו צריכים להמשיך ליהנות ". 
מילאן ,  עם משחק חסר ,  רחוקה רק שש נקודות מאינטר ,  ושתי הקבוצות ייפגשו במחזור הבא לדרבי לוהט .
 לוקה טוני סבל בתקופה האחרונה בבאיירן מינכן ,  וחזר לאיטליה במטרה להראות למאמן הסקוודרה אזורי מרצ'לו ליפי כי הוא ראוי ללבוש את חולצת הנבחרת בקיץ במונדיאל .  בינתיים זה הולך לו מצוין ,  והחלוץ האימתני כבש צמד ושערים ראשונים ברומא בניצחון 0:3 על גנואה .
 טוני התקבל בצורה נלהבת על ידי אוהדי הג'אלורוסי ,  וסיפר : " אחרי השער השני ממש התרגשתי ,  כי הייתה ציפייה גדולה מההגעה שלי והתקבלתי בצורה נהדרת על ידי האוהדים .  הגעתי לרומא כי רציתי לחזור למשחק שאני אוהב במקום שאני מכיר הכי טוב .  מקווה שאמשיך לשחק טוב ,  אבל ליפי כבר יודע מה אני מסוגל לתת לנבחרת ". 

רונאלדיניו : " אני מרגיש את האהבה ,  אז אני שמח "
 רונאלדיניו ,  שכבש שלושער ,  מסביר את הפריחה במילאן ועוקץ את ברסה .  קייליני : " יובה מביכה את עצמה ".  טוני מוסר ד"ש לליפי

