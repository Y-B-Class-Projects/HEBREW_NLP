איך יצאנו ממצרים - ולא חזרנו
מצוידת בסיפור כיסוי  ( "אני ממלטה ")  נסעה איילה צורף לקהיר ,  לבקר בשכונה שבה גרה במשך ארבע שנים כבת לשליח הישראלי העסקי הראשון במצרים ,  לאחר חתימת הסכם השלום  ?  השנים שחלפו רק הגבירו את החשדנות ,  ובקהיר כבר אין שליחים עסקיים  ?  את תושבי מלטה דווקא מקבלים שם במאור
 >  >  לחברה הכי טובה שלי בכיתה א' קראו ניה ? ל .  זאת היתה כיתה קטנה מאוד - 15 תלמידים - וניהול ואני התחברנו מיד .  כמה שבועות לאחר תחילת הלימודים נקראה אמי לשיחה עם המורה בבית הספר . " הוריה של ניהול ביקשו שנפריד בינה לבין איילה ",  בישרה לה . " הם לא אוהבים את הקשר ביניהן ".  זה לא היה מכיוון שהייתי מה שהורים נוהגים לכנות  " השפעה רעה ".  חלילה .  הייתי ילדה די טובה .  היתה לי רק תכונה אחת שלילית ,  שאי אפשר היה לתקן או להתעלם ממנה - הייתי ישראלית .  וניהול אל פארוקי  ( nihal alfaruki )  היתה סורית מוסלמית .  היינו תלמידות בבית הספר האמריקאי של קהיר  ( cac )  - אני כבת למשפחה ישראלית שליחת חברת כור ,  וניהול כבת למשפחת דיפלומטים סורית .  אבל נסו אתם להסביר לשתי בנות 7 מדוע נאסר עליהן לשחק יחד ,  ומדוע הוחלט להפריד ביניהן בכיתה .  אז בהפסקות היינו חומקות אל מאחורי הכיתה ומסתודדות .  באופן די טבעי התעניינו זו בזו הרבה יותר מאשר בילדים האמריקאים ,  הבריטים ,  הצרפתים והקנדים .  מבחינתנו ,  הדיפלומטיה הרגישה בין ישראל לסוריה נהפכה להרפתקה חשאית .  שלוש שנים וחצי למדתי בבית הספר האמריקאי - ובמהלכן ניהלתי מגעים רציפים עם האויב הסורי בחצר האחורית .  השנה היתה אז 1980 ,  שנה אחת בלבד לאחר החתימה על הסכם השלום ההיסטורי עם מצרים .  היינו המשפחה הישראלית הראשונה שגרה במצרים - שאינה משפחת דיפלומטים .  כיום אין במצרים משפחות ישראליות-יהודיות שאינן משפחות דיפלומטים ,  ומערכת היחסים בין ישראל למצרים צוננת מתמיד ,  במיוחד זו הכלכלית .  אנחנו בכלל ממלטה  " הנה השגרירות הישראלית ,  אתם רואים ?  ",  שואל נהג המונית בדרכנו משדה התעופה בקהיר למלון . " היכן שכל השוטרים והשומרים עומדים .  אבל אל תצביעו ,  שלא נרגיז אף אחד ".  בעודנו חולפים ליד השגרירות ,  הנהג ,  שלא ידע שאנחנו ישראלים  ( "אנחנו ממלטה ",  אמרנו )  ,  לא מוריד את עיניו מהכביש ומאיץ את נסיעתו .  ליד השגרירויות האיטלקית ,  הצרפתית וזו של האמירויות ,  הוא מאט ,  מסביר על הבניינים המפוארים ומחייך אל השומרים .  לא הופתענו .  זה התחיל כבר במשרד הנסיעות בישראל : " אל תאמרי שאת עיתונאית .  גם אל תגידי שאת ישראלית .  עיתונאי ישראלי הוא השילוב הכי לא מומלץ שם ",  הסבירו . " כשאתם מבקרים בשוק ",  אמר בדאגה אבי ,  יליד מצרים , " תשתדלו לדבר באנגלית ".  אפילו בשדה התעופה בישראל ,  השוטרת בעמדת ביקורת הדרכונים נראתה מודאגת : " מצרים ?  למה אתם נוסעים לשם ?  מסוכן שם לישראלים .  תיזהרו ".  גם בדרך חזרה נתקלנו באיש ביטחון ישראלי בנמל התעופה בקהיר שהפטיר : " נדיר לראות תיירים ישראלים במצרים שלא נוסעים בקבוצה מאורגנת עם אבטחה ".  אם כן ,  בהמלצת הסובבים ,  אימצנו את מלטה כמדינת מוצאנו ,  מה שזיכה אותנו כמעט תמיד בחיוך רחב ומאיר פנים .  פעם אחת זה אף התגלה כמעשה נבון במיוחד : " לא הייתי אמור להיות נהג מונית ",  סיפר לנו נהג מונית חביב אחד , " הייתי אמור להיות דוקטור .  למדתי באוניברסיטה של אלכסנדריה ,  אבל המלחמה ב-1973 עם היהודים שינתה לי את כל התוכניות .  נפצעתי ונאלצתי לעזוב את הלימודים .  בגלל זה אני נהג מונית כל החיים שלי ",  אמר במרירות .  בשגרירות הישראלית מתייחסים ברצינות להתקררות ביחסים .  אם לפני 30 שנה נסעו ילדי הישראלים בהסעה של בית הספר ,  אותו school bus צהוב ,  אמריקאי וטיפוסי ,  כעת לא לוקחים בשגרירות הישראלית סיכון .  ילדי הישראלים נוסעים לבתי הספר והגנים ברכב של השגרירות הישראלית .  דניאל דהן ,  בת 10 ,  גרה כבר ארבע שנים בקהיר ,  ומאז כיתה א' היא לומדת בבית הספר האמריקאי בעיר .  היא הישראלית היחידה בבית הספר .  לפני 30 שנה ,  לאחר הסכם השלום ,  הגיעו למצרים משפחות ישראליות רבות ובבית הספר היו יותר מ-20 תלמידים ישראלים .  דניאל היא היחידה שהצליחה להתקבל לבית הספר ,  מתוך שלושה ילדים ישראלים שביקשו זאת .  השניים האחרים לומדים בבתי ספר זרים ,  מרוחקים יותר . " הסבירו לנו שלבית הספר יש סדר עדיפויות בקבלת תלמידים ",  מסבירה אמה ,  שרון דהן ,  36 ,  סגנית הקונסול הישראלי בקהיר : " קודם מתקבלים האמריקאים .  אחריהם המצרים ובעדיפות השלישית האירופים .  יש סדר יורד של קטגוריות וישראל נמצאת בקטגורייה השמינית והאחרונה ,  יחד עם all others  ( כל יתר המדינות )  ".  בתור ישראלית יחידה ,  דניאל לא זוכה לציין בבית הספר הרב-לאומי את חגי ומועדי ישראל .  לפני 30 שנה דווקא חגגו כאן במקביל את הפסחא ,  הפסח והרמדאן ,  ואת חג המולד וחנוכה .  אך גם הילדים כיום ,  ממש כמוני אז ,  עיוורים למתיחות שסביבם . " כיף לי כאן ",  אומרת דניאל , " יש לי שתי חברות טובות - קתרינה מארה"ב וגבריאלה מדנמרק ".  שרון מספרת כי  " בשנים הראשונות שהיינו כאן היתה לדניאל חברה מצרית בשם יסמין .  הן היו חברות טובות מאוד וביקרו פעמים רבות זו בביתה של זו .  בתקופות של מתיחות בין ישראל למצרים ,  שאלתי את אמא של יסמין אם זה מפריע לה שהבנות חברות ,  והיא אמרה שמבחינתה דניאל תמיד רצויה אצלם .  זה חימם את הלב ".  דניאל מבקרת עם אמה שלוש פעמים בשנה בישראל . " הכי קשה לי זה הגעגועים למשפחה ",  היא אומרת .  הטכנולוגיה מפצה במקצת על הקשיים :  למשפחת דהן יש בבית חיבור לווייני שמאפשר קליטת שידורי yes ,  וכמובן שיש גם אינטרנט .  פעמיים בשבוע ,  במועדים קבועים מראש ,  מתחברת דניאל לאתר ייעודי של משרד החוץ ,  כשבצד השני נמצאת מורה ,  שמלמדת בשידור חי חמישה-שישה תלמידים בני אותו גיל ברחבי הגלובוס .  היא מלמדת חשבון ,  עברית ולשון .  וזה עוד בלי להזכיר מסנג'ר ושאר רשתות חברתיות .  מפרידים בין נשים לעסקים אבי ,  אברהם טולדנו - שמדבר ערבית שוטפת - ניהל את סניף מצרים של פעילות חברת כור סחר .  כור ביקשה לבסס לעצמה פעילות מקומית בשוק החדש שנפתח בעקבות החתימה על הסכם השלום . " בני גאון ז"ל ,  אז מנכ"ל כור סחר ,  אמר לי שאין לחברה בעיה להפסיד בשנים הראשונות ,  העיקר שתהיה לה זרוע חזקה במצרים ",  הוא מספר .  הסניף המצרי עסק בקידום מכירות של תוצרת מפעלי כור :  מוצרים חקלאיים ,  מוצרי מפעל מכתשים ומתכות . " כור עסקה גם במכירות של מוצרים שלא היא ייצרה ,  כמו מוצרי פלסאון ,  ארגון מגדלי העופות - שמכרו אפרוחים למצרים - ומתן ייעוץ חקלאי ".  אבי היה אחד מאנשי העסקים הישראלים הראשונים שפגשה הקהילה העסקית המצרית . " עבדנו מול שני סוגים של גורמים :  הדרגים הממשלתיים וציבור אנשי העסקים .  העבודה מול משרד החקלאות ומשרד הבריאות המצרי היתה מורכבת .  מצד אחד קיבלו אותי בסבר פנים יפות ,  תמיד עם חיוך .  מצד שני ,  שום דבר לא זז .  חיכינו לרישיונות שלא הגיעו ולאישורי יבוא שלא התקבלו .  בדיעבד הבנו שכל החלטה שקשורה לישראל עברה למשרד הנשיאות ,  בראשות סאדאת .  רק לאחר שאנשי סאדאת התערבו אישית ונתנו אור ירוק ,  דברים החלו לזוז .  אני זוכר את האישור הראשון שקיבלנו - להכניס למצרים אונייה מלאה בביצים של תנובה .  זה היה יום מיוחד ".  גם התושבים המצרים ,  מספר אבי ,  קיבלו את הישראלים במאור פנים . " הסכם השלום הכניס אנרגיות חיוביות .  הם היו סקרנים ,  מרביתם לא פגשו ישראלים קודם לכן ".  בביתנו אירחנו את אנשי העסקים המצרים שאבי עבד מולם .  לרוב הם הגיעו לארוחות ערב ללא האשה . " במצרים נהוג להפריד בין הנשים לעסקים ,  ולכן נשים לא היו מצטרפות לארוחות הערב העסקיות ",  הוא מסביר .  מצוידת בזיכרון ויזואלי חי ,  החלטתי למצוא את הבית שבו גרנו בשכונת מאעדי .  לרחובות השכונה אין שמות ,  אלא רק מספרים - ואני לא הבאתי בחשבון שהשכונה בת כ-100 הבניינים שהיתה מוקפת מדבר רחב ידיים נהפכה ברבות השנים לעיר ענקית .  למזלי קיבלתי בבית הוראות מדויקות : " צאי משער בית הספר ,  פני צפונה ,  וחפשי שדרת עצים רחבת ידיים .  צעדי כ-500 מטר ותמצאי את הבית ".  באמצעות הסלולר שבידינו יצאנו למשימה - והנה הבית .  אי אפשר היה לטעות ,  הוא נראה בדיוק כמו לפני 30 שנה ;  אפילו דלת הכניסה לא הוחלפה .  המשפחה שלנו היתה הראשונה שעברה לגור במצרים לצורכי עבודה ,  אבל לא האחרונה - ובתקופה שגרנו בקהיר מנתה הקהילה הישראלית 50-55 איש .  לא ברור כמה ישראלים מתגוררים כיום במצרים ;  שגרירות ישראל מסרבת לספק את הנתונים מחשש לשלומם .  תפקיד סיזיפי  " אנחנו רואים ירידה בעסקים בין המדינות בשנים האחרונות ",  אומר גבי בר ,  הממונה על דסק המזרח התיכון וצפון אפריקה במשרד התעשייה והמסחר . " בתחילת שנות ה-80 ,  לאחר החתימה על הסכם השלום ,  היתה התלהבות עסקית משני הצדדים .  גם תהליך אוסלו חימם את האווירה ,  אבל האינתיפאדה שהחלה ב-2000 והסיפור המורכב של עזאם עזאם פגעו גם במערכת היחסים המסחרית בין המדינות ".  בתקופת האינתיפאדה ,  אומר בר ,  ירד היקף הסחר ההדדי באופן משמעותי  ( ראו גרף )  ,  וארגונים כלכליים מצריים כגון הסתדרויות עורכי הדין ,  המהנדסים ,  הרופאים וגופים איסלמיים שונים ,  החלו לפעול ללא לאות להחרמת ישראל .  הם הצליחו להשפיע על דעת הקהל ועל מקבלי ההחלטות במצרים לצמצם את יחסי הסחר בין שתי המדינות . " היו שנים שהמצרים אותתו לישראלים :  אל תבואו כי תהיו בסכנה אמיתית ",  אומר בר .  ההשלכות של ההתארגנות הזאת ניכרות עד היום : " יש לנו מחלוקות קשות עם המצרים בכל הקשור למתן ויזות לאנשי עסקים ישראלים .  לישראלים שרוצים לעבוד מול מצרים קשה לקבל ויזה .  גם אנשי עסקים מצרים חוששים לבקר בישראל - לעתים אנשי המודיעין המסכל המצרי חוקרים אותם בשובם ",  מספר בר .  את ההתקררות במערכת היחסים בין מצרים לישראל מרגיש גם ישראל טיקוצ'ינסקי- ניצן ,  הציר הישראלי בקהיר ,  המכהן כסגן השגריר יצחק לבנון ,  שנכנס לתפקידו לפני מספר שבועות .  טיקוצ'ינסקי-ניסן ,  המכהן בתפקיד זה חצי שנה ,  נשוי לדסי ויש לו שני בנים ,  עמית בן ה-3 ואריאל ,  בן שנה וארבעה חודשים .  ילדיו לומדים בגני ילדים בינלאומיים .  זוהי שליחותו השנייה למצרים מטעם משרד החוץ .  לפני כן היה דובר השגרירות ועבד בעיקר מול כלי התקשורת הזרים במצרים המכסים את ישראל ,  וכן מול כלי התקשורת הערביים . " ישראל תופסת מקום רב בסיקור של כלי התקשורת המקומיים ",  אומר טיקוצ'ינסקי-ניצן .  כל מה שקורה בישראל ,  בעיקר בנושאים שקשורים לתהליך המדיני ולפלסטינאים ,  מגיעים לכותרות הראשיות בעיתונים .  הם מנהלים מעקב כמעט אובססיבי אחר מה שמפורסם בעיתונות הישראלית ,  קוראים אותם לעומק ומתרגמים את החומרים לערבית ,  אבל בתרגום סובייקטיבי . " התפקיד שלנו סיזיפי :  לשמר את הקשרים בין ישראל למצרים ,  לאתר גורמים נוספים שמעוניינים לקיים קשר עם ישראל ,  להציג את העמדות שלנו ולהשפיע עד כמה שניתן על דעת הקהל .  קהיר זאת לא ברלין או ניו יורק .  זאת עבודה מאוד לא פשוטה ".  איבדתי את פיצה האט עבור מי שגר כאן בעבר ,  הביקור בקהיר מזמן חוויה נוסטלגית - בעיקר לנוכח העובדה שלפחות כלפי חוץ ,  קהיר נשארה אי שם באמצע שנות ה-80 :  הרבה מהמכוניות על הכביש הן בעלות ותק של יותר מ-25 שנה  ( לצדן אפשר לראות ,  תקועות באותו הפקק ,  גם מרצדס ויגואר מודל 2010 )  .  גם המוסיקה שמקדמת את פנינו ברבים מבתי הקפה והמסעדות היא פס הקול של ילדותנו :  נעימת הפתיחה של הסדרה דאלאס ,  ליונל ריצ'י ,  מייקל ג'קסון וג'ורג' מייקל .  הפער בין התפאורה החיצונית של קהיר לזו של תל אביב זועק .  דניאל ואמה שרון עתידות לסיים בקרוב את שליחותן במצרים ולחזור לישראל . " הכי אני אתגעגע לבית הספר ",  אומרת דניאל - ואני מבינה ללבה .  כשחזרנו ב-1984 לבית הספר שלנו בבת ים ,  ההלם התרבותי היה גדול והגעגועים לבית הספר האמריקאי - עזים .  את המדשאות המוריקות ,  הבריכה רחבת הידיים ,  אולם התיאטרון הענק ,  מגרש המשחקים וכיתת המחשבים ,  שבבת-ים איש לא העז אפילו לחלום עליהם - החליף הבטון .  את הכיתות המאווררות עם 15 תלמידים החליפה צפיפות של 35 ילדים בכיתה .  ואם לא די בכך ,  איבדתי גם את פיצה האט ,  שהיתה הפיצרייה האהובה עלי ;  בסופרמרקט כבר לא יכולתי למצוא שמפו פנטן ומשחת שיניים קרסט ;  על מותג האופנה gap כמעט אף אחד לא שמע ;  גם נעלי אדידס ונייקי לא היו בהישג יד ;  וכשסיפרתי לילדים בכיתה שלי שיש משקה שקוראים לו פפסי - ושבמצרים כולם שותים אותו - הם טענו שאני שקרנית וממציאה המצאות .  החרם הערבי הגדול שהושת על ישראל מאז 1945 ובינתיים דעך - אף כי מעולם לא הוכרז על סיומו - גרם לכך שמרבית יצרניות מוצרי הצריכה הגלובליות נמנעו מקשרים עם ישראל כדי לא לפגוע בהכנסותיהן ממדינות ערב .  הוא גם פגע בקשר של ישראל עם העולם והותיר את בת ים ,  וגם את תל אביב ,  הרחק מאחורי קהיר של 1980 .  בחזרה לקהיר 2010 .  בעולם המקביל של הקניונים ,  כמה מנחם לגלות ,  הכל נראה אותו דבר .  אנחנו נכנסים לקניון קארפור על שם ענק המרכולים האירופאי ,  שפועל גם במצרים ,  ומגלים כי h & m ,  שעשתה עלייה לישראל רק לפני חודש ,  היא רשת ותיקה כאן .  לצדה אפשר למצוא גם מנגו ,  זארה ואולד נייבי ,  ולידם את רשת בתי הקפה האמריקאית סטארבקס .  הקולקציות לא מצונזרות והבגדים קצרים וחושפניים בדיוק כמו אלה הנמכרים בישראל .  גם המחירים דומים .  ברחובות אמנם אין לבגדים האלה נוכחות חזקה ,  אבל צריך לזכור שבמצרים חיים 80 מיליון איש .  די בכך ש-10% בלבד מהם רוכשים את בגדיהם בחנויות אלה ,  וכבר מדובר ביותר רוכשים מאשר מספר התושבים בישראל כולה .  עוקבים אחרי פייסבוק וטוויטר לא רק מותגי אופנה עדכניים נוכחים בקהיר .  גם טוויטר ופייסבוק נוכחים כאן ,  אבל היחסים שלהם עם המדינה מעט יותר מורכבים .  הטכנולוגיה היא אחד הנושאים שבהם מתמקדים המשטר ומוסדות השלטון במצרים כיום .  מצרים ,  שלא בטובתה ,  נכנסה להיסטוריה של טוויטר כשבאמצע 2008 הגיע אליה סטודנט אמריקאי שהשתתף בהפגנה נגד המשטר ונעצר .  הוא כתב בטוויטר מלה אחת בלבד : " נעצרתי ".  חבריו בארה"ב ,  שידעו היכן הוא שוהה ,  הפעילו מיד את הדיפלומטים האמריקאים - ואלה הביאו לשחרורו .  הסיקור הנרחב של האופן שבו הצליח הסטודנט האמריקאי להעביר את המסר שלו מבלי שהמצרים יצנזרו אותו יצר לטוויטר ,  שהיתה אז אנונימית מחוץ לארה"ב ,  תהודה גלובלית רחבה .  באחרונה אמר מייסד טוויטר ביז סטון כי המקרה הזה היה היום שבו הבין כי טוויטר יכולה להשפיע גם על דיפלומטיה בין מדינות .  לפי נתוני משרד המדע המצרי ,  שיעור החדירה של האינטרנט במצרים הוא הגבוה ביותר מבין מדינות ערב - 14.5% ,  עם כ-11.6 מיליון גולשים ,  נכון למארס 2010 .  אבל זה עדיין רחוק מהמצב בישראל .  מספר הגולשים בפייסבוק במצרים ,  למשל ,  הוא 2 מיליון ;  בישראל הקטנה ,  שגודלה פחות מ-10% מזה של מצרים ,  מגיע מספר הגולשים בפייסבוק ל-2.5 מיליון .  יש במצרים לא מעט בלוגים - כ-160 אלף - אך מרביתם אינם מאפשרים כתיבת טוקבקים ,  כדי שלא למתוח יתר על המידה את החבל ,  שכבר נמתח בעצם פתיחת הבלוג .  ההערכות הן שמשרד התקשורת המצרי מנטר את השרתים של ספקיות התקשורת במצרים כדי לעקוב אחר פעילות אינטרנטית נגד הממשל .  באוגוסט 2009 הודיע שר התקשורת המצרי על כללים המגבילים את קצב ההורדה באינטרנט .  הצעד עורר גל מחאה ברשת ,  והכללים בוטלו .  ועדיין ,  תרבות הרשת נמצאת בשוליים ולא מחלחלת לרחוב .  כך ,  למשל ,  לפני כשבועיים ,  כשנכנס הנשיא מובארק לניתוח ,  שטף את הרשת גל שמועות כי הנשיא נפטר .  בפייסבוק ובטוויטר סערו הרוחות ,  אך ברחוב המצרי לא היה זכר לשמועה וכלי התקשורת התעלמו ממנה - עד שנודע כי הוא בריא ושלם .  ניצנים ראשונים של נורמליזציה בתחום האינטרנט נראו לפני כמה חודשים :  ג'מאל מובארק ,  בנו של הנשיא ומי שמסומן כיורשו כנציג המפלגה בבחירות הבאות ,  הצפויות ב-2011 ,  ערך סבב שיחות עם גולשים באינטרנט ואף ענה על שאלות בצ'ט - אף כי כמה מהן נותרו ללא מענה .  סימן טוב יותר ,  אולי ,  לכינון יחסי השלום בין האינטרנט למצרים הוא ייסודה של שפה חדשה בקרב הגולשים :  שפת הערביש ,  ערבוב של המלים arabic ו-english ,  שבה משתמשים בני הנוער ממעמד הביניים הגולשים ברשת .  מכיוון שגם בישראל בני נוער רבים כבר לא מדברים בעברית ,  אלא מעדיפים את העבריש ,  ייתכן שבעוד 30 שנה מהיום יוכלו הילדים שלנו לעשות עסקים ,  לטייל ולהידבר ביניהם בצורה הרבה יותר טובה .  אינשאללה .
 
איך יצאנו ממצרים - ולא חזרנו
מצוידת בסיפור כיסוי  ( "אני ממלטה ")  נסעה איילה צורף לקהיר ,  לבקר בשכונה שבה גרה במשך ארבע שנים כבת לשליח הישראלי העסקי הראשון במצרים ,  לאחר חתימת הסכם השלום  ?  השנים שחלפו רק הגבירו את החשדנות ,  ובקהיר כבר אין שליחים עסקיים  ?  את תושבי מלטה דווקא מקבלים שם במאור

