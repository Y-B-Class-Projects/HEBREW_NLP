משרד החוץ נגד מוחמד בכרי ולהיפך
מסמך פנימי של נספח התרבות בצרפת טוען כי בכרי יזם את המחאה נגד השתתפות השרה לבנת בפסטיבל הקולנוע הישראלי בפריז לאחר שבקשתו למימון כרטיסי טיסה לו ולבן דודו נדחתה .  בכרי : " הטענות מעליבות ומכוערות .  יש לי ולבן דודי כסף לכרטיס טיסה "
 משרד החוץ והקולנוען מוחמד בכרי יוצאים לסיבוב נוסף של התגוששות .  לאחר המחאה שיזם הקולנוען נגד השתתפותה של שרת התרבות לימור לבנת בפסטיבל הקולנוע הישראלי בפריז ,  טוען נספח התרבות בצרפת כי המניע למחאה הוא סירובה של הנהלת הפסטיבל לממן כרטיס טיסה עבור בן דודו של בכרי ,  ד"ר מוחמד בכרי .  
במסמך פנימי שהפיץ זיו נבו קולמן ,  נספח התרבות בשגרירות ישראל בצרפת ,  ושהגיע לוואלה !  תרבות ,  נטען כי בכרי הוביל את המחאה נגד השתתפותה של השרה בפסטיבל לאחר שבקשתו מהנהלת פסטיבל למימון שני כרטיסי טיסה לפריז עבורו ועבור בן דודו נדחתה . 
" מוחמד בכרי ,  שסרטו 'זוהרה' מוקרן במסגרת תיעודית ,  ביקש מן הפסטיבל מימון לשני כרטיסי טיסה לפריז ,  עבורו ועבור בן דודו ",  נכתב בסעיף 5 במסמך . " משנענה בשלילה קרא להחרים את הפסטיבל ,  בעצומה שהפיץ בארץ בגנות השתתפות שרת התרבות והתמיכה הישראלית בפסטיבל ".  
מקורות בהנהלת פסטיבל הקולנוע הישראלי בפריז אישרו את הדברים ,  אך סירבו לתת תגובה רשמית .  נספח התרבות סירב אף הוא להגיב והפנה את וואלה !  תרבות למשרד החוץ .  ממשרד החוץ נמסר בתגובה : " משרד החוץ אינו מעוניין להתייחס לדברים הנאמרים בהתכתבויות פנימיות של המשרד ".  
" מה אני אגיד על זה ?  ",  אמר בכרי לוואלה !  תרבות בתגובה לדברים , " זה כל כך עלוב ומכוער .  יש לי 500 דולר לקנות כרטיס לבן אדם שאני רוצה להזמין ולא רק לזה .  זה כל כך מעליב .  אני שלחתי להם מכתב ובו אני מבקש שאחד הגיבורים של הסרט 'זוהרה' שהוקרן בפסטיבל יהיה נציג של המשפחה ,  משפחתי ,  בדיון על הסרט .  אין לזה שום קשר למחאה וזה כל כך מעליב שחיברו את זה לתגובה פוליטית .  ד"ר מוחמד בכרי הוא אדם אמיד והנושא בכלל לא עמד לוויכוח - הם סירבו לממן ואני אפילו לא הגבתי לזה ,  זה בסדר גמור שרוצים להזמין רק את הבמאי ".   
" המחאה שלי הגיעה לאחר שנודע לי שלבנת פותחת את הפסטיבל ושמשרד החוץ מממן אותו ",  הוסיף בכרי . " לא משכתי את הסרט משם ולא החרמתי את הפסטיבל .  הודעתי להם פשוט שלא אשתתף ועד הרגע האחרון שאלו אותי האם לבטל את הכרטיס .  התלבטתי ולבסוף הודעתי להם שיבטלו ".  במשרד החוץ לא התייחסו לפניית וואלה !  תרבות הנוגעת לדברי בכרי .
 העצומה שאליה מתייחס נספח התרבות בצרפת פורסמה בכלי התקשורת בישראל בשבוע שעבר והתייחסה להשתתפותה של לבנת בפסטיבל . " כיוצרים אנחנו שמחים על כל הזדמנות להראות את סרטינו ",  כתב בכרי בעצומה יחד עם מייסדת הוצאת הספרים  " אנדלוס ",  יעל לרר ,  שהוזמנה אף היא לפסטיבל . " לצערנו ,  למדנו בימים האחרונים כי הפסטיבל מאורגן בשיתוף משרד החוץ הישראלי וכי את פתיחתו תכבד שרת התרבות והספורט ,  לימור לבנת .  בהזמנתה של לבנת לפתיחת הפסטיבל אין שום כבוד ,  לא למארגניו ולא לנו ". 
עוד כתבו השניים כי  " אותה שרת תרבות שאומרת כי 'הקולנוע הישראלי מוכיח שוב ושוב שהתרבות היא השגרירה הטובה ביותר של המדינה' ,  הראתה למה היא מתכוונת בכך שתקפה את חלקנו על התנגדותנו לכיבוש ולאפרטהייד ועל שאיפתנו לשוויון ולצדק ואמרה :  'על חבורת הבמאים הזו נאמר 'מהרסייך ומחריבייך ממך ייצאו' ".  יש לציין את הדברים הללו אמרה לבנת ביחס ליוזמה לכונן פרס דב הפלטינה לחופש הביטוי בפסטיבל ברלין ולהעניקו לבכרי ,  כפי שפורסם לראשונה בוואלה !  תרבות .
 עם או בלי קשר לעצומה של בכרי ,  ביקורה של לבנת בפסטיבל עורר הפגנות .  את פני הבאים לערב הפתיחה של הפסטיבל קיבלו מפגינים מקומיים עם שלטי מחאה נגד ישראל ,  בעצרת שהלכה והתחממה עד כדי כך שהמפגינים ניסו לפרוץ לאולם בקריאות להחרים את מדינת ישראל .
 שרת התרבות והספורט לימור לבנת אמרה בנאומה בפסטיבל כי  " המפגינים שהפגינו כאן לא מבינים את מהותה הדמוקרטית של מדינת ישראל .  בדרכי לכאן פגשתי במטוס אל על את נועם שליט ,  אביו של החייל החטוף גלעד שליט שמחזיק גם באזרחות צרפתית ונמצא כבר 1,535 יום בשבי חמאס .  אותם מפגינים לא הפגינו מעולם למען שחרורו של שליט ". 
גם להפגנות נגד הפסטיבל התייחס נספח התרבות במסמך שהפיץ : " זו הפעם הראשונה שהפגנה כזו מתקיימת בפתיחת פסטיבל זה .  מחד ,  זו החרפה בקריאות להחרמת ישראל ,  ומאידך ,  זו הוכחה לנראות הגוברת של הקולנוע הישראלי ". 

משרד החוץ נגד מוחמד בכרי ולהיפך
מסמך פנימי של נספח התרבות בצרפת טוען כי בכרי יזם את המחאה נגד השתתפות השרה לבנת בפסטיבל הקולנוע הישראלי בפריז לאחר שבקשתו למימון כרטיסי טיסה לו ולבן דודו נדחתה .  בכרי : " הטענות מעליבות ומכוערות .  יש לי ולבן דודי כסף לכרטיס טיסה "
 
