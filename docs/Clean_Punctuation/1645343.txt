מדוע אין להגביל אחריות של רו"ח 
 >  >  באחרונה פועלים רואי החשבון במרץ להגבלת אחריותם לנזק הנגרם על ידם .  עו"ד ירון הרמן ,  היועץ המשפטי של לשכת רואי חשבון ,  אמר בשבוע שעבר בכתבה שפורסמה ב-themarker כי  " רואי חשבון חשופים לאחריות כלפי ציבור רחב יותר ובהיקפים כספיים גדולים יותר מבעלי מקצועות אחרים ,  כפועל יוצא מאופי עבודת הביקורת ,  ומזהות מי שעלולים לתבוע אותם - בעיקר חברות ציבוריות או בעלות אג"ח סחירות ,  ציבור בעלי המניות ,  הנושים ,  עובדי החברה וכדומה ".  אלא שרואי החשבון מתעלמים מכמה גורמים .  ראשית ,  אין הם בודדים במצוקתם .  רופאים ,  עורכי דין ,  מהנדסים ורואי חשבון נושאים באחריות לנזק הנגרם על ידם .  האחריות היא רק לנזק שבא עקב רשלנותם .  הנזק שבגינו עלול כל בעל מקצוע להידרש לפצות ,  יהיה בדרך כלל גדול לאין שיעור מהשכר שקיבל תמורת שירותיו .  אם יש מקום לשינוי במצב זה ,  ראוי שהוא ייעשה לאחר בדיקה ציבורית של ההשלכות החברתיות והכלכליות של כל שינוי באחריותם של בעלי המקצועות החופשיים .  שנית ,  האחריות אינה מוחלטת ,  אלא מותנית בכך שרואה החשבון התרשל .  הרשלנות מתייחסת בדרך כלל לבדיקת העובדות שהוצגו לרואה החשבון על ידי לקוחו .  נטען כי אין לצפות מרואה חשבון לבדוק את כל הנתונים שמוצגים לו וכי רואי חשבון מסתפקים בבדיקה מדגמית .  אם אכן כך הוא ,  רואה החשבון נושא באחריות מקצועית לאיכותה של אותה בדיקה ולהיותה מספקת .  לפעמים הבדיקה של בעל מקצוע נגזרת מהשכר שהוסכם לשלם לו .  כך ,  מהנדס שנתבע על רשלנות בבדיקת הקרקע שעליה הוקם בניין ששקע ,  נשאל על תכיפות הביקורים באתר הבנייה .  תשובתו היתה כי מכיוון שלא הוצע לו תשלום תמורת הביקורים ,  הוא לא מצא לנכון לערוך אותם .  חובתו של בעל מקצוע אינה נמדדת על פי השכר שהוא מקבל .  אם חוות דעת של רואה חשבון מחייבת בדיקות מרובות ממה שצפה או מאלו שמזמין חוות הדעת מוכן לשלם תמורתן ,  על רואה החשבון להימנע מלתת חוות דעת .  שלישית ,  והוא העיקר ,  בכל הטיעון של רואי החשבון אין זכר למשקיעים שנתנו אמון במצגים שאושרו על ידי רואי חשבון .  כדברי הלורד דנינג ב-1951 ,  מי שמציג לרואה חשבון עובדות שאינן נכונות על מנת שתאושרנה על ידי רואה החשבון ,  חפץ להטעות .  אם רואה החשבון לא יהיה חייב לפצות את מי שהוטעה עקב בדיקה רשלנית שלו ,  חוות הדעת הופכת למלכודת למי שיסמוך עליה .  דברים אלה נאמרו בפסק דין שסימן שינוי כיוון בגישתו של המשפט האנגלי לאחריותם של רואי חשבון .  למצוקתם של רואי החשבון שותפים בעלי מקצועות אחרים שהוזכרו .  לכל אחת מהקבוצות מוצע ביטוח אחריות מקצועית .  אמת כי רואה חשבון שירצה לבטח את אחריותו לנזק שיגרום ברשלנותו למשקיעים בחברת ענק ,  יצטרך לשלם פרמיה גבוהה מאוד .  בפניו שני פתרונות :  להטיל את עלותה של אותה פרמיה על לקוחו ובעקיפין על המשקיע ;  או להימנע מעיסוק בכל הכרוך בשוק ההון ולהסתפק בהכנת דינים וחשבונות לרשויות המס .  - הכותב הוא סגן נשיא בית המשפט המחוזי תל אביב

מדוע אין להגביל אחריות של רו"ח 
nan
