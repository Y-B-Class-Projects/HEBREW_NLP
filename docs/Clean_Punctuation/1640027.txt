שחקן הנשמה ששיחק חזק מדי 
כולם מסכימים שאפי רוזנהויז הוא מנהל טוטאלי ואיש שיווק מצוין ,  אך גם כזה ש"לא רואה אף אחד ממטר ".  לאחר כתב האישום שהגישה נגדו רשות ההגבלים ,  באי.די.בי ובשופרסל רק רוצים להרגיע את השטח
 >  >   " אפי הוא שחקן נשמה ",  אומרים באי.די.בי על אפי רוזנהויז ,  מנכ"ל שופרסל לשעבר - אחת מעשר החברות הגדולות בקבוצה . " הוא אחד שמתמסר בכל נפשו ומאודו למטרה .  יש בו מסירות טוטאלית לכל דבר שבו הוא עוסק ".  בקבוצה גם מסכימים שהוא איש שיווק מצוין שהביא את שופרסל להישגים מרשימים ושינה את פני הקמעונות הישראלית .  אבל אם משוחחים עם הספקים של שופרסל ,  עולה תמונה אולי מעט שונה : " מצד אחד הוא חבר ,  נחמד וסחבק שטופח על השכם .  מצד שני ,  כמנהל נוצר רושם שלא פעם הוא יורה לכל הכיוונים ואחר כך בודק במה פגע .  כשיש לו מטרה עסקית הוא כוחני ,  לא רואה אף אחד ממטר ".  אחרים גם מזכירים את  " האופי הג'ינג'י "  של רוזנהויז ואת העובדה שיש לו  " פיוז קצר ".  אישיותו של רוזנהויז וסגנון התנהלותו הם אלה שהביאו עליו את ההסתבכות עם רשות ההגבלים העסקיים ,  ששיאה היה השבוע :  כתב האישום שהוגש נגדו בגין הפרת תנאי המיזוג עם קלאבמרקט וניסיון להגיע להסדר כובל עם הספקים .  הטענה היא כי רוזנהויז ניסה לפגוע בספקים שניהלו מבצעים עם הרשת המתחרה ,  רבוע כחול ,  באמצעות איום בהסרת מוצריהם מהמדפים של רשת השיווק שלו .  העונש המרבי בחוק על הפרת תנאי מיזוג הוא שלוש שנות מאסר .  רוזנהויז מכחיש את האשמות ומקורביו אומרים כי הוא בסך הכל הסביר לספקים כי הם לא יודעים לשמור על ערך המותג שלהם ,  ולכך יהיו תוצאות בשופרסל .  החתירה של רוזנהויז להצטיינות בהשגת המטרות שהוצבו לשופרסל באי.די.בי ,  או כפי שאחד ממקורביו כינה אותה  " הטוטאליות שלו ",  גרמה לו ,  ככל הנראה ,  לשחק חזק מדי .  בדרך להסכמים עסקיים הוא לא פעם הגיע להורדת ידיים מתוקשרת עם ספקים ,  במקומות שבהם רשתות אחרות ידעו לסגור דברים בשקט .  מכאן הדימוי הכוחני שדבק בו .  רוזנהויז מעולם לא הסתיר את דעתו ששופרסל צריכה לקבל את התנאים הטובים ביותר במשק מהספקים .  במסיבת עיתונאים בתחילת 2006 ,  לאחר רכישת קלאבמרקט ,  אמר : " כעת השוק ייכנס לשיווי משקל חדש .  שופרסל ,  כשחקנית הגדולה ביותר בשוק ,  רואה עצמה זכאית לתנאים מועדפים מספקים ".  לדבריו ,  הרשת נותנת לספק את התמורה הטובה ביותר ,  ולכן הוא צריך לתת לה עדיפות על פני מתחריה .  רוזנהויז זכה לגיבוי מאי.די.בי ,  כנראה עד לשלב שבו היה ברור לקבוצה שרשות ההגבלים מתכוונת להגיש נגדו כתב אישום .  בשלב זה היא החליטה להזיזו מתפקיד המנכ"ל לתפקיד הנשיא .  באי.די.בי טוענים כי לא מדובר בהדחה ,  אלא במהלך מתואם עם רוזנהויז ,  שהרגיש שמיצה עצמו אחרי שבע שנים בתפקיד המנכ"ל .  עם זאת ,  נראה כי העיתוי נובע גם מפרשת הדרכים שאליה הגיעה הרשת מבחינת תדמיתית .  מנכ"ל שמועמד לדין אינו תורם לדימוי ציבורי חיובי .  בנוסף ,  מערכת היחסים של הרשת עם הספקים ,  שאמורים להיות גם שותפיה ,  הגיעה לנקודת רתיחה .  ליורש של רוזנהויז ,  ריצ'רד האנטר - אדם השונה לחלוטין מרוזנהויז ,  שידוע כמחושב בצעדיו ,  נינוח ,  מאופק ושהתחנך בבריטניה - יהיה תפקיד מרכזי אחד :  להרגיע את הרוחות .
 
שחקן הנשמה ששיחק חזק מדי 
כולם מסכימים שאפי רוזנהויז הוא מנהל טוטאלי ואיש שיווק מצוין ,  אך גם כזה ש"לא רואה אף אחד ממטר ".  לאחר כתב האישום שהגישה נגדו רשות ההגבלים ,  באי.די.בי ובשופרסל רק רוצים להרגיע את השטח

