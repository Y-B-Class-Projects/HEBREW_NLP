הפעוטה בלעה מתכת באורך 20 ס"מ - וניצלה
פעוטה בת 3 מיישוב סמוך לחיפה שיחקה עם חלק ממערבל בגן .  חתיכת המתכת חדרה לפיה ונעצרה קרוב לחוליות עמוד השדרה .  בשל זווית החדירה ,  הילדה לא נפגעה ומחר היא תשוחרר מביה"ח
צוות הרופאים בחדר המיון של בית החולים רמב"ם בחיפה ,  התמודד היום  ( רביעי )  עם מקרה בלתי שגרתי .  על האלונקה שכב גבר בשנות ה-20 לחייו כשהוא מחבק בידיו פעוטה בת שלוש .  הפעוטה המתגוררת באחד היישובים הסמוכים לחיפה ,  צרחה מכאבים ומפיה בלט מוט מתכת .  לצוותי המיון הוסבר שהגבר משמש כגנן בגן הילדים של הפעוטה .  
לאחר מכן התברר כי הילדה שיחקה בגן עם חלק ממערבל ,  המשמש ללישת בצק .  הילדה הכניסה את חלק המתכת שאורכו כ-20 סנטימטרים לפיה והחלה לרוץ .  בשלב מסוים ,  היא מעדה כשפניה לכיוון הקרקע וכתוצאה מכך נתקע חלק המתכת עמוק בתוך החיך שלה .
 עם הגעתה לחדר המיון ,  הורדמה הילדה על מנת שלא תסבול מהכאבים .  ד"ר שלומי ישראלית ,  מנהל המחלקה לרפואה דחופה של רמב"ם ,  הזעיק לחדר ההלם מומחים לנוירוכירורגיה ,  פה ולסת ,  אף אוזן וגרון וכלי דם ,  מפני שלא היה ברור בשלב הראשון לאיזה עומק חדרה פיסת המתכת .  
צילום ה-CT שנעשה לילדה ,  חשף כי חתיכת המתכת הגיעה עד למרחק של 23 מילימטרים מחוליות עמוד השדרה בבסיס הגולגולת .  בשל זווית החדירה של המתכת ,  לא נפגעו המוח ועמוד השדרה .  הרופאים חילצו את המתכת ולאחר מכן הועברה הילדה למחלקה לטיפול ילדים להתאוששות .  הפעוטה צפויה להשתחרר מחר לביתה .
 
הפעוטה בלעה מתכת באורך 20 ס"מ - וניצלה
פעוטה בת 3 מיישוב סמוך לחיפה שיחקה עם חלק ממערבל בגן .  חתיכת המתכת חדרה לפיה ונעצרה קרוב לחוליות עמוד השדרה .  בשל זווית החדירה ,  הילדה לא נפגעה ומחר היא תשוחרר מביה"ח

