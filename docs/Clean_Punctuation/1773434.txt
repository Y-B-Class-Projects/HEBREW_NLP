לעזור לנפגעי הכרמל להגיע לפיצוי מוסכם 
השריפה בכרמל
 >  >  השריפה ביערות הכרמל היא הניצוץ המקדים לאלפי התביעות שבדרך .  בפועל ,  צפויים להיפתח אלפי תיקים משפטיים בעניין ,  שיעסיקו את מערכת בתי המשפט במשך העשור הקרוב .  כרגיל במחוזותינו ,  כמעט הכל מתנהל בשפה של תביעות ,  דיונים ,  חוות דעת ,  חקירות נגדיות צולבות והכרעות בפסקי דין .  משפחה שתידרש להליך מעין זה מול חברת ביטוח ,  מול המדינה או שתיהן יחדיו ,  תחווה אסון אישי נוסף .  יש להימנע מכך .  קרן אור בכל האירוע הקשה הזה היתה שיתוף הפעולה שפרץ בן רגע בין טייסים מטורקיה ,  מיוון ,  מרוסיה ,  מספרד ומישראל לכיבוי השריפה .  אם שיתוף פעולה שכזה ייושם בין המדינה לבין נציגי היישובים שנפגעו ,  יש סיכוי אמיתי לתת מענה לאלפי התיקים המשפטיים שלא בבתי משפט .  אם חברות הביטוח יקימו מערך ייחודי לטיפול בנפגעי השריפה - הדבר ייתן יד להכרעת סכסוכים באמצעות הליכי גישור ובוררות .  אם לא ייעשה כך - נידונו המשפחות שאיבדו את רכושן להליכים ממושכים ומתסכלים .  אמפתיה וסימפטיה לא יספיקו .  חיזוק המשפחות במסיבות עיתונאים ייהפך במהירות ללעג לרש .  לעומת זאת ,  הקמה של ועדת חירום במימון האוצר הכוללת צוות של מומחים לפתרון סכסוכים ,  משפטנים ,  שמאים ,  אנשי חברות ביטוח ונציגי המדינה לקביעת מנגנון ישיר לטיפול מיידי בתביעות הנפגעים בכרמל ,  תהיה קרן אור עבור החברה הישראלית .  על ועדה כזאת יש לכונן הליך פס"ח  ( פתרון סכסוכים חכם )  לפיצוי בגין נזקי השריפה .  הליך זה יקבע לוח זמנים מהיר לגיבוש כתבי דרישה  ( כתבי תביעה )  .  הצעת המדינה ,  מנגד ,  תימסר תוך 30 יום ולא - ייחשב הדבר לקבלת כתב הדרישה כפי שתבע הנפגע .  היה והמדינה סירבה להצעה ,  יתנהל הליך גישור לתקופה מוגבלת בת 30 יום .  אם הליך זה לא יביא לסיום העניין ,  יוכרע הסכסוך בבוררות על יסוד המסמכים עם אפשרות ערעור לוועדת ערר ,  או לחלופין בערעור ברשות בית המשפט .  במקרים חריגים יתנהל דיון אחד שיתמקד בעיקרו במתן תשובות לנציגי הוועדה .  הליך זה יכול להסתיים תוך 90 יום .  חוק הבוררות ,  שתוקן לפני כשנתיים ,  מאפשר הוצאת מנגנון זה לפועל .  היועץ המשפטי לממשלה אף תיקן את הנחייתו ואישר את הליך הבוררות כהליך ראוי ומעשי .  בכך הוא התחייב כי המדינה תיקח חלק פעיל בהליכי בוררות שלהם המדינה היא צד מתדיין .  השריפה בכרמל היא אסון לאומי המשקף משבר ערכי קשה .  גישת ה"סמוך "  וה"יהיה בסדר "  פשטה את הרגל .  יש להסיט את המאבק ,  שעלול להתנהל על גבם של מאות שופטים מקצועיים ומסורים בבתי המשפט ,  שגם כך עמוסים מעל לראש - להליך אשר ייתפר למידותיהם וצורכיהם של הנפגעים ויחסוך מהם עוגמת נפש נוספת .  כאן גם מקומם של עורכי הדין כפותרי סכסוכים .  לא די בניהול משפטי-אגרסיבי של הסכסוך .  דווקא יכולתו של עורך הדין להוביל את הלקוח ,  במיוחד במקרה זה ,  לפתרון מאוזן ואחראי כמו זה שהוצע ,  תעשה את העבודה .  הצעת הליך גישור או בוררות היא יצירת הזדמנות עבור כל הצדדים .  הגיע הזמן שבמקום שנהיה יריבים זה לזה ,  נושיט יד לשקם ביחד את הנזק הלאומי אשר בפועל הוא נזק של פרטים רבים .  הכותב הוא יו"ר משותף של הוועדה המחוזית לבוררות וגישור בלשכת עורכי הדין ובעלי משרד עוה"ד רונן סטי ושות'

לעזור לנפגעי הכרמל להגיע לפיצוי מוסכם 
השריפה בכרמל

