גולדמן סאקס סייע ליוון להסתיר חובות - ואז הימר נגדה
הבנק ניצל את המידע כי היקף חובות הממשלה גדול מהמדווח כדי לקנות בזול פוזיציות שורט על יוון
בנק ההשקעות האמריקאי גולדמן סאקס ,  אשר איפשר לממשלת יוון להגדיל בסתר את חובותיה במיליארד יורו  ( 1.36 מיליארד דולר )  באמצעות עסקות החלף ,  רכש במקביל ביטוח על אג"ח ממשלתיות יווניות והשקיע במכשירים פיננסים אחרים כדי להגן על עצמו מפני חדלות פירעון של אותן עסקות ,  דיווח היום אתר  " ביזנס אינסיידר ". למרות התפקיד שמילא ביצירת עסקות החלף ,  שאיפשרו לממשלת יוון להסתיר מהאיחוד האירופי את התרחבות החוב הלאומי ,  גולדמן סאקס אינו צפוי להפסיד פרוטה במקרה של חדלות פירעון של יוון ,  מפני שקיים איזון בין היקף פוזיציות השורט שלו על יוון להיקף פוזיציות הלונג ,  אמר מקור המקורב למצב ל"ביזנס אינסיידר ". גולדמן כבר ספג בעבר ביקורת על רקע נטייתו ליצור בועות ואז להיכנס לפוזיציות שמהן יוכל להרוויח במקרה של פקיעת הבועה .  הפעם האחרונה שבה התעוררה ביקורת מסוג זה כלפי גולדמן היתה לאחר שיצר אג"ח מגובות משכנתאות בעוד שסוחריו הימרו נגד שוק זה ." ביזנס אינסיידר "  מציין כי צפויה ביקורת דומה גם לגבי המקרה של יוון ,  מאחר שהבנק ידע כי היקף החובות של ממשלת יוון גדול יותר מהרמה הרשמית ,  וכי עקב כך רמת הסיכון על האשראי של יוון למעשה גבוהה יותר .  ידע זה איפשר לגולדמן לרכוש במחיר זול יותר ביטוח וחוזים כנגד חדלות פירעון של יוון.זה שנים נטען כלפי גולדמן סאקס כי הבנק - הרווחי בתולדות וול סטריט - מילא תפקיד מרכזי ביצירת כל אחת מהבועות בשווקים בארה"ב מאז שנות ה-20 של המאה הקודמת ,  וכי הבנק גרף רווחים לא רק מיצירת הבועות ,  אלא גם מהמפולת שבאה בעקבותיהן .  מאמר שפורסם בקיץ שעבר במאזין  " רולינג סטון "  אף הכתיר את גולדמן סאקס בתור  " מכונת הבועות האמריקאית הגדולה ".  במאמר נכתב כי גולדמן סייע במהלך 140 שנותיו ליצור שורה של בועות נכסים בארה"ב.בין בועות אלו ניתן למנות את הבועה בשוק המניות בוול סטריט בשנות ה-20 של המאה הקודמת אשר הובילה בהמשך לשפל הכלכלי הגדול ,  בועת ההיי-טק של סוף שנות ה-90 שהובילה למיתון של שנת 2001 ,  והבועה בשוק הדיור של העשור החולף ,  שהובילה למשבר הכלכלי האחרון .  הבנק מילא תפקיד גם בנסיקת מחירי הנפט בקיץ 2008 ,  אשר הקפיצה את המחיר של חבית נפט גולמי לכמעט 150 דולר לחבית ,  ואשר תרמה לכניסת הכלכלה העולמית למיתון.בשבוע החולף דיווחו העיתונים  " ניו יורק טיימס "  ו"דר שפיגל "  כי יותר מעשרה בנקים בוול סטריט ,  בהם גולדמן סאקס וג'יי.פי מורגן צ'ייס ,  סייעו לממשלות יוון ,  איטליה ואולי מדינות נוספות להסתיר מהנציבות האירופית חובות בהיקף של מיליארדי דולרים באמצעות שוק הנגזרים.דו"ח של משרד האוצר של יוון שפורסם היום קבע כי המדינה הצליחה לעקוף הגבלות של האיחוד האירופי על גודל החוב הלאומי המותר ,  בעזרת עסקות החלף מתוחכמות עם בנקים .  בתגובה ,  הודיעה היום הנציבות האירופית כי תדרוש מיוון לספק עד סוף החודש הסבר כיצד ביצעה את העסקות שנועדו ליצור רושם כאילו חובותיה נמוכים משהם בפועל .  הלשכה לסטטיסטיקה של גוש היורו ,  יורוסטאט ,  אף הודיעה כי פתחה בחקירת העניין .
 
גולדמן סאקס סייע ליוון להסתיר חובות - ואז הימר נגדה
הבנק ניצל את המידע כי היקף חובות הממשלה גדול מהמדווח כדי לקנות בזול פוזיציות שורט על יוון

