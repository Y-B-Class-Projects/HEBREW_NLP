השיעור של שחר להפועל ת"א
האדומים התגאו בכך שהשאירו את הכוכבים ,  אבל המחזוריות במכבי חיפה היא הרבה יותר הגיונית לקבוצה ישראלית .  חמי אוזן סוגר מחזור ,  מקווה שעמית בן שושן הבין מהי העמדה הנכונה עבורו ולא מתבייש לפרגן ללוזון
החשש הכי כבד ערב פתיחת הליגה נבע מהספק האם החזרה למתוכנת הרגילה תשמור על המומנטום מהפלייאוף המרתק .  אחרי הרבה זמן ,  ליגת העל התחילה עם טעם של עוד בזכות הפועל תל אביב ומכבי חיפה ,  בזכות פלייאוף עוצר נשימה ,  ולא ברור היה האם שובם של המשחקים המשמימים של הפועל עכו והפועל רמת גן לסדר היום הקבוע לא יחזירו את הדיכאון שליווה את ימיה הראשונים של ליגת ה-16 במתכונתה החדשה .  
אמנם עברו רק ארבעה מחזורים ,  אבל אפשר כבר להכין את צפירת ההרגעה ואולי אפילו לתכנן הבעת חרטה בפני האיש שהגה את ליגת ה-16 :  המחזור המצוין האחרון הוא המשך ישיר למשחקים הנהדרים מהמחזורים הקודמים :  כמויות השערים הן לא רק פועל יוצא של הגנת חלשות ומחסור בבלמים איכותיים :  לליגה יש בטן ,  יש הפתעות ,  יש סיפורים ,  יש עניין .  הבעיטה בתחת שהליגה הזו נותנת שבוע אחר שבוע לאלופה השחצנית שלנו באמת מבשרת על ריח חדש .  
ההישג הכי גדול של לוזון הוא החדרה של רוח צעירה לליגה .  ההזדמנות ההוגנת שניתנת כעת לכישרונות הצעירים משכנעת רבים מהם שאפשר באמת לנצל אותה .  הצעירים האלה מעניקים כוחות חדשים לליגה ומספקים לצופה את אלמנט ההפתעה ,  אלמנט הלא מוכר .  הדוגמה הכי טובה לכך היא הנבחרת הצעירה של גיא לוזון .  אם הנבחרת ההיא של גיא לוי שעלתה לאליפות אירופה לא קיבלה הזדמנות בליגה ,  המתכונת החדשה והחשיבה השונה פועלות בדיוק להיפך .  המומנטום של הכישרונות הצעירים נמשך לתוך שגרת הקבוצות .  בעבר שחקנים כמו מאור בוזגלו ודור מלול היו נקברים עם שובם למדים הצהובים ,  היום התהליך הוא שונה .
 בעונה שעברה ליגת ה-16 סבלה מאוד מקבוצות שלא הגיע להן לעלות .  הקושי הזה היה גדול שבעתיים נוכח בעיית העיכול של הציבור למוצר החדש של לוזון .  העונה כבר אפשר ליהנות מקבוצות כמו קרית שמונה ,  שאת מה שאנחנו רואים עכשיו הם החלו עוד בליגה הלאומית ,  כשבשנים הקרובות נזכה לראות עוד כמה קבוצות כאלה שיעשירו לנו את הליגה וייצרו בטן .  נכון ,  עוד מוקדם להפוך את כל זה להכרזה של ממש ,  אבל גם על התחלה של משהו יש לברך ולא כל הזמן לבכות על מה שנהוג לכנות בלעג  " הלוזון ליג ".  אם הקו הזה ימשך במחזורים הקרובים ויסתיים שוב בפלייאוף מרתק שבו הכל נסגר בשנייה האחרונה ,  זו לא תהיה בושה להודות בטעות ולהתנצל :  הרעיון מוכיח את עצמו .
 בקיץ האחרון ספג יעקב שחר ,  נשיא מכבי חיפה ,  ביקורת לא שגרתית על הקלות שבה הוא שחרר שחקנים לקבוצות שונות באירופה .  במקביל ,  התרברבו להם ראשי הפועל תל אביב כיצד הם הצליחו להשאיר את כוכבי השנה שעברה בעזרת חוזים משופרים .  האדומים פיטמו את כוכביהם עוד ועוד ,  מחלקם מנעו לממש סיכום עם קבוצה בליגה הרבה יותר בכירה מישראל ,  אבל ייאמר לזכותם שזה לפחות הצדיק את עצמו מקצועית בעצם העלייה לליגת האלופות .  
עם זאת ,  למרות הכסף והיוקרה של ליגת האלופות ,  הפועל משלמת במקביל מחיר על ההתעקשות שלה לא לתת לכוחות שמיצו את עצמם אצלה להתקדם הלאה ולאפשר לכוחות חדשים להתקדם לעמדות שהתפנו .  לפני הכל ,  הפועל תל אביב סובלת מעייפות החומר .  הקבוצה איבדה את הדרייב שלה .  גם בעונה שעברה היו במערכת לא מעט בעיות ושחקנים התלוננו על גוטמן ,  טביב והראל בצורה שאפילו מזכירה את הבלגן הנוכחי ,  אבל לקבוצה היה דרייב שעזר לקחת את הבעיות ולהפוך אותן לאתגר .  כשאתה מרגישים שהשגת כבר הכל ,  הבעיות הופכות לתירוץ .  
אבל יותר מכל ,  חשוב לשים לב לדוגמה הנגדית של שחר :  נשיא מכבי חיפה מבין את מקומה של הליגה הישראלית בהיררכיה האירופית ,  ובליגה שהיא רק שלב ביניים ואין בה רווח כלכלי לאורך זמן ,  אין הגיון בלהחזיק כוכבים בכוח ולפטם אותם כדי להישאר .  זה לא חדש :  שחר שחרר גם את יוסי בניון ערב עליית הקבוצה לליגת האלופות וכמעט שאיבד את איגביני יעקובו לדרבי קאונטי ,  לולא חסרו לניגרי הופעות בנבחרת כדי להשיג אישור עבודה .  ואנחנו מדברים על תקופה בה שחר לא התעקש על משכורות נמוכות והביא לארץ קשרים מהליגה האיטלקית .  זה ההיגיון שצריך להנחות את קבוצות הצמרת בארץ ,  זו התנועה ,  המחזוריות ,  שחייבת להתבצע בקבוצות מליגה שחייה מהיד לפה ולא יודעת מה יהיה מקור ההכנסה הבא שלה .  זה הלקח שהפועל תל אביב חייבת לקחת איתה לעונה הבאה והשיעור החשוב שהקבוצה הכי מקצועית בארץ יכולה להעניק לה .
 שאנשים עדיין מתרגשים מאיך שבני סכנין הורסת כל קיץ את מה שהיא השיגה בסוף העונה .  הגיע הזמן לומר :  כל סיפור ההצלחה של סכנין הוא אך ורק מאזן גנאים ,  בלי קשר לעיר או לקבוצה שנותרו עדיין במחשכי הליגות הנמוכות .
 הפועל תל אביב ,  כאמור ,  יכולה לצאת מהמשבר בשנייה שהשחקנים שלה יחזרו להיות רעבים כמו בעונה שעברה .  יש לה עדיין את הסגל הטוב בליגה ,  יותר מזה של מכבי תל אביב ,  ולפניה עונת מפתח אמיתית :  להפועל תל אביב אסור להתפרק העונה גם למען הזיכרון ההיסטורי של העונה שעברה .  אם המפולת תימשך ,  הדאבל האחרון ייכנס לספרי ההיסטוריה עם אותה כוכבית שמלווה את הדאבל הראשון של המועדון בשנת 2000 .  למרות רגעי הקסם של תינוקות קשטן ,  הכישלון לשחזר את ההישגים בליגה הכניס לפרופורציות היסטוריות את גיבורי הדאבל ההוא עם קשטן .  זה לא יהיה פייר לגמד גם את גיבורי הדאבל האחרון ,  שהיו הרבה יותר מרשימים ואיכותיים ,  ולזכור אותם בסופו של דבר כמו שחקנים של הישג חד פעמי .
 המבחן ההיסטורי החשוב הזה הוא לא רק של השחקנים עצמם ,  אלא של המועדון כולו .  זו לא פעם ראשונה שהקבוצה הזו מתקשה לזכות באליפות שנייה ברציפות .  גם הדאבל הקודם התמוסס לו די מהר .  אפילו פיקציית גאידמק החזיקה יותר זמן וזכתה בשתי אליפויות ברציפות ,  שלא לדבר על השרשרת של מכבי חיפה והישגי מכבי תל אביב בשנות ה-90 .  אם הפועל תל אביב תחזור העונה להיות שוב קבוצה בינונית ,  היא תקבע את מעמדה כמועדון הקטן ביותר מבין הקבוצות הגדולות .  זו שחוגגת בהתלהבות מוגזת זכייה בתואר ולא שולטת בשתן שלה בכל פעם שהיא לוקחת אליפות .  גם למען ההיסטוריה שלה וגם למען העתיד שלה ,  הפועל תל אביב חייבת לשנות את גורלה כעת ולהראות שהפעם זו אופרה אחרת .
 כבר יותר מדי זמן שעמית בן שושן לא באמת יודע מהו :  חלוץ ?  שחקן אגף ?  כוכב ?  שחקן בית צנוע ונחוש ?  בזמן הפריצה הגדולה השאלות האלו לא היו באמת חשובות ,  אבל מאז בן שושן קצת הלך לאיבוד בהן .  לבית"ר היו פתרונות טובים בכל עמדה שהוא שיחק ותפקיד הכלבו היה נוח לו .  במקביל ,  בן שושן נהנה בטעות ממעמד של כוכב ירושלמי ובכך איבד לא מעט מהרעב ששחקן בדמותו חייב .
 המציאות הנוכחית הכריחה את בן שושן להרוויח מחדש את הרעב ,  את הרצון להוכיח שהוא לא היה רק צלע במשולש יצחקי-ברוכיאן-בן שושן ,  אבל יותר מכל התברר מהו התפקיד הנכון לשחקן כמוהו .  הצמד שלו מול הפועל באר שבע לימד שבן שושן הוא קודם כל חלוץ .  שחקן פעלתן כמוהו צריך קודם כל לפעול באזור הרחבה .  הוא לא דריבליסט גדול כדי ללהטט באגף ,  הוא לא מהיר בצורה יוצאת דופן ,  אבל הוא שחקן נחוש וחכם שאם יכוון את הכלים שלו לעבר השער ,  בית"ר תרוויח הרבה שערים .  אחרי עזיבת יצחקי ותמוז ,  לבית"ר אין הרבה שחקנים שיודעים להבקיע שערים .  בן שושן צריך להיות אחד מהם ,  בטח כשהוא הולך לפגוש הגנה כבדה כמו זו מכבי חיפה .
 
השיעור של שחר להפועל ת"א
האדומים התגאו בכך שהשאירו את הכוכבים ,  אבל המחזוריות במכבי חיפה היא הרבה יותר הגיונית לקבוצה ישראלית .  חמי אוזן סוגר מחזור ,  מקווה שעמית בן שושן הבין מהי העמדה הנכונה עבורו ולא מתבייש לפרגן ללוזון

