לגזור ולהקפיא
הבדלי השעות בין ישראל לונקובר יקשו על המעקב אחרי אולימפיאדת החורף השנה ,  לכן דני בורשבסקי בחר את 10 האירועים שאסור להחמיץ
אין כמו הקטגורייה המסוכנת והמהירה ביותר בסקי האלפיני כדי לפתוח איתה את האולימפיאדה ,  מה גם שתחרות הדאונהיל לגברים תתקיים בשעה נוחה מאוד לצפייה בישראל .  אם לא ידעתם ,  בדאונהיל מגיעים גולשי הסקי למהירויות של כ-130 קמ"ש ,  ומדובר גם במסלול הסקי הארוך ביותר .  בתחרות לגברים צפוי לנו קרב מעניין וצמוד בין לא מעט גולשים .  הפייבוריט לניצחון הוא אקסל לונד סבינדאל הנורבגי ,  שנחשב לגולש הסקי האלפיני הטוב ביותר בעולם כיום שמצטיין גם בקטגוריות המהירות .  עם זאת ,  כשמדובר במדידה אחת בלבד  ( בניגוד לקטגוריות אחרות בסקי האלפיני בהן יש שני חלקים )   הכל יכול לקרות ,  כולל פסילות של הפייבוריטים .  מי שחווה לא מעט פסילות לאורך הקריירה הוא בודי מילר האמריקאי ,  שפישל בגדול בטורינו 2006 וינסה להצדיק את המוניטין שלו באולימפיאדה שתהיה אולי האחרונה שלו .  את ה"אלפיניסטים "  האמיתיים אמור לייצג בכבוד דידייה קוש השוויצרי ,  שבלט במיוחד בקטגוריה הזאת השנה ,  כאשר הקהל המקומי יריע בעיקר למנואל אוסבורן פראדי הקנדי .
 תחרויות הריצה על הקרח מתחלקות למסלולים ארוכים וקצרים ,  כאשר האחרונים נחשבים בדרך כלל למשוגעים יותר ומספקים לא מעט דרמות .  מעבר לעובדה שכל כך הרבה מחליקים נופלים ,  כמו שקרה בטורינו 2006 כשארבעת המובילים התרסקו והחמישי ניצח ,  יש גם לא מעט גיבורים בספורט הזה .  אחד מהם הוא אפולו אונו האמריקאי ,  שזקוק למדליית זהב אחת בלבד כדי להפוך לספורטאי החורף האמריקאי הטוב בכל הזמנים .  
חוץ מההישג הזה יש לו כמעט הכל ,  וזה כולל חמש מדליות זהב אולימפיות ,  מעמד של סלב-על בארצות הברית הגדולה ,  ואפילו ניצחון בגרסה האמריקאית של  " רוקדים עם כוכבים ".  בארבע השנים האחרונות הוא חלם רק על דבר אחד נוסף וזה ניצחון במירוץ ל-1,500 מטרים ,  שיפתח את גמרי השורט-טראק .  אבל צריך לזכור שמולו יתייצבו יריבים קשוחים במיוחד מדרום קוריאה וסין ,  שמצטיינות בענף הספורט הזה .  יהיה צמוד ביותר ,  טקטי בטירוף ,  ובעיקר חלק .
 הנה הוכחה לכך שמשחקי החורף האולימפיים פונים גם לקהל הצעיר שאוהב ענפי ספורט יותר משוגעים .  בדיוק בשביל זה הוכנסו לתכנית האולימפית תחרויות הסנואובורד ,  ואחת מהם היא קטגוריית ה"האפ-פייפ ".  מדובר למעשה בביצועים על רמפה מושלגת ,  בדומה לתחרויות הסקייטבורד שאתם מכירים מהספורט האקסטרימי .  
המטרה היא כמובן לבצע את התרגילים הוירטואוזיים ביותר ,  ולהיות כמה שיותר קרובים לשלמות .  מי שעשה את זה בצורה מושלמת בטורינו 2006 היה שון וויט האמריקאי ,  המכונה  " העגבניה המעופפת "  בגלל שערו הג'ינג'י המנופח .  וויט שולח ביד רמה בתחרויות ה"האפ-פייפ "  הן בזירה האולימפית והן במשחקי האקסטרים בשנים האחרונות .  כדי שלא יהיה משעמם ,  הוא פיתח לקראת המשחקים תרגיל חדש בשם  " דאבל מקטוויסט 12 ",  וזו סיבה מספיק טובה לקום מוקדם מאוד ביום הזה .
 לא קיימת אולימפיאדת חורף מושלמת בלי תחרות דרמטית בקפיצות הסקי ,  ואנחנו האחרונים שנזניח את הענף הנפלא הזה .  וזה לא רק היופי שבו ,  אלא המתח שמרגישים באוויר הגולשים שעומדים לחתוך אותו בגבהים מטורפים .  בעיקרון ,  יש כיום קופץ סקי אחד בשם גרגור שלירנזאוור ,  אוסטרי בן 20 ,  שמתעלה על כולם בסבב גביע העולם היוקרתי .  עם זאת ,  כאן לא מדובר בגביע העולם והרוחות יכולות לשלוח את מדליית הזהב ללא מעט מתחרים אחרים ,  כמו למשל סימון אמאן השוויצרי ,  שזכה בדאבל היסטורי בסולט לייק סיטי 2002 .  התחרות הזאת היא למעשה קטגוריית היחידים השניה מבין שניים ,  כאשר כאן מדובר בגבעה הגדולה יותר ,  שנקודת חישוב המרחק ממנה מתחילה ב-120 מטרים .  הניקוד של כל קופץ מורכב ממרחק הקפיצה שלו  ( לכמה מטרים הוא הגיע מעל 120 )  ומניקוד השופטים לאיכות הקפיצה .
 בראש ובראשונה ,  מדובר בקטגוריה המרתקת ביותר מבין חמש שקיימות בתחרויות הביאתלון .  בניגוד לשאר הקטגוריות ,  כאן מזנקים כל הגולשים ביחד ,  כאשר רק 30 המצטיינים מהקטגוריות האחרות מורשים להשתתף ,  מה שמבטיח שרק התותחים נמצאים בשטח .  הם יתחרו למרחק של 15 קילומטרים ,  עם ארבע עצירות לירי באמצע  ( פעמיים בשכיבה ופעמיים בעמידה )  .  על כל החטאה צריכים לבצע הקפת עונש של 150 מטרים ,  מה שמבטיח לא מעט תהפוכות עד לרגע האחרון בתחרות .  
בכלל ,  הביאתלון יביא לנו השנה את מי שנחשב בעיני רבים לספורטאי החורף הטוב ביותר בכל הזמנים ,  אולה איינאר ביורנדאלן הנורבגי .  אחרי שזכה במדליות הזהב בכל קטגוריות היחידים בסולט לייק סיטי 2002 ,  ביורנדאלן איכזב כשסיים את טורינו 2006 עם שתי מדליות מכסף ואחת מארד בלבד .  עם זאת ,  הוא הוכיח בשנים לאחר מכן שזו הייתה מעידה חד פעמית ,  שכן הוא זכה מאז בשש מדליות זהב באליפויות העולם וניצח פעמיים את סבב גביע העולם .  הפעם מדובר באולימפיאדה האחרונה שלו ,  ובסיום העונה הנוכחית הוא מתכוון לפרוש .
 תחרויות הקרוס קאנטרי  ( גלישת סקי למרחק )  מתחלקות לשש קטגוריות לגברים ולנשים ,  ויש אפילו מרתונים של גלישה ל-50 קילומטרים .  אנחנו לא רוצים להרדים אף אחד ,  ובדיוק בגלל זה אנחנו ממליצים על תחרויות הספרינט .  מדובר בזינוק של שישה גולשים או גולשות ,  כאשר המרחקים הם 1.4 קילומטרים בלבד לגברים ו-1.2 קילומטרים לנשים .  זה אומר שבתחרות מהסוג הזה ,  הגולשים נותננים מקסימום מאמץ לאורך כל הדרך ,  ובדרך כלל במעמד הגמר ,  הם צמודים מאוד אחד לשני .  אתם לא ממש צריכים להכיר את המתחרים ,  אבל מה שיפה כאן הוא שאתם גם לא צריכים להכיר שום חוקים .  מדובר פשוט בתחרות מהירות קלאסית וקצרה ,  שבדרך כלל מספקת כמה מהדרמות הגדולות ביותר של המשחקים .
 לא קל לקום באמצע הלילה בשביל ענפי ספורט שלא כל כך פופולאריים אצלנו ,  אבל הפטריוטים שבינינו לא ירצו להחמיץ את הופעת הצמד הישראלי הבכיר באולימפיאדת החורף ,  מחליקי הקרח אלכסנדרה ורומן זרצקי .  מדובר בשני שליש מתוך המשלחת הישראלית לונקובר 2010 ,  כאשר במקרה הזה מדברים על התברגות בעשירייה הראשונה בהחלקה אומנותית  ( ריקוד על הקרח )  ,  הישג שיהיה מכובד מאוד לכל הדעות .  תחרות הריקוד על הקרח מתחלקת לשלושה חלקים :  ריקוד חובה ,  ריקוד מקורי וריקוד חופשי .  כאן מדובר בחלק האחרון ,  שיקבע את המיקום של הצמד הישראלי ואת המיקומים על הפודיום בכלל .  בריקוד הזה ,  האחים זרצקי רוקדים לצלילי המוסיקה מהסרט  " רשימת שינדלר ",  וממשיכים במסורת של מחליקי הקרח הישראלים להנצחת ההיסטוריה והתרבות היהודית .
 מסתבר שלספורט החורף האקסטרימי יש מסורת ,  ולא היו צריכים לחכות עד לכניסתו של הסנואובורד בשביל קצת וירטואוזיות .  כאן תראו סלטות וברגים גם על מגלשי הסקי ,  כשמדובר בתחרות האריאלס  ( קפיצות באוויר לנשים )  .  אם אתם ילדי שנות ה-80 ואהבתם לשחק באולימפיאדת החורף במחשב הקומודור שלכם ,  אתם בודאי מכירים את הענף הזה כ"קפיצות נקניקיה ".  
אם אתם צעירים יותר ,  מדובר פשוט בגבעה שהגולשים  ( שמשתמשים רק במגלשיים לרגליים )  מגיעים אליה במהירות אחרי ירידה ,  גולשים לפסגה שלה ומתנתקים לאוויר כדי לבצע תרגילים וירטואוזיים ולנחות לאחר מכן בשלום על הרגליים .  התחרות מורכבת למעשה משתי קפיצות ,  כאשר המנצחים הם אלו בעלי השקלול המוצלח ביותר .  בטורינו 2006 נרשמה הפתעה גדולה כשאליסה קמפלין האוסטרלית הפסידה לאוולין לאו השוויצרית ,  אבל נראה כי השנה השליטה בתחרות הזאת תהיה דווקא של הגולשות הסיניות ,  שאימצו לעצמן באהבה רבה את הענף היפהפה הזה ,  שנראה כמו הגרסה החורפית לקפיצה למים .
 מדובר ללא ספק באחת התחרויות המרתקות ביותר שיש לספורט החורף להציע .  למעשה ישנם שלושה סוגים של מזחלות :  לוג'  ( על הגב )  ,  סקלטון  ( על הבטן )  ומזחלות רגילות  ( בישיבה )  לזוג או לרביעייה .  המזחלות לרביעייה תמיד יצרו דרמות גדולות ,  מאחר והתחרות מורכבת למעשה מארבע מדידות ,  כך שיש מקום ללא מעט תהפוכות .  במקרה הזה מדובר בחלק הרביעי והאחרון של התחרות ,  שיקבע עם הרביעייה הגרמנית בראשות אנדרה לאנגה האגדי תנצח ,  או שמא תהיה במסלול המזחלות הפתעה גדולה .  אגב ,  זה אחד המקומות שבהם תראו יותר תאונות במשחקי החורף ,  וגם לא מעט רגעים מרגשים כמו הרביעייה מג'מייקה נטולת השלג והקרח שפיתחה מסורת מזחלות כבר משנות השמונים .
 אם אתם מחפשים להרגיש את היתרונות של האווירה הביתית באולימפיאדת החורף ,  אל תפסחו על טורניר ההוקי קרח ,  שמשחק הגמר שלו יינעל את המשחקים .  אם יהיה קצת מזל ,  בשביל העניין ,  נבחרת קנדה תהיה אחת הנציגות בקרב על התואר ,  מה שמבטיח אווירה מחשמלת בונקובר .  בקנדה מדובר בענף הספורט הלאומי ,  והנבחרת הקנדית עם ווין גרצקי זכתה במדליית הזהב האולימפית בסולט לייק סיטי 2002 .  עם זאת ,  במשחקי טורינו היא פישלה בגדול וסיימה שביעית בלבד ,  כאשר שבדיה זכתה במדליית הזהב .  אגב ,  גם השכנים האמריקאים פישלו בטורינו 2006 ומעוניינים לתקן במגרש הקרוב לביתם .  בכל מקרה ,  רוב הנבחרות שיגיעו לגמר יספקו קרב אדיר ומותח במשחק שאמנם כל כך רחוק מאיתנו ,  אבל לשם שינוי אנחנו יכולים להזדהות עם החוקים שלו .
 
לגזור ולהקפיא
הבדלי השעות בין ישראל לונקובר יקשו על המעקב אחרי אולימפיאדת החורף השנה ,  לכן דני בורשבסקי בחר את 10 האירועים שאסור להחמיץ

