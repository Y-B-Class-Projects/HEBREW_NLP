מי אמר שהליגה האיטלקית משעממת ? 
מילאן צימקה את הפער מאינטר לנקודה בלבד ,  כשסיידורף כבש בדקה ה-90 והעניק 0:1 על קייבו .  3:3 דרמטי בין יובנטוס לסיינה
המעידות האחרונות של אינטר החזירו את החיים לליגה האיטלקית ,  ומילאן חיכתה הערב  ( ראשון )  עד לדקה ה-90 כדי לקחת את המתנה ולנצח 0:1 את קייבו משער ענק של קלרנס סיידורף .  עוד לפני כן נמשך המחזור ה-28 שהציג שערים ללא הפסקה ,  וביטל שוב את הקלישאות שמדברות כל  " ליגה משעממת ".  אחרי ה-1:3 של קטאניה על אינטר והניצחון הזהה של פיורנטינה בנאפולי ,  נכבשו היום עוד 31 שערים ,  כולל קאמבקים נפלאים ובליצים מהסרטים ,  שמעמידים את הממוצע במחזור על יותר מארבעה שערים למשחק .
 המשחק הדרמטי היה בטורינו ,  שם יובנטוס כבר חשבה שהיא בדרך לניצחון קל כשהוליכה 0:3 בדקה ה-10 מול סיינה ,  אבל נועלת הטבלה חזרה מהקבר והשוותה ל-3:3 .  גם רומא שיחקה נגד קבוצת תחתית ,  ליבורנו ,  ונלחמה בעיקר מול כריסטיאנו לוקארלי ,  שהבקיע שלושער וקבע 3:3 נהדר .  גנואה סיחררה עם ארבעה שערים בתשע הדקות האחרונות של המחצית ,  כשגברה במגרשה 3:5 על קליארי .  פאלרמו נעצרה עם הפסד 3:2 לאודינזה .  וואו .
 יותר מתנות ממה שקיבלו הרוסונרי בשבועות האחרונים מהיריבה העירונית באמת שאי אפשר לקבל .  רק שלאונרדו ושחקניו לא ידעו לקחת עד הערב .  גם הפעם זה כבר חמק מבין ידיהם ,  עד שהמחליף קלרנס סיידורף החליט לקחת אחריות ושלח כדור אדיר לחיבורים מזווית אלכסונית בדקת הסיום .  אחרי התבוסה המחפירה 4:0 באולד טראפורד ,  מילאן מצמקת את הפער מאינטר לנקודה אחת ,  למרות משחק חלש מול קייבו העיקשת שהציגה כהרגלה הגנה חזקה .
 המארחים לא כבשו במנצ'סטר וגם לא ברומא בשבוע שעבר ,  כך שבהחלט אפשר להצביע על משהו תקוע במשחק ההתקפה .  דייויד בקהאם קיבל את חולצת ההרכב ,  ממנו נעדרו אלסנדרו נסטה ופאטו הפצועים ,  אבל חוץ מלדמם בעקבות פגיעה בפניו לא באמת תרם למשחק .  דווקא אנדראה מנטובאני היה הכי קרוב במחצית הראשונה ,  כשנגח למשקוף בדקה ה-42 .  השליטה של מילאן התגברה במחצית השנייה ,  עם כניסתו של פיליפו אינזאגי הוותיק ,  מרקו בוריילו החמיץ פעמיים ורונאלדיניו בעט לקורה  ( 57 )  .  ואז הגיע סיידורף .
 אחרי שלושה ניצחונות בארבעת המשחקים האחרונים בליגה ויכולת טובה גם בליגה האירופית ,  יובנטוס ציפתה לניצחון קל מול נועלת הטבלה .  המשחק אכן נפתח נהדר מבחינת הגברת הזקנה ,  כשהקפטן אלסנדרו דל פיירו כבש צמד מהיר בדקה השנייה והשביעית  ( השערים ה-300 וה-301 שלו במדי הקבוצה )  ,  ואנטוניו קנדרבה הרשית את השלישי בבעיטה נפלאה מחוץ לרחבה כשעוד לא חלפו להן עשר דקות .  אבל אף אחד לא ידע מה טומן בחובו המשך המשחק .
 סיינה החלה לצאת מההלם וסיכנה לא פעם את שערו של אנטוניו קימנטי קשישא ,  עד שבדקה ה-16 השיגה שער מצמק מרגלי מאסימו מקארונה .  מיד עם פתיחת המחצית השנייה תחושת הנינוחות בטורינו התחלפה בלחץ ,  כאשר עבדלקאדר גזל צימק ל-2:3 עם בעיטה מהפינה השמאלית של הרחבה .  שחקן נבחרת אלג'יריה לא נעצר כאן .  בדקה ה-74 מאקרונה הוכשל ברחבה וגזל לא נכשל מול קימנטי .  קאמבק מדהים של סיינה .
 בידיעה שעומדת בפניה אפשרות לצמק את הפער מאינטר שוב לארבע נקודות ,  הגיעה רומא למגרשה של ליבורנו ורצתה לשכוח משתי תוצאות התיקו האחרונות מול נאפולי ומילאן .  המארחים מהמקום ה-18 לא עשו הנחות ,  וכבר אחרי תשע דקות של משחק הבקיע כריסטיאנו לוקארלי הוותיק ונתן את האות לחצי שעה מסחררת .  לא חלפה דקה וסימונה פרוטה השיג את השוויון מן העבר השני ,  1:1 .  
לוקה טוני ביצע מהפך עם נגיחה מקרוב  ( 19 )  ,  לוקארלי השלים צמד עבור ליבורנו  ( 26 )  וקבע 2:2 ,  ודויד פיזארו חתם את משחק הפינג פונג אחרי בישול שני של פרוטה  ( 28 )  וקבע 3:2 לרומא .  פיזארו הצ'יליאני יכול היה להשלים צמד ,  אך הוא בעט מהנקודה הלבנה לקורה בדקה ה-40 .  במחצית השנייה הייתה זו בעיקר ליבורנו שלחצה ,  ובדקה ה-71 לוקארלי השלים שלושער מהנקודה הלבנה וקבע שוויון מרתק .
 האורחים מסיציליה קיוו לשמור על המקום הרביעי ,  אך הפסידו ולשמחתם ראו גם את המתחרות מאבדות נקודות .  פאלרמו הגיעה לאחר שלושה ניצחונות רצופים ,  לעומת אודינזה שלא ניצחה כבר חודש ,  אבל אנטוניו פלורו פלורס העניק את היתרון לזברטה בדקה ה-43 .  במחצית ערך דליו רוסי חילוף כפול בפאלרמו ,  ולברזילאי פאביו סימפליסיו הספיקו שש דקות על המגרש כדי לאזן את התוצאה אחרי בישול של פבריציו מיקולי ,  1:1 .  כאן נכנס לפעולה מלך השערים אנטוניו די נטאלה ,  שהפעם נטל על עצמו את תפקיד המבשל .  הקפטן סידר שער שני לפלורו פלורס בדקה ה-65 ,  וחמש דקות לאחר מכן בישל גם לקואדוו אסמואה ,  1:3 לאודינזה .  אדיסון קבאני רק צימק בדקה ה-80 .
 משחק מטורף בלואיג'י פראריס .  מטורף .  דניאלה דסנה פתח את מסכת הכיבושים עבור קליארי בדקה ה-16 ,  אבל אז בא הבליץ המדהים של גנואה .  מדהים .  אלברטו זפאטר הבקיע בפנדל  ( 36 )  ,  רודריגו פלאסיו השלים מהפך  ( 39 )  ,  דניאלה קונטי הספיק להשוות לרגע  ( 41 )  ואז ג'וזפה סקולי  ( 42 )  ומרקו רוסי  ( 45 )  קבעו 2:4 לגנואה במחצית .  ארבעה שערים כבשו הרוסובלו תוך תשע דקות .  לאחר ההפסקה העניינים נרגעו מעט ,  כשאלסנדרו מאטרי צימק בפנדל  ( 55 )  ועומאר מילאנטו הוותיק סגר עניין לזכות גנואה  ( 59 )  .
 משחקים נוספים :
 בולוניה - סמפדוריה 1:1לבולוניה :  אנדראה ראג'י  ( 90 )  .  לסמפדוריה :  דניאלה גסטלדלו  ( 86 ) 
לאציו - בארי 2:0לבארי :  סרחיו אלמירון  ( 51 )  ,  אדגר אלברז  ( 64 ) 
פארמה - אטאלנטה 0:1לפארמה :  ואלרי בוז'ינוב  ( 71 ) 
עדכון ראשון :  17:56

מי אמר שהליגה האיטלקית משעממת ? 
מילאן צימקה את הפער מאינטר לנקודה בלבד ,  כשסיידורף כבש בדקה ה-90 והעניק 0:1 על קייבו .  3:3 דרמטי בין יובנטוס לסיינה

