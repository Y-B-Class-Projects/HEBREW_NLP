 " אם תרצו "  מנסים לגייס את מורשת רבין לימינם
ישראל מציינת 15 שנים לרצח רה"מ יצחק רבין ,  ובימין מצאו בדבריו על שלמות ירושלים אילן להיתלות בו .  ח"כים מסיעת העבודה דחו בתוקף הצעת התנועה לשתף פעולה ביוזמה
הימין מצא מורשת רבין משלו .  יו"ר ועדת הכלכלה ,  ח"כ אופיר אקוניס ,  ותנועת  " אם תרצו "  יזמו הצעת חוק  " לשימור מורשתו של יצחק רבין בנושא ירושלים המאוחדת ".  לטענת התנועה ,  חברי הכנסת של סיעת העבודה סירבו לחתום על ההצעה למרות שמדובר במורשת רבין .  הצעת החוק מבקשת לאכוף את הריבונות בירושלים בתחומי החינוך ,  תכנון ובניה ,  תשתיות ,  ביטחון אישי ,  בריאות ,  איכות סביבה ותעבורה .
 בדברי ההסבר של הצעת החוק אף מובאים דברים שרבין נשא בנאומו האחרון במליאת הכנסת לפני הרצח . " ירושלים השלמה והמאוחדת היתה ותהיה לעולמי עד בירתו של עם ישראל בריבונות ישראל ,  מוקד לגעגועיו ולחלומותיו של כל יהודי ",  נאם רבין במאי 1995 ,  חצי שנה לפני הרצח . " הממשלה נחושה בדעתה כי ירושלים אינה נושא למיקוח .  גם השנים הבאות יעמדו בסימן הרחבת הבנייה בירושלים רבתי ". 
לדברי  " אם תרצו ",   " מטרתה של הצעת חוק זו לחזק את מעמדה של ירושלים המאוחדת כבירתה הנצחית של מדינת ישראל .  למרבה הצער ,  בשנים האחרונות נפערים סדקים משמעותיים באכיפת ריבונותה של ישראל בירושלים ,  ובמספר מקרים אף נוצר מצב של היעדר מוחלט של אכיפה ,  בין היתר במערכת החינוך ,  בביטחון האישי ובחוקי התכנון והבנייה ". 
פעילי התנועה העבירו את נוסח הצעת החוק לכל חברי הכנסת ,  יחד עם פניה מח"כ יוליה שמאלוב-ברקוביץ'  ( קדימה )  .  לאחר שלא קיבלו תגובה מחברי הכנסת של סיעת העבודה ,  הם פנו אליהם באופן אישי .  לטענתם אנשי  " אם תרצו ",  חברי העבודה דחו את בקשותיהם מסיבות שונות .
 חברי הכנסת של העבודה לא אהבו את הרעיון .  פעילי התנועה ניסו לשוחח עם ח"כ איתן כבל ,  אולם הוא השתתף בתרגיל גדודי במהלך שירות מילואים .  בסביבתו של כבל הגיבו בחריפות על היוזמה ואמרו כי  " ח"כ כבל לא היה חותם על שום הצעת חוק ,  שבה כל זב חוטם ומצורע מרשה לעצמו לשאת את שמו של רבין לשווא ,  ובמיוחד מארגון שרבין היה מתמלא חלחלה למשמע שמו ".  
ח"כ עינת וילף השיבה לפעילים כי במסגרת הסדר קבע היא תומכת בחלוקת ירושלים ,  בהתאם לפרמטרים של קלינטון בשיחות קמפ דיוויד :  שכונות יהודיות במזרח העיר לישראל ,  שכונות פלסטיניות לפלסטינים ,  ומשטר מיוחד באגן הקדוש .
 בתוך כך ,  התנועה פתחה בקמפיין לקראת העצרת בכיכר רבין .  במסגרת הקמפיין נתלו שלטי חוצות ,  עליהם מתנוססת תמונה של רבין וכתוב : " ירושלים מאוחדת בריבונות ישראל ".  מתחת לכותרת ,  מצוטט משפט מנאומו של רבין במליאת הכנסת : " ירושלים המאוחדת ,  שתכלול גם את מעלה אדומים וגבעת זאב ,  כבירת ישראל בריבונות ישראל ".  בתחתית השלט נטען כי זוהי  " מורשת רבין ".  

" אם תרצו "  מנסים לגייס את מורשת רבין לימינם
ישראל מציינת 15 שנים לרצח רה"מ יצחק רבין ,  ובימין מצאו בדבריו על שלמות ירושלים אילן להיתלות בו .  ח"כים מסיעת העבודה דחו בתוקף הצעת התנועה לשתף פעולה ביוזמה

