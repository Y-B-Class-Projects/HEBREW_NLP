משחק ילדים
מדור  " אתר בניה "  עוצר אצל Mackenzie-childs ,  רשת חנויות עיצוב קסומה ואקסצנטרית שתחזיר אתכם לילדות
שם :  Mackenzie-childs.com
ז'אנר :  אתר של רשת חנויות הנושאת את אותו השם ומציעה מגוון רהיטים ואביזרים אקסצנטריים וילדותיים ,  שהיו יכולים להשתלב בקלות כתפאורה בעיבוד הקולנועי של הבמאי טים ברטון לקלאסיקה  " עליסה בארץ הפלאות ". 
סיפורה של רשת החנויות מקנזיצ'יילדס ,  הממוקמות בניו יורק ופאלם ביץ' ,  החל במלון בוטיק שהוקם בחווה בצפון ארצות הברית .  המלון הייחודי משך אליו תיירים שבאו ללטוש עיניים בעיצוב האקסצנטרי ,  גם אם לא התאכסנו במקום .  ההצלחה המסחררת והביקוש ההולך וגובר מצד הלקוחות לרכוש את הרהיטים ,  האביזרים וכלי הבית יוצאי הדופן שקישטו את המלון ,  היו אלו ששכנעו את הבעלים לפתוח חנות .  תביעת היד של מקנזי-צ'יילדס מתבטאת בפריטים עשויים עבודת יד בעלי אופי ילדותי וקסום .
 האתר הידידותי מאפשר לגולש לבחון את השלל על ידי בחירת החדר או האזור אותו הוא מבקש לרהט או לקשט ;  בקטגוריית חדר השינה תמצאו מיטה שנראית כאילו נלקחה ישירות מידיה של היפיפייה הנרדמת ;  בחדר האמבטיה תמצאו כיורי קרמיקה פרחוניים או כאלה המעוטרים בדוגמאות דגים  ( חיה החוזרת על עצמה בעיצובים השונים וככל הנראה חביבה על המעצבים של מקנזי )  ;  כלי הבית מעט בוגרים יותר ומספקים שילוב נדיר של עיצוב מודרני עם אלמנטים אתניים ,  כפריים ולעיתים אף קיטשים .
 כדאי לשים לב לריהוט החדש שהגיע ממש זה עתה ,  שם ניתן למצוא כיסאות יפיפיים בסגנון ארט נובו .  פריט קסום נוסף הוא כיסא גינה המעוטר ב-4 ארנבות בגודל אמיתי .  כך גם השטיחים ,  האריחים וידיות הדלתות ,  שכל אחד מהן יכול להוסיף מעט הומור לחדר .
 דבר נהדר שהאתר והחנות מציעים הוא רישום למתנות ,  מנהג הנהוג בעיקר בארצות הברית .  לקראת אירועים גדולים ,  בעיקר חתונות ,  החוגגים בוחרים חנות ומסמנים בה פריטים אותם הם מעוניינים לקבל והאורחים מוזמנים לבחור מתוכם מתנה בשבילם .  בנוסף ,  אפשר להציץ בקטלוגים המושקעים של החנות ולראות כיצד הדברים המיוחדים משתלבים בחללי מגורים .
 כרגע אין משלוחים לישראל  אבל זו ההזדמנות להעלות אצלם את המודעות לאפשרות לשלוח גם למחוזותינו .  בינתיים ,  ניתן לרכוש דברים קטנים ולבקש מחברים אמריקאים להעביר בדואר .
 
משחק ילדים
מדור  " אתר בניה "  עוצר אצל Mackenzie-childs ,  רשת חנויות עיצוב קסומה ואקסצנטרית שתחזיר אתכם לילדות

