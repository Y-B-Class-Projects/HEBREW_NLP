 " אני יודע להיות אפל "
 דויד ברוזה מוציא אלבום חדש המוקדש כולו ליצירתו של טאונס ון זנט ,  יוצר הקאנטרי האלכוהוליסט שהותיר לו אחרי מותו קופסת נעליים מלאה ביצירותיו .  ראיון והשמעה לסינגל הראשון באלבום
בשנת 1994 הוזמן דויד ברוזה להופעה בתיאטרון ביוסטון ,  טקסס .  הערב היה מעין שואו-קייס שבו מספר יוצרים מבצעים מספר שירים .  שם ,  באירוע הקטן הזה ,  שהיה אמור להיות פסיק בקריירה שלו ,  פגש ברוזה את יוצר הקאנטרי האגדי טאונס ון זנט ולא ידע עד כמה האירוע הזה ישפיע על הקריירה שלו . 
" זה לא שהייתי מעריץ וחיפשתי דרך להגיע אליו ,  לא אני חיפשתי אותו ולא הוא אותי ",  מספר ברוזה לוואלה !  תרבות לרגל צאת סינגל ראשון מאלבום שלם המורכב מחומרים שלא פורסמו מעולם של ון זנט ,  שהלך לעולמו בשנת 1997 . " ההופעה ההיא היתה הפעם הראשונה שיצא לי לשבת מול טאונס ואחרי כמה שירים ,  האמנים האחרים שהיו שם הפכו ללא רלוונטיים  הם רק צפו בנו ".  
" הוא יצר עליי המון רושם כאמן עם המון עומק ותרבות ,  שזה מסוג הדברים שבגללם יצאתי לחיפוש בארצות הברית .  אז ,  רציתי להגיע להיכרות עם הכותבים שהם התערובת האמיתית של האמריקנה  כאלו שאתה לא שומע ברוקנרול או בפופ של המצעדים .  עבורי ,  זה היה כמו מפגש עם מאיר אריאל ,  שרק שנים אחרי שהלך מבינים שהוא היה מעין של מוזיקת פופ ומעולם לא נחשף כאחד כזה .  טאונס היה האמריקנה הזו .  למרות שאמני ענק כמו אליסון קראוס ,  רוברט פלנט ,  הרולינג סטונס ודילן שרו אותו ,  הוא אישית הוא הופיע באולמות כמו צוותא ".  
" נסעתי אליו פעם אחת לסשן ,  בו ישבנו אחד מול השני ושרנו שירים אחד של השני .  אני השמעתי לו את 'דניאלה' והוא שאל 'מה זה ? ' ,  כי הוא בחיים לא שמע בלוז בעברית ,  הוא לא הבין מאיפה זה בא לו .  יש לי וידאו של אותן ארבע שעות יחד איתו מהסשן הזה שהצלחתי להציל רק לפני חצי שנה ,  כי הוא פשוט הלך לאיבוד ".   
" שם ,  בצילום ",  ממשיך ברוזה , " אתה רואה איך האסימון נופל לשנינו אחד לגבי השני .  סיפרתי לו על מפגש עם משורר שהבאתי לו מנגינה וביקשתי ממנו מילים ,  והמשורר אמר לי שאין לו שמיעה ואין לו חוש קצב ,  אז טסתי אליו כדי לעזור לו לכתוב .  באותו רגע טאונס נתן לי את המספר שלו ואמר 'יש לי חוש קצב ,  שמיעה ואני גם כותב' .  דרכנו נפגשו עוד פעם אחת לזמן קצר במערב טקסס ולא דיברנו ולא חשבתי שהוא זיהה אותי בכלל ". 
בשנת 1997 נודע לברוזה שזנט הלך לעולמו ,  בגיל 52 כשהוא מכור לאלכוהול .  אחרי מותו יצרה קשר עם ברוזה ידידה שלו מארצות הברית ,  שסיפרה לו שג'נין ,  אלמנתו של ון זנט ,  ביקשה שיתקשר אליה .  ברוזה עשה כדבריה וגילה שמחכה לו אוצר :  קופסת נעליים עם שירים של ון זנט שלא פורסמו מעולם .  הוא טס לניו יורק כדי לקבל את החומרים ,  אולם ג'נין ביקשה שלא יעשה איתם כלום ,  כיוון שרצתה לנסות ולגרום לאמנים כמו בוב דילן או וילי נלסון להקליטם . 
" קטונתי ",  אומר ברוזה . " עזבתי את זה ומאז לא דיברנו .  אחרי שמונה שנים הגעתי ליוסטון ונזכרתי בכל העניין ,  צלצלתי לג'נין ושאלתי אותה מה קורה  היא אמרה לי שצדקתי - ולא יצא מזה כלום ".  
ברוזה ביקש את רשותה להשתמש בחומרים ויצא לדרך .  התוצאה הגיעה לאחר ארבע שנים של עבודה מאומצת שבסופה מצא ברוזה גם משקיעים אמריקאים לאלבום ,  שנקרא  " Night Dawn :  The Unpublished Poetry of Townes Van Zandt ".  הסינגל הראשון מתוכו , " Soul to Soul "  יוצא רק בישראל .  
מה שלא פחות מרתק מהדרך של ברוזה לשירים של זנט ,  הוא החיבור שלו אליהם .  האזנה ל-"Soul to Soul "  מגלה את ברוזה במקום חדש ,  אפל וקודר יותר של אמן שידע לבצע בלוז ,  אבל נתפס כרומנטיקן ,  כלומר אופטימיסט חסר תקנה .  ברוזה מציג את ון זנט ובצדק כמי שהשפיע עמוקות על קורט קוביין .  מה לקורט קוביין ולברוזה ?  
" ון זנט לא מדבר על הרס עצמי ",  מסביר ברוזה . " הוא מדבר על הסוף ,  על הכאב ומדבר על המוות ועל פרידה ואלו הם דברים שכשאתה חי אתה מתעסק בהם .  הוא אומר 'אם את מוצאת את הקבר שלי ,  הוא יהיה מכוסה בטל הלילה ,  אבל זה לא יהיה הטל מהשמיים אלא הטל מעומק האדמה .  זה יהיה הטל שנולד מאהבתי ומדמעותיי ומהפחדים שלי' .  זה כל כך אנושי ".  
" אני אדם מאד חיוני ואני יכול לקחת משקל ולתת לו לרבוץ עליי ,  אבל אני עדיין לא אשקע .  אחד כמו ניק קייב ,  למשל ,  כותב את המוזיקה של עצמו והוא דופק מסמרים בתוך ארון המוות .  אני ,  בתור אמן שכותב למילים של אחרים ,  אני מאמץ את הבלוז שלו ונתתי לו ביטוי בשיר עם המוזיקה באינטרפרטציה שלי .  יש בי מקומות אפלים וקודרים ובאלבום הזה אני שם לגמרי .  הרי עברתי הרבה גלגולים בחיים ,  נגעתי במקומות שמעולם לא אגע בהם ופתאום נחשפתי והתמודדתי ובגלל שהייתי במקום קרוב ,  בלי הצורך לטיפה המרה או להיכנס לסם שלא אוכל לצאת ממנו  יש לי חיבור עמוק ובתכל'ס טוב לי בחלקו ,  אבל כמו כל בן אדם יש בי את העצב ".  
ברוזה מספר כי ישיק את האלבום בהופעה מיוחדת דווקא במועדון הבארבי בתל אביב ,  לא מקום שהוא נוהג להופיע בו עם שיריו הרגילים .  ההופעה תתקיים ב-15 באפריל ועל פי ברוזה ,  נבחנת האפשרות לשלב אמנים ישראלים נוספים שישירו משיריו של ון זנט ,  שלא מוכר בכלל לציבור הישראלי . " אנחנו ניתן לקרמה שלו לקבל גוף ,  נפח וקיום פה ",  אומר ברוזה . " אפילו יהונתן גפן עסוק כרגע בלתרגם את השירים שלו לעברית .  אנחנו משלימים את העבודה וניתן לו דריסת רגל אפילו בארץ הרחוקה הזו .  הוא לא היה מעז אפילו לחלום על זה ".   

" אני יודע להיות אפל "
 דויד ברוזה מוציא אלבום חדש המוקדש כולו ליצירתו של טאונס ון זנט ,  יוצר הקאנטרי האלכוהוליסט שהותיר לו אחרי מותו קופסת נעליים מלאה ביצירותיו .  ראיון והשמעה לסינגל הראשון באלבום

