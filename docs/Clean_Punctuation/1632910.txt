המדינה אישרה לדירקטורים של חברת החשמל ביטוח עד 1.3 מיליארד שקל
בית המשפט המחוזי בת"א ידון בעוד 3 שבועות באישור בקשה לתביעה ייצוגית נגד החברה בגין גלגול ההתחייבויות המנופחות לפנסיה של העובדים על תעריף החשמל
 >  >  אסיפת בעלי המניות של חברת החשמל אישרה בשבוע שעבר ביטוח אחריות לדירקטורים ולנושאי משרה בסכום של 360 מיליון דולר  ( 1.3 מיליארד שקל )  לשנה שתסתיים במחצית ינואר 2011 .  סכום זה כולל ביטוח אחריות עד 300 מיליון דולר ,  בתוספת של עד 60 מיליון דולר להוצאות משפט .  חברת החשמל תרכוש את הפוליסה מחברת הפניקס תמורת פרמיה שנתית של 500 אלף דולר .  הפרמיה מכסה את כל הנפקות האג"ח בישראל ובחו"ל ,  למעט הנפקות אג"ח שרשומות למסחר בארה"ב בהיקף של יותר מ-500 מיליון דולר ,  שעבורן תיגבה פרמיה של 10% עד 15% באופן יחסי לתקופת הביטוח בפועל .  סכום ביטוח האחריות לדירקטורים הוא 9% מההון העצמי של חברת החשמל נכון לסוף יוני 2009 ,  ו-12% מההון העצמי של החברה לפני תיקון ההפרשה המופרזת להתחייבויות האקטואריות של החברה בהיקף של 6.5 מיליארד שקל בדו"חות הכספייים של החברה לרבעון השני של 2009 .  האישור באסיפת בעלי המניות של החברה ניתן בהתאם לאישור עקרוני שנתנה המדינה ב-24 בדצמבר לשפות נושאי משרה בחברה בסכום של עד 25% מההון העצמי של חברת החשמל בגין כל פעולה שנקטו במישרין או בעקיפין וקשורה להכנת הדו"חות הכספיים של החברה לרבעון השני של 2009 .  השיפוי ניתן גם בגין ההשלכות של תיקון הטעות שחלה בהפרשה לקרן הפנסיה של עובדי החברה על הכנה ,  אישור ופרסום של דו"חות כספיים קודמים ,  כל עוד נושא המשרה לא הפר חובות אמונים וזהירות או עשה פעולה מתוך כוונה להפיק רווח אישי .  תביעה ייצוגית חברת החשמל כבר מתמודדת עם תביעה ייצוגית ופנייה מקדמית להגשת תביעה נגזרת בקשר עם הפרשה של ניפוח לכאורה של ההתחייבויות האקטואריות של החברה ב-6.5 מיליארד שקל .  שלושה תובעים הגישו בסוף אוגוסט 2009 בקשה לאישור תובענה ייצוגית בשם כל משלמי חשבון החשמל בשבע השנים האחרונות .  התובעים טענו כי חברת החשמל גילגלה במודע את העלות המופרזת של התחייבויות אקטואריות על תעריף החשמל ,  אף שהיתה מודעת כביכול לטעות שנפלה בחישובים האקטואריים ,  ואף הציגה נתונים שגויים בפני רשות החשמל שמאשרת את התעריפים .  בית המשפט המחוזי בתל אביב ידון ב-4 בפברואר 2010 בקדם בקשה לאישור התובענה .  חברת החשמל קיבלה בספטמבר 2009 פנייה מעורך דינו של דב זלינגר ,  שמחזיק בכמה ממניות החברה ,  ובה הוא מבקש מהחברה לתבוע את חברי הדירקטוריון ואת אקטואר החברה ,  שאחראים לשתי הנפקות שביצעה החברה בחו"ל במאי 2008 ובינואר 2009 .  זלינגר טוען כי בשל ניפוח ההתחייבויות האקטואריות של החברה שילמה חברת החשמל ריביות גבוהות יותר משהיתה משלמת אלמלא הטעות .  זלינגר הבהיר במכתבו כי מדובר בפנייה מקדמית לפני שיגיש לבית המשפט בקשה להגיש תביעה נגזרת בשם החברה נגד חברי הדירקטוריון והאקטואר .  חברת החשמל דחתה במכתב מסוף אוקטובר 2009 את טענותיו של זלינגר ,  הן באשר להפרת חובות כלפי החברה מצד חברי הדירקטוריון ואקטואר החברה והן בשל נזק שנגרם לה לכאורה כתוצאה מהטעות בחישוב ההפרשות לפנסיה .
 
המדינה אישרה לדירקטורים של חברת החשמל ביטוח עד 1.3 מיליארד שקל
בית המשפט המחוזי בת"א ידון בעוד 3 שבועות באישור בקשה לתביעה ייצוגית נגד החברה בגין גלגול ההתחייבויות המנופחות לפנסיה של העובדים על תעריף החשמל

