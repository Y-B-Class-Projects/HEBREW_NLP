הסערה חזרה :  שלג יורד בחרמון
סופות רעמים ,  רוחות חזקות וגשמים עזים הורגשו הלילה מצפון הארץ עד צפון הנגב .  40 סנטימטרים של שלג נערמו בחרמון והאתר צפוי להיפתח למבקרים כבר השבוע
כפי שהבטיחו החזאים  מזג האוויר הנוח ששרר בסוף השבוע חלף ,  וסופות רעמים ,  גשם עז ורוחות עזות הורגשו במהלך הלילה  ( שני )  מצפון הארץ עד צפון הנגב .  מזג האוויר הסוער צפוי להימשך במהלך היום והטמפרטורות יהיו נמוכות מהרגיל לעונה .  בחרמון התווספו הלילה 40 סנטימטרים של שלג ברכבל העליון וכמו כן נרשם לראשונה שלג גם באזורים התחתונים של האתר - שם נערמו 20 סנטימטרים .  מהנהלת האתר נמסר כי השלג מוסיף לרדת גם בשעה זו .  על פי ההערכות ניתן יהיה לפתוח את האתר למבקרים כבר בהמשך השבוע - אך בשלב זה לא ברור מתי ייפתח גם לכניסת גולשי סקי .
 בשעה זו עדיין קיימת סכנת שיטפונות בנחלים בבקעת הירדן ,  בים המלח ובמדבר יהודה וכן יש חשש מפני הצפות מקומיות במקומות נמוכים בצפון הארץ ובמרכזה .  הגשם צפוי להיחלש אחר הצהריים . 
" הכמות הגדולה ביותר של משקעים הורגשה במערכת האחרונה ,  שהחלה אתמול ,  ביישוב איתמר שבשומרון שם נרשמו לא פחות מ-54 מ"מ של גשם תוך פחות מיממה ",  סיפרה לוואלה !  חדשות החזאית התורנית בשירות המטראולוגית ,  רינת רחמים-משיטה .  כמויות מרשימות של גשם נרשמו גם בחרמון שם נספרו 30 מ"מ ,  בכפר גלעדי שם הצטברו 38 מ"מ ובירושלים שם הצטברו 30 מילימטרים של גשם .  בחיפה נרשמו 22 מילימטרים ,  בת"א כ-10 מילימטר ובבאר שבע 2.7 מילימטרים בלבד .
 אבל יותר מכמויות הגשם ,  מאפיין את המערכת הנוכחית גל הקור המתאפיין בטמפרטורות הנמוכות ביותר שנרשמו ברוב חלקי הארץ בעונת החורף הנוכחית . " תחושת הקור הכבד מתעצמת לאור הרוחות החזקות במהירות של 30 עד 50 קמ"ש ברוב חלקי הארץ ",  מסבירים במרכז המטראולוגי . " בכמה אזורים מגיעות הרוחות עד למהירות גבוהה של 60 ואף 70 קילומטרים לשעה ".  בשל הרוחות העזות צפוי גם הים התיכון להיות היום סוער ולהציג לראווה גלים בגובה של 4 עד 7 מטרים .
 הגשמים העזים צפויים להיחלש במהלך הבוקר עד לשעות הצהרים אך גל הקור צפוי להימשך עד מחר כשהוא מלווה ברוחות עזות .
 בקריית ים פונתה דירה ,  בבעלות אם חד הורית לאחר שכתוצאה ממזג האוויר הסוער נגרם ככל הנראה קצר חשמלי והדירה עלתה באש . " יש לי ביטוח ובמהלך היום יגיעו חוקרים מחברת הביטוח ,  מחברת חשמל ,  ממכבי אש וכן שמאים כדי להעריך את הנזק שנגרם לי ",  סיפרה אורלי דהן לוואלה !  חדשות .
 בסופה שפקדה את ישראל בשבוע שעבר קיפחו את חייהם שרה פוגל ויורם הוכמן לאחר שנקלעו לשיטפון בנחל ערבה .  כמויות הגשמים שלא נראו באזור הדרום מזה זמן רב גרמו לא רק לאבדן חיים אלא גם לנזקים כבדים למשקים ותשתיות בהר הנגב ובערבה .  גשר ניצנה קרס כתוצאה מהזרימה האדירה בנחל תחתיו וביישובי המועצה האזורית רמת נגב הוכרז מצב חירום - זאת לאחר שמרבית דרכי הגישה ליישובי המועצה הוצפו ונחסמו לתנועה .
 הסערה בשבוע שעבר לא פסחה על הצפון וגשם כבד שירד באזור הגליל המערבי גרם לנחל הגעתון לעלות על גדותיו בחלקו המערבי ולהצפת מספר חצרות ובתים בשכונות הסמוכות לו .  לדברי תושבי העיר ,  זו היתה הפעם הראשונה מזה עשור שערוץ הנחל לא מצליח לעמוד בספיקת כמויות המשקעים הגדולות שירדו .  הסופה אף גרמה לשיבושי תנועה כבדים בתנועת הרכבות והטיסות לנמל התעופה בראש פינה הופסקו למשך זמן מה .
 
הסערה חזרה :  שלג יורד בחרמון
סופות רעמים ,  רוחות חזקות וגשמים עזים הורגשו הלילה מצפון הארץ עד צפון הנגב .  40 סנטימטרים של שלג נערמו בחרמון והאתר צפוי להיפתח למבקרים כבר השבוע

