רן עם רהב
למרות הניסיון לשכלל את  " רביעיית רן "  ולמצב אותה כדרמה איכותית פורצת גבולות עם פתיח מתוחכם ,  יוצריה הפכו אותה למוצר בינוני ומבלבל
עוד לא פוצח המרכיב ביצירה הדרמטית הישראלית  ( למעט יוצאי דופן כמו  " שבתות וחגים ",   " להוציא את הכלב "  ועוד מעטים )  שברוב המקרים מונע ממנה להיות אמינה - ואיך לומר זאת במלים יפות  לא יומרנית .  ב"רביעיית רן ",  לדוגמה ,  החליטו להפציץ אותנו בתחילת העונה השנייה עם פתיח חדש .  במקום הפתיח המדוכדך והארצישראלי של העונה הקודמת ,  העונה הנוכחית מתחילה עם פתיח משודרג .  הפתיחה קודרת ,  ומציגה בצבעי פסטל את המשפחה בקומפוזיציות שמסמלות את מיקום הדמויות בה ,  בתנועה בין תצלומי גוף לקלוז-אפים ,  בין אלו שבמרכז ואלו שמתחבאים ,  נותנים לנו רמז עבה על כך שמי שצופה ב"רביעיית רן ",  ועוד יותר בעונה הזו מאשר בקודמת ,  הולך להבין סאב-טקסט מהו .  מרוב רמיזות ,  המונח  " מבע קולנועי "  צורח כמו היה כתוב בצבעי ניאון מעל מסך הטלוויזיה שלנו ,  ואנחנו מצפים ומצפים .  רק שמה שבא מיד לאחר מכן ,  לא ממש מצליח לענות על הציפייה .  
הקונספט של  " רביעיית רן "  התחיל כספין-אוף מוקומנטרי לסדרה הבריטית  " 7 אפ "  שעוקבת אחרי התפתחותם של ילדים מקבוצה נבחרת מהרגע בו נולדו ועד למותם ,  כאשר מפגש תיעודי מתרחש כל 7 שנים .  במקרה של  " רביעיית רן ",  כביכול הרביעייה הראשונה שנולדה בארץ ,  התיעוד מתבצע כל 8 שנים ,  והעונה הקודמת התחילה בכך שמיכאל ,  הצלם המתעד ,  פוגש את הרביעייה כשהם בגיל 32 .  ברגע שהוא נכנס מחדש לחיים שלהם ,  הכל קורה ;  האח ניבו חוזר משהייה ממושכת בחו"ל ,  גור הנכה מקבל עבודה נחשקת ומצליח ,  כנגד כל הסיכויים ,  למצוא אהבה ,  גלי מתחילה לפקפק בנישואין שלה ומפילה את התינוק שבבטנה ,  ואיתן ,  שאשתו האנוכית נטע בכלל מאוהבת באחיו ,  מתגלה כהומו בארון .  אם זה נראה לכם הרבה לפרק אחד ,  עוד לא ראיתם את העונה השנייה .  
העונה נפתחת בפרידה כפולה .  אחת ,  ממיכאל הצלם ,  שלאחר מותו השאירה אשתו  ( סנדרה שדה בתפקיד אורח פצפון )  בידי גלי ,  הבת החולמנית ,  את האחריות על התיעוד המשפחתי .  הפרידה השנייה היא מתחושת הביטחון הכללי של המשפחה כשהאם  ( נורית גלרון )  ,  נקלעה לתאונת דרכים קטלנית ונכנסה לקומה של חודשים .  מי שלמעשה הכי נפגע מהתאונה של האם היא גלי ,  שחיה עם תחושות אשמה על כך שהתאונה הנוראה קרתה כמה דקות אחרי ריב עם אימה .  ולא מספיק שתחושת החרטה שלה צריכה להיות עמוקה מספיק בכדי להותיר כל אדם בטיפול יקר וכואב ,  אבא שלה ואחיה ,  ניבו ,  מאשימים אותה בתאונה באופן בוטה .  בנוסף לכל הצרות שיש לגלי ,  אבא שלה נתן לה סטירה על חוסר הסבלנות שלה לחכות לאמא שלה שתתעורר וכולם מתרגזים עליה על כך שהיא מצלמת אותם ברגעים הכי מביכים .  כך שבאופן מעורר רחמים ,  אפילו תפקיד המתעדת לא באמת נותן לה כוח ,  אלא פשוט הופך אותה לקרצייה של המשפחה .
 אבל לצערנו ,  וכאן מתחילה הטרוניה ,  לא הגר בן אשר שמגלמת את גלי  ( ודווקא מצליחה לשכנע רוב הזמן כדמות הגמלונית והנחמדה שהיא )  ולא התסריט או הבימוי ,  מצליחים להעביר קמצוץ מהתסבוכת הרגשית שהדמות הנשית העיקרית בסדרה נכנסה אליה .  יתרה מכך ,  גם תפקיד המתעדת המשפחתית שנפל על גלי ,  שהיה בעל פוטנציאל להפוך לאחד האלמנטים הכי מעניינים בסדרה ,  מנותח בפנינו באופן כמעט מזלזל ,  כשניבו מספר לגלי שאחרי סשן צילומים של מיכאל ,  היו לו את השיחות הכי טובות עם אמא .  
הבעיה עם  " רביעיית רן "  היא שזו יצירה המלאה בחוסר קוהרנטיות .  זה מתחיל מתפקיד המתעד ,  שהוא לפעמים המספר ולפעמים תוספת לעלילה ,  וברובה בכלל לא משחק תפקיד כלשהו ;  זה ממשיך עם עלילה שמתקדמת בחודשים שלמים תוך מעבר לסצנה הבאה ללא כל אזהרה ,  אבל נעה באיטיות שאמורה לאפיין את התהליכים הנפשיים שבני המשפחה עוברים בזמן שהם ממתינים לאמא שלהם שתתעורר .  ועם מה בדיוק היעדר הקוהרנטיות משאיר אותנו ?  עם משפחה שנעה באותו השוט מלהיות חבורה של אנשים הנשענים אחד על השני ,  דרך משפחה נורמטיבית שעושה פרצופים מחויכים למצלמה כשהיחסים שבה למעשה מושתתים על כוחניות וציניות ,  ועד גווארדיה מלודרמטית שהיחסים בה כל כך מורכבים ,  עד שזה יוצא מגדר תחושת העצמי של החברים בה ,  ומגיע לסנסציות ;  בגידות ,  יציאה מהארון ,  אחים שמעבירים ביניהם את אותה הבחורה והעברת המפעל המשפחתי מיד ליד .  כי תמיד יש מפעל משפחתי בעלילה סנסציונית שמזכירה פחות דרמה ישראלית מורכבת ויותר סבוניה משנות השמונים .  מה שאגב ,  משתלב די טוב עם תרגיל ה"פאלון "  שההפקה עשתה לנו כשהחליפה את אפרת בוימולד בנטע גרטי בתפקיד אלונה ,  זוגתו של גור .  
גם הבימוי ב"רביעיית רן "  מאכזב ברמת המשחק ,  שדווקא במקומות הרגשיים הכי חזקים ,  כמו אבל או לידה ,  נכשל בלמלא אחר הציפייה ממנו לגרום לנו להזדהות עם הגיבורים .  ולמרות כל אלו ,  קיימים בתסריט כמה רגעים כל כך אמיתיים ,  שמביעים הבנה אנושית מעמיקה וניסיון חיים מעניין של היוצרים שלו .  כמו למשל ,  ההומור השחור שמתפתח בעת המתנה לגזר דין מחוץ לחדר טיפול נמרץ ,  קהות החושים שנוצרת כשבני משפחה ממתינים לאהוב ליבם שיחליט לחיות או למות ,  ובעיקר השיפוטיות וחוסר התמיכה שיכולים להתקיים במשפחות שלא גדלו על הערכים הנכונים .  ובשביל רגעים טלוויזיוניים כאלו - פשוטים כל כך להזדהות מתוך היותם חלק מרובנו הגדול  אנחנו באמת צריכים את כל הפתיח הזה ? 


רן עם רהב
למרות הניסיון לשכלל את  " רביעיית רן "  ולמצב אותה כדרמה איכותית פורצת גבולות עם פתיח מתוחכם ,  יוצריה הפכו אותה למוצר בינוני ומבלבל

