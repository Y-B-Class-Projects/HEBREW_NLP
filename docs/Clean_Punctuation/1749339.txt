לארסנל נגמרים התירוצים
מרואן שמאק נראה עד כה כמו החלוץ המושלם לשיטה של ונגר :  עובד בשביל אחרים ,  תומך היטב בקשרים וגם כובש בכמויות מכובדות
מדי יום כמעט אחרי האימונים בבורדו היה מתייצב מרואן שמאק בבית התה המרוקני של אחיו ,  מחליף את נעלי הפקקים בסינר ומגש ועוזר בהגשת המשקאות לשולחנות . " פשוט הייתי מגיע לשם ומגיש משקאות קרים ",  הפתיע לאחרונה החלוץ את מראייניו הבריטים ,  שרגילים לכוכבים מפונקים . " כמובן שרוב האנשים נדהמו לראות אותי שם כמו כל מלצר מהשורה ,  אבל היה לי חשוב מאוד לעשות את זה כי העזרה למשפחה ולאחי יאסין זה מה ששמר אותי עם רגליים על הקרקע .  האנשים שבאמת הכירו אותי ממש לא הופתעו מזה ". 
הדוגמה הזו עשויה להצביע יותר מכל על הבחירה של ארסן ונגר לצרף את החלוץ בן ה-26 ,  שנחת בקיץ האחרון בצפון לונדון בהעברה חופשית לאחר שתם חוזהו בבורדו .  הרי אם יש משהו שחשוב למנג'ר הצרפתי ,  אולי אפילו יותר מהיכולת במגרש ,  זה האופי של השחקן .  בטח אחרי שנפרד מקודמו של שמאק ,  עמנואל אדבאיור הקפריזי .  בינתיים נראה שההימור של ונגר מצליח .  שמאק השתלב מצוין בארסנל ,  כבש שישה שערים ב-11 הופעות במדיה ועורר תקווה שונגר ,  שנכווה מאדבאיור ונאלץ להתמודד עם פציעותיו החוזרות של רובין ואן פרסי והילדותיות של ניקולאס בנדטנר  ( שגם נוטה להיפצע )  ,  סוף סוף מצא חלוץ .
 מרואן שמאק  ( 1.88 מטר )  התחיל לשחק כדורגל בגיל ארבע בקבוצה במועדון נראק ליד עיר מגוריו אייגוליון .  כבר כשהיה ילד נחשב לכישרון גדול וקיבל ממאמנו את הכינוי 'מר ג'ורג'' ,  בשל הדמיון לג'ורג' וואה ,  שקרע רשתות באותם ימים .  אלא שהוריו ,  שהגיעו לצרפת ממרוקו בשנת 1979 כמהגרי עבודה ,  לא לקחו את העניין ברצינות .  גם מרואן עצמו : " את רוב המאמץ השקעתי בלימודים כי לא רציתי להזניח אותם בשביל הכדורגל .  השגתי ציונים טובים והשלמתי לימודי ראיית חשבון כי רציתי שיהיה לי על מה להישען ".  שמאק ,  שאביו מוסטפה שיחק מעט כדורגל בקזבלנקה לפני שהגיע לצרפת לעבוד בבניין ,  לקח את ההצלחה בפרופורציות : " תמיד אהבתי ספורט ורציתי להצליח ,  אבל באמת שזה לא היה מרכז עולמי .  זה בסך הכל כדורגל ". 
בגיל 16 הצטרף שמאק לבורדו ,  החליט לאמץ גישה רצינית יותר ותוך שלוש שנים ייצג את נבחרת צרפת עד גיל 19 .  אלא שבאותה השנה הגיע זימון לנבחרת מרוקו הבוגרת ושמאק החליט ללכת עם הלב . " זו הייתה אחת ההחלטות הכי קשות שקיבלתי ,  אבל אחרי שהבנתי כמה זה יהיה משמעותי להורים שלי בחרתי במרוקו .  אני גאה שרשמתי כבר מעל 50 הופעות במרוקו .  זה חשוב לי מאוד מפני שזו הדרך בה אני שומר ומתחבר לשורשים שלי .  קראתי לאחרונה גם את האוטוביוגרפיה של אחמד דלימי ,  שהיה מנהיג מעורר מחלוקת במרוקו בשנות ב-70 ונהרג בתאונת דרכים מסתורית ב-1983 ". 
ב-2003 עלה שמאק לבוגרים של בורדו ,  אך התחיל להיחשב לכישרון מבוזבז כשבחמש העונות הראשונות שלו הצליח לכבוש כמות דו ספרתית של שערים רק פעם אחת .  ב-2007 הגיע המאמן לורן בלאן ולאט לאט חולל בו את השינוי . " אני זוכר את השיחה הראשונה איתו ",  העיד החלוץ , " בלאן אמר שסטטיסטיקה ומספרים חשובים מאוד לחלוץ ואם אני רוצה לשחק אני חייב להתחיל לכבוש יותר .  הוא אמר לי שאני מפרגן יותר מדי לחבריי בקבוצה ושחלוץ צריך להיות אנוכי יותר .  הוא זה שגרם לשיפור הכי גדול במשחק שלי .  אני משחק עכשיו בארסנל בזכות העצות שלו ".  
המפנה האמיתי בקריירה של שמאק הגיע במשחק חוץ מול מונאקו בדצמבר 2008 .  בורדו נקלעה לפיגור 3:0 במחצית ,  בלאן שלף את המרוקני מהספסל וקיבל בתמורה צמד ובישול בדרך למהפך מדהים וניצחון 3:4 .  אחרי המשחק הזה כבר אי אפשר היה להוציא את שמאק מהרכב בורדו ,  שדהרה לאליפות שישית בהיסטוריה שלה ,  ראשונה מזה עשור וקטעה את רצף שבע הזכיות הרצופות של ליון .
 מה שהכי מרשים עד כה זו ההסתגלות המהירה של שמאק לכדורגל האנגלי .  כדי להבין את הקושי בכניסה לראש של ונגר ,  שמעדיף לתת לשחקנים חדשים כמה חודשים כדי להסתגל ,  רצוי להיזכר באחד מטובי שחקני ארסנל בעשור האחרון ,  רובר פירס ,  שהגיע גם כן בגיל מאוחר יחסית  ( 27 )  מהליגה הצרפתית .  פירס היה חלש בחודשים הראשונים שלו בהייבורי והרבה להתלונן על סגנון המשחק הקשוח בממלכה .  
לאחרונה הוא נזכר במשחק הראשון שלו בקבוצה : " זה היה נגד סנדרלנד בחוץ וארסן אמר לי :  'אני הולך להושיב אותך על הספסל כדי שתראה איך משחקים כדורגל באנגליה' .  היום אני כבר יכול לומר שאחרי 20-25 דקות רק רציתי לחזור הביתה לצרפת ,  מפני שלא האמנתי שאוכל להתמודד .  זו הייתה דרכו של ונגר לומר לי שאם אני רוצה להצליח בכדורגל האנגלי אני חייב לעבוד קשה מאוד .  הוא צדק .  אותו יום בסנדרלנד היה הלם אמיתי בשבילי .  נדהמתי כמה חזק שחקנים נכנסים אחד בשני והשופט לא שורק ".  
בניגוד למקרה של פירס ,  עם שמאק לא הייתה לונגר ברירה ,  שכן הוא נשאר כבר מאמצע העונה שעברה ללא חלוץ לאחר שואן פרסי ובנדטנר נפצעו .  כבר במשחק הראשון שלו בארסנל ,  בטורניר האמירויות מול מילאן ,  הראה שמאק חלקיק מהכישרון שלו וכבש שער בכורה כשמאז כבש עוד שישה ב-11 הופעות .  ונגר לא נותר אדיש למהירות בה השתלב שמאק . " הוא פשוט מצוין ",  החמיא , " הוא רגיל למשחק פיזי ולמאבקים על כדורי גובה ועושה את זה מצוין .  הוא הסתגל כל כך מהר מפני שהוא שחקן מאוד לא אנוכי .  הוא עובד בשביל החברים שלו ,  שמעריכים את המאמצים שהוא משקיע במשחק ".  
ונגר התייחס גם לביקורות על כך ששמאק הוא לא גולר אמיתי : " אפילו אם הוא מחטיא מצב אחד או שניים זה לא משמעותי כי התרומה שלו היא גדולה בתחומים אחרים .  מה עוד שהשערים שהוא כובש הם תמיד חשובים .  הוא בדרך כלל לא כובש את הרביעי ב-1:4 ,  אלא את השני ב-1:2 .  יש לו סגנון מאוד שקט ,  אבל יעיל .  אני מאמין בהשפעה הגדולה שיש לו על הקבוצה ולראייה כמות השערים שהוא כבר כבש .  מה שמרשים אצלו ,  הרבה יותר מהמספרים ,  זה מוסר העבודה והגישה למשחק ". 
המחמאות להשתלבות של שמאק בקבוצה הגיעו מכל כיוון ,  כשגם חבריו לחוד ,  ואן פרסי ובנדטנר ,  החמיאו .  אולי התיאור המדויק מכולם היה של מגנה הימני של ארסנל ,  בקארי סאניה : " אני לא זוכר כזו השתלבות מהירה .  הוא פשוט הולך ונעשה טוב יותר בכל משחק שעובר .  הוא ללא ספק הולך להיות שחקן ענק בארסנל ".  אפילו שמאק עצמו נשמע מופתע : " נתתי לעצמי חצי שנה או אפילו שנה כדי להתאקלם והקדמתי את לוח הזמנים בהרבה .  אולי בהתחלה הפעלתי על עצמי קצת יותר מדי לחץ מפני שרציתי להיכנס לנעליים של הנרי ואדבאיור ,  אבל עכשיו אני פשוט מאושר .  ארסנל הוא המועדון של החיים שלי .  לאחרים זה אולי ריאל מדריד או ברצלונה ,  אבל בשבילי זו תמיד הייתה ארסנל ". 
אחרי הניצחון 0:3 על מנצ'סטר סיטי ,  שהיה אחד המשמעותיים של ארסנל בשנים האחרונות גם בשל העלייה למקום השני בטבלה אך בעיקר מפני שלראשונה אחרי זמן מה הצליחה לנצח קבוצה גדולה ,  בחרו רוב הפרשנים להחמיא לססק פברגאס שחזר רק באמצע השבוע מפציעה .  אלא שבלם העבר של הקבוצה מרטין קיון בחר לזקוף את הניצחון לזכותו של שמאק ,  שאפילו לא כבש במשחק . " כולם הולכים לתלות את השיפור של ארסנל בחזרה של פברגאס ,  אבל זה רק צירוף מקרים ",  הסביר קיון בטור ל"דיילי מייל ",   " מה שאותי הרשים היה הכושר בו נמצא שמאק .  שיטת המשחק של ארסנל בנויה על כך שהקשרים יצטרפו להתקפה וזה אומר שחלוץ המטרה חייב לדעת להחזיק בכדור כדי להכניס אותם למשחק .  המהירות ,  העוצמה ומשחק הראש של שמאק נותנים לארסנל מגוון אפשרויות לצאת להתקפה ,  אבל מה שבאמת מרשים זה הטיפול שלו בכדור .  הקשרים של הקבוצה לא מחכים לראות אם החלוץ ישתלט על הכדור כדי לצאת קדימה .  על שמאק אפשר לסמוך בעיניים עצומות בניגוד לבנדטנר ,  שסובל מקבלת החלטות לא טובה ". 
שמאק כבש רק 79 שערים ב-293 הופעות בבורדו  ( שער ל-333 דקות )  וככל הנראה לא יתקרב לכמות השערים שכבש תיירי הנרי  ( 174 ב-254 משחקים ,  שער כל 131 דקות )  .  אבל הוא בהחלט יביא משהו אחר .  או כמו שהוא היטיב להגדיר זאת : " אני אף פעם לא עסוק בחישובי המספרים שלי ",  אומר מי שלמד ראיית חשבון , " אני פשוט רץ ונלחם ככל שהרגליים שלי נותנות ".  אין ספק שזה משהו שהיה חסר לארסנל בשנים האחרונות ,  האם זה גם מה שיביא לה תואר ראשון מאז הניפה את הגביע ב-2004/5 ? 

לארסנל נגמרים התירוצים
מרואן שמאק נראה עד כה כמו החלוץ המושלם לשיטה של ונגר :  עובד בשביל אחרים ,  תומך היטב בקשרים וגם כובש בכמויות מכובדות

