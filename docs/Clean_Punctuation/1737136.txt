תביעה :  הרופאים לא הזהירו - והבת נולדה חולה
אם שבתה בת ה-14 סובלת ממחלה גנטית חשוכת מרפא המקצרת משמעותית את תוחלת חייה ,  תובעת את הרופאים שבדקו אותה בעת הריונה .  לטענתה ,  הם יכלו להתריע בפניה על המחלה - ולמנוע את ההריון ואת המוגבלות הרפואית של הבת
אישה בת 34 הגישה תביעה נגד  " מכבי שירותי בריאות ",  בטענה שהרופאים שטיפלו בה בשנת 1996 כשלו בתפקידם ולא שללו את האפשרות שבתה שטרם נולדה אז ,  עלולה ללקות במחלה חשוכת מרפא .  עוד בזמן ההריון פנתה האם לרופאים וביקשה מהם לערוך לבתה בדיקות - זאת מאחר שהמחלה ,  קרדיומיופתיה היפרטרופית ,  מחלת לב שעוברת באופן תורשתי במשפחת האב .  לטענתה ,  אילו הרופאים נתנו אבחנה חד משמעית בטרם הולדת הבת וקבעו כי היא סובלת מהמחלה  היא מצדה הייתה פונה לוועדה להפסקת הריון על מנת לבצע הפלה .  
עו"ד אמיר לוינשטיין ,  מומחה לתביעות רשלנות רפואית המייצג את האישה ,  סיפר לוואלה !  חדשות כי  " משפחתו של הבעל נושאת את המחלה ,  אשר גורמת להתרחבות הלב ".  החולים במחלה הנם בעלי תוחלת חיים של 50-30 שנה ,  הוסיף עורך הדין ,  וציין כי האב עצמו מת בגיל 29 מהמחלה ,  ואמו נפטרה בגיל 46 .  לדברי פרקליטה ,  במקום להפנות את האישה אל רופא גנטיקאי ,  הפנו הרופאים את האישה לבדיקת אקו לב ,  שלדברי מומחים איננה שוללת לחלוטין את הימצאות המחלה .  משהתקבלו תוצאות הבדיקות התקינות ,  התירו הרופאים לאישה להמשיך בהריונה ,  זאת מבלי להתריע בפניה כי עדיין קיים סיכוי של 1 מ-2 כי תלד ילדה החולה במחלה הקטלנית .  
בתביעה נטען כי הרופאים לא הסבירו לאישה שהסיכויים שתלד ולד הנושא את המחלה עומדים על 50% .  עו"ד לוינשטיין טען ,  כי  " התובעות עתה הן האם ובתה בת ה-14 .  פנינו לבית המשפט המחוזי ,  שם הפיצוי מתחיל משני מיליוני שקלים וחצי .  הן תובעות את קופ"ח מכבי על כך שהתרשלה באבחון ,  ולא יידעה את האם בסיכויים הגבוהים ללקות בתה במחלה ".  כמו כן תובעות השתיים את משרד הבריאות על היעדר אכיפה ופיקוח על קופת החולים . " היום לילדה יש מאה אחוזי נכות בביטוח לאומי ,  והיא יכולה למות בכל רגע ",  הוסיף .  
מ"מכבי שירותי בריאות "  נמסר בתגובה ,  כי  " זהו מקרה מצער שאירע בשנת 1996 .  בשנה זו לא הייתה מוכרת למדע הרפואה בעולם בדיקה לגילוי פגם גנטי מסוג HCM .  גם היום לא קיימות עדיין בדיקות ודאיות לאיתור הגן הפגום ,  על אף התפתחות הרפואה ומדע הגנטיקה .  מומחים לגנטיקה מציינים כי לגן הגורם למחלה יש למעלה מ-100 מוטציות והבדיקות שקיימות היום מצליחות לזהות רק כ-20 מתוכן בלבד .  בנוסף ,  ידוע כי מחלה זו עלולה להתפתח גם לאחר הלידה ". 

תביעה :  הרופאים לא הזהירו - והבת נולדה חולה
אם שבתה בת ה-14 סובלת ממחלה גנטית חשוכת מרפא המקצרת משמעותית את תוחלת חייה ,  תובעת את הרופאים שבדקו אותה בעת הריונה .  לטענתה ,  הם יכלו להתריע בפניה על המחלה - ולמנוע את ההריון ואת המוגבלות הרפואית של הבת

