פורום תקנה רק רצה להוציא את האמת לאור
הרב יובל שרלו ,  חבר בפורום  " תקנה ",  מסביר במאמר מיוחד לוואלה !  חדשות מדוע היה חשוב לחשוף את החשדות המיוחסים לרב מוטי אלון . " המטרה היא לא להיות משמרת הצניעות ,  אלא למנוע ניצול מיני על ידי בעלי סמכות "
 אני מאמין בא-לוהים שמצווה על בני אדם את הוצאת האמת לאור ואי-הסתרה וטאטוא .  זהו המונח  " קידוש השם "  הראוי בעיני ,  ושמו של הקב"ה מתקדש דווקא על ידי העובדה שהוא עומד לצד הצודקים ולא לצד החזקים .  חילול השם הוא לטעון כי לכאורה הקב"ה מעדיף שנסתיר דברים רק כדי לשמור על השם הטוב של אנשים דתיים .  להפך :  אנשים מאמינים צריכים להיות נושאי דגל המאבק למען שלומם וטובתם של הנפגעים .  פורום תקנה הוקם להבנתי למען מטרה זו .
 הדרך הראשונית הנכונה ביותר להתמודד עם ניצול מיני של בעלי סמכות היא החוק והמשטרה .  לחוק יש מעמד הלכתי של תקנות הקהל ,  והחובה הראשונית המוטלת על כל אחד היא לפנות לרשויות המשפט .  זהו עיקרון יסוד בדרכו של  " פורום תקנה ",  וכל מה שניתן לעשות דרך רשויות המדינה צריך להיעשות דרכן .  כל פורום שתכליתו הוא כיבוס הכביסה המלוכלכת בפנים הוא פסול ,  ואין לשתף עימו פעולה .  זו הסיבה שיידענו את היועץ המשפטי לממשלה על כל מה שמתחולל בדיון הזה .  הבעיה הקשה היא העובדה שמערכת החוק מסוגלת להתמודד עם חלק זעיר של המקרים .  
עם מה היא לא מסוגלות להתמודד ?  לצערנו ,  עם הרבה מאוד מקרים :  כאשר אין תלונה ואין מדובר בקטינים ;  כאשר מדובר בניצול על ידי בעלי סמכות רוחנית לא מוסדית ;  כאשר מדובר בהתיישנות ;  ובעיקר  רוב מוחלט של הנפגעים אינם מוכנים לעבור  " אונס שני "  - לספר פעם אחת את הסיפור למשטרה ,  פעם שנייה לתובע ,  פעם שלישית על דוכן העדים ,  ובעיקר  חקירה נגדית .  על פי הסטטיסטיקות ,  רק כשני מקרים מתוך מאה מגיעים להרשעה פלילית ,  והדבר מניע רבים שלא להתלונן ,  ואם כן כיצד ניתן להתמודד עם הבעיה בדרך זו ? 
על רקע זה אני רואה בפורום תקנה פורום פורץ דרך שנועד להיות מופת לחברה הישראלית .  לא פורום לטאטוא וטיוח ,  כי אם להפך :  להציב סטנדרטים גבוהים בהרבה מהמערכת המשפטית למניעת ניצול מיני על ידי בעלי סמכות ,  גם סמכות רוחנית לא מוסדית .  המטרה אינה להיות משמרת הצניעות ,  אלא להגן על נפגעים בדרך המותרת על פי החוק .  מצד שני ,  החובה לשמור על שמו הטוב של אדם ,  על חזקת החפות וההנחה שהוא בחזקת כשרות ,  והדרישה למנוע מצגי שווא ותלונות שקריות ,  על ידי גוף שאינו משפטי ושאין לו את הכלים המשפטים ,  יוצרת מציאות מסובכת מאוד .  לא זו בלבד ,  אלא שמדיניות הפרסום היא בעייתית מאוד :  ללא פרסום אין טעם של ממש בעבודת הפורום שהרי ביסודו של דבר הוא בא למנוע פגיעות עתידיות ולהזהיר מפני קשר עימו ,  אך הפרסום הוא כמעט סיכול ממוקד לאדם ,  ומה נעשה אם נפגע חס ושלום אדם לחינם ? 
זו הסיבה להתנהלות העדינה והמורכבת ;  זו הדילמה המתמדת בין הדחה או מגבלות דיסקרטיות ובין החובה הציבורית להוציא את הדברים לאור ;  קיימת גם חובה להגן על המתלוננים והמתלוננות מפני מה שהם ברחו ממנו ,  והיא עצמה מצמצמת את יכולת הפרסום .  ובעיקר  אלו הקשיים הגדולים להגן ציבורית על החלטות שהתקבלו לאחר דיון עמוק ,  רגיש ,  וזהיר מאין כמוהו .  
ישנה דרך עוד יותר טובה להתמודד עם הניצול ,  והוא ציות מוחלט לתקנונים ברורים המבוססים על ההלכה ועל החוק :  להימנע מהטרדה ,  לאסור נוכחות אינטימית בתנאים המאפשרים ניצול כזה  ( איסור ייחוד )  ;  לטפח חוש ביקורת ואבחנה כלפי בעלי סמכות ,  כולל סמכות רוחנית ,  ולהכיר את סימני האזהרה הקיימים ;  לפתח אוזן קשובה ולא מטייחת כלפי תלונות בד בבד עם זהירות מיוחדת בכבוד האדם .  את הדרך הזו אנו צריכים להמשיך לפתח ,  ובכך להתמודד בצורה הטובה ביותר עם הבעייתיות .
 
פורום תקנה רק רצה להוציא את האמת לאור
הרב יובל שרלו ,  חבר בפורום  " תקנה ",  מסביר במאמר מיוחד לוואלה !  חדשות מדוע היה חשוב לחשוף את החשדות המיוחסים לרב מוטי אלון . " המטרה היא לא להיות משמרת הצניעות ,  אלא למנוע ניצול מיני על ידי בעלי סמכות "
 
