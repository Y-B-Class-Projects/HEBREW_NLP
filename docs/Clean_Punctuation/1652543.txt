מורי דרך :  היכרות עם עורכי הדין והכלכלנים שמתנדבים להעניק השראה לתלמידים 
הם עורכי דין ,  אנשי היי-טק וכלכלנים ,  שמוצאים כמה שעות פנויות בשנה כדי ללמד בבתי ספר ■ תוך כדי הם מעניקים השראה לילדים שלא תמיד יודעים שכל האפשרויות פתוחות בפניהם  ■ " אני קבור כל היום במשרד ומטפל בתאגידי ענק ,  ואילו כאן אני משרת מערכה אידיאולוגית "
 כשעו"ד אסף כהן ממשרד בלטר ,  גוט ,  אלוני ושות' הגיע לכיתה ה' בבית הספר שורשים בתל אביב ,  התלמידים לא נראו נרגשים במיוחד .  אחרי הכל ,  זאת לא הפעם הראשונה שבה מבקר אצלם משפטן נכבד ,  וזו אינה הפעם הראשונה שבה הם נדרשים לדון בסוגיות בתחום .  הפעם על הפרק :  אפליה .  עו"ד כהן שולף דפי עבודה שבהם תמונות של אנשים שונים ,  ותלמידי הכיתה מתבקשים להחליט את מי לקבל לעבודה אצלם .  אחת הקבוצות מחליטה לא לקבל בחור צעיר שמצולם על רקע נוף פסטורלי לעבודה כקופאית ראשית ,  ומסבירה : " הוא בדיוק בטיול ".  קבוצה אחרת לא מעוניינת בגבר חובש כאפייה שמצולם מאחורי דוכן בשוק לתפקיד מאבטח , " כי כבר יש לו עבודה ".  כהן מתעסק בדרך כלל בתיקים מסחריים ולא נוהג לבקר בבתי ספר .  הוא הרצה לתלמידים כמתנדב בעמותת  " שיעור אחר ",  המשדכת בין עובדים בארגונים גדולים לתלמידים .  המתנדבים מגיעים לבית הספר במהלך השנה ומעבירים שיעורים בתחומים שהם מכירים היטב ,  החל במשפטים ובכלכלה וכלה בהיי-טק ובצרכנות .  המוטו של העמותה הוא  " כל אחד יכול ",  והמשמעות היא דו כיוונית - התלמידים יכולים להגיע לכל הישג שבו יחפצו ,  והמתנדבים יכולים לתרום לקהילה גם אם הם עסוקים במיוחד . " נהניתי מאוד עם התלמידים ,  מה גם שהפסדתי שעות בעבודה ",  מסביר כהן מדוע החליט להצטרף ליוזמה . " כבר שנים רבות אני עוסק בהתנדבות ,  ועד היום עבדתי רק בארגוני זכויות אדם .  אני קבור כל היום במשרד ומטפל בתיקים של תאגידי ענק ,  ואילו כאן אני משרת מערכה אידיאולוגית .  ההתנדבות הזאת נותנת תחושה שאני עושה משהו .  אני חושב שלעמוד מול התלמידים ולספר להם על העולם שממנו אני בא - נותן להם המון ".  למתנדבים של  " שיעור אחר "  אין יומרות :  הם יודעים שזמנם בכיתה קצוב ושהם לא יכולים להעניק לתלמידים יותר מידע בסיסי בתחום שבו הם מתמחים .  אבל זאת לא המטרה היחידה :  במקרים רבים הילדים לא מכירים אנשי מקצוע מתחומים מגוונים ,  והמפגש עם מתנדבי  " שיעור אחר "  הוא עבורם הזדמנות להכיר עולם מושגים חדש . " הוריהם לא עובדים כעורכי דין או ככלכלנים ,  ובאמצעות 'שיעור אחר' ,  הילדים נחשפים לאפשרויות נוספות ",  מסבירה גיל . " בשיעור הראשון חלק מהתלמידים שואלים אם גם הם יוכלו להיות כאלה יום אחד ,  כי זה נראה להם בלתי אפשרי להשגה .  אנחנו צריכים להסביר להם שאם הם ישאפו לכך ,  ישיגו ציונים טובים ויפתחו את עצמם בכל מיני תחומים - זה אפשרי .  גם אם מדובר בתלמיד חלש ,  אנחנו מעבירים לו את המסר 'תרצה - תגיע' .  ההתנדבות היא גם דוגמה טובה לחיקוי במובן הערכי .  אני רוצה לומר בבירור לקהילה העסקית - בואו להתנדב .  לשעה הזאת יש השפעה אדירה על חייהם של הילדים וזה המימוש האמיתי של שוויון הזדמנויות ".   " מעבר לכך שאנחנו מדברים אתם על עניינים משפטיים ,  מה שחשוב באמת הוא לתת להם אפשרות לדבר אתנו על השאיפות שלהם ",  אומרת דנית שרון ,  מתמחה במשרד בלטר ,  גוט ,  אלוני ושות' . " נסענו עם הכיתה לביקור בבית המשפט העליון ,  ובאוטובוס מצאתי את עצמי משכנעת אותם שהם מסוגלים להשיג את המטרות שאליהן הם שואפים .  לא כל הורה תומך בילד שלו ודוחף אותו למטרה .  לפעמים ההורים מעודדים אותם להסתפק במה שיש להם ".  לירון פאר ,  עמנואל פנחסוב וחן לארי ,  תלמידי כיתה ו' בשורשים ,  למדו בשנה שעברה משפטים והשנה הם לומדים כלכלה עם אנשי מינהל הכספים של עיריית תל אביב . " הסבירו לנו על הלוואה וחיסכון ואיך לגלות כסף מזויף ",  אומר פאר ,  ופנחסוב מספר שזיהה שטר מזויף במכולת . " הסבירו לנו גם איך לבחור בנק כשנהיה גדולים ",  מוסיפה לארי .  לחבר את הילדים אל העולם  " שיעור אחר "  נוסדה ב-2002 כדי לקדם שוויון הזדמנויות בחינוך .  המתנדבים של העמותה - עורכי דין ,  אנשי היי-טק ,  משפטנים ואנשי מקצוע מתחומים רבים אחרים - משובצים בבתי ספר מקריית שמונה עד אילת ,  שם הם מלמדים יהודים וערבים ,  חילוניים ודתיים . " קודם כל ,  אנחנו רוצים לקדם ולהעשיר תלמידים שלא תמיד מקבלים את ההזדמנויות האלה במקומות אחרים ",  אומרת מנהלת העמותה ,  דפנה דור . " שנית ,  חשוב לנו לעודד התנדבות במערכת החינוך .  זאת מטרה ולא רק אמצעי .  לבסוף ,  אנחנו שואפים לקדם את בית הספר ,  להעניק משהו שהוא לא יכול לתת .  מחוץ לבית הספר קיים המון ידע ,  ואנחנו מתעלים אותו פנימה כדי שהוא יהיה מקום טוב יותר ".   " אין לנו כוונה להעביר ביקורת על מערכת החינוך - אלא לתגבר אותה ",  אומרת אופיר איל ,  רכזת הפעילות של העמותה בשורשים . " המורים מקבלים רוח גבית מהקהילה העסקית ,  ובנוסף יכולים לראות איך מעבירים שיעור באופן שונה מהרגיל ".  הפעילות של  " שיעור אחר "  מביאה בחשבון את לוח הזמנים העמוס של המתנדבים ,  ובנויה כך שהם לא צריכים להקדיש לה יותר מכמה שעות בשנה . " אנחנו פונים לאנשים עסוקים מאוד ואומרים - תתארגנו כקבוצה שהמכנה המשותף שלה הוא הידע ",  מסבירה דור . " כל אחד מהם צריך להרצות פעם או פעמיים ,  אבל הילדים מקבלים קורס שלם .  אנחנו מפתחים את התוכן ובונים מערכי שיעור ,  והם יכולים לאלתר על פי מה שמעניין אותם ".  המודל העסקי של העמותה עשוי להפתיע את מי שמבקש להתנדב ,  אבל בעיני דור הוא עובד היטב עבור כל המעורבים בדבר .  כל ארגון שמצטרף לפעילות - פרט לשירות המדינה - מתבקש לתרום 5,000 שקל לצורך כך .  הכסף משמש לניהול העמותה ,  לתשלום משכורות לרכזים ולהכנת מערכי השיעור . " אנחנו מעניקים פלטפורמה פשוטה ומקצועית שמאפשרת לארגון להתנדב בדרך הפשוטה ביותר - מוצאים בית ספר מתאים ,  מעניקים את התכנים ,  מלווים מאחורי הקלעים ",  מסבירה דור . " לא כל אחד יודע להפעיל מתנדבים ,  ואילו לנו יש ידע וניסיון בתחום - וזה עולה כסף ".  גם במגזר הציבורי נרתמו לפעילות של  " שיעור אחר ".   " האמת היא שלימדתי מעט מאוד כלכלה ",  אומר יואב בן אור ,  המשנה לממונה על שוק ההון ,  הביטוח והחיסכון במשרד האוצר ,  שהתנדב בכפר הנוער קריית יערים השוכן בהרי ירושלים . " הצגנו בפני התלמידים מושגים וניסינו לקשור אותם לעולם התוכן הזה - אבל עשינו משהו אחר ,  חשוב לא פחות :  לחבר אותם לחברה הכללית ולעולם שלנו ".  המשימה לא היתה פשוטה :  בקריית יערים לומדים בני כיתות ז'-י"ב ,  שמוגדרים נוער בסיכון .  אנשי האוצר היו צריכים להתמודד עם קהל שלא תמיד היה אוהד ,  ולעתים אף עוין . " בפעמיים הראשונות לא הצלחנו להעביר שיעור ",  מודה לי דגן ,  סגנית הממונה על שוק ההון ,  הביטוח והחיסכון . " אנחנו לא מורים ואין לנו כוונה להעביר מסר מסוים .  חשוב לנו לתת להם לחשוב ,  להבין את המהות הכלכלית והצרכנית - ופחות לדבר על עניינים כבדים כמו חוקי העבודה בישראל . " באחד השיעורים לימדתי עם מנהל מחלקת הפנסיה ,  ושוחחנו אתם על חשיבות החיסכון לטווח ארוך .  אני עובדת באגף שוק ההון וגם אני לא ממש מקדישה לזה המון מחשבה ,  אז מגוחך לצפות שבני 15 יהרהרו בעניין .  אבל כשהעלינו את השאלה ,  הם ידעו לספר שלהורים שלהם יש פנסיה ,  ומשם גלשנו לשיחה על עניינים אחרים . " כשדיברנו על טלפון סלולרי ועל איך כדאי לקנות אותו ,  אחד מהם אמר לי ברצינות גמורה - 'מה הבעיה ?  אני אגנוב' .  הצעתי לו שננהל משא ומתן על קניית טלפון .  אנחנו לא משנים את העולם שלהם ,  לא אומרת את זה אפילו בצחוק - אבל זה נותן להם משהו .  זאת לא היתה חוויה קלה ,  אבל זו היתה חוויה מספקת מאוד ".   " כל בית ספר שיאמץ את 'שיעור אחר' לא כקוריוז אלא כפעילות עקבית ומשמעותית ,  יוכל להפיק מזה תועלת גדולה ",  אומר עופר יחיא ,  מנהל קריית יערים . " להיעזר בהם שנה בלבד - זה חסר טעם .  אנחנו תורמים לא פחות משאנחנו נתרמים .  אני רואה את המתנדבים יוצאים בהיי משיעור טוב ומספרים שהם נהנו .  זאת חוויה שהם לוקחים אתם הביתה ". 

מורי דרך :  היכרות עם עורכי הדין והכלכלנים שמתנדבים להעניק השראה לתלמידים 
הם עורכי דין ,  אנשי היי-טק וכלכלנים ,  שמוצאים כמה שעות פנויות בשנה כדי ללמד בבתי ספר ■ תוך כדי הם מעניקים השראה לילדים שלא תמיד יודעים שכל האפשרויות פתוחות בפניהם  ■ " אני קבור כל היום במשרד ומטפל בתאגידי ענק ,  ואילו כאן אני משרת מערכה אידיאולוגית "
 
