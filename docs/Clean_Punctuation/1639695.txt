האנשים המושחתים ביותר בחדר 
ב-2001 קרסה  " מלכת האנרגיה של טקסס ",  אנרון ,  וחשפה שחיתות בלתי נתפשת .  שבע שנים לאחר מכן הגיע משבר כלכלי שהראה כי לתאוות הבצע באמת אין גבולות
 >  >  כשהסרט על קריסת אנרון עלה לאקרנים הסיפור עדיין היה טרי .  בשיאה ,  אנרון נמנתה עם עילית החברות האמריקאיות ,  וקריסתה סימלה שבר גדול .  אני מניחה שלו צפיתי בסרט לפני שלוש שנים ,  הוא היה מצליח לזעזע אותי במידה ניכרת .  אחרי הכל ,  הסרט מציג באופן ישיר מגוון של הונאות פיננסיות ,  תאוות בצע שלא יודעת גבולות ,  מתן טובות הנאה פוליטיות ,  חברות דירוג ובקרה שנרדמו בשמירה ,  רגולציה רופפת ומנהלים שגורפים מאות מיליוני דולרים מכספם של יתומים ואלמנות קשי יום .  יש בו את כל החומרים שמרכיבים דרמת פשע משובחת ,  חוץ מהסוף הטוב .  אבל כיום צפייה בסרט  " אנרון ,  הבחורים הכי חכמים בחדר "  נראית באור מעט שונה .  הצופים של 2010 ,  שחוו על בשרם את התמוטטות חברות הפיננסים של וול סטריט במשבר של 2008 ,  מחוסנים יותר מפני זעזועים .  אם כבר ,  הם חשים הרגשה קלה של דז'ה וו .  לאחר שראינו בנקים גדולים מולאמים וחברות ותיקות כמו ליהמן ברדרס ו-aig קורסות ,  אפילו פרשת אנרון מצליחה קצת להחוויר .  בנקאים שפועלים בניגוד עניינים ?  מנהלים שחושבים שהכל מותר להם ?  רגולציה אנמית שלא מצליח לאתר בעיות גם כשהן זועקות לשמים ?  נו ,  ספרו לנו משהו שאנחנו לא יודעים .  ובכל זאת ,  הסרט מצליח להפתיע .  בעיקר ברמת התעוזה והזחיחות של מנהלי אנרון ,  המייסד והיו"ר קנת ליי והמנכ"ל ג'פרי סקילינג  ( "האיש עם החזון ")  ,  שפרש רגע לפני חשיפת השחיתות  - " מסיבות אישיות ",  כמובן .  הם היו הגברים הכי חכמים בחדר ,  הקורבנות של תאוות הבצע של עצמם ,  שיכלו להתנהג כפי שהתנהגו רק מכיוון שהאמינו שהם חכמים מדי וגדולים מדי מכדי ליפול  ( מישהו אמר aig ?  סיטי ?  )   " היה להם ערך אחד :  לעשות כסף ",   " זה היה יותר מדי קל ",  מסבירים מרואיינים בסרט את מה שהצופה מצליח להבין מהאירועים עצמם .  אנרון ,  שהוגדרה  " מלכת האנרגיה של טקסס ",  נחשבה לסיפור הצלחה עצום .  המספרים של החברה היו מדהימים .  היא העסיקה 20 אלף עובדים בארה"ב ובשאר העולם והגיעה למחזור הכנסות שנתי של 100 מיליארד דולר .  התאגיד היצירתי בעולם אנרון התחילה לפעול בשנות ה-80 לאחר מיזוג של שתי חברות לצינורות גז שנקלעו לקשיים .  בתוך שנים ספורות היא נהפכה למובילה בפיתוח שוק למסחר מתוחכם באנרגיה - קנייה ומכירה של חוזים עתידיים על חשמל וגז טבעי ,  בדומה לחיטה או קפה .  בשנות ה-90 העבירה אנרון את עיקר פעילות המסחר לאינטרנט .  היא היתה אחת מחברות המסחר המקוון הגדולות בעולם ,  ומחיר מניותיה שיקף את הבהלה לאינטרנט .  כחברת המסחר באנרגיה הגדולה בארה"ב ,  ריכזה אנרון את רוב המסחר בחשמל במדינות גדולות כמו קליפורניה .  הכל נראה טוב .  אולי טוב מדי .  במיוחד לאחר שמגזין העסקים פורצ'ן הגדיר את אנרון  " התאגיד הכי יצירתי בעולם העסקים האמריקאי ",  ו"אחד מחמשת התאגידים המצליחים בעולם ".  השערורייה הגדולה ביותר בוול סטריט נחשפה ב-3 בדצמבר 2001 ,  כשאנרון הגישה את הבקשה לפשיטת הרגל הגדולה בהיסטוריה .  בחודשים שלאחר מכן נחשפו אט-אט פרטים מעוררי השתאות הקשורים לאופן הדיווח החשבונאי של החברה .  פתאום התברר לעולם שאנרון קברה בשותפויות עלומות חובות גדולים במטרה להעלימם ממאזניה .  השיטה היתה מתוחכמת והשתמשה בנגזרים פיננסיים .  אף שהחברה הפסידה כסף ,  היא המשיכה לדווח על רווחים .  את מעשי הרמאות הצליחו מנהלי אנרון להסתיר באמצעות תרגילים חשבונאיים וחברות בנות שנקראו  " יישויות מיוחדות "  במקלטים כמו איי קיימן .  באצטלה של  " שוק חופשי "  - צמד מלים שחוזר בסרט כמה וכמה פעמים - הצליחו מנהלי אנרון לשטות בשוק החופשי .  לאחר הקריסה התברר כי ראשי אנרון מכרו מניות במאות מיליוני דולרים ,  תוך שהם ממשיכים להסתיר הפסדים גדולים בדרכים חשבונאיות עקלקלות .  בסרט חוזרים ועולים קטעים מעדויות של בכירי אנרון בפני ועדת חקירה בקונגרס ומתראיינים בו עובדים לשעבר ,  אנליסטים ומומחים .  חלק גדול מהסרט מוקדש לשיחה עם בת'ני מקלין ,  עיתונאית במגזין  " פורצ'ן ",  שהיתה שותפה לכתיבת הספר שעליו מבוסס הסרט .  כבר במארס 2001 החלה מקלין לשאול שאלות בכתבה שנושאה  " האם מחיר המניה של אנרון מנופח ?  "  היא היתה הראשונה שרמזה לכך שהמלך עירום .  גם האנליסטים אשמים הפרשה הוכיחה שבוול סטריט חסרה מערכת של איזונים ובלמים .  לכאורה כולם נהנו :  עורכי הדין ,  רואי החשבון ,  המנהלים ,  העובדים וכמובן - הבנקאים .  וכך ,  כמעט אף אחד לא יוצא נקי מהסרט .  האצבע המאשימה מופנית בעיקר לקנת ליי ,  ג'פרי סקילינג וחברת רואי החשבון ארתור אנדרסון ,  שביקרה את הדו"חות המפולפלים וחדלה להתקיים לאחר פשיטת הרגל .  האשמה מוטלת גם על האנליסטים שסיקרו את החברה בהמלצות  " קנייה "  חמות ,  מבלי שהבינו כלל את המלכודות בדו"חות הכספיים .  הסרט מגלה כי אנליסט של מריל לינץ' שפיקפק באטרקטיביות של מניית אנרון פוטר מתפקידו .  זמן קצר לאחר מכן קיבלה מריל לינץ' שתי עסקות לגיוס הון מאנרון .  גם כל בתי ההשקעות הגדולים ,  שהזרימו לאנרון ולחברות הקש שלה כספים ונהנו מרווחים ,  יוצאים רע .  הקונספירציה הפוליטית נרמזת בסרט באופן שלא משאיר הרבה מקום לדמיון .  ליו"ר ליי היו קשרים מצוינים עם משפחת בוש - גם האב וגם הבן ,  שכינה אותו בחיבה  " קני בוי ".  כפי שמגדיר זאת מרואיין בסרט , " זה היה בלי ספק הקשר הכי חזק של משפחה פוליטית עם משפחת הון בהיסטוריה האמריקאית .  נראה ששני הצדדים הפיקו מכך תועלת הדדית .  ליי סייע לבוש הבן לגייס מיליוני דולרים לקמפיין הבחירות שלו ב-2000 וגם עשה לו תעמולת בחירות משמעותית בתוך אנרון .  התאגיד לא יצא נפסד מכך וקיבל הטבות כלכליות מממשל בוש .  אחד הסיפורים המדהימים ביותר בסרט מתאר איך ב-2000 וב-2001 גרמה אנרון להפסקות חשמל מלאכותיות בקליפורניה .  מדוע ?  רק כדי להעלות את מחיר החשמל ולהרוויח מהחוזים עליו .  רק לאחר הקריסה של אנרון גילו מומחים למשק האנרגיה את האמת .  סוחרי אנרון הביטו בשוק החשמל של קליפורניה ,  שרק הוסר ממנו הפיקוח הממשלתי ונהפך לפתוח לתחרות - והבינו שקל מאוד לנצל את החוק בקליפורניה .  הם עיכבו את זרימת החשמל במקומות מסוימים והזרימו חשמל עודף למקומות אחרים .  הם גם שלחו חשמל מחוץ למדינה ,  ואז לכאורה קנו אותו ממדינה אחרת .  במשך שנתיים ייצרה אנרון הפסקות חשמל מלאכותיות .  עסקים  ( בעיקר קטנים )  נפגעו ,  תושבים ישבו בבית עם פנסים ,  חולים שחייהם תלויים במכשירי דיאליזה סבלו - אבל למנהלים של אנרון כל זה לא היה אכפת .  העיקר שמחיר החשמל נסק .  באחד הקטעים היותר מצמררים בסרט שומעים הקלטות של ברוקרים של אנרון ש"משחקים עם החשמל "  וצוחקים לעצמם ש"בקצב הזה נוכל לפרוש לפנסיה לפני גיל 30 ".  במקביל ישבו תושבי קליפורניה בעלטה ,  נתקעו במעליות ונקלעו לתאונות דרכים שנגרמו בשל השיבושים בפעילות הרמזורים .  24 שנות מאסר הסרט מסתיים עוד לפני סיום המשפט ,  כשמנהלי אנרון מכחישים את ההאשמות נגדם .  אבל המציאות נמשכת גם אחרי הסרט .  בסוף 2006 נמצאו מנהלי אנרון אשמים .  חודש וחצי לאחר ההרשעה ,  עוד לפני שניתן גזר דינו ,  מת ליי מדום לב .  בית המשפט בארה"ב קבע כי יש למחוק את הרשעתו ,  מכיוון שנשללה ממנו הזכות לערער על פסק הדין .  בכך נמנעה מהממשל גבייה של 43 מיליון דולר מעיזבונו של ליי .  סקילינג ,  ששילם על ההגנה המשפטית שלו 30 מיליון דולר ,  נידון ל-24 שנות מאסר ועוד 4 חודשים .  הוא גם נדרש לשלם 50 מיליון דולר לקרן פיצויים עבור קורבנות אנרון ,  וצפוי להשתחרר מהכלא בגיל 76 .  סמנכ"ל הכספים השיג עסקה עם התובעים ונידון לשש שנות מאסר בלבד .  פרשת אנרון כבר מתחילה להתפוגג מהזיכרון הציבורי .  היא פינתה מקום לפרשיות שחיתות חדשות ,  גרנדיוזיות יותר ,  מהסוג שנחשף בסוף 2008 עם הנוכל ברני מיידוף .  הפרטים אמנם שונים ,  אבל סיפור המסגרת נותר זהה :  נוכל מתוחכם שמונע מבצע כסף ,  סביבה עסקית פרועה ונטולת פיקוח ,  גופים פיננסיים שמונעים על ידי אינטרסים אישיים ומשקיעים שמעדיפים לעצום עיניים כל עוד הכסף נכנס לחשבון - גם אם מדובר בחשבון מזויף .
 
האנשים המושחתים ביותר בחדר 
ב-2001 קרסה  " מלכת האנרגיה של טקסס ",  אנרון ,  וחשפה שחיתות בלתי נתפשת .  שבע שנים לאחר מכן הגיע משבר כלכלי שהראה כי לתאוות הבצע באמת אין גבולות

