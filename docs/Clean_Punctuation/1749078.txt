שאלה פתוחה
אתה מעוניין במישהי אבל לא יודע איך לפנות אליה ?  מפחדת שתשארי לבד בעולם ?  הפסיכולוג ארז עונה לכם
אני מרגישה טוב עם עצמי והכל ,  אבל אני בוכה בלילות לפעמיים מרוב חשש שאני אשאר לבד בלי חיים .  לפעמים בא לי למות כי אני מרגישה ששומעים אותי וללא מעריכים אותי מספיק .  אני בבית ספר חדש ואני לבד .  בבית אני מרגישה שונה .  יש לי בעיה חמורה שנקראת אהבה .  אני מאוהבת בידיד שלי ואמרתי לו את זה .  אני לא יודעת מה יש לי ,  אבל אני צריכה עזרה .  מה אפשר לעשות ? 
מהפנייה שלך עולה שאת חווה מצוקה רגשית משמעותית הנובעת מתחושת בדידות וחוויה שאין מי שרואה את היכולות שלך ומתפעל מהן .  ייתכן שהמצוקה קשורה לקשיי ההסתגלות בבית ספר החדש ,  שכן לעבור לבית ספר חדש זו עשויה להיות חוויה קשה ,  במיוחד אם הרגשת מקובלת ומוערכת יותר בבית הספר הקודם .  לפתע ,  להרגיש חוסר בתחושת שייכות ,  לבד בתוך המון פרצופים שאת שלא מכירה ,  זה לא קל בכלל וצעירים רבים נתקלים במשבר במעבר בין בתי ספר .  הפחד מלהיות מנותק חברתית , " בלי חיים ",  הוא מובן אך ייתכן מאוד שלאחר פרק זמן של הסתגלות נוספת תצרי קשרים חברתיים ותרגישי יותר מחוברת .
 יחד עם זאת ,  חשוב לשים לב שאולי קיים קשר בין הרצון שלך לזכות בהערכה ובין תחושת הבדידות שאת מתארת .  ייתכן והרצון שלך לזכות בהערכה מונע ממך לחלוק את הרגשות שלך עם הסובבים אותך מתוך חשש שלא יעריכו אותך בחולשתך ,  אלה רק אם תפגיני חזות חזקה ויציבה .  כך נוצר מעגל מסוכן שככל שאת מרגישה רע יותר את יותר מתביישת בכך ,  הולכת ומסתגרת ומרגישה יותר רע .  זהו מעגל שחשוב לפרוץ .  סביר מאוד שהדינאמיקה הזו חזקה יותר בתוך בית הספר החדש כי באופן טבעי שם את יותר מוטרדת בליצור רושם טוב .  לכן ,  אני חושב שהצעד הראשון בהתמודדות יהיה לעבור מ"לבכות בלילה ",  כאשר אף אחד לא רואה ואת נשארת לבד עם המצוקה ,  ל - " לבכות ביום ",  במצב שתוכלי להפגין את הקושי שלך ,  לספר עליו וכך גם לקבל תמיכה וסיוע .  ייתכן מאוד שתופתעי עד כמה אנשים ,  אפילו חדשים ,  יתקרבו אליך במידה וירגישו שאת מתקשרת רגשות אמיתיים איתם הם יכולים להזדהות .  את יכולה גם לשתף את יועצת בית הספר שאת מתקשה ויתכן מאוד שיהיה לה רעיונות כיצד לסייע לך .  לגבי המשפחה יכול להיות שחווית השונות שאת מתארת מתייחסת בדיוק למצב שבו אין מגע אמיתי עם מה שעובר עליך וחשוב לנסות ליצור אחד כזה .  הכרחי שתביאי לידיעת ההורים את הקשיים שלך שכן רק כך תהייה להם את ההזדמנות לעזור .  את יכולה גם ללכת לבקר את החברות מבית הספר הישן ,  אלה שאת אוהבת ושמעריכות אותך ואולי שם תוכלי להרשות לעצמך לפרוק את אשר על ליבך ואולי גם להיעזר בהן כדי לספר להורים את מה שעובר עליך .  בנוסף ,  את יכולה גם לעשות שימוש במגוון קווי סיוע לבני נוער  ( קישור עם מספרי טלפון ממדור קודם מצורף למטה )  ,  כדי לשתף באופן אנונימי ולהתייעץ לגבי סוג העזרה הטוב ביותר עבורך .  לגבי אותו ידיד ,  יכול להיות שמאותו צימאון לתמיכה שאת חווה עכשיו את גם רוצה להתקרב אליו אך פוחדת מהתגובה שלו שכן את חרדה להישאר לבד או לחוות דחייה .  הייתי ממליץ לך שלא לנהל את כל  " המלחמות "  בבת אחת .  אולי כדאי שתשאירי את ההתמודדות עם הרגשות הרומאנטיים כלפיו לזמן שבו תרגישי יותר פנויה רגשית ובינתיים תעשי שימוש בקשר שלכם כדי לקבל תמיכה .
 אני בן אדם שמן ,  אבל אני שלם עם עצמי ובכל זאת היו לי 2 מערכות יחסים ארוכות  ( 3 שנים ומעלה )  בעבר שנגמרו בבגידה של בת הזוג .  הביטחון העצמי שלי ירד מאוד ואני מתקשה לפתח קשר עם בנות .  במילים אחרות ,  אני מרגיש מבויש מאוד ואבוד .  מה אפשר לעשות ? 
לבגידות בתוך בקשר זוגי יכולה להיות השפעה מאוד שלילית ואפילו טראומטית על הצד הנבגד .  הסיבה היא שאירועים כאלה אינם עוד חווה שלילית בחיים ,  הם אירועים שיכולים לערער את ההנחות והאמונות שגיבשנו על עצמנו ,  על אנשים אחרים ועל העולם .  לדוגמא ,  לאחר שאדם חווה בגידה פעמים רבות הנחות כמו  " קשר הוא מקום בטוח "   , " ניתן לבטוח בבנות זוג "  או  " כדאי להיות איתי בקשר "  מתערערות ומתעוררים קשיים לבנות קשר זוגי נוסף .  
מהמעט שאתה מספר אני משער ששני אירועים של בגידה מתוך מערכות יחסים ארוכות טווח הותירו אותך מאוד מבולבל לגבי המקום של קשרים זוגיים בחיים שלך ולגבי היכולת שלך ליצור ולהרגיש בטוח בתוך זוגיות .  כדי להתמודד עם המצב הייתי מניח לעת עתה לרצון ליצור קשר חדש כדי להתפנות לעבד ,  ביחד עם איש מקצוע ,  את הרגשות הקשים שבוודאי התעוררו בך כתגובה לאירועים הללו ולאחר מכן להעמיק את ההבנה אודות התהליך שעברה הזוגיות שלך עד למצב שהתרחשה בה בגידה .  התהליך הזה יעזור לך לשקם את תחושת הביטחון העצמי שלך ואפילו יסייע לך לצמוח מתוך החוויות הללו .
 יש מישהי שאני מחבב מאוד ואנחנו די בסדר ,  אבל אני לא יודע איך להציע לה חברות ומה להגיד .  אני גם די מפחד כי היא הראשונה שאני אבקש ממנה .  אני לא יודע איך לשאול אבל אני לא יודע גם איך להגיב אם היא תדחה או תסכים .  אם היא תדחה- מה לעשות .  ואם תסכים ,  איזה מילים לומר כדי לא להישמע נואש או מתרגש יתר על המידה ?  אני בעודף משקל וקצת ביישן ,  ולכן הדבר קשה לי עוד יותר .
 כל הכבוד על כך שאתה עושה את הצעד האמיץ של להציע חברות !  זה לא קל .  ובטח שלא בפעם הראשונה .  אז אני חושב שנקודת הפתיחה טובה היא לפרגן לעצמך על זה שאתה הולך על זה .  בנוסף ,  מכיוון שזו הפעם הראשונה שאתה עושה את זה ,  תהיה מוכן לכך שאתה תתרגש ואולי לא הכול ילך כמתוכנן אבל זה בסדר וטבעי .  לשאלתך ,  אין דרך אחידה  " נכונה "  שמתאימה לכולם כדי להתחיל עם מישהי .  לכל אחד יש הסגנון שלו ואת הדרך שהוא מרגיש איתה בנוח כדי להציע חברות .  אז נסה לראות את ההתנסות הזו כהזדמנות עבורך לצבור ניסיון וללמוד מה עובד בשבילך .
 יש כל מני דרכים להציע חברות ,  אני אציע כמה  ( ואולי לגולשים יהיו רעיונות נוספים )  .  זו יכולה להיות פנייה ישירה בעל פה ,  בכתב או בצ'אט בה אתה שואל במפורש אם היא הייתה רוצה שתהיו : " יותר מדידים ".  זו יכולה להיות גם פניה ישירה אבל לא כזו שתעשה על ידך אלה על ידי חבר או חברה שייגשו אליה וישאלו אם היא מעוניינת  ( במקרה כזה היא לא תוכל לראות את התגובה שלך לתשובה שלה )  .  אתה יכול גם לפעול בדרך יותר עקיפה ולרמוז לה שאתה מעוניין בכך שתציע לה לעשות דברים ביחד כמו ללכת לסרט ,  או לשבת איפשהו וזאת מבלי ולהצהיר בגלוי על הרגשות שלך .  במידה והיא תענה להצעות שלך בחיוב אז אולי יהיה לך יותר ביטחון לשאול אותה מפורשות לגבי הרגשות שלה או להצהיר על שלך .
 חשוב לציין שלדרך שבה תציע לה חברות תהייה השפעה מועטה ,  אם בכלל ,  על התשובה שתקבל .  מכיוון שאותה ידידה כבר מכירה אותך סביר להניח שיש לה דעה עליך ורצונות לגבי הקשר שלכם ,  ככה שהדרך שאתה בודק איתה את אותם רצונות היא לא כזו קריטית .  הדבר נכון גם לגבי התגובה שלך לתשובה .  במידה והיא תגיד כן ,  הדבר יסתמך על ההיכרות שלה איתך ומכלול של דברים שהיא אוהבת בכך ולכן לא סביר שתגובה מתרגשת יותר או פחות מצדך תשנה את דעתה עליך .  כל עוד אתה לא עושה משהו קיצוני כמו לנשק לה את הרגליים ,  זה בסדר .  בהצלחה .
 


שאלה פתוחה
אתה מעוניין במישהי אבל לא יודע איך לפנות אליה ?  מפחדת שתשארי לבד בעולם ?  הפסיכולוג ארז עונה לכם

