שנה של פייסוק וטשטוש הגבולות 
דו"ח שנתי
1 .  אני והחבר'ה .  לפני הכל זו היתה השנה של פייסבוק ,  השנה שבה הצונאמי החברתי של מארק צוקרברג סחף לתוכו את אחרוני הסרבנים .  פייסבוק 2010 הוא לא עוד אתר אינטרנט - הוא האינטרנט .  מפרסמים ופרסומאים הסתערו על הצעצוע החדש - לרוב בלי שמץ של מושג מה הם אמורים לעשות שם .  כתוצאה מכך ,  התאפיינה 2010 בדיבורים רבים ,  באזז ואוויר חם סביב הנושא ומעט מאוד נוכחות פייסבוקית עקבית ומקצועית של חברות ומותגים  ( כמו שאומרים על סקס בתיכון : " כולם מדברים על זה ,  מעטים עושים את זה וגם אלה שעושים את זה ,  עושים את זה רע ")  .  2 .  האופליין והאונליין מתחברים .  מגמת טשטוש הגבולות בין האופליין לאונליין אינה חדשה ,  אבל ב-2010 היא הגיעה לשיא .  לא מדובר רק בחיבור התוכני-פרסומי אלא גם על המעטפת הארגונית .  חזון העולמות הנפרדים ,  שהצמיח מצד אחד משרדי פרסום מסורתיים ומהצד האחר משרדי דיגיטל תזזיתיים ,  פשט כנראה את הרגל  ( נגמר העידן של  " שילחו את הקריאייטיב לחבר'ה המוזרים האלה מהאינטרנט שיתאימו לזה איזה באנר ")  .  לקראת 2011 כבר ברור לכולם כי מדובר בתעשייה אחת .  לא עוד דיבורים בשפה שונה ,  לא עוד מערכות נפרדות ולא עוד חשדנות הדדית .  טוב ,  אולי קצת .  3 .  הטלוויזיה מסרבת למות .  הבאזז התמוה סביב מותה הקרוב של הטלוויזיה המסחרית מזכיר לי משהו שסיפרה פעם הקומיקאית האמריקאית ריטה רודנר ,  כנשאלה על חיי הנישואין של הוריה : " אמא שלי קברה שלושה בעלים ",  היא ענתה ביובש , " ושניים מהם רק נימנמו ".  יותר מדי מומחים מיהרו לקבור את הטלוויזיה בעודה בחיים ,  והיא רק נימנמה .  השנה היא התעוררה בגדול עם רייטינג מטורף  ( 42% לתוכנית בישול ?  !  )  ,  ביקוש שיא לספוטים וכסף של מפרסמים שנשאר מחוץ למסך .  הטלוויזיה והפרסום בטלויזיה אולי מאבדים גובה באירופה ,  אבל בישראל רגע לפני 2011 הם נראים חזקים מתמיד .  4 .  פרסום ישראלי לישראלים .  שמתם לב מתי הקולנוע הישראלי התחיל לקבל הכרה בינלאומית ?  למרבה האירוניה זה קרה בדיוק ברגע שהפסקנו להתאמץ ולייצר סרטים אוניברסליים ,  הסברתיים ,  ומתחסדים והתחלנו לייצר סרטים אמיתיים ,  מקומיים ואותנטיים  ( "עג'מי ",   " בופור ",  ו"ואלס עם באשיר ")  .  תהליך דומה עוברת גם תעשיית הפרסום .  השנה ראינו על המסך הרבה יותר תרבות ישראלית והומור ישראלי מבעבר ,  ואני שמח על כך  ( הוכח גם שזה לא מתנגש עם הכרה ופרסים בינלאומיים )  .  יותר מדי שנים ניסינו לעשות כאן פרסומות  " כמו בחו"ל ",  רק כדי לגלות בסוף ששום דבר לא מנצח את האותנטיות .  פרסום ישראלי לישראלים .  5 .  פרסומאי ?  זה כל כך 2009 . " שמת לב שאף אחד כבר לא רוצה להיות פרסומאי ?  "  שאלה אותי באחרונה אשת תקשורת המכירה את התחום . " פרסומאי כמו פעם ,  עם הניצוץ בעיניים ,  עם הגישה הילדותית והאהבה האמיתית למקצוע ?  כולם רוצים להיות כיום אנשי שיווק ומנהלים גדולים ,  להוביל מתקפות 360 ומהלכי אינטגרייטד .  רק פרסומות אף אחד לא רוצה לעשות ",  הוסיפה .  תודו שיש בזה משהו .  נכון שהפרסום כיום הוא חלק ממשהו הרבה יותר גדול ,  ונכון שכולנו מקצוענים יותר ורציניים יותר - אבל משהו בדרך גם הלך לאיבוד .  בטלוויזיה זה הכי בולט :  יש יותר ויותר פרסומות שהן חלק ממהלך אינטגרייטד מקיף ,  ופחות ופחות פרסומות מבריקות שעשה מישהו שממש אוהב פרסום .  - הכותב הוא שותף וסמנכ"ל קריאייטיב בגליקמן-נטלר-סמסונוב

שנה של פייסוק וטשטוש הגבולות 
דו"ח שנתי

