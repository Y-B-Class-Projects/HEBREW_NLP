מנותקים
להגיד  " אני לא מתעניין בתקשורת "  זה כמו לסגור את החלונות בבית כי הצעקות של האונס מפריעות לנו במדיטציה .  רוחניקים - תתחילו לקרוא עיתונים
יחד עם ניחוחות הפריחה והמצות ,  מגיעה שעתם של המורים ,  המדריכים ,  המלווים והכותבים הרוחניים לכתוב על מהות החג - חירות .  חירות !  איזה מושג ,  איזו מילה ,  רבות אפשר לדבר בה - הנירוונה הבודהיסטית ,  המוקשה ההינדית ,  חירות בקבלה ,  בשאמניזם ,  אהבה חופשית ,  המוות כחירות ועוד ועוד .  אך אפשר לסכם זאת במשפט אחד :  החירות הפנימית היא החירות האמיתית .  נו ,  קיצרתי תהליכים ..  .
 אז ברוח העידן החדש ,  זה שיוצא כנגד ההליכה בעדר ומדבר בעד האותנטיות ,  גם אני אכתוב על החירות .  אולם ברשותכם ,  לא אעסוק כאן בחירות הפנימית ,  אלא בחירות הישנה והטובה .  החירות הזאת היא חופש האדם לממש את זכויותיו ,  רצונותיו וחייו ,  כאשר אחד הדברים שעוזרים לקיים אותה - ורוחניקים נוטים להימנע ממנו - הוא התקשורת .
 התקשורת ,  מוצא פיהם של המנועים מלצעוק ,  נתפסת לרוב בחוגים הרוחניים כעול שהם נטשו בגלגול הקודם ,  כשהם עוד היו בבילונים כשרים למהדרין .  עכשיו ,  כשעשו שינוי בחייהם ,  הם הבינו כי אין טעם בכלל לקרוא עיתונים ,  שהרי מדובר בסתם כאב ראש שמרעיל את התודעה ,  וחוץ מזה - מה זה יעזור ? 
קיימתי הרבה שיחות עם אנשים שענו על ההגדרה  " משתתפים בתרבות העידן החדש "   ( למרות שבחיים הם לא יעידו על עצמם ככאלו )  ,  שאמרו לי שהם כבר לא מתעניינים בפוליטיקה וכבר לא קוראים עיתונים .  אולי מדי פעם הם רואים ארץ נהדרת ,  רק במקרה ,  כשהם אצל ההורים ,  וכך הם מגלים מה קרה בשבוע האחרון .  חוץ מזה ,  המונח  " להתעדכן "  זה לא משהו שנמצא בסדר היום שלהם .  
אני אגיד לכם עם יד על צ'אקרת הלב ,  בלי לפגוע - זה מעציב אותי .  אני מרגיש שיש לנו אחריות אחד כלפי השני ולהגיד  " אני לא מתעניין בתקשורת "  זה כמו לסגור את החלונות בבית כי הצעקות של האונס מפריעות לנו במדיטציה .  אולי הגזמתי קצת עם המטאפורה ,  אך הרעיון הוא לא לראות את הסבל שמתרחש בעולם .  אין דרך טובה יותר להתוודע אל הסבל הזה מאשר לפגוש אותו על גבי העיתונים  ( רצוי האינטרנטיים - זה חוסך בנייר )  ,  מסכי הטלוויזיה ותכניות הרדיו .  
אבל למה לנו להשקיע את עצמנו בסבל - אתם שואלים .  התשובה היא :  כי יש לנו אחריות לפעול למען אחרים .  הדאלי לאמה הציג רעיון מאוד מעניין שנקרא  " אחריות אוניברסאלית ",  ובעיני הכוונה היא למצב תודעתי שבו אנו מרגישים שאנחנו רוצים לעשות משהו כדי למזער או להסיר את הסבל של אחרים .  זהו מצב של חמלה שמכוונת לא רק כלפי האנשים הקרובים אלי ,  אלא כלפי כל האנשים והחיות באשר הם .  
האחריות האוניברסאלית זה מה שהופך את חיינו ליקרים ,  נותן משמעות לפעילות שלנו ,  מוציא אותנו מההתעסקות חסרת המוצא והמלנכולית בעצמנו ,  וכמו ששנטידווה אומר - היא התרופה שמרפאת את כל המחלות .  זהו הטבע שלנו ,  תחושת האחדות והמשפחתיות ,  וזוהי ההבנה הרוחנית הגבוהה ביותר - תחושת הקירבה הבסיסית אל אנשים אחרים והרצון שהם לא יסבלו .
 אך מה בין אחריות אוניברסאלית והתעסקות בביצת התקשורת ?  היום בעולם ,  למרות הציניות ולמרות תיאוריות קונספירטיביות על שליטה של קבוצה קטנה בעולם ,  דעת הקהל היא עדיין מרכיב משמעותי בשינויים חברתיים  ( לטוב ולרע - כל אחד ישפוט לפי ערכיו )  .  דעת הקהל הזאת כל כך חשובה עד שהתקשורת הפכה לכלי שמנסה לעצב אותה .  בארץ פלונית ,  למשל ,  מחלקים בחינם עיתונים  " רציניים "  ברכבות כדי שהאנשים יקראו בהם ויאמינו לכל מה שכתוב ,  וכך יגבשו דיעה שמתאימה לערכיו של המיליונר המסתורי שמממן את העיתון .  
הכלי שאנשים משתמשים בו כדי לספר את הסיפור שלהם לעולם מבוסס על תקשורת .  אחר כך ,  אתם ואני ושרה השכנה מחליטים עד כמה סיפור זה או אחר יזיז אותנו מהספה כדי לעשות משהו .  אם לא הייתי דואג ,  למשל ,  להתעדכן דרך העיתונות האינטרנטית לא הייתי מגלה שהולכים לבנות אסדת גז מול חוף דור ליד ביתי .  לא הייתי חותם על העצומה שחתמתי עליה ובעתיד ,  אם יתאפשר לי ,  אעמוד בצמתים ,  אלבש תחפושת של צב ים ואקשור את עצמי לווילה של יצחק תשובה  ( עד שיגיעו הרוטוויילרים )  .  
לכן ,  אני מאמין שחלק ממימוש האחריות האוניברסאלית היא לפחות לדעת מה קורה ולהשאיר את ערוצי התקשורת פתוחים .  באופן הזה ,  כשיצטרכו את העזרה שלי אני אדע שצריכים אותה ,  ואם אוכל גם אעשה משהו בעניין .  במילים אחרות ,  אני אהיה חלק פעיל מדעת הקהל .
 ולסיכום ,  לקראת חג החירות שבא עלינו לטובה ,  אנא שאו תפילות למען אלו שצריכים את דעת הקהל שלנו ,  שזקוקים לכך שנשמע את הסיפורים שלהם על דפי העיתונות ,  כדי שנוכל לאפשר גם להם להרגיש חופשיים .  ואם תוכלו בנוסף לתפילות גם לעשות משהו - עצומות ,  הפגנות ,  שליחת קרני אור ומכתבים לחברי כנסת ,  זה יהיה מועיל לא פחות .
 
מנותקים
להגיד  " אני לא מתעניין בתקשורת "  זה כמו לסגור את החלונות בבית כי הצעקות של האונס מפריעות לנו במדיטציה .  רוחניקים - תתחילו לקרוא עיתונים

