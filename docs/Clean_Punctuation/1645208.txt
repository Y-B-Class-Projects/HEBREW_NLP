מ.ס אשדוד ניצחה 2:5 את הפועל באר שבע
האשדודים הרשימו בדרבי הדרומי האטרקטיבי ,  כשהביסו 2:5 את ההגנה האומללה של באר שבע והוכיחו שמקומם בפלייאוף העליון
כך בדיוק צריך להיראות משחק בליגת העל בין שתי קבוצות משוחררות מכל לחץ .  מ.ס .  אשדוד אירחה הערב  ( שבת )  את הפועל באר שבע לדרבי בין שתי הקבוצות הדרומיות בליגת העל ,  במאבק על מקום בפלייאוף העליון ,  והשיגה את שלוש הנקודות המיוחלות עם הצגה נהדרת .  אשדוד רשמה ניצחון 2:5 בתום 90 דקות תוססות ואטרקטיביות שהניבו שבעה שערים נאים ,  כרטיס אדום אחד ולא מעט מצבים ליד שני השערים .
 דוד רביבו ויוסי אופיר התארחו לראשונה באשדוד אותה עזבו במהלך הקיץ ,  אבל דווקא השחקן השלישי שעשה את הדרך דרומה לבאר שבע ,  ברק בדש ,  העלה את האורחים ליתרון בדקה ה-10 .  החלוץ כבש מהאוויר אחרי בישול של משה אסולין ,  אבל השער היה צריך להיפסל על ידי השופט ניר עמר ,  שבבכורה שלו לא הצליח לראות יחד עם קוונו נבדל ברור של בדש .  
השער הזה הגיע בניגוד גמור למתרחש על כר הדשא ,  אבל אשדוד השיגה את המגיע לה בדקה ה-24 ורמזה לבאות .  רחמים צ'קול ,  באחד ממשחקיו הטובים העונה ,  מצא ברחבה את עידן שריקי שהשווה בבעיטה נהדרת לרשת הגבוהה .  שטות של משה אסולין ,  שפגע ללא כדור בעידן ויצמן והורחק בדקה ה-33 ,  סידר לאשדוד יתרון מספרי שבדקת הסיום של המחצית הוביל גם ליתרון בתוצאה ,  מנגיחה חזקה של שריקי פנימה .
 אשדוד המשיכה לתקוף דרך האגפים עם מרקו פופוביץ' הנהדר וצ'קול ,  שרשם לזכותו בישול נוסף בדקה ה-51 ,  בתום התקפה נפלאה אותה סיים דימיטאר מקרייב עם שער קל .  דקה לאחר מכן הבהיר בדש כי באר שבע לא מרימה ידיים ,  כאשר שוב הבקיע מהאוויר ,  הפעם לאחר הגבהה של יוסי אופיר .  אחד המשחקים האטרקטיביים של העונה ובעיקר ההגנה נוראית של באר שבע ,  הזמינו גם את ניר ביטון הצעיר לחגוג שער בכורה בליגת העל ,  עם בעיטה יפה לחיבורים בדקה ה-63 .  אקורד הסיום לערב הנהדר הגיע עם השני של מקרייב בדקה ה-86 .  אשדוד הוכיחה כי מקומה בהחלט בפלייאוף העליון ,  לבאר שבע אין מזור לצרות בהגנה .  הלחץ על גיא עזורי מחריף .
 דקה 2 :  משה אוחיון הגביה כדור קרן משמאל לפינה הקרובה ,  וגונזאלס נגח חזק וסחט הצלה מקאלה .
 דקה 5 :  צ'קול פרץ משמאל והוציא למשה אוחיון ,  שמ-16 מטרים בעט כדור שחלף סמוך לקורה .  
דקה 9 :  נחום ירה מ-20 מטרים וסחט הצלה גדולה מקאלה ,  שלאחר מכן ראה נגיחה של מקרייב כמעט נכנסת פנימה .
 דקה 10 :  גול !  אסולין שלח כדור לרחבה ,  ובדש שהיה בנבדל ברור בעט מהאוויר אל הרשת .  0:1 לבאר שבע בניגוד גמור למהלך המשחק ,  אבל השער היה צריך להיפסל .  
דקה 24 :  גול !  צ'קול שלח בכדור עומק לרחבה את שריקי ,  שבעט בשמאל תוך כדי תנועה והרעיד את הרשת העליונה .  אשדוד משיגה את השער שלה ,  1:1 .
 דקה 32 :  נחום הגביה מצוין מימין ושריקי המשיך עם בעיטה משבעה מטרים שנעצרה ברגליו של קאלה .
 דקה 33 :  כרטיס אדום !  אסולין פגע ללא כדור בויצמן ,  ולאחר התייעצות עם הקוון החליט השופט ניר עמר להרחיקו .  באר שבע ב-10 שחקנים .
 דקה 42 :  שוב צ'קול משמאל ,  הפעם נחום המתין ברחבה ובחצי מספרת בעט החוצה .
 דקה 45 :  גול !  משה אוחיון הגביה לרחבה ,  סוארס פיספס ושריקי נגח חזק אל הרשת .  1:2 לאשדוד .
 דקה 47 :  מבצע נהדר של מליקסון השאיר את בדש בעמדה טובה ברחבה ,  אבל ביטון הגיע בזמן והפריע לחלוץ לבעוט .
 דקה 51 :  גול !  התקפה יפה של אשדוד .  שריקי שלח את נחום לרחבה ,  כדור הרוחב הגיע לצ'קול שפירגן למקרייב והבולגרי כבש בקלות .  1:3 לאשדוד .
 דקה 52 :  גול !  אופיר הגביה כדור לרחבה ובדש ניצב על סף תיבת החמש ומהאוויר ירה לרשת הגבוהה .  באר שבע מצמקת ל-2:3 .
 דקה 63 :  גול !  פופוביץ' שוב דהר בימין ומסר לרחבה ,  שריקי בנגיעה השאיר אחורה וביטון בעט כדור חכם לחיבורים מ-15 מטרים .  שער בכורה בליגת העל לקשר הצעיר ,  2:4 לאשדוד .
 דקה 86 :  גול !  פופוביץ' החל במהלך מצד ימין ,  קיבל את הכדור בחזרה משריקי וסידר למקרייב עוד שער קל .  2:5 לאשדוד .
 מ.ס אשדוד :  דרגאן סטויקיץ' ,  מרקו פופוביץ' ,  כריסטיאן גונזאלס ,  מתן אוחיון ,  רחמים צ'קול ,  עידן ויצמן  ( סטפן קינגווה ,  62 )  ,  ניר נחום  ( עידן שדה ,  67 )  ,  משה אוחיון ,  ניר ביטון  ( שי רביבו ,  73 )  ,  עידן שריקי ,  דמיטאר מקרייב .
 הפועל באר שבע :  טברטקו קאלה ,  אביתר אילוז  ( דנדי אוקוגו ,  68 )  ,  וויליאם סוארס ,  דנילו מוריירה ,  אופיר דוידזאדה ,  מוחמד אדמו ,  יוסי אופיר ,  משה אסולין ,  דוד רביבו  ( שמעון הרוש ,  46 )  ,  מאור מליקסון ,  ברק בדש  ( אוהד קדוסי ,  80 )  .
 
מ.ס אשדוד ניצחה 2:5 את הפועל באר שבע
האשדודים הרשימו בדרבי הדרומי האטרקטיבי ,  כשהביסו 2:5 את ההגנה האומללה של באר שבע והוכיחו שמקומם בפלייאוף העליון

