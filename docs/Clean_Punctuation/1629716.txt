CTS מסמנת V
קדילאק מציגה את ה-CTS-V קופה חמושה במנוע V8 שמייצר 556 כ"ס .  אולי זה מה שמבעית את הגרמנים
לפני מספר שבועות חשפה חטיבת היוקרה של GM את ה-CTS קופה ,  גרסת הפאר והספורט כנגד אודי S5 ודומותיה .  כעת היא פונה לקהל מחודד יותר עם השקת גרסת ה'על' לקדילאק המזוותת שגם נחשבת לדורסנית ביותר אי פעם בשורותיה -CTS-V קופה .  אם נדמה לכם שזו עוד חלופה שרירית אדישה צפויה לכם הפתעה ,  הקדילאק הדרמטית אינה מאויימת מאף כיוון ונראית דרוכה מתמיד לכל דו-קרב .
 את החזות החיצונית הדגישה קדילאק על ידי שבכה דחוסה ,  מרושתת וכסופה  כיאה ללוחמת כבישים הזקוקה להזרמת אוויר מוגברת מפתחי יניקה .  תוספת כפולה - קוסמטית ודינאמית מאחורה מופיעה בדמותם של שני לועות מפלט עבי-קוטר המקנים לה את האפקט ההרתעתי הנחוץ לכל גרסת קופה .  שימו לב גם למכסה המנוע המורם שרומז בקטנה על מגדש העל השוכן בחזית ולא מתיר מקום לספקות לאן שאיפותיה .
 תחת המעטה מסתירה ה-CTS-V מנוע שנשלף ישירות משברולט קורבט  LSA V8 .  הנפח עומד על 6.2 ל' והנתונים הם 556 כ"ס ו-76 קג"מ .  למנוע משודכת תיבה אוטומטית מדגם Hydra-Matic 6L90 עם שישה הילוכים ותפעול מגלגל ההגה ואילו עבור חובבי המצמד קיימת אופציה לגיר ידני עם מספר יחסי העברה זהים .  יחד עם זאת ,  בעוד שתיהן מכויילות לביצועים ולעומסים גדולים ,  רק האוטומטית קיבלה תוכנה חכמה שמעניקה לנהג תחושה קרבית יותר .  
כמה מהירה ה-V של קדילאק ?  ל-100 קמ"ש היא מאיצה ב-3.9 שניות ,  נתון כמעט שווה בערכיו לכל קורבט אייקונית .  מהירותה המרבית נאמדת באיזור ה-300 קמ"ש פלוס כשעל הבלימה מופקד סט בילום משופר תוצרת 'ברמבו' בעל 6 בוכנות ודיסקים מחורצים ענקיים .  חלילה שלא תעופו מהכביש ,  קדילאק השתילה מעל הצמיגים מערכת מתלים מונמכת עם בקר גובה מגנטי  ( מתופעל מתא הנהג )  לשיכוך אדפטיבי על פי בחירה .  
את הבכורה לדגם תערוך החברה בתערוכת דטרויט הקרבה שתפתח בעוד מספר ימים .  מחיר עדיין לא פורסם ,  אבל כפי שלימד העבר ,  לא נדמיין שלאור ההשקעה הטכנולוגית המחיר יהיה נמוך ממתחרותיה .  אלינו אגב ,  היא תגיע בעוד כחודשיים .  

CTS מסמנת V
קדילאק מציגה את ה-CTS-V קופה חמושה במנוע V8 שמייצר 556 כ"ס .  אולי זה מה שמבעית את הגרמנים

