יכול להיות שזה נגמר
עדיין מאמינים להנחה שאם בוסטון תהיה בריאה בפלייאוף היא תלך עד הסוף ?  לעירו מוניץ יש כמה דברים אחרים להגיד לכם
בתוך השיגרה הארוכה והמתישה של חיי שחקן ב-NBA ,  שיגרה המורכבת ממשחקים ,  בתי מלון וטיסות ,  ישנם כמה משחקים חשובים ,  יוקרתיים יותר מאחרים ,  כאלה ששחקני הקבוצות מסמנים ביומנים כמה חודשים מראש .  המשחק הביתי הראשון של העונה הוא תמיד מיוחד ,  ערב הכריסמס הוא כזה ,  גם חג ההודיה .  משחק הכדורסל של יום ראשון בצהריים ,  לפני משחק הסופרבול השנתי ,  שייך גם כן לאותה ליגה - אירוע עתיר רייטינג ,  המשודר מחוף לחוף ,  שקברניטי ה-NBA משבצים אליו קבוצות שהם חפצים ביקרן .  
עבור אותן קבוצות ,  משחקים אלה הם הזדמנות לחשיפה תקשורתית עצומה ,  להכרה פורמלית כחלק מהעילית של הליגה ,  ולא פחות  להצהרת כוונות לעתיד ,  על הבמה המרכזית ולעיני העולם כולו .  עבור בוסטון סלטיקס ,  ביקורה של אורלנדו בצהרי יום ראשון האחרון ,  בטרם המשחק החגיגי בין הסיינטס לקולטס ,  היה בדיוק משחק כזה ,  והיא בהחלט התגנדרה לכבודו - פול פירס חזר לחמישייה אחרי חמישה משחקים בחוץ ,  הגארד מארקיז דניאלס חזר גם הוא מפציעה אחרי 28 משחקים ,  ולרשותו של דוק ריברס עמד ,  לראשונה מאז תחילת העונה ,  סגל מלא .  
לבוסטון ,  שעברה חודש קשה והפסידה עד יום ראשון 11 מ-20 משחקיה האחרונים  ( לרבות הפסד אחד לאורלנדו ושלושה לאטלנטה - שתיים מיריבותיה העיקריות למאבק על כתר המזרח )  ,  היתה הזדמנות במשחק הזה להזכיר שהיא עדיין פה ,  שהיא עדיין רלוונטית ,  ומה טוב יותר מלעשות זאת עוד מול הקבוצה שהדיחה אותה מהפלייאוף בעונה שעברה ,  וסגנית האלופה המכהנת ?  אבל רצה הגורל ,  וההיפך הוא שקרה .  המשחק חשף את כל נקודות התורפה שדני איינג' וריברס התאמצו לטאטא מתחת לשטיח ,  לפחות כלפי חוץ .  הסלטיקס שמטו יתרון דו ספרתי במחצית ונרמסו 36:11 ברבע שלישי זוועתי .  ההגנה נראתה לפרקים איטית ופגיעה ,  ושלושת שחקני המפתח המתבגרים  קווין גארנט בן ה-33 ,  פול פירס בן ה-32 וריי אלן בן ה-34 - נראו יותר כמו כוכבי עבר מאשר הבסיס לקבוצה עם יומרות להתמודד על האליפות .  הסלטיקס נחלו הפסד שני לאורלנדו בתוך עשרה ימים ,  הפסד שדירדר אותם לשוויון עם אטלנטה על המקום השלישי במזרח ,  7 וחצי משחקים מקליבלנד ,  המדורגת ראשונה .
 על מנת להבין את גודל האכזבה מיכולתה של בוסטון בשבועות האחרונים ,  קצת אחרי נקודת האמצע של העונה ,  כדאי להיזכר בטונים בהם החלה העונה הזו ,  רק לפני 3 חודשים וקצת .  הסלטיקס ,  עם ראשיד וואלאס שהגיע על מנת להקל מעט את העומס על גארנט ,  פתחו את העונה עם ניצחון חוץ נדיר בקליבלנד ושמונה ניצחונות בתשעת משחקיהם הראשונים ,  בפער ממוצע של כמעט 19 נקודות .  הניצחון היוקרתי באורלנדו  כן ,  שוב אורלנדו - בערב הכריסמס ,  ביסס את מעמדה של בוסטון כקבוצה הטובה במזרח דאז ,  אבל בדיעבד ,  ייתכן והיתה זו שירת הברבור .  
מאז אותו משחק הסלטיקס בצניחה ,  כאשר המאזן השלילי מאז ,  כשלעצמו ,  אינו מספר את כל הסיפור ,  כמו הדרך שהובילה אליו .  מתוך תשעת הניצחונות של בוסטון בחודש וחצי שחלפו ,  השניים היחידים מול קבוצות עם מאזן חיובי היו שניים דחוקים ,  בהארכה ,  על פורטלנד  ( בלי ברנדון רוי )  ,  ועל מיאמי  ( שירדה בינתיים למאזן שלילי )  .  מתחילת העונה ,  עומדים הסלטיקס על מאזן 11:11 מול יריבות שמעל 50% .  קליבלנד ,  רק לצורך ההשוואה ,  עומדת על 7:16 מול יריבות כאלה ,  אורלנדו על 10:15 ,  ואטלנטה על 11:16 .  מבלי לנצח את הטובות ,  קצה קשה לזכות באליפות .  אז נכון ,  הסלטיקס עדיין מובילים בביטחה את הבית האטלנטי ,  אבל גם אם המאזן הכולל עדיין לא מדליק נורות אזהרה ,  אז זה פשוט בגלל שעדיין לא הסתכלנו מקרוב מספיק ,  שכן כל הסימנים כבר שם ;  ככה לא נראית קונטנדרית .
 חרף התקדמותו האדירה של רייג'ון רונדו ,  שכבר הפך מזמן לפוינט גארד מהשורה הראשונה ולצלע שווה בכל צורה גיאומטרית בקבוצה הזו ,  הרי שעם שלושה שחקני חמישייה המתקרבים לאמצע שנות השלושים שלהם ,  הדעיכה היתה רק עניין של זמן .  פרוייקט הביג-ת'רי ,  שנפתח בצירופם של גארנט ואלן לפירס בקיץ 2007 ,  נידון מלכתחילה לחיי מדף קצרים ,  שכן אתה לא מביא שני כוכבים ששיאם מאחוריהם  האחד  ( גארנט )  בן 31 והשני  ( אלן )  כמעט בן 32 ,  כדי לבנות שושלות ,  וחלון הזדמנויות של שנתיים-שלוש הוא סיבה טובה מספיק בכדי להקריב את העתיד של הפרנצ'ייז שלך .  הפרוייקט עמד בכל הציפיות והיעדים ,  על כך אין חולק ,  כאשר מה שהחל במהפך החד-שנתי הגדול בתולדות הליגה וסיפק לנו את אחת מקבוצות ההגנה המרשימות בכל הזמנים ,  הסתיים בדגל אליפות מספר 17 על תקרת הבנקנורת' גארדן ב-2008 .  אלא שעם האוכל בא התיאבון ,  והחתמתו של ראשיד וואלאס בן ה-35 ביולי האחרון נבעה מהניסיון להשאיר את אותו חלון הזדמנויות בדיוק פתוח לנסיון אחד נוסף ,  ודני איינג' ידע מן הסתם שתוך זמן קצר יצטרך לטרוף את הקלפים ולהתחיל מחדש .  אז אם למישהו היה ספק שהשילוש המקורי גמר את הסוס ,  החודש הזה הסיר אותו .  ואם לא ,  תנו לי לנסות שוב .
 בעונת 2007/8 ניצחו הסלטיקס 66 משחקים בדרך לאותה אליפות מרשימה .  בעונת 2008/9 עמד מאזן הניצחונות על 62 ,  והוביל לסיבוב השני של הפלייאוף ,  כאשר פציעתו של גארנט עולה לבוסטון בסיכוי ממשי להיאבק על אליפות המזרח .  העונה ,  בוסטון בקצב של 53 ניצחונות בלבד .  שחקניה לא נהיים צעירים יותר ,  וההנחה ששלושת הגדולים יגיעו לקו הסיום על הרגליים נאיבית יותר משהיא סבירה .  הסלטיקס לא הוכיחו שביכולתם לנצח לאורך זמן ללא נוכחותם של גארנט או של פירס ,  אבל למען האמת ,  צריך להיות אופטימיסט מושבע כדי להאמין שבוסטון מסוגלת לאיים על קליבלנד או אורלנדו ,  אפילו אם כולם יהיו בקו הבריאות .  ההגנה ,  הסמל המסחרי של עידן גארנט ,  מידרדרת בהדרגתיות משנה לשנה מאז עונת 2007/8 ,  הן בכמות הנקודות שמרשה ההגנה ליריבותיה והן באחוזי הקליעה של היריב .  בוסטון מדורגת לפני אחרונה בריבאונדים והיחידה בדבוקת העילית עם יחס ריבאונדים שלילי לעומת יריבותיה .  החיסרון בפוינט גארד מחליף בולט לעין ,  ולאחרונה דולפות שמועות אודות מתיחות בחדר ההלבשה .  הפסדים יעשו את זה לקבוצה .
 יתרה מכך ,  גארנט נראה כצל חיוור של עצמו ,  בשני צידי המגרש .  כדאי לזכור שהאיש אולי בן 34  " בלבד ",  אבל הוא משחק כדורסל ב-NBA מאז היה בן 19 ,  והעונה ,  יותר מתמיד ,  השחיקה ניכרת בכל צעד שלו .  ראשיד ,  שאמור היה לספק עומק וקשיחות מהספסל ,  עשה לו מנהג העונה לחנות על קשת השלוש ולהפציץ משם ללא הכרה ,  יותר ממחצית מזריקותיו למעשה ,  למרות אחוזי קליעה מחרידים .  הוא מתקשה לגייס מוטיבציה לשמור על יריבים שלא עונים לשם טים דאנקן ,  תורם פחות מאי פעם בריבאונד ,  וארסנל תנועות הפוסט-אפ ,  שהפך אותו למאץ'-אפ כה קשה בדטרויט ,  הלך לאיבוד איפשהו בדרך מעיר המכוניות .  למעט ביצוע עבירות טכניות ,  מומחיות עדינה שהוא עדיין לא איבד ,  קשה לזהות בגירסה המבוגרת והשמנמנה שלפנינו את אותו שחקן שהסלטיקס קיוו לו .  
ריי אלן ,  מהקלעים הטהורים הגדולים אי פעם והסלע היציב בקו האחורי בשנתיים האחרונות ,  ירד העונה אל מתחת לממוצע הליגה בקליעה לשלוש נקודות ,  עם אחוז בינוני מאוד של 33.8%  נמוך בהרבה מממוצע הקריירה שלו עצמו ,  שעומד על כמעט 40% .  אגב ,  אינדיקציה נוספת לעייפות החומר אצל הגארד הוותיק היא העובדה שהירידה ביכולתו ניכרת במיוחד בחצי השני של משחקים רצופים ,  בק-טו-בק ,  בהם צונחים אחוזי הקליעה ל-27% בלבד ,  שפל חסר תקדים עבור קלעי מסוגו .  אפילו על משחקו של פול פירס צצו לפתע קמטים קלים ,  ולהוציא עלייה לא מוסברת באחוזי הקליעה מחוץ לקשת ,  ניכרת ירידה ברוב המרכיבים האחרים במשחקו ,  ובעיקר במשחק הגנה .
 רבות דובר בימים האחרונים על האפשרות להעברה של ריי אלן לקבוצה אחרת עוד העונה ,  בטרם תום מועד ההעברות בשבוע הבא .  אלן הוא לא רק המבוגר שבחבורה ,  אלא משחק בעמדת השוטינג גארד ,  בה הצניחה ביכולת ,  כשהיא מגיעה ,  היא תלולה ומהירה .  אה כן ,  ויש לו גם חוזה נגמר של כמעט 20 מליון דולר ,  מה שהופך אותו לנכס אטרקטיבי במיוחד לקבוצות שמתכוננות לפרנזי השחקנים החופשיים של הקיץ הבא .  החלטה לוותר על אלן תמורת סקורר צעיר יותר ,  כבר עכשיו ,  תסגור אולי סופית את חלון ההזדמנויות על העונה הנוכחית ,  אבל עשויה לשמור על צוהר עבור הזדמנות נוספת לגארנט ופירס בעונת 2010/11 ,  ולהוסיף עוד חלק בפאזל לקבוצה הגדולה הבאה ,  שתיבנה ,  ככל הנראה ,  סביב רונדו .  הסלטיקס ,  אם כן ,  מגיעים לפגרת האול סטאר עם הלשון בחוץ ,  והמנוחה חיונית להם לא פחות מלאף קבוצה אחרת ,  ולו ?  מטעמי מומנטום .  אז נכון ,  אף אחד לא יופתע אם הם יחזרו ממנה כקבוצה שונה לגמרי ,  אבל כרגע  קשה לראות את זה נגמר באליפות נוספת .
 
יכול להיות שזה נגמר
עדיין מאמינים להנחה שאם בוסטון תהיה בריאה בפלייאוף היא תלך עד הסוף ?  לעירו מוניץ יש כמה דברים אחרים להגיד לכם

