האיום של פישר מצליח ,  בינתיים 
BenchMarker
 >  >  נגיד בנק ישראל ,  סטנלי פישר ,  שב להתערב השבוע במסחר במט"ח .  אלמלא התערבותו ,  הדולר היה ממשיך להיחלש מול השקל ,  ולא בכדי .  אנליסטים המשרטטים את תמונת המאקרו בארה"ב אינם מציגים תמונה ורודה .  הכלכלה האמריקאית מקרטעת ונשענת על זריקות עידוד מהממשל ,  והגירעון צפוי להסתכם בכ-1.8 טריליון דולר - כ-13% מהתקציב - הרבה יותר מהגירעון הרצוי .  למרות זאת ,  הדולר התחזק בעולם ,  ואחת הסיבות העיקריות לכך היא ההתייחסות אליו כמפלט בטוח .  לא מעט מדינות בעולם עדיין מצמידות את יתרות המט"ח שלהן למטבע האמריקאי .  זו הכלכלה החופשית והדמוקרטית הגדולה ביותר בעולם ,  ואם תרצה לממש את השקעתך ולהעביר את כספך למקום אחר בעולם לא תגלה ,  למשל ,  כי הוטל לפתע מס כלשהו .  ואולם בישראל נוצרו תנאי מאקרו טובים מאלה שבארה"ב .  המשק המקומי לא נאלץ להזרים טריליוני שקלים כדי לחלץ מערכת פיננסית ששקעה בבוץ ,  הגירעון המקומי נמוך באופן משמעותי מזה האמריקאי ,  ופער הריביות נותן לשקל עדיפות .  ואלה הן ,  למעשה ,  הסיבות להיחלשות הדולר ולהתחזקות השקל ,  אלמלא התערבותו של בנק ישראל .  אז למה פישר מתערב ?  נגיד הבנק המרכזי רואה לנגד עיניו את טובת המשק בכללותו ,  ולא רק את השמירה על יציבות המחירים המסומנת כיעד עיקרי של הבנק המרכזי .  וכך פישר מוצא עצמו בעימותים עם שר האוצר ,  יובל שטייניץ ,  ואנשי משרדו שחשים כי פישר גולש לעתים מעבר לתחומי אחריותו .  פישר מבין כי המשק המקומי מוטה יצוא ,  וללא עזרה ליצואנים - הכלכלה תתקשה לצלוח את המשבר ולצאת ממנו מחוזקת .  מה שפישר מקווה להשיג הוא זמן - דולר חזק לעוד פרק זמן קצר ,  עד שהכלכלה המקומית תשוב לפסי צמיחה .  פישר מעריך כי מרבית הספקולנטים אינם ששים להילחם בבנק מרכזי בזירת המט"ח - ודי באיום אלגנטי כדי שהמסר יועבר אליהם .  מאז אוגוסט 2009 ,  שבו הודיע הבנק כי יתערב במסחר לפי שיקול דעתו ,  צנחה סטיית התקן במסחר השקל/דולר מרמה של 12% ל-3%  ( בעוד סטיית התקן במסחר יורו/דולר נשארה כ-11%-12% )  .  אבל אם הכלכלה לא תתאושש במהרה ,  אף איום לא ימנע את צניחת הדולר .  נקווה שהזמן ישחק לטובת פישר .
 
האיום של פישר מצליח ,  בינתיים 
BenchMarker

