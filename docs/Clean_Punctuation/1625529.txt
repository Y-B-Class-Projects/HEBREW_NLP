אמריקאי הסתנן לצ' קוריאה  " כדי לשחרר את העם "
 רוברט פארק בן ה-29 חצה לבדו את הגבול מסין לצפון קוריאה במהלך סופת שלגים ,  כשבידו מכתב למנהיג המדינה קים ז'ונג איל בו הוא קורא לו להפסיק את הרדיפות הפוליטיות במדינה
מיסיונר אמריקאי הסתנן לבדו לצפון קוריאה כדי לנסות ולשכנע את המנהיג קים ז'ונג איל לשחרר אסירים פוליטיים הנרדפים במדינה בגלל דתם ולסגור את מחנות הריכוז שבמדינה ,  כך הודיע הלילה  ( ראשון )  ארגון זכויות אדם הפועל בדרום קוריאה .
 המיסיונר ,  רוברט פארק בן ה-29 ,  חצה את הגבול מסין לצפון קוריאה באזור נהר טומן הקפוא ,  ביום שישי בו צוין חג המולד ,  ועמו מכתב המיועד למנהיג .  לדברי פעילים שליוו אותו בדרכו לגבול ,  פארק חצה את הגבול במהלך סופת שלג ,  בעודו צועק  " אני אזרח אמריקאי ,  ואני בא אליכם כדי להביא לכם את אהבתו של אלוהים ".  על פי הפעילים הוא לא זכה לתשובה מצדו האחר של הגבול .  
בתחילת השבוע התראיין פארק לרשת מקומית בסיאול וסיפר להם על המסע המתוכנן .  הוא סיפר כי הוא רואה בנסיון לשחרר את העם הצפון קוריאני את חובתו כאדם נוצרי ,  וכי הוא לא מצפה מממשלת ארצות הברית לשחרר אותו . " אני לא רוצה שהנשיא אובמה יצטרך לבוא ולשלם כדי לשחרר אותי .  אני פשוט רוצה שהעם הצפון קוריאני יהיה חופשי ",  אמר .  פארק ,  אמריקאי ממוצא קוריאני ,  הוא חבר בארגון בינלאומי הפועל לשחרור הצפון קוריאנים מעול הדיקטטורה במדינה .
 בשלב זה לא ידוע מה עלה בגורלו של פארק לאחר שחצה את הגבול .  בארגון זכויות האדם העריכו כי הוא נעצר על ידי חיילי הצבא הצפון קוריאני עם חצייתו .  
במרץ האחרון עצרה צפון קוריאה את שתי העיתונאיות האמריקאיות ,  לורה לינג ואיונה לי ,  בגבול עם סין ,  כשעבדו על כתבה בנושא פליטים המנסים להימלט מהמדינה הקומוניסטית .  העיתונאיות הואשמו בכניסה בלתי חוקית למדינה עם  " כוונות עוינות ".  בחודש יוני הרשיע אותן בית המשפט הצפון קוריאני ב"פשעים חמורים נגד האומה "  וגזר עליהן 12 שנות מאסר במחנה עבודה .  הן שוחררו לבסוף לאחר ביקור נדיר של הנשיא לשעבר ביל קלינטון במדינה .  לבקשת קלינטון הסכים קים ז'ונג איל להעניק לשתיים חנינה .
 המערב טוען מזה שנים כי המשטר הצפון קוריאני רודף אחר אסירים פוליטיים ומחזיק אותם במחנות השמדה ומחנות עבודה ,  דוגמת  " מחנה 22 "  הידוע לשמצה השוכן בצפון המדינה .  על פי הערכות ,  למעלה ממיליון צפון קוריאנים מוחזקים במחנות .  לטענת ארגוני זכויות אדם מתבצעים במחנות ניסויים בבני אדם ואף המתות המוניות בגז .
 
אמריקאי הסתנן לצ' קוריאה  " כדי לשחרר את העם "
 רוברט פארק בן ה-29 חצה לבדו את הגבול מסין לצפון קוריאה במהלך סופת שלגים ,  כשבידו מכתב למנהיג המדינה קים ז'ונג איל בו הוא קורא לו להפסיק את הרדיפות הפוליטיות במדינה

