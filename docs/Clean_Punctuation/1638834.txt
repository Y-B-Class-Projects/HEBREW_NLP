חפץ חשוד התגלה בחוף סידני עלי בהרצליה
כוחות גדולים של משטרה הגיעו לחוף סידני עלי מחשש שמדובר בחבית שנסחפה מעזה ובה מטען חומר נפץ .  המשטרה הורתה לפקחים בחופים ברחבי הארץ להגביר את ערנותם
 ( צילום :  שי מכלוף ,  עריכה :  גדי וינסטוק ) 
חפץ חשוד התגלה בצהרים  ( שלישי )  בחוף סידני עלי בהרצליה .  כוחות משטרה גדולים נמצאים במקום .  קיים חשש שמדובר בחבית ובה מטען נפץ שנסחף מרצועת עזה .  אמש נמצאו שני מטעני חבלה צפים בתוך חבית בחוף אשקלון .  
לאחר שהתגבר החשש שמטעני נפץ נוספים נסחפו צפונה הוחלט ,  בתום הערכת מצב שקיימו כוחות הביטחון ,  להורות לפקחים העירוניים לכל אורך רצועת החוף לערוך סריקות נרחבות בחופי הים והם הונחו לעמוד בקשר ישיר עם המשטרה בכל מקרה של מציאת חפץ חשוד מכל סוג שהוא .
 המשטרה אסרה היום באופן מוחלט את כניסתם של מתרחצים ודייגים לכל חופי הים לאורך רצועת החוף שבין אשדוד לזיקים .  טיולים וסיורים של בתי ספר שתוכננו להתקיים בקרבת רצועת חוף בוטלו וקבלנים המבצעים עבודות בנייה בקרבת חופי הים נדרשו להפסיק את עבודתם .  כמו כן ביקשה המשטרה מהציבור לגלות עירנות מוגברת בעיקר בעת נוכחות בחופי הים בכל רחבי הארץ .  מוקד 100 תוגבר בצוותים מיוחדים על רקע הציפייה לעומס פניות מצד הציבור .
 הזרוע הצבאית של הג'יהאד האיסלמי ,  פלוגות אל-קודס ,  נטלה אמש אחריות למטעני הנפץ הימיים שנמצאו בחופי אשדוד ואשקלון . " היחידות על שם החלל נביל מסעוד "  השייכות לזרוע הצבאית של פתח  גדודי חללי אל-אקצא - והזרוע הצבאית של ועדות ההתנגדות העממית  חטיבות סלאח א-דין - הצטרפו להודעת הזרוע הצבאית של הג'יהאד האיסלמי .  בהודעה משותפת מסרו שלושת הארגונים כי הטמינו שמונה מטעני נפץ גדולים באזור הנמלים של אשדוד ואשקלון .  בנוסף הבהירו כי ימשיכו להתנגד לכיבוש הישראלי .
 בהודעה נמסר עוד כי פעילי הארגונים הצליחו להסתנן לנמלים אשקלון ואשדוד ולהטמין שם מטעני נפץ שמשקל כל אחד מהם כ-80 ק"ג .  ככל הנראה ,  ההודעה היתה צריכה להתפרסם לאחר ביצוע הפיגוע בנמלים ,  אולם הפיגועים סוכלו .  בהודעה נכתב עוד : " הפיגוע בא בתגובה לתוקפנות הישראלית המתמשכת נגד העם הפלסטיני ,  שבאה לידי ביטוי בפעם האחרונה בחיסול בכיר חמאס מחמוד אל-מבחוח ". 
המטען באשדוד אותר אמש ע"י סייר בעיריית אשדוד אשר גילה מטען נפץ סמוך לחוף הקשתות בעל מאפיינים זהים למטען הנפץ שנמצא מוקדם יותר בצהרים ליד חוף  " חופית "  באשקלון .  הסייר הזעיק את כוחות המשטרה ,  ולאחר שהחוף בודד מבני אדם פוצצו החבלנים את המטען באורח מבוקר .  מעוצמת המטען נהרס הרובוט המשטרתי שטיפל במטען .
 המשטרה ,  שעורכת סריקות באזור ,  מעריכה כי מקור שני המטענים הוא ברצועת עזה ,  והחופים מאשדוד ועד לזיקים נסגרו .  במערכת הביטחון דיווחו כי בלילה שבין שישי לשבת ,  מעט לפני חצות נשמעו פיצוצים כשני ק"מ מחופי עזה בעומק הים .  גדודי חללי אל אקצא ,  הזרוע הצבאית של וועדות ההתנגדות העממית והזרוע הצבאית של הג'יהאד האיסלמי נטלו אחריות לפיצוצים .
 המטען הראשון אותר אתמול בשעות הבוקר כשהוא מוטמן בתוך חבית בחוף  " חופית "  שבאשקלון .  בעקבות זאת ,  נסגר החוף למרחק של 500 מטרים לכל כיוון מנקודת מציאת המטען וכוננות הוכרזה באזור .  מדובר במטען שהיה מחובר לחבית כדי לאפשר לו לצוף על המים מבלי להינזק .  חבלנים של המשטרה הוזעקו כדי לטפל במטען ,  ובמקביל הופעלו גורמי חירום במועצה האזורית חוף אשקלון כדי לסייע במקרה של התפוצצות המטען .  
חבלני המשטרה הרחיקו את המטען מהמקום מבלי שייגרם נזק או פגיעה בעוברי האורח שהיו במקום וביצעו סריקות כדי לשלול אפשרות של הימצאות מטענים נוספים באזור .  ממשטרת לכיש נמסר שהידיעה בדבר מציאת המטען לא פורסמה כדי למנוע בהלה בקרב תושבים ולמשוך סקרנים למקום בו נמצא המטען .  
בהודעה משותפת של השב"כ ,  צה"ל והמשטרה נמסר כי  " כוחות הביטחון נוקטים בכל האמצעים הדרושים על מנת להגן על אזרחי מדינת ישראל בתרחישים מסוג זה ". 

חפץ חשוד התגלה בחוף סידני עלי בהרצליה
כוחות גדולים של משטרה הגיעו לחוף סידני עלי מחשש שמדובר בחבית שנסחפה מעזה ובה מטען חומר נפץ .  המשטרה הורתה לפקחים בחופים ברחבי הארץ להגביר את ערנותם

