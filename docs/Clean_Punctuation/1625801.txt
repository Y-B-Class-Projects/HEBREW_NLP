בארה"ב עוד שואלים :  איך עלה המחבל למטוס ? 
השרה האמריקאית לביטחון פנים אמרה ,  כי הראיות שנאספו מצביעות על כך שהניסיון לפוצץ את המטוס אינו קשור למתקפה נרחבת .  נבדק החשד כי ישנו קשר בין המחבל לאל קאעדה
 ( צילום :  רויטרס .  עריכה :  עידן גוראל ) 
בידי ארצות הברית אין מידע על כך שניסיון הפיגוע במטוס הנוסעים ביום שישי בלילה היה חלק ממזימה נרחבת יותר ,  כך אמרה היום  ( ראשון )  השרה לביטחון פנים בארצות הברית ,  ג'נט נפוליטנו ,  שציינה כי במקביל נבדק חשד שארגון אל קאעדה היה מעורב בתקרית .  
בראיון לרשת CNN אמרה נפוליטנו כי החקירה לא העלתה עד כה ראיות לכך שהאירוע קשור למתקפת טרור גדולה . " כעת אין לנו אינדיקציה לכך שזה היה חלק ממשהו גדול יותר .  אבל ברור שהחקירה נמשכת ",  אמרה השרה שהוסיפה כי מוקדם מדי לקבוע האם ארגון אל קאעדה אכן מעורב בניסיון הפיגוע . " זה נתון לחקירה ,  וזה יהיה בלתי הולם שאגיב על כך ",  אמרה . " לכן צריך לתת ל-FBI ולמערכת הצדק הפלילית לעשות את עבודתם ". 
לדברי נפוליטנו ,  זה לא יהיה מוצדק לומר שמערך הבידוק בנמל התעופה סחיפהול לא פעל כשורה ,  כאשר לא זיהה את חומרי הנפץ שנשא המחבל הניגרי ,  פארוק עבדול מוטלב . " כבר ביצענו יותר שיקוף ומה שאנחנו מכנים אמצעים מקלים בשדה התעופה ",  הבהירה נפוליטנו .
 במהלך הלילה דווח בארצות הברית כי שמו של עבדול מוטלב הופיע ברשימת החשודים בטרור של המודיעין האמריקאי ,  אך לא נצבר עליו מספיק מידע בכדי לכלול אותו ברשימה שאוסרת על עלייתו למטוס .  כמו כן ,  התברר כי עבדול מוטלב לא הופיע ברשימת ה"טעונים בדיקה ",  ועל כן הוא לא נדרש לעבור בדיקה ביטחונית נוספת לפני שעלה על הטיסה .  
בהתייחסה לשאלה מדוע לא הוגבר הפיקוח על עבדול מוטלב למרות החשדות נגדו ,  טענה נפוליטנו כי לא היה מידע  " מדויק "  או  " אמין "  שאילץ את העברתו של הניגרי בן ה-23 לרשימת בידוק קשוחה יותר .  
דובר הבית הלבן ,  רוברט גיבס ,  ציין כי הממשל בוחן כעת  " כיצד אנחנו יכולים לשפר את הליכי רשימת המעקב ,  כדי להבטיח שלא יהיה מכשול בזרימת המידע שנאסף בדרך לדרגי הביטחון הגבוהים ביותר בממשל ". 

בארה"ב עוד שואלים :  איך עלה המחבל למטוס ? 
השרה האמריקאית לביטחון פנים אמרה ,  כי הראיות שנאספו מצביעות על כך שהניסיון לפוצץ את המטוס אינו קשור למתקפה נרחבת .  נבדק החשד כי ישנו קשר בין המחבל לאל קאעדה

