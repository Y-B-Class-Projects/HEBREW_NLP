 " חוקרים מחו"ל ייקלטו באופן מאסיבי רק בעוד שנתיים "
 האקדמיה הלאומית למדעים והמל"ג קיימו מפגש ראשון בישראל עם חוקרים שעברו לחו"ל .  טרכטנברג : " אנחנו מתכננים לטווח הארוך .  חלק מהאוניברסיטאות יתחילו לגייס ,  אבל לא מייד "
  >  >  אולם ההרצאות באקדמיה הלאומית למדעים בירושלים התמלא בשבוע שעבר באנשים שמייצגים את אחת ההחמצות הגדולות של מדינת ישראל בעשור האחרון - מדענים ישראלים שלא מצאו את מקומם בשוק המקומי ובאקדמיה והעבירו את מקום מגוריהם ואת המחקר שהם מבצעים לחו"ל ,  שם אוניברסיטאות ומכוני מחקרים אחרים נהנים מפירות הצלחתם .  70 מתוך אלפי  " המוחות הבורחים "  שנמצאים בחו"ל הגיעו למפגש משותף לאקדמיה הלאומית ולמועצה להשכלה גבוהה שנערך ביום רביעי .  הם קיבלו מידע על התוכנית הרב-שנתית להשכלה גבוהה שיצאה לדרך השנה ,  בתוספת תקציבית של 7.5 מיליארד שקל בשש השנים הקרובות ,  ועל ההזדמנות שהיא צפויה לפתוח בפניהם לחזרה לישראל .  400 חוקרים נוספים צפו בכנס בשידור חי באינטרנט .  כמה מהנוכחים במפגש כבר שבו לישראל כדי להתקבל לעבודה באחד ממוסדות ההשכלה הגבוהה המקומיים ,  אך רק חלק מהם כבר הצליחו לעשות זאת .  לפי נתוני מרכז הקשר של האקדמיה הלאומית ,  כ-2,000 חוקרים ישראלים שמועסקים בחו"ל מעוניינים לחזור לישראל ,  וממתינים לכך שהדבר יהיה אפשרי ,  אך קיימים חוקרים רבים שטרם נרשמו למאגר .  עם זאת ,  במפגש הם גילו כי הדרך חזרה לא פשוטה ועדיין ארוכה .  30 מרכזי מצוינות ב-1.5 מיליארד שקל במפגש הציג יו"ר הוועדה לתכנון ותקצוב של המועצה להשכלה גבוהה ,  פרופ' מנואל טרכטנברג ,  בפני החוקרים את עיקרי התוכנית ,  שתביא לפי תחזיותיו לגיוס של כ-1,600 חברי סגל חדשים בשנים הקרובות באוניברסיטאות ובמכללות ,  מתוכם 300-400 ייקלטו במרכזי המצוינות ,  לצד גידול מתון במספר הסטודנטים ,  בעיקר מקרב האוכלוסייה החרדית ,  הערבית ותושבי הפריפריה .  את חוד החנית של התוכנית ,  המכונה  " תוכנית i-core "  - הקמתם של עד 30 מרכזי מצוינות בעלות של כ-1.5 מיליארד שקל - הציגה ד"ר ליאת מעוז ,  שבעצמה חזרה לישראל מאוניברסיטת הרווארד בארה"ב ונבחרה לרכז את הפרויקט .  ארבעה מרכזים כאלה יוקמו באוניברסיטאות כבר השנה ,  בעלות משתנה המוערכת בכ-45 מיליון שקל למרכז .  כל מרכז יתרכז בתחום מחקרי אחר ,  ויועסקו בו מדענים מצטיינים מחו"ל ומישראל ,  שייהנו ממענקי מחקר נדיבים ותשתיות מחקר מתקדמות .  עם זאת ,  טרכטנברג ציין במפגש כי רוב הסגל יגויס לאוניברסיטאות ולמכללות לא במסגרת המרכזים ,  אלא לעבודת המחקר וההוראה השוטפת .  זהו המפגש הראשון שמתקיים בישראל עם מדענים שמבקשים להשתלב חזרה במוסדות ההשכלה הגבוהה בישראל ,  אך טרכטנברג קיים מפגשים דומים בעבר ,  בחו"ל .  בחודש שעבר נפגש טרכטנברג עם 81 מדענים ישראלים ששבו בשנה האחרונה לישראל ונקלטו באקדמיה ,  ולאחרונה ערך בוושינגטון פגישה עם כ-40 חוקרים ישראלים שעדיין עובדים בחו"ל . " התהליך אטי וביורוקרטי להחריד"כמה מהחוקרים שנכחו במפגש ,  הדגישו שזו הפעם הראשונה שבה הם מרגישים שבאקדמיה הישראלית מתעניינים בהם ומקשיבים לבעיותיהם .  הם סיפרו על הקשיים הרבים שהם חווים בניסיון להתקבל לעבודה באוניברסיטה או מכללה . " התחושה שלי ,  אחרי שנה וחצי בדרך הייסורים של למצוא עבודה בישראל ,  היא שהתהליך לקבלת משרה באוניברסיטה ישראלית הוא אטי וביורוקרטי להחריד בהשוואה למקומות כמו ארה"ב ",  אמר אחד המשתתפים .  טרכטנברג צינן גם הוא את ההתלהבות ,  כשאמר שלהערכתו ,  קליטה מסיבית של חוקרים מחו"ל תתרחש רק בעוד שנתיים . " אני מאוד מקווה שבפעם הבאה שנתראה ,  אתם תהיו אנשי סגל מהשורה בישראל ",  אמר טרכטנברג , " אבל האם זה יקרה ,  מתי ואם יש מקום לכל אחד מכם ,  אני עדיין לא יודע .  זה לא יקרה השנה .  אני צופה שהמהלך הרציני הגדול יהיה ב-2013 ,  ומשם העסק יתחיל לרוץ מהר יותר .  בשנתיים הקרובות אנחנו בעיקר ממלאים את החורים שנפערו בעשור האחרון ועוסקים בתכנון קדימה .  אל תצפו שפתאום יהיו מאות מודעות דרושים בעיתונים .  זה יקרה ,  אבל בקצב אטי ".  למרות זאת ,  הוסיף טרכטנברג : " אנחנו נמצאים ברגע של תפנית .  יש בתוכנית תוספות תקציביות שמטרתן העיקרית היא קליטת סגל חדש ,  אבל נקפיד על איכות בכל התהליך ,  כשהמטרה היא מצוינות בלי פשרות ".  בתגובה להערה של חוקר מהקהל על אורך הנשימה שהם מתבקשים לגלות ,  אמר טרכטנברג : " אני לא יכול להגיד לאוניברסיטאות מתי לתקצב חוקרים חדשים .  יש צרכים מאוד בוערים באוניברסיטאות .  חלקן כן יתחילו בגיוס ,  אבל זה לא יהיה מיידי ולא במספרים שהיינו רוצים .  אם הייתי נשיא של אוניברסיטה ,  הייתי כבר מתחיל למפות את המועמדים וההתקשרות עמם ,  כי תהיה תחרות עליהם בין האוניברסיאות .  אני מבין שמבחינתכם השאלה היא מה יקרה מחר בבוקר ,  אבל אני צריך להיות מציאותי וליישר ציפיות .  הגיוס לא יהיה במכה אחת ,  אלא תוך שנה-שנתיים וימשיך בהדרגתיות ".  בתגובה לשאלה מהקהל על התהליך הארוך לקליטה באוניברסיטאות ,  אמר טרכטנברג : " הייתי רוצה שתהליך גיוס הסגל בישראל יהיה יותר מובנה ,  שקוף וקצר ,  כמו בארה"ב .  כאן הדברים הרבה יותר לא פורמליים .  לאור העובדה שאנחנו צופים גיוס מסיבי בשנים הקרובות ,  יש צורך שהתהליכים האלה יהיו יותר מסודרים וקצרים ".  פרופ' עליזה שנהר ,  נשיאת המכללה האקדמית עמק יזרעאל ויו"ר ועד ראשי המכללות הציבוריות ,  הציעה לחוקרים לפנות גם למכללות ,  שבהן התהליך קצר יותר ופחות בירוקרטי בשל גודלן הקטן יותר . " התקציב מאפשר חשיבה לטווח ארוך "" יש מדענים בחו"ל שמאוד מעוניינים לחזור לישראל ,  אבל איכשהו לא היה קשר בינם לבין המוסדות המקומיים ",  אמרה בפתיחת המפגש נשיאת האקדמיה הלאומית למדעים וחתנית פרס ישראל לרפואה ,  פרופ' רות ארנון . " אנחנו מקווים שיותר ויותר חוקרים יצליחו למצוא כאן את המקום שלהם ".   " הסיפור של ההשכלה הגבוהה בישראל הוא סיפור שיש בו אלמנטים מדהימים ,  אבל הוא גם סיפור עצוב ",  אמר טרכטנברג לחוקרים בניסיון להסביר להם מדוע בסופו של דבר הם מצאו את מקומם מחוץ לאקדמיה בישראל . " עד לפני 10 שנים היינו עדים להתפתחות מדהימה של היכולות האקדמיות והמחקריות של ישראל .  מאז היתה פגיעה מאוד משמעותית באקדמיה ,  בפרט בסגלים האקדמים הבכירים .  לא היו גיוסים של סגל חדש ,  כי לא היתה אפשרות לקלוט אותם .  כתוצאה ,  רבים מצאו את מקומם בחו"ל ,  וזו מכה קשה מאוד להשכלה הגבוהה בישראל ",  אמר . " מדינת ישראל לא יכולה להרשות לעצמה התכווצות ביכולות המחקריות והאקדמיות שלה .  אנחנו חייבים לעשות הכל כדי לשנות את זה ",  הוסיף טרכטנברג .  לדבריו ,  התוספת התקציבית למערכת תגיע בסופו של דבר לכ-30% . " הגידול בתקציב הוא מה שמאפשר לנו לתכנן לטווח ארוך ",  אמר . " נחזק את מדעי הרוח"פרופ' שנהר התייחסה גם היא לתוכנית ואמרה כי  " היא עושה שינוי עצום במערכת ההשכלה הגבוהה .  זאת הפעם הראשונה שבה הוועדה לתכנון ולתקצוב  ( ות"ת ,  ל"ד )  מדברת על תכנון ,  אחרי שבמשך כל השנים היא דיברה בעיקר על תקצוב ".  טרכטנברג הוסיף כי בשנים הקרובות הוא מצפה לתוספת של כ-9,000 סטודנטים במערכת . " אם בעשור הקודם המטרה היתה לאפשר התרחבות של ההשכלה הגבוהה כדי לאפשר נגישות אליה ,  כיום הנגישות תימשך לאט יותר ,  אבל הדגש יעבוד למצוינות במחקר ובהוראה .  אנחנו מפנים את הנגישות לעבר אוכלוסיות שלא מיוצגות כיום בהשכלה הגבוהה בממדים שאנחנו מצפים להם - החרדים והמיעוטים שהשילוב שלהם באקדמיה יעורר מהפכה בחברה ובמשק הישראלי ",  אמר .  מעוז הסבירה כי חוקרים שיצטרפו למרכזי המצוינות יזכו לקבל משרה רגילה מהמוסד שקולט אותם ,  ובחמש השנים הראשונות הם יקבלו מענקי מחקר ועבודה במרכזי המצוינות .  טרכטנברג התייחס גם לסוגיית קרובי המשפחה שיעלו יחד עם המדענים החוזרים ,  כשבחלק מהמקרים שני בני הזוג עובדים במחקר ,  אבל רק אחד מהם יתקבל לעבודה בישראל . " הנורמה בארה"ב היא שאם אוניברסיטה רוצה מישהו ,  אז היא עושה מאמץ מיוחד לגייס גם את בן זוגו ",  אמר . " זה נושא בעייתי שאנחנו לא יכולים להתערב בו ישירות ,  אבל אנחנו יכולים לדחוף את המוסדות להיות מודעים לו ולהציע פתרונות בעצמם ".  טרכטנברג ציין גם כי במסגרת התוכנית סטודנטים לכל תואר יחויבו לקחת קורסים במדעי הרוח והחברה . " כך יגדל הביקוש לאנשי סגל במדעי הרוח ,  ונוכל לגייס אותם לחוגים האלה ",  אמר .

" חוקרים מחו"ל ייקלטו באופן מאסיבי רק בעוד שנתיים "
 האקדמיה הלאומית למדעים והמל"ג קיימו מפגש ראשון בישראל עם חוקרים שעברו לחו"ל .  טרכטנברג : " אנחנו מתכננים לטווח הארוך .  חלק מהאוניברסיטאות יתחילו לגייס ,  אבל לא מייד "
 
