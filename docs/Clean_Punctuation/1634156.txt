 " ישראל תהיה ב-OECD עד אמצע השנה "
 כך אמר אתמול בישיבת הקבינט החברתי -כלכלי מזכ"ל הארגון אנחל גוריה ,  והוסיף כי  " נותרו כמה נושאים שעלינו לפתור ,  אך כולם פתירים "
" ישראל תהיה חברה ב-OECD עוד השנה .  נותרו כמה נושאים שעלינו לפתור ,  אך כולם פתירים "  - כך אמר אתמול בישיבת הקבינט החברתי-כלכלי מזכ"ל ה-OECD ,  אנחל גורייה .  מאוחר יותר אמר גורייה דברים דומים לנשיא המדינה ,  שמעון פרס .  
בתחילת ישיבת הקבינט החברתי-כלכלי הגיש גורייה את שני הדו"חות שכתבו מומחי ה-OECD על ישראל .  הדו"ח הראשון מתייחס לכלכלת ישראל והדו"ח השני לנושאי חברה ותעסוקה בישראל .  גורייה דיווח לקבינט כי דו"ח הביצועיים הראשון שייערך לישראל ,  מיד לאחר כניסתה הצפויה לארגון ,  יהיה הערכת ביצועיים סביבתיים .  המלצות הדו"ח יכללו הרחבת השימוש בכלי מדיניות כלכליים להגברת האפקטיביות של פעילות הממשלה בתחום הסביבה .  
גורייה הגיע לירושלים שלשום ,  והוא צפוי לעזוב היום .  בין הפגישות עם נשיא המדינה ,  ראש הממשלה ,  הנגיד ,  שר האוצר ובכירים אחרים ,  קצבו לו 30 דקות לשורה של פגישות עם עיתונאים .  למרות לחץ הזמנים הוא שופע חום ונינוח ,  ומשתדל לענות לעניין על כל שאלה .  
מתי ישראל תתקבל ל-OECD ?   
" במאי הקרוב מתכנסת מועצת השרים של הארגון .  במאי ,  פלוס מינוס ,  ישראל תתקבל .  ההצטרפות יכולה להיות שבוע או שבועיים מוקדם או מאוחר יותר ,  זה הטווח .  חשוב שקודם להצטרפות נסדיר את כל מה שצריך להסדיר ,  בלי לחץ של זמן . 
" יש תהליך מסודר להצטרפות .  הממוצע הוא שלוש שנים ,  וישראל תהיה באזור הממוצע .  יש כמה בעיות טכניות שצריך לפתור ,  ושני הצדדים יודעים איך להתמודד אתן .  הכל ייפתר .  מדובר בשלושה נושאים עיקריים :  האמנה למניעת שוחד ,  קניין רוחני והסטטיסטיקה במזרח ירושלים וברמת הגולן . 
" ישראל חתמה על האמנה למניעת שוחד ואנחנו רוצים לראות כיצד הדברים מתבצעים בשטח .  חשוב לנו מאוד עניין השמירה על קניין רוחני ,  כולל במעבר מתרופות חדשות לגנריות ,  וחשוב לנו שהנתונים שנקבל מישראל לא יכללו את תושבי מזרח ירושלים ורמת הגולן .  אנחנו בדרך לפתרון הבעיות בשלושת הנושאים ".  
האם בעיות פוליטיות יכולות לפגוע בסיכוי של ישראל להתקבל ?   
" לא זיהינו בעיות כאלה ואני מקווה שלא נזהה .  לפני כשלוש שנים ,  כשהזמנו את ישראל להצטרף לארגון ,  אף מדינה לא התנגדה לקבלת ישראל במועצת השרים ,  כך שאני לא מעריך שתהיה מדינה שתתנגד עכשיו . 
" ישראל הוזמנה בגלל ההצלחות הגדולות שלה בתחום הכלכלי ,  בתחום ההיי-טק ,  בפתרון בעיות מים ומדבר ,  בשל מאמציה בתחומי החינוך ,  איכות החיים ואיכות הסביבה ,  ובשל ההתמודדות שלה עם העוני והפערים החברתיים .  ישראל היתה מאוד פעילה בשנים האחרונות בוועדות ה-OECD ,  והגיע הזמן שתעלה מדרגה לחברות מלאה .  כשתשלים את תהליך ההצטרפות ,  וכאמור זה לא רחוק ,  היא תהיה חברה ב-OECD ".  
שר האוצר ,  יובל שטייניץ ,  התבטא באופן דומה ביחס לנושאים שנידונים כעת בין ה-OECD וישראל .  לפי הערכתו ,  הם ייפתרו כבר בזמן הקרוב ביותר .  עם זאת ,  שר הרווחה ,  יצחק  ( בוז'י )  הרצוג ,  ציין בישיבה כי עדיין קיים פער של 5% בין ה-OECD לישראל בתחום ההוצאה הלאומית .
 לפי הרצוג ,  נקודת התורפה המרכזית של ישראל היא קו העוני ,  הנמוך ב-20% מהקו של ה-OECD .  לדבריו ,  הצטרפות ישראל לארגון היא כלי לסגירת פערים בכל הקשור לביטחון הסוציאלי של אזרחי ישראל וכלי להפחתת העוני .  
השר לאיכות הסביבה ,  גלעד ארדן ,  נפגש אתמול עם גורייה ואנשיו .  בפגישה אמר ארדן כי  " תנאי לכניסת ישראל ל-OECD הוא עמידה בתנאים סביבתיים .  עמידה ברף הסביבתי של הארגון תהיה מנוף צמיחה חדש למשק ,  שיספק אלפי מקומות עבודה וישפר את איכות החיים ".  
לדברי ארדן , " כשליש מתוך 220 החלטות והמלצות ה-OECD הן בנושאים סביבתיים .  חברות בארגון תחייב הטמעה של שיקולי סביבה בכל משרדי הממשלה ".  גורייה ציין את ההתקדמות המשמעותית של ישראל בעמידה בתנאים הסביבתיים של ה-OECD .

" ישראל תהיה ב-OECD עד אמצע השנה "
 כך אמר אתמול בישיבת הקבינט החברתי -כלכלי מזכ"ל הארגון אנחל גוריה ,  והוסיף כי  " נותרו כמה נושאים שעלינו לפתור ,  אך כולם פתירים "
 
