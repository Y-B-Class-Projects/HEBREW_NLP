לוזון ,  למה אתה מחכה ? 
אודי הירש בחן את דבריו הנרגשים של ברקוביץ' במסיבת העיתונאים ,  חילק אפילו ציונים לאמרות מפתח והגיע למסקנה המתבקשת בכותרת 
" נביא עוזר מאמן הגנה ,  נביא עוזר מאמן התקפה ,  נביא מאמן כושר ,  נביא מאמן שוערים ".  בכדורגל המודרני ,  שבו הקבוצות הגדולות מצוידות במעבדה צמודה ,  כשכל תנועה במגרש מנותחת על ידי תוכנות מתוחכמות וכשהסקאוטינג המתוחכם מהכדורסל מגיע לעולם הכדורגל ,  טוב לדעת שמאמנה הבאה של הנבחרת מעודכן בכל החידושים המקצועיים  גם עוזר מאמן הגנה  (  !  )  ,  גם עוזר מאמן התקפה  (  !  !  )  ,  גם מאמן כושר  (  !  !  !  )  וגם מאמן שוערים  (  !  !  !  !  )  .  התרשים המרשים שחילק ברקוביץ' קנה אותנו ,  ולפי השמועות החוברת המושקעת כבר עושה דרכה למילאנלו ,  בתקוה שתציל את התחת של לאונרדו בגומלין מול יונייטד .  
ציון :  9 
" אם היום אני אעמיד מאמן מליגה א' או את קאפלו ,  אף אחד לא יגיד לי שקאפלו יעלה ומאמן מליגה א' לא יעלה .  אין חוקים בכדורגל ".  אחד האלמנטים החשובים בנבחרת הוא היכולת לשלב בקבוצה יהודים וערבים כאחד ,  בייחוד לאור העובדה שבעידן ברקוביץ' שחקנים כמוחמד גדיר ובירם כיאל צפויים למלא תפקיד מפתח .  רק מאזינים ערניים במיוחד הבינו את הרמז העבה של ברקוביץ' :  על מנת להתמודד עם מאמני צמרת כקאפלו ,  בכוונתו למנות כאחד מעוזריו את המאמן הטוב בנמצא בליגה א' ,  סמיר עיסא .  דמותו הצבעונית תוסיף רבות לנבחרת ,  תעביר מסר חד וברור נגד גזענות ובעיקר תגרום לדגי רקק כאוטו ריהאגל לשקשק .  נותר רק להמתין ולראות אם עיסא ימונה למאמן ההתקפה או מאמן ההגנה .
 ציון :  9 
" אף אחד לא יכול להבין את השחקנים כמו שאני מבין אותם .  גם המאמנים הגדולים ,  שלא היו שחקני כדורגל ,  לא חוו מה זה להפסיד או לקבל כניסה טובה ברגל ".  כיוון שמאז ימי האליפויות שלו במכבי חיפה ,  בילה ברקוביץ' בעיקר במרכז ובתחתית הליגה האנגלית  ( ובספסל בליגה הסקוטית )  ,  יחד עם ההתרסקות המביכה בעונתו האחרונה במכבי תל אביב - מי יהיה כשיר יותר להבין את המנטליות רוויית האכזבות של נבחרת ישראל ,  שלא לדבר על זה שברקוביץ' ,  בניגוד להרגלו ,  מצטנע :  הוא יודע לא רק איך זה לקבל כניסה טובה ברגל ,  אלא גם בעיטה בראש ! 
ציון :  8 
" דונאדוני ,  פתיח טרים .  בושה להגיד את השמות האלה .  בושה .  יש לך פה מישהו שכל המדינה רוצה אותו .  בכל הסקרים ".  מה טרים עשה מאז שהעפיל עם טורקיה לחצי גמר יורו 2008 ?  מה דונאדוני עשה מאז שהעפיל עם איטליה לרבע הגמר באותו טורניר ?  ומי מבין השלושה גם לא הפסיד מעולם משחק בינלאומי וגם נהנה מ-94-95 אחוזי פופולריות משוערת בציבור ?  אחרי הפוליטיקה של אברם והיבשושיות של קשטן ,  כמה טוב לגלות מישהו שאומר את האמת בפרצוף ,  ובאובייקטיביות מלאה .  
ציון :  9 
" אתר וואן ,  שזה אתר הבית שלי ,  התקשרו ואמרו לי שיש פרסומים ראשונים שדונאדוני ..  .  להעלות את זה ?  אמרתי איזו שאלה ,  זו העבודה שלכם ".  מה עזרו לגרנט כל שיחות הרקע עם העיתונאים ?  ולקשטן ,  הצנון הזה ?  שלא לדבר על דונאדוני ,  שייקח לו שנה רק להתרגל לזה שעיתוני הספורט פה לא צבועים בוורוד .  השליטה של ברקוביץ' באתר הספורט היוקרתי תגרום לכך שהוא יוכל לשלוט בפרסומים ,  להטיל וטו על פרסום סודות מחדר ההלבשה ולשמור על שקט תעשייתי בנבחרת .  
ציון :  9.5 
" באנגליה איל שם יותר גדול מדונאדוני .  בישראל איל שם גדול יותר .  הוא באיטליה שם יותר גדול ".  אף שדונאדוני זכה בתארי צ'מפיונס ליג לרוב ואף הגיע לגמר המונדיאל ,  הצניעות והשקט תמיד היו בעוכריו .  עקב אופיו המחורבן הוא חסה בצלם של כוכבים כואן באסטן ,  חוליט ורייקארד  ( מזלו שברקוביץ' שכח ממנו ,  אחרת גם הוא היה חוטף מנה הגונה )  ,  בעוד בנבחרת האפיל עליו רוברטו באג'יו .  במקביל ,  אף שהישגיו של ברקו כשחקן צנועים יותר ,  הוא תמיד ידע להתבלט באירועים נקודתיים ,  כמו תנועת שיסוף הגרון לעבר אוהדת ,  שהכניסו אותו לתודעה באנגליה והפכו אותו לגיבור בקרב הציבור בישראל ,  שאוהב את הדוגריות והישירות שלו .  
ציון :  8 
" וגם בוואלה !  שבתחילת הקמפיין היו נגדי ,  היום הם בעדי "   מאמן נבחרת חייב לגלות חדות וערנות ,  להבין ניואנסים דקים בטקטיקה של היריבה ולהיות חכם דיו כדי לא ליפול למלכודות של מלחמה פסיכולוגית .  פרנק ארוק האוסטרלי ,  למשל ,  שיגע פעם את יוסל'ה מרימוביץ' כשטען ששלמה קירט הוא השחקן הטוב בנבחרת שלו .  לברקו זה לא יקרה .  אף שבמהלך הקמפיין שלנו למינויו למאמן השווינו אותו למאמן שמת מזמן ,  הוא קלט שאנחנו סתם חומדים לצון ובעצם היינו מתים שהוא יתמנה למאמן הנבחרת .  
ציון :  10 ,  והיינו נותנים 11 אם זה היה מתאפשר .
" להביא זר שיבוא וייקח את קופת המדינה זה לא מעניין אותנו .  הוא לא מכיר את ההמנון ,  לא את המנטליות ,  עד שיכיר את שכטר ,  ורמוט וגולסה ,  כבר נהיה בקמפיין הבא ".  קחו לדוגמה את פאביו קאפלו ,  ההוא מליגה א' ,  איטלקי שמאמן כבר שנתיים באנגליה .  הוא לא מכיר את ההמנון ,  לא את המנטליות ,  ולפי מקורות בלונדון גם טרם שמע על שכטר ,  ורמוט וגולסה .  
ציון :  9 
" תכף תבינו איך כל דבר פותרים בשנייה וחצי .  אני מביא איתי הכל ,  הכל :  חוכמת משחק ,  התלהבות ,  רעננות ,  חוצפה ,  חיובית כמובן "
" אני מרגיש שהשחקנים רוצים אותי .  רק ככה אפשר להגיע .  יש פה מישהו ששיחק כדורגל ?  אל תספרו לי שיטות ,  טקטיקות .  כדורגל זה רק מהלב .  מי שרוצה נבחרת טובה צריך להביא מישהו עם לב ".   " בלינק ",  ספרו המצוין של העיתונאי האמריקאי מלקולם גלדוול ,  מספר על היכולת של אנשים לקבל החלטות הרות גורל בלי להקדיש לכך מחשבה יתרה ,  מתוך אינסטינקטים .  ברקוביץ' ,  שמעולם לא פיספס ספרות מקצועית רלוונטית ,  בוודאי שינן את מסריו וישים קץ לעידן שבו כל שינוי במערך הדיר שינה מעיניו של המאמן .  במקום לחשוב ,  ברקוביץ' יקבל החלטות מהלב ,  כי לאן כבר הביאו אותנו מאמנים עם איי קיו גבוה מהממוצע ?  הגיע הזמן לנסות משהו אחר .  
ציון :  8.5 
" יש לנו בית טוב ,  בית נוח ,  שאפשר לעלות וצריך לעלות ".  
יוון אמנם גברה עלינו בקמפיין האחרון ,  וקרואטיה קירקסה אותנו בקודם ,  אבל אז לא היו לנבחרת חוכמת משחק ,  התלהבות ,  רעננות וחוצפה  חיובית כמובן .  עם כל האלמנטים הללו ,  כבר אפשר לדמיין את ברקוביץ' מטריף את הנבחרת בטקסים מרגשים במחנות ההשמדה בפולין ,  קודם למשחקים ביורו 2012 .  יכולים לחשוב על דמות ייצוגית יותר ממנו ?  
ציון :  10


לוזון ,  למה אתה מחכה ? 
אודי הירש בחן את דבריו הנרגשים של ברקוביץ' במסיבת העיתונאים ,  חילק אפילו ציונים לאמרות מפתח והגיע למסקנה המתבקשת בכותרת

