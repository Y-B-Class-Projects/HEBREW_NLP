בראשונה בתולדותיו :  הזהב נסגר מעל 1,300 דולר לאונקייה ;  הכסף בשיא של 30 שנה
במהלך המסחר בניו יורק כבר עלה מחיר הזהב מעל ל-1,310 דולר לאונקייה על רקע היחלשות הדולר בעולם
מחיר הזהב נסגר בשיא זו הפעם השמינית בתוך שבועיים לאחר שהדולר נפל לשפל של כמעט שמונה חודשים בעולם ,  והגביר בכך את הביקוש למתכת היקרה בתור השקעה חלופית .  הזהב נסגר בראשונה בתולדותיו מעל לרמה של 1,300 דולר לאונקייה ,  ומחיר הכסף נסק לשיא של 30 שנה.החוזים על הזהב למסירה בדצמבר נסגרו במחיר של 1,308.3 דולר לאונקייה ,  עלייה של 0.7% ,  בבורסת הסחורות של ניו יורק ,  לאחר שבמהלך המסחר כבר עלה מחירו לרמה של 1,311.8 דולר לאונקייה .  מחיר הזהב עלה מתחילת השנה ב-19% ,  ונמצא בדרכו לעלייה שנתית עשירית ברציפות - רצף העליות השנתי הארוך ביותר מאז שנת 1920 לפחות .  עם זאת ,  מחיר השיא של הזהב שנרשם היום הוא רק שיא נומינלי ועודנו נמוך באופן ניכר משיא מותאם אינפלציה שנרשם בינואר 1980 ,  כאשר מחיר הזהב הגיע לרמה של 873 דולר לאונקייה .  במונחים ריאליים ,  יצטרך מחיר הזהב לעלות לרמה של יותר מ-2,000 דולר לאונקייה כדי לשבור את השיא שנרשם לפני שלושה עשורים .  מדד הדולר של ice ,  העוקב אחרי שער הדולר מול המטבעות של שש שותפות סחר גדולות של ארה"ב - בהן היורו ,  הין והליש"ט - ירד היום לרמתו הנמוכה ביותר מאז תחילת חודש פברואר .  עוד בשוק הסחורות :  החוזים על הכסף למסירה בדצמבר נסגרו בניו יורק במחיר של 21.707 דולר לאונקייה ,  עלייה של 1.1% ,  לאחר שבמהלך המסחר כבר עלה מחירם לרמה של 21.775 דולר לאונקייה - הרמה הגבוהה ביותר מאז חודש אוקטובר 1980 .  מתחילת השנה ,  זינק מחיר הכסף ב-29% .  עליית מחירי הזהב והכסף נרשמה לאחר שבטחון הצרכנים בארה"ב ירד החודש לרמתו הנמוכה ביותר זה שבעה חודשים על רקע המשך חולשת הכלכלה האמריקאית .  מדד בטחון הצרכנים ירד בספטמבר לרמה של 48.5 נקודות - רמתו הנמוכה ביותר מאז פברואר - לעומת רמה של 53.2 נקודות באוגוסט ,  מסרה היום חברת המחקר קונפרנס בורד .  כלכלנים צפו ירידה מתונה יותר של המדד לרמה של 51.5 נקודות לעומת רמה של 53.5 נקודות שעליה דווח במקור בחודש אוגוסט . " הירידה בבטחון הצרכנים בספטמבר נבעה מהרעה בתנאים העסקיים והתנאים בשוק העבודה ,  יחד עם תחזית פסימית יותר לטווח הקצר ",  אמרה ראש מחלקת המחקר הצרכני של קונפרנס בורד ,  לין פרנקו . " לאור מיעוט הצרכנים שצופים שיפור בטווח הקצר ,  קצת הצמיחה הכלכלית אינו צפוי לצבור תאוצה בחודשים הקרובים ",  הוסיפה .  עוד בשוק הסחורות :  החוזים על הנפט הגולמי למסירה בנובמבר נסגרו במחיר של 76.18 דולר לחבית ,  ירידה של 0.4% ,  בבורסת הסחורות של ניו יורק .
 
בראשונה בתולדותיו :  הזהב נסגר מעל 1,300 דולר לאונקייה ;  הכסף בשיא של 30 שנה
במהלך המסחר בניו יורק כבר עלה מחיר הזהב מעל ל-1,310 דולר לאונקייה על רקע היחלשות הדולר בעולם

