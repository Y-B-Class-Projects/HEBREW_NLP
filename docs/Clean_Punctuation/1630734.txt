שטייניץ הלך אצל דנקנר .  מה הבעיה ?  
משוא פנים
 >  >  שר האוצר ,  יובל שטייניץ ,  הולך לפגוש את נוחי דנקנר ,  טייקון מקומי ,  במשרדו של דנקנר .  דנקנר מציג לשר מצגת בענייני הקונגלומרט שלו - אי.די.בי - כנראה הקונגלומרט החזק ביותר במשק .  השר שומע .  השניים מחליפים דעות על המצב .  מה הבעיה ?  משוא פנים .  זאת הבעיה .  בשנות ה-80 קבעה ועדה בראשות שופט בית המשפט העליון ,  שלמה אשר ,  מסמך של כללים למניעת ניגוד עניינים של שרים וסגני שרים .  כללים אלה כונו  " כללי ועדת אשר ".  בעיקרם הם נועדו למנוע מצב שבו שרים מקבלים החלטות בעניינים שיש להם בהם עניין אישי .  אבל סעיף 3 לכללי ועדת אשר עוסק ב"מילוי התפקיד ללא משוא פנים ".  הסעיף הזה קובע כי  " שר ינהג במילוי תפקידיו ללא משוא פנים ,  תוך גישה הוגנת כלפי הכל ובלי שיהיה לו עניין אישי בהחלטותיו ובפעולותיו אף למראית-עין ".  הכלל הזה מגלם בתוכו את התובנה שנבחר הציבור צריך לנהוג לא רק בטוהר מידות ,  אלא גם בשוויון והגינות כלפי הכל .  אם לא ינהגו כך ראשי המדינה ,  תיגרם כתוצאה מכך פגיעה קשה באמון הציבור בנבחריו .  שוויון נבחן לפי אמות מידה שונות .  שר האוצר אינו חייב להגיע אלי הביתה רק משום שיש לי דעה בנושאים כלכליים אקטואליים .  אך יש לא מעט אנשים שמשקל דעתם עשוי להיות חשוב לא פחות מדעתו של נוחי דנקנר .  האם השר יבוא לשמוע גם אותם במשרדם ?  אם השר שטייניץ סבור כי לצורך שיחה עם דנקנר הוא יכול להגיע למשרדי אי.די.בי ,  אין סיבה שלא יגיע למשרדיהם של כל אותם אנשים .  ייתכן ששטייניץ גם עושה זאת .  זו כנראה לא הפעם הראשונה ששר האוצר נפגש עם בכירי המשק בשטח שלהם .  אכיפת החשש למשוא פנים מצויה בתחום סמכותו של מבקר המדינה ,  מיכה לינדנשטראוס .  הוא מוסמך לדרוש משטייניץ הסברים לגבי הפגישה .  הכללים קובעים כי המבקר אינו חייב לשתף את הציבור בתשובת השר .  שטייניץ הוא בוודאי לא שר האוצר היחיד שהולך אצל הטייקונים .  הוא יכול ללמוד למשל משר האוצר לשעבר ,  אהוד אולמרט .  כאשר סגר פרקליט המדינה ,  משה לדור ,  את תיק החקירה נגד אולמרט בפרשת החשדות להטיית מכרז הפרטת בנק לאומי ,  הוא תיאר את מערכת קשריו של אולמרט עם איש העסקים האוסטרלי פרנק לואי .  דו"ח לדור מספר כי בספטמבר 2005 השתתף אולמרט ,  אז שר האוצר ,  בארוחת ערב חגיגית לכבודו של לואי בביתו של אלפרד אקירוב .  למעשה ,  מספר לדור ,  אולמרט נהג להשתתף בהרבה ארוחות פרטיות לכבודו של לואי בכל פעם שלואי ביקר בישראל .  מהפרשה הזו נחלץ אולמרט ללא אישום פלילי .  לדור גם לא סבר כלל שהתחככותו החברתית של אולמרט עם אקירוב ולואי בנסיבות פרטיות היא עניין להרחיב בו .  בכל זאת ,  אם לשטייניץ יש שאיפות פוליטיות מרחיקות לכת ,  עדיף שיימנע מהתנהלות שיש בה חשש למשוא פנים בעייתי .
 
שטייניץ הלך אצל דנקנר .  מה הבעיה ?  
משוא פנים

