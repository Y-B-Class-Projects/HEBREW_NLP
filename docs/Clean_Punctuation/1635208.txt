האיטי :  הופסקו הפעולות לחילוץ ניצולים
ממשלת האיטי הודיעה כי יופסקו מאמצי החילוץ וההצלה ,  אך הסיוע ההומניטרי יימשך .  מניין ההרוגים ברעידת האדמה הגיע ל-111,499 בני אדם
 ( צילום :  רויטרס ) 
ממשלת האיטי הודיעה הבוקר  ( שבת )  כי שלב החילוץ וההצלה יופסק ,  כך מסרו בכירים מהאו"ם .  צוותי חילוץ מכל העולם הצליחו לחלץ מההריסות כ-132 בני אדם לאחר רעידת האדמה לפני כשבועיים .  עם זאת ,  הסיוע ההומניטארי למדינה יימשך .
 בתוך כך ,  חילצו אמש כוחות החילוץ של פיקוד העורף תושב האיטי בן 22 ,  עשרה ימים לאחר רעידת האדמה שהחריבה חלקים נרחבים במדינה .  האיש חולץ כשהוא פצוע באורח בינוני מבין הריסות בניין בן 3 קומות סמוך לבניין הנשיאות ההרוס בדרום העיר .  
התושב קיבל טיפול רפואי במקום על ידי צוות הרפואה הישראלי ופונה במצב יציב לבית החולים שהקימה המשלחת להמשך קבלת הטיפול .  עד כה חילצו הכוחות הישראלים שני בני אדם וסייעו למשלחת אחרת לחלץ אדם נוסף .
 החילוץ התאפשר בזכות סריקה של צוות קציני צה"ל בראשות סגן אלוף רמי פלץ ובעזרת תושבים מקומיים שכיוונו את המשלחת לעבר האזור בו נלכד האיש הפצוע .  רב סרן זהר משה ,  חבר המשלחת הישראלית ,  סיפר שרופאים אמריקאים וצרפתים לא הצליחו לחלץ את התושב ,  וביקשו לקרוא לחברי המשלחת .  החילוץ שהתבצע במערה בעומק שלושה מטרים ,  ארך כ- 30 דקות .
 כמו כן ,  אישה בת 84 חולצה הלילה מבין ההריסות בפורט או פראנס ,  כך דיווחה רשת FOX האמריקאית .  מריה קארידה רומן שרדה 10 ימים תחת ההריסות שנגרמו כתוצאה מרעידת האדמה הקשה .  היא הועברה במצב קשה לקבלת טיפול רפואי .  מוקדם יותר אמש חולצה אישה בת 69 מבין ההריסות .  מצבה קשה .
 אתמול התקשר ראש הממשלה בנימין נתניהו לתת אלוף במיל' שלום בן אריה ,  ראש משלחת החילוץ הישראלית בהאיטי ,  כדי לברך את המשלחת טרם כניסת השבת .  נתניהו ביקש מבן אריה למסור את תודתו ותודת העם לחברי המשלחת . 
" אתם עושים מלאכת קודש ,  מצילים לחיים ומביאים כבוד למדינת ישראל ",  אמר נתניהו . " כולנו כאן בארץ גאים בכם .  שבת שלום ותמשיכו לעשות עבודה נפלאה ".  נתניהו אמר לבן אריה כי הוא יוכל לפנות אליו בכל בקשת סיוע שתעלה מצד המשלחת כדי לאפשר את המשך פעולתה בהאיטי .
 במקביל ,  נמשכים מאמצי השיקום במדינה ההרוסה ,  כשברקע ממשיכות לפקוד את האי רעידות משנה מפעם לפעם .  על פי הצהרת שר הפנים של האיטי ,  עלה מספר הנספים באסון ל-111,499 בני אדם .  
סוכנות הידיעות הצרפתית דיווחה עוד שמניין הקורבנות בקרב עובדי האו"ם במדינה עלה ל-70 ,  וישנם עוד 146 עובדי או"ם נעדרים .  בין ההרוגים 25 אזרחים עובדי האו"ם ,  24 אנשי צבא ו-12 אנשי כוחות המשטרה של הארגון .
 ממשלת האיטי הודיעה שתעביר בתוך מספר ימים כ-400,000 בני אדם שנותרו מחוסרי בית למחנות פליטים זמניים מחוץ לבירה פורט או פראנס .
 עדכון ראשון :  23:12

האיטי :  הופסקו הפעולות לחילוץ ניצולים
ממשלת האיטי הודיעה כי יופסקו מאמצי החילוץ וההצלה ,  אך הסיוע ההומניטרי יימשך .  מניין ההרוגים ברעידת האדמה הגיע ל-111,499 בני אדם

