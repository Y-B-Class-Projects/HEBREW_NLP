Best of Breed 
הצפת ערך
כינוי לחברה הטובה ביותר בענף שלה .  המונח נלקח מתערוכות הכלבים הגזעיים ,  שבהן הכלב היפה ביותר והמוכשר ביותר בביצוע הפקודות מנצח את מתחריו מאותו הגזע .  חברה שהיא הטובה ביותר בסקטור שלה תציג ביצועים עסקיים עדיפים .  היא תציג את הצמיחה המהירה ביותר במכירות ואת שולי הרווח הרחבים ביותר - ולא פעם היא תוכל גם לגייס את הכשרונות הבולטים ביותר ואת המנהלים הטובים ביותר .  לא תמיד קל לאתר את החברה הטובה ביותר בענף ,  אבל לעתים הנתון הזה הוא די ברור .  כך למשל ,  בתחום השבבים למחשבים די ברור שאינטל היא החברה המובילה והטובה ביותר .  המתחרה הקרובה ביותר שלה ,  amd ,  מדשדשת הרחק מאחור .  לכן ,  אינטל נסחרת בשווי של 100 מיליארד דולר ו-amd נסחרת רק ב-5 מיליארד דולר .  בתחום המכוניות - שהוא תחרותי הרבה יותר - נראה כי בשנים האחרונות הצליחה טויוטה היפנית להשתלט על משבצת החברה הטובה ביותר .  השווי של טויוטה ,  125 מיליארד דולר ,  גבוה כיום פי ארבעה כמעט מהשווי של פורד האמריקאית .  זאת ,  אף שבמונחי מכירות טויוטה גדולה מפורד רק בכ-50% .  מנהלי השקעות נוטים לא פעם לחפש את החברות האיכותיות ביותר כדי להשקיע בהן ולהיצמד אליהן לאורך שנים ,  אבל לא תמיד זוהי אסטרטגיה מוצלחת .  החברות האיכותיות ביותר ,  במיוחד אם הן גדולות ומסוקרות על ידי אנליסטים רבים ,  יהיו ברוב המקרים יקרות הרבה יותר מהמתחרות שלהן .  המשקיעים ייאלצו לשלם פרמיה גבוהה כדי ליהפך לבעלי מניות בהן .  לעתים מזומנות ,  דווקא החברות הפחות טובות יהיו זולות בהרבה - ולכן גם אטרקטיוויות יותר להשקעה .  זה נכון במיוחד כאשר בתעשייה מסוימת מתרחשים שינויים משמעותיים .  כך לדוגמה ,  לפני עשר שנים פיגרה אפל הרחק מאחורי המתחרה שלה ,  מיקרוסופט .  מיקרוסופט נסחרה אז ביותר מ-500 מיליארד דולר ,  ושוויה של אפל היה בטווח של 10-15 מיליארד דולר בלבד ,  כשעתידה לא ברור .  מאז הצליחה אפל להמציא את עצמה מחדש כמה פעמים ולחולל שינויים בתעשיות הבידור ,  המדיה ,  המחשבים והתקשורת הסלולרית .  בתוך עשר שנים זינקה מניית אפל פי שמונה .  מניית מיקרוסופט ,  לעומת זאת ,  איבדה באותן עשר שנים 50% מערכה .  ginzburg@themarker.com.ami

Best of Breed 
הצפת ערך

