רק ברקו :  עדיין לא מאוחר
הקמפיין של וואלה !  ספורט למינויו של איל ברקוביץ' למאמן נבחרת ישראל לא נרתע מהשמות הגדולים בהם מנפנף אבי לוזון ,  משווה בינם לבין הקוסם האחד והיחיד ,  ומציע ליו"ר סולם מכובד שיוריד אותו מהעץ וישלב בין הבטחתו למנות מאמן זר לבין הצורך הלאומי .  כן ,  לאומי
הצלחת הקמפיין למען מינוי איל ברקוביץ' לנבחרת הפתיעה אפילו את האופטימיים שבין חברי מערכת וואלה !  ספורט .  גם אם קברניטי ההתאחדות מרגישים כבולים כרגע להתחייבות הפומבית למנות מאמן זר ,  הרי שרשימת המועמדים לתפקיד מלמדת שהמלצותינו נלמדו ,  נבחנו והתקבלו .  בחינה מקצועית של השמות - דונאדוני ,  רייקארד ,  ואן באסטן וקומאן - מגלה שמדובר באוסף של תואמי  ( שלא לומר  " תאומי ")  איל ברקוביץ' .  נראה ששליחיו של אבי לוזון לארצות הים ,  קיבלו הנחיה לאתר שמות  " גדולים "  שיתאימו למפרט האיכותי של המועמד שלנו לתפקיד .
 מבחינת קריירת משחק ,  כל השמות שהוזכרו ,  פרט אולי לרונלד קומאן ,  עומדים בסטנדרטים שהציב ברקו לאורך השנים .  הם חולקים ביניהם רשימה מכובדת של תארים לאומיים ובינלאומיים וזכו למעמד של כוכבי על באירופה .  ברקוביץ' ,  כאמור ,  נמצא באותה ליגה .  מעבר להיותו חתום על שתי אליפויות עם מכבי חיפה ,  הוא נחשב לאחד משני הקשרים הטובים בעולם בדורו  ( ראו ראיון של ברקו בעיתון  " הארץ ",  מרץ 2009 .  שאלה :  בשנות השיא שלך ,  איפה היית מדרג את עצמך ברשימת הפליימייקרים ?  תשובה :  שני .  רק זידאן היה טוב ממני )  .  גם בתחום האימון ,  המאזן של הזרים שעומדים כרגע על הפרק זהה לזה של איל .  כל אחד מן הארבעה מחזיק רשימה מעורבת של הישגים וכשלונות .  אחרי קיזוז שני צידי הרשימה ,  נותרת שורה תחתונה מאופסת .  
השאלה המתבקשת היא ,  כמובן ,  מדוע צריכה ההתאחדות לכדורגל להרחיק עד לארצות הים רק כדי להשיג חיקוי יקר של מה שנמצא כאן בבית ?  מצוקתו של אבי לוזון מובנת :  אמינותו נמצאת בשפל המדרגה ,  בעקבות ההבטחה שלו להתפטר אם ישראל לא תעפיל למונדיאל .  הוא אינו יכול להרשות לעצמו התבזות נוספת ולכן יעשה הכל כדי למלא את ההתחייבות הפומבית למנות מאמן זר .  האם האגו של יו"ר ההתאחדות הישראלית לכדורגל ,  שווה 50 מליון שקלים  ( ארבע שנים של השכר שהוצע לדונאדוני ,  בנוסף להוצאות מנהליות )  ?  האם האחריות הציבורית אינה מחייבת אותו למחול על כבודו ולרדת מן העץ שעליו טיפס ? 
באופן ריאלי ,  יש לתסבוכת הנוכחית יש שני פתרונות אפשריים .  ראשית ,  אבי לוזון יכול לשחרר אותנו מאותה הבטחה נמהרת ,  בכך שיתפטר מתפקידו כיו"ר ההתאחדות לכדורגל .  האיש שיכול וצריך להחליף אותו הוא ,  כמובן ,  איל ברקוביץ' - אולי היחיד שניחן באומץ ,  במעוף וביושרה כדי להציע את תפקיד המאמן הלאומי לעצמו .  את כישוריו של ברקו לתפקיד היו"ר אין צורך לפרט ,  ולו משום שמדובר באותם כישורים ממש שהופכים אותו למועמד המוביל לאימון הנבחרת .  אחיזתו בשני התפקידים תבטיח שיתוף פעולה מלא בין הצוות המקצועי לבין הצוות המנהלי ,  בדרך להעפלה הסטורית ליורו 2012 .
 האופציה השניה שעומדת בפני לוזון ויועציו המקצועיים ,  היא לשלב בין השיקול הפוליטי  ( מאמן זר )  לבין האינטרס הספורטיבי  ( איל ברקוביץ' )  .  צוות אימון שיכלול את ברקו כמאמן ראשי ואת אחד הזרים - למשל ,  פרנק רייקארד - כעוזרו ,  יתן מענה מלא לצרכים המקצועיים של נבחרת ישראל .  למרות שמדובר בשני מאמנים בעלי איכויות דומות ,  הרי שהם יוכלו להשלים זה את זה בדגשים שונים .  רייקארד יביא איתו נסיון בטורנירים גדולים ,  הבנה טקטית ,  שיטת משחק מתקדמת ,  תכנון לטווח ארוך ,  קור רוח ,  טביעת עין ,  לימוד של הקבוצות היריבות ,  התעמקות בפן התיאורטי של הכדורגל ,  יוקרה בינלאומית ,  הופעה ייצוגית ,  כושר ביטוי ,  מודעות לשיתוף פעולה עם הנבחרות הצעירות ,  שדרוג מערך גידול השחקנים בגילאים הנמוכים יותר ,  סביבת עבודה תומכת ,  חשיבה חיובית ,  משמעת ודוגמה אישית ,  ויציאה מסודרת לנבדל .  איל ברקוביץ' ,  מצידו ,  יתרום את השאר .
 
רק ברקו :  עדיין לא מאוחר
הקמפיין של וואלה !  ספורט למינויו של איל ברקוביץ' למאמן נבחרת ישראל לא נרתע מהשמות הגדולים בהם מנפנף אבי לוזון ,  משווה בינם לבין הקוסם האחד והיחיד ,  ומציע ליו"ר סולם מכובד שיוריד אותו מהעץ וישלב בין הבטחתו למנות מאמן זר לבין הצורך הלאומי .  כן ,  לאומי

