יום האישה :  להגיע לשוויון מלא
דווקא היום ,  יום האישה הבינלאומי ,  צריך לציין שוב כי בשעה שהעולם רץ קדימה הוא מותיר אותנו ,  הנשים ,  מאחור ,  קורבנות לחולשתנו הפיזית .  הנתונים של משטרת ישראל בנוגע למקרי האלימות כלפי נשים בשנה האחרונה זהים לאלו שהתפרסמו בשנים האחרונות ,  אין שינוי במגמה לצערנו .  אך נתון אחד כן השתנה ,  והוא מדהים .  ב ? 2008 נפתחו 1,523 תיקים פליליים במשטרה נגד נשים שנהגו באלימות כלפי בעליהן .  נכון ,  חשוב שלא לאבד את הפרופורציות ולזכור שמתוך 16,703 תיקים פליליים שנפתחו בשנת 2008 בגין אלימות בין בני זוג ,  15,180 תלונות היו בכל זאת של נשים נגד בני זוגן .
 בנוסף ,  עלינו לשים לב לכך שמאז 2006 נרצחו בכל שנה יותר מעשר נשים בידי בני זוגן ,  אך לא שמענו על גברים שנרצחו בידי בנות זוגם .  ובכל זאת ,  1,523 תיקים פליליים של אלימות נשים אינם דבר של מה בכך ,  והדבר קשור לפמיניזם .
 זה לא שהתחוללה כאן מהפכה שוויונית מסוג חדש והנשים למדו להכות ,  אלא שגברים רבים ,  שפעם התביישו בכך ,  מעזים להתלונן נגד האישה המתעללת .  זו לכאורה תופעה שולית ,  אך לא .  דווקא אנו ,  הנשים המובילות מאבק נגד אלימות במשפחה ובכלל ,  חייבות להתמודד עם האמת .  גם גברים נופלים קורבן לאישה מתעללת .
 לפני 30 שנה ,  כשלראשונה בישראל הוקמו מרכזי הסיוע לנפגעות תקיפה מינית ,  הם כוונו ושווקו כמיועדים לנשים בלבד .  זה לא שלא היו גברים שסבלו מהתעללות מינית ,  פשוט לא היה אז מקובל שגברים יחשפו תקיפה מינית שאירעה להם בילדותם .
 כיום זה כבר ידוע וברור .  בהתאם לכך ,  קווי חירום רבים לגברים ולנערים שהותקפו מינית פועלים בישראל .  הדבר עוזר מאוד לתובנה החברתית כי התנהגות אלימה אינה עניין מגדרי ויש מקום לטפל בקורבנות האלימות באשר הם - נשים ,  גברים או ילדים .
 רק התבוננות עמוקה ואמיצה לתוך הלוע המפחיד של מפלצת האלימות תביא להבנה נכונה של הבעיה ולמתן פתרונות אמיתיים .  כך ,  למשל ,  חשוב לציין כי גם בכל הנוגע לתחום של סחר בנשים וסחר בעבדים בכלל נוטלות חלק גם נשים .  תהיה הסיבה לכך אשר תהיה ,  השורה התחתונה היא שבכל הנוגע לאלימות ולפשיעה לא מדובר רק בשדה הגברי .
 אם בבסיס החיפוש אחר פתרון לבעיות של אלימות במשפחה עומדת ההשקפה כי מדובר בעניין מגדרי וכי רק הגברים הם האלימים ,  ננקטת גישה שוביניסטית שמתעלמת מכוחן - גם אם מדובר בכוח שלילי - של נשים .
 ואגב ,  בכל הנוגע לאלימות במשפחה יש לשנות גם תפיסות אנכרוניסטיות נוספות ,  בהן ,  בעיקר ,  אופן ההגנה על המותקפות .  כיום מקובל להוציא ילד שהיה קורבן של אלימות מהמשפחה ולהעבירו למוסד או להבריח אישה למקלט לנשים מוכות .  זו תפיסה אנכרוניסטית שיש לבטלה .  הדרך הנכונה לשיקום  " משפחות אלימות "  טמונה דווקא בהרחקתו הפיזית של הגורם הפוגע ולא של הפגוע .  וההרחקה אינה צריכה להיות סנקציה אלא שלב ראשון בניסיון לשקם את היחסים במשפחה תוך כדי תמיכה מקצועית וטיפולית .
 יום האישה הבינלאומי מחייב אותנו לרענן תפיסות מקובעות עד שנגיע לשוויון המיוחל .
 
יום האישה :  להגיע לשוויון מלא
nan
