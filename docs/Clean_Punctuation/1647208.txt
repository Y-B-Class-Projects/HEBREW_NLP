הסכנות החדשות לכלכלה העולמית 
כשהמשבר פרץ ,  הממשלות סייעו להציל את הכלכלה העולמית ;  כעת הן הבעיה .  בכלכלות המפותחות החששות הם ממשבר אג"ח והסרה מוקדמת מדי של התמריצים ;  בכלכלות המתעוררות עלולות להתפתח בועות נכסים ואינפלציה
 >  >  בשנה שעברה היו אלה הבנקים - השנה אלה המדינות .  המשבר הכלכלי ,  שנראה כעומד להסתיים במחצית השנייה של 2009 ,  חזר במלוא עוזו בצורת משבר החובות הממשלתיים .  מנהיגי אירופה נאבקים למנוע את האסון הפיננסי הקשה ביותר ב-11 שנותיו של היורו .  בשבוע שעבר היו כל העיניים נשואות לעבר יוון .  אם תגיע לחדלות פירעון ,  היא תהיה המדינה הראשונה באיחוד האירופי שתעשה זאת .  ייתכן גם כי יהיה צורך לחלץ מדינות נוספות באיחוד .  שוקי האג"ח חוששים באשר ליכולתן של ספרד ,  אירלנד ופורטוגל לעמוד בהתחייבויותיהן - מה שמאלץ את מדינות אלה להגדיל מסים ולקצץ בתקציב ,  למרות היותן שקועות עמוק במיתון .  הקשיים של אירופה נתנו למשקיעים סיבה טובה לדאגה ,  אך הם לא הסיבה היחידה לדאגה .  גם השינויים במדיניות ברחבי העולם הבהילו את המשקיעים .  ממשלת סין החלה להגביל את הילולת ההלוואות שלה בינואר ,  מתוך חשש לעלייה באינפלציה ובועות נכסים .  הבנק המרכזי של הודו העלה את דרישות הלימות ההון מהבנקים ,  וממשלת ברזיל החלה לסגת בהדרגה מתוכנית התמריצים הפיסקלית שלה .  הבנקים המרכזיים בעולם העשיר החלו לבטל את אמצעי נזילות החירום שנקטו בעיצומו של המשבר . " ההרחבה הכמותית ",  תהליך שבו מודפס כסף כדי לקנות אג"ח לטווח ארוך יותר ,  מגיע לסיומו - או לפחות מושהה לעת עתה .  כל זה הביא לירידה חדה במחירי הנכסים .  הבורסות ירדו בחדות ,  מחירי הסחורות נפלו והתנודתיות עלתה .  מדד msci וורלד למחירי מניות בעולם ירד בכמעט 10% לעומת השיא שלו ב-14 בינואר .  האופטימיות לגבי התאוששות חדה ,  בצורת v ,  מתחלפת בפסימיות שחוששת ממיתון חוזר ,  בצורת w .  החשש הוא שקובעי המדיניות ייאלצו ,  או יבחרו בטעות ,  להסיר את התמריצים המוניטריים והפיסקליים מוקדם מדי .  שלושה גורמים יקבעו האם חששות אלה מוצדקים .  הראשון הוא עוצמת ההתאוששות - האם היא מסוגלת לתמוך בעצמה או שהיא עדיין תלויה בתמריצים הממשלתיים .  השני הוא היקף בעיית החובות הממשלתיים - האם יוון היא בעיה ייחודית או שהמשקיעים יאבדו את הביטחון בממשלות אחרות שנקלעו לחובות כבדים .  השלישי הוא המיומנות שיפגינו הבנקאים המרכזיים ושרי האוצר בעולם בעיצוב ותיאום הנסיגה מתוכניות התמריצים .  לא צפויה נפילה בכלכלת סין תמונת הצמיחה העולמית מתפצלת והולכת .  הכלכלות המתעוררות הגדולות נמצאות במצב הטוב ביותר ,  עם צמיחה חזקה בביקוש המקומי ותפוקה עודפת מזערית .  מדינות כמו הודו וברזיל הצליחו להתגבר על ההאטה .  לאור היקף הילולת ההלוואות שניתנו בגיבוי ממשלתי ,  כלכלת סין חשופה כעת לגחמות הביורוקרטים .  ואולם על אף החששות בשווקים ,  נראה כי אין היא עומדת להדק את המדיניות באופן חד מדי .  האטה תיתכן ,  ואולי היא אף רצויה ,  אך לא צפויה נפילה חמורה .  אין זה המצב בעולם העשיר - שם נראה כי הצריכה הפרטית עדיין מתקשה להתעורר .  נתוני התמ"ג האחרונים והמעודדים של ממשלת ארה"ב מטעים .  התמ"ג צמח ברבעון הרביעי של 2009 בשיעור שנתי של 5.7% בעיקר בגלל שחברות בנו מחדש את המלאים .  עם המשך הירידה במספר המועסקים  ( אף כי בקצב נמוך יותר )  ,  ירידות במחירי המניות ,  קשיים בשוק הדיור והתכווצות בחובות משקי הבית - הצריכה הפרטית צפויה להישאר חלשה .  גם החברות ,  שכושר הייצור שלהן גבוה בהרבה מהתפוקה הנוכחית ,  אינן צפויות לשחר אחר השקעות חדשות .  באירופה וביפן המצב קשה בהרבה .  למרות התאוששות היצוא ,  יפן חזרה לדפלציה .  בגוש היורו ההתאוששות היתה אטית גם הרבה לפני פרוץ המשבר היווני .  הביקוש המקומי קפא אפילו במדינות כמו גרמניה ,  שבה משקי הבית אינם נמצאים בחובות .  חוסר ההתאמה בין העולם העשיר והעולם המתעורר צריך להשתקף במדיניות המקרו-כלכלית .  הכלכלות המתעוררות יכולות ,  וצריכות ,  לבטל את התמריצים שהנהיגו ולהעלות את הריביות בטרם האינפלציה תעלה .  אך בכלכלות גדולות וחלשות עדיין מוקדם מדי להדק את המדיניות .  סכנות החזרה על הטעויות שנעשו ב-1937 באמריקה וב-1997 ביפן - אז העלאות מסים מוקדמות מדי והידוק המדיניות המוניטרית דחפו את הכלכלות השבירות בחזרה למיתון - גדולות יותר מהסכנות הכרוכות בחוסר מעש .  לאור התפוקה הנמוכה והקיפאון בצמיחת האשראי ,  יש סיכוי נמוך לעליית האינפלציה .  כמו כן ,  החששות מפני מחזיקי האג"ח אינם צריכים להוביל להתנזרות פיסקלית פתאומית .  הלקח הנכון שיש ללמוד מקשייהן של יוון ,  פורטוגל וספרד הוא לא שכל חדלות פירעון היא מסוכנת ,  אלא שהממשלות צריכות לעשות יותר כדי לשלוט בגירעונותיהן ולהגביר את הצמיחה הכלכלית בטווח הבינוני כדי לאפשר מדיניות רופפת יותר כיום .  כלכלות g7 לא נסוגות מתוכניות התמריצים מרבית הכלכלות הגדולות והעשירות הטמיעו רק מחצית מהמסר .  בכנס שנערך ב-6 בפברואר ,  הסיקו שרי האוצר במדינות g7 נכונה ,  כי מוקדם מדי להתחיל לסגת מתוכניות התמריצים .  אך אף אחת מהמדינות העשירות עדיין לא התוותה תוכנית פיסקלית אמינה לטווח הבינוני .  מעל לכל צריכות להימצא הרפורמות ,  כמו העלאת גיל הפרישה או מתן הטבות למשקי בית רק לאחר בדיקת אמצעים - גורמים המשפרים את התחזית הפיסקלית מבלי לפגוע בביקוש כיום .  צרפת מובילה בכיוון הנכון ,  וביצעה רפורמה מקיפה במערכת הפנסיה .  התקציב החדש של ארה"ב ,  שפשוט הימר על הטווח הבינוני ,  היה כישלון חרוץ מהיבט זה .  חשובה לא פחות היא אג'נדה מפורשת להגברת הצמיחה בטווח הבינוני .  כדי להפחית את הסיכון לנפילה לבוץ בסגנון יפני ,  של חובות ציבוריים גדולים וצמיחה אטית ,  צריכות מדינות העולם העשיר לעודד תפוקה ,  השקעות ותחרות .  הדבר מצביע על מיקוד מחודש בהתרת הסחר ,  בהפחתת התקציב במקום העלאת מסים ובקביעת תקנות פיננסיות חדשות .  חלק מהעצבנות של היום נובעת מהסיכון שבשינוי המדיניות הכלכלית .  לא החברות ,  לא הבנקים ולא המשקיעים האינדיבידואליים יודעים מה תהיה המדיניות הממשלתית .  ככל שיוכלו הממשלות לפעול להקטנת חוסר ודאות זה ,  תהיה התאוששותן חזקה יותר .
 
הסכנות החדשות לכלכלה העולמית 
כשהמשבר פרץ ,  הממשלות סייעו להציל את הכלכלה העולמית ;  כעת הן הבעיה .  בכלכלות המפותחות החששות הם ממשבר אג"ח והסרה מוקדמת מדי של התמריצים ;  בכלכלות המתעוררות עלולות להתפתח בועות נכסים ואינפלציה

