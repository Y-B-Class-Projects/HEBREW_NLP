לא כל מטאטא יורה
בעוד שטרן מטאטא את פרשת ארינס ,  גודל מנסה לפתור בעיות שהמחזור האחרון ב-NFL שוב הציף .  הבלוג של זאב אברהמי
1 .  אם טום קאפלין ,  אחד הגברים הכי הגונים בביזנס הזה ,  היה הג'נרל מנג'ר של הג'איינטס ,  הוא היה מבקש הבוקר מהמזכירה לקרוא אליו את המאמן ,  ואחרי השלומות אומר לו : " קואץ' ,  אנחנו מאוד אוהבים אותך ואנחנו מוקירים את כל מה שעשית עבור המועדון ,  בעיקר זה שעזרת לדפוק לפטריוטס עונה מושלמת ועוד בסופרבול ,  אבל השבועות האחרונים מעידים על התפרקות מוחלטת ,  על כאוס ,  על חוסר אמון בין האנשים שאמורים לראות בך חצי אלוהים .  אנחנו מברכים אותך לשלום ומוכנים לזרוק מילה בשבילך בבפאלו ".  קאפלין הוא מאמן של הגנות .  ההגנה שלו סיימה במקום השלושים בליגה  ( רק דטרויט וסט.לואיס גרועות יותר )  .  מדובר במרד או באמבוש .
 2 .  וואו ,  וואו ,  וואו ,  ככה מתחילים טור ,  בבומבה ?  פסק זמן עשרים שניות .  זה רק אני ,  או שדייויד שטרן לגמרי נעלם מהרדאר בכל פרשיית גילברט ארינס והאקדחים ?  אפילו לא  " אתם יכולים להיות בטוחים שהליגה חוקרת ועוזרת לאנשים שמקיימים את החקירה ולא ננוח עד שנגיע לאמת "?  אפילו לא  " ברור שזה אינסידנט מקרי שלא מתיישר עם הקודים וההתנהגות הנורמטיבית של שחקנים ,  מאמנים ושופטים בליגה  ( טוב ,  אולי לא שופטים )  "?  זה גילברט ארינס לעזאזל ,  היה לו בלוג באתר שלך .  תגיד משהו ,  שטרן .  תגיד .
 2 א' .  אולי שטרן יבין .   ( 2א' זה איך שפרקליטים כותבים ,  לא ?  )  .  שיגיד משהו לעזאזל ,  רק מהכבוד לאייב פולין ,  הבעלים של וושינגטון שנפטר לאחרונה .  פולין שינה את הכינוי של הקבוצה מ"קליעים "  ל"מכשפים "  בגלל אחוזי הפשע בוושינגטון ובגלל רצח רבין .
  2 ב' .  כמה ששטרן שותק ,  ככה הקול של טים דונהי נשמע יותר חזק ,  יותר משכנע .  לפי ה"ניו יורק טיימס ",  מדובר בסכסוך על סכומי הימורים של חמש ספרות .
 3 .  אני מדבר על שטרן כי אני רוצה לדבר על רוג'ר גודל ,  הקומישינר של הפוטבול .  כי מה שגודל עושה זה פשע לקומישינרים האחרים .  הוא מעמיד אותם באורם הקלוש .  נכון שמדובר בקומישינר שהתגנדר בפופוליזם כשהחליט להאריך את עונש ההרחקה של מייקל ויק אחרי שהאחרון ישב בכלא פדרלי ,  אבל גודל מתגלה בעיקר כמחנך ,  באיש שבאמת אכפת לו מהאימאג' של הליגה ומי שמשחק בה ,  לא בשביל למכור עוד חולצה בסין ,  אלא כאחת מאבני היסוד של האמריקניזם .  אני אומר את לא רק בגלל העונשים שגודל מפזר על התנהגות לא נאותה של שחקנים ,  אלא משום שגודל לא מטאטא .  יש לליגה בעיות ,  והוא מוכן לטפל בהן ,  מוכן לשתף את הציבור שמממן את הליגה הזו בבעיות הללו .  פרשת זעזועי המוח הייתה רגע מונומנטאלי  ( וגודל קיבל עליו חבילה של טאטואים בנושא של הקודמים שלו בתפקיד )  בנכונות של גודל להכיר בבעיה ולהתחיל לעבוד על פתרונה  ( וגם להעביר מסר לשחקנים שאין שום דבר מצ'ואיסטי בלשחק עם זעזוע מוח )  .  עכשיו גודל בא ואומר יש לנו בעיה .  האינטגריטי של המשחק נפגע כשקבוצות מחליטות להושיב את הכוכבים שלהם במחזורים האחרונים .  אני לא יודע איך אני הולך לפתור את זה ,  אבל אני מודה שיש בעיה .  זה הצעד הראשון ,  לא ?  להודות .
 4 .  תיכף אגע גם בהחלטות של להושיב או לא להושיב .  בינתיים גם מילה רעה על גודל .  בשם האינטגריטי של המשחק ,  הוא היה חייב לקיים את כל המשחקים בשתי שעות משחק אחידות ולא לתת למשחק מכריע להיות משוחק אחרי שכל המשחקים האחרים הסתיימו .  זה העמיד סימן שאלה לגבי סדרי העדיפויות בין בידור ורייטינג לבין יושר ספורטיבי .
 5 .  על ההחלטה להושיב שחקנים .  בשתי מילים :  ווס וולקר .  ובהרחבה :  בתור ארגון שממש ,  אבל ממש לא אכפת לו משום דבר חוץ מאליפויות ,  קצת מוזר שאינדיאנפוליס החליטה לפתוח עם סופרסטארים כדי לתת להם 100 תפיסות בעונה או מספר יארדים בקריירה או לתת לקבוצה שיא של ניצחונות רצופים בליגה הרגילה או הכי הרבה ניצחונות בעשור .  מוזר ,  בעיקר בגלל שהחשיבות שמיוחסת לסטטיסטיקות הללו מעידה כמה עונה מושלמת לא הייתה חשובה לקולטס .  מבחינתי ,  זה גם אומר משהו על המחויבות של המועדון הזה למורשת של מאנינג .  אני רק אומר :  מאנינג נתן למועדון הזה מספיק בכדי לקבל הזדמנות לעונה מושלמת .  חלון ההזדמנויות שלו להישגים הולך ונסגר ,  ופיליפ ריברס יושב על פסגת החלון הזה ודוחף אותו בכל הכוח כדי שייסגר .  הקולטס חייבים לזכות בסופרבול השנה .
 5 א' .  איך בדיוק מסבירים את הושבת הכוכבים לקוני הכרטיסים ?  הם הרי קנו את הכרטיסים בהנחה שהקבוצה הולכת לתת להם את המוצר הכי משובח שיש לה להציע .  קראתי הרבה הצעות מוזרות  ( כולל ועדה חיצונית שתחליט על דירוג הקבוצות שעלו לפלייאוף )  ,  ואני רק מציע :  אם אתם נותנים לצופים 50 אחוז ממה שיש לכם להציע ,  תנו להם החזר של 50 אחוז .  בכסף הם מבינים .
 6 .  אני חושב שראינו משהו מאוד מעניין ביום ראשון .  הפטריוטס והבנגלס עשו הכל כדי לגמור במקום הרביעי ב-AFC .  שתי הקבוצות הללו מאמינות שעדיף להן להתמודד מול אינדיאנפוליס בסיבוב השני ולא נגד סן דייגו .  זה חישוב מוזר ,  שמתקשר יופי למתמטיקה המוזרה שהתחוללה השנה בליגה .  שתי הקבוצות דילגו לסיבוב השני ובדרך סידרו לעצמם יריבה קשה במחזור הראשון .  לבנגאלס ,  במיוחד ,  היה עדיף לשחק נגד יוסטון מאשר נגד הג'טס .
 7 .  אז הבעיה בדנבר לא הייתה מייק שנהאן ? 
8 .  איך הליגה נגמרת בדיוק כשג'יי קאטלר נכנס למומנטום ? 
9 .  אני חושב שהפציעה של וולקר היא מכה כואבת מאוד לפטריוטס ,  בטח נגד הרייבנס .  המסירות הקצרות לוולקר הן נקודת התורפה של הגנת הרייבנס .  אבל הנה עוד דרך מעניינת להסתכל על הפציעה הזאת :  הפטריוטס תמיד טענו שמדובר בארגון שגדול מהאינדיבידואל ,  שהשיטה מנצחת .  אחרי שוולקר נפצע ,  תפס את מקומו בהרכב ג'וליאן אדלמן ,  שנתן תפוקה של עשר תפיסות ו-103 יארד ,  ואם זה לא משכנע מספיק :  מאט קאסל השיג בשנה שעברה יותר ניצחונות עבור הפטריוטס מאשר טום בריידי השנה .
 10 .  ואם מישהו היה זקוק להוכחה שמדובר בליגה הכי סוציאלית על הפלנטה :  חצי מהקבוצות שהגיעו לפלייאוף השנה לא היו שם אשתקד ,  וכל ארבע הקבוצות שזכו לחופש בשבוע הראשון בשנה שעברה לא הגיעו לפלייאוף השנה .
 11 .  ואם מישהו רוצה לדבר על מומנטום :  שלושה מפגשים שיחזרו על עצמם בסיבוב הראשון התקיימו במחזור האחרון ושלושתם הסתיימו בתבוסות .  שתי המוליכות של הליגות מגיעות עם חמישה הפסדים רצופים .
 12 .  אני יודע שלא מדובר באיכות הכי משובחת ,  אבל תסתכלו על סל הניצחון המטורף הזה .  בעיקר תתרכזו בזווית האחורית ובשחקן שמאחורי השחקן הקולע .
 13 .  הכניסה של הג'טס לפלייאוף היא אחת הפארסות הכי גדולות שאני זוכר .  הג'טס ,  ואין דרך אחרת לומר זאת ,  לא עלו בצורה הוגנת לפלייאוף .  אבל זה יותר לא הוגן לשאר הקבוצות .  הג'טס הרוויחו את העלייה שלהם  ( תנו את אותו התסריט לדנבר ותבינו על מה אני מדבר )  .  רקס ריאן שחרר בשבועיים האחרונים את בראד סמית בהתקפה ,  משחק הריצה של הג'טס הוא הטוב ביותר בליגה וקבוצות של ריאן יודעות לעשות הגנה .  זו קומבינציה מסוכנת ליריבות בפוטבול של ינואר .
 14 .  אני לא נופל מהג'טס ,  אבל מה שדרל ריוויס עושה השנה בהגנה הוא חסר תקדים .  התופסים שריוויס שמר עליהם השיגו ממוצעים של שלוש תפיסות ו-27 יארדים נגדו .  אף אחד מהם לא תפס ליותר מ-35 יארד .  הנה שמות התופסים ששיחקו נגדו :  אנדרה ג'ונסון ,  רג'י וויין ,  רנדי מוס  ( פעמיים )  טרל אואנס  ( פעמיים )  ,  סטיב סמית'  ( קרוליינה )  ,  כל צוות התופסים של ניו אורלינס ,  וצ'אד אוצ'וסינקו  ( שהבטיח לחזור לשמו המקורי אם ריוויס ימנע ממנו לתפוס ולו תפיסה אחת ביום ראשון )  .  
15 .  מסע ההלוויה הארוך בהיסטוריה הסתיים וג'ים זורן נקבר אתמול סופית .  אני רק יכול לתאר לעצמי מה נורב טרנר אמר לזורן כשנפגשו ללחיצת הידיים המסורתית בסוף המשחק  ( "הפיטורים מחר זה הדבר הכי טוב שיכול לקרות לך בקריירה ")  .  טרנר הוא עוד אחד מקורבנות הלחיצה המהירה על ההדק של עוד אקדוחן חובב מוושינגטון .  המאמן הבא של הרדסקינס יהיה המאמן השביעי תחת עשר שנות הבעלות של דניאל שניידר .
 16 .  הסתיימה העונה הרגילה .  178 ניחושים נכונים ,  70 אחוזי הצלחה .
 
לא כל מטאטא יורה
בעוד שטרן מטאטא את פרשת ארינס ,  גודל מנסה לפתור בעיות שהמחזור האחרון ב-NFL שוב הציף .  הבלוג של זאב אברהמי

