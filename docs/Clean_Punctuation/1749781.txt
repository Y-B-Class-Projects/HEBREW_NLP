סטודמאייר כבר לא שש לדבר על ישראל
דוד רוזנטל ראה את הניקס מפסידים לפורטלנד רק כדי להבין מה שוות התחזיות הקבועות לגבי הקבוצה .  לפחות יש הבטחה מרוג'ר מייסון
מייקל באפר עמד במרכז האולם וידעת שזה הולך לבוא .  אחרי הכל ,  רק לאדם אחד מותר חוקית להשתמש במשפט הזה באופן רשמי ,  והאדם הזה הוא באפר עצמו .  התכונה הייתה עצומה ,  למרות היעדר אלמנט ההפתעה .  כרוז האגרוף הוותיק ,  שכל איבר בפניו מושתל או עבר שיזוף מלאכותי ,  שאף את מלוא האוויר ופלט אותו בעוצמה מתגלגלת ,  משפט בן חמש מלים שהפך דרך קבע לאות המבשר על תחילתה של מלחמה ספורטיבית ושהודיע רשמית כי עונת הכדורסל במדיסון סקוור גארדן החלה :  
 Lets get ready to rumble ! 
ניו יורק היא עיר מספיק גדולה כדי להכיל קבוצת כדורסל כמו הניקס ,  שלא ראתה טבעת כבר 37 שנים ולא זוכרת איך נראית סדרת פלייאוף .  במטרופולין של שמונה מיליון תושבים ,  תמיד תגרד 20 אלף שיבואו למדיסון סקוור גארדן עם האמונה שהשנה זה הולך לקרות .  מארק סטיין ,  פרשן הכדורסל הבכיר של ESPN ,  סבור שהעונה היא באמת תעשה צעד קדימה . " הניקס לא כל כך גרועים ",  הוא אומר , " ובמזרח יש כמה קבוצות טובות ,  אבל מהמקום השישי הכל פתוח .  אני חושב שהם יהיו בפלייאוף השנה ".  
אלא שכדי שזה יקרה ,  יותר מדי דברים צריכים להתחבר .  עוד לפני המשחק מול פורטלנד ,  התייחס מייק ד'אנטוני לחולשה של דנילו גלינארי . " הוא לא פתח טוב את העונה ,  אבל יש מספיק משחקים ואני מאמין שהוא ישתפר ",  אמר המאמן .  סטיין ,  הכותב ומפרשן עבור ESPN מתחילת שנות ה-2000 ,  חושב שהילד האיטלקי סובל קשות מהלחץ : " לא מפסיקים להשוות אותו לדירק נוביצקי ונראה שהציפיות האלה מכריעות אותו ".  נגד פורטלנד זה בלט .  גלינארי עלה בחמישייה ,  אבל ירד מהר מאוד לספסל .  כשחזר ,  הוא היה מחוץ לפוקוס .  את המשחק הוא סיים עם 2 מ-9 וארבע נקודות ,  רחוק מהממוצע שהעמיד בעונה שעברה ,  15 למשחק .  הוא לא היה מעורב כמעט במהלכי ההתקפה ושלוש הזריקות שלקח מחוץ לקשת הסתיימו בהחטאות .  לא בדיוק הדרך לבנות מחדש את הביטחון .
 החולשה של גלינארי סותמת את ההתקפה של הניקס .  השנתיים האחרונות עברו על ניו יורק בעיצוב מחודש ובפינוי תקרת השכר לקראת בואו של לברון ג'יימס .  אלא שלברון בחר ,  כידוע ,  במיאמי ,  והניקס נשארו עם הרבה מקום מתחת לתקרה ,  אבל בלי פליימייקר אמיתי שיעזור לרכש הגדול שכן הגיע הקיץ ,  אמארה סטודמאייר . " הם עדיין חושבים על כרמלו אנתוני ",  מסביר סטיין , " אבל דנבר לא רוצה שיגיע אליהם .  שלא תבין ,  הנאגטס רוצים לעשות טרייד ,  רק לא עם ניו יורק .  אף פעם לא החזקתי יותר מדי מריימונד פלטון ,  אני לא חושב שהוא יכול לסחוב את הקבוצה ".  וכך יוצא שהצוות המסייע של אמארה ופלטון כולל את רוני טוריאף ,  וילסון צ'נדלר ,  לנדרי פילדס וטימופי מוזגוב .  קבוצה כזו של נו-ניימס מזמן כבר לא נראתה בעיר שנולדה עבור כוכבים .  
אבל הם לפחות נלחמים .  המלחמה הזו היא משהו שתמיד היה בניקס .  גם כשברנדון רוי  ( איזה שחקן עילאי )  הוביל את הבלייזרס ליתרון דו ספרתי ,  ניו יורק מחקה את הפיגור בזכות דקות טובות של אמארה וצ'נדלר ואפילו עלתה ליתרון עוד לפני ההפסקה .
 בגדול ,  זה היה משחק הפכפך לסטודמאייר .  לפני כן ,  בחדר ההלבשה ,  הוא אמר כי הוא  " עדיין לומד את ספר התרגילים של הקבוצה ,  אני מקווה שאכנס לעניינים מהר ".  הוא אכן נכנס מהר כשקלע שני סלים בפתיחה ,  ואז פשוט ניסה יותר מדי .  הניקס נתקעו פעם אחר פעם בפאסט ברייק או בהתקפת המעבר ,  עדות למוגבלות ההתקפית שלהם .  סטודמאייר ניסה ללכת לבד ,  אבל מה לעשות ,  חדירה באחד על אחד היא לא בדיוק הש ? פ ? יל שלו ,  הוא צריך מישהו שימשוך תשומת לב ויפנה אותו .  כשהוא מסתכל ימינה ושמאלה הוא כבר לא רואה שם את סטיב נאש .  וכך קרה שהוא איבד חמישה כדורים בחדירות ועוד אחד שגמר סופית את הההתמודדות בשניות הסיום . " לא נכנסנו טוב למשחק ",  הודה בסיום , " אבל התעוררנו וחזרנו .  חבל שלא יכולנו לגמור את זה ".  
תגובה שהיא סוג של אנדרסטייטמנט .  הניקס ,  כמו הניקס ,  כבר הובילו 83:92 ואז חטפו ריצת 3:17 מהבלייזרס ,  שעלו למאזן עונתי של 0:3 . " אני חייב להודות שאני לא רואה את פורטלנד מגיעה רחוק ",  אומר סטיין , " הרבה אנשים טוענים שהם הקבוצה מספר 2 במערב .  אני לא קונה את זה ,  הבעיה שלהם היא בריאות .  אם הם בריאים ,  הם יכולים לרוץ ,  אבל כבר הערב ראית שגרג אודן לא הגיע כי הוא פצוע וגם רוי אף פעם לא מצליח לשמור על עצמו בריא .  קמבי שיחק הרבה בשנים האחרונות ,  אבל גם הוא מועד לפורענות .  אני פשוט לא מדמיין אותם מצליחים לשמור על ההרכב הזה ".  בינתיים ,  לפחות ,  העסק מתקתק כמו שצריך ,  כשלמרכוס אולדריג'  ( 20 נקודות )  ואנדרה מילר  ( 19 ועשרה אסיסטים )  נותנים לרוי כתף רחבה ,  זו שכל כך חסרה לסטודמאייר .
 אי אפשר בלי פרובינציאליות ,  אבל ככתב הגנה מותר לציין שהיא לא קיימת רק אצלנו .  טוריאף ,  המוש בן ארי של ה-NBA ,  הוא פטריוט גדול של צרפת ,  גם אם לא נולד בה .  את הגופיה מספר 14 בחר מכיוון שזה המספר שהוא לובש בנבחרת ובתא שלו הוא תולה חולצות של תיירי הנרי מברצלונה ושל מארסיי ,  הקבוצה האהודה עליו . " אני מת על כדורגל ",  הוא אומר , " יום אחד אהיה שוער בניו יורק רד בולס ".  ואז נמחק לרגע החיוך מהפנים החביבות שלו עד כדי חצי איום : " מה אתה צוחק ?  אני מתכוון ברצינות .  אני אהיה שוער ברד בולס ".  
הביקור של סטודמאייר בישראל בקיץ האחרון עדיין מכה גלים ,  ולשמחתו של עבדכם הנאמן ,  לא הוא היה צריך להוציא את הערמונים האלה מהאש .  מסתבר שתמיד יהיה מי שיעשה את זה ,  במיוחד בניו יורק .  אמארה עצמו לא שש לענות לשאלות ונראה כי רק עכשיו הוא מבין את הבאזז שיצר הביקור שלו בירושלים .  גם אם הוא לא יודה בכך ,  נראה שהאפקט לא חיובי . " הייתי שם שבוע וחצי ,  היה נחמד וזהו ".  כשנשאל על קעקוע המגן דוד שעל גב כף ידו ,  הוא ממהר להבהיר : " אני מתעניין ביהדות הרבה זמן ".  כבר לא ממש שש להצהיר על היותו בן דת משה .  
בפינה יושב לבדו רוג'ר מייסון .  המאזן שלו במשחק מסתכם בחמש דקות בסיום המחצית הראשונה ,  איבוד ועבירה .  כשהוא שומע  " ישראל "  הוא מעלה חיוך .  זוהי העונה החמישית שלו ב-NBA ,  אבל למרות רגעים יפים ,  בעיקר בסן אנטוניו ,  הוא לא ממש נהנה . " המאמן ד'אנטוני הבטיח לי הרבה דקות משחק ",  הוא אומר , " אין לי יותר מדי מה לעשות כרגע מלבד לראות מה יקרה ".  אפשר לדעת מתי בן אדם אומר משהו כדי לרצות ומתי הוא באמת מתכוון לכך ,  וכשמייסון אומר שהוא מתגעגע ,  מותר להאמין לו . " אני מבקר בישראל בכל שנה בחגים ,  יש לי הרבה חברים שם ",  הוא אומר , " התקופה שלי בירושלים הייתה תקופה מצוינת ,  זו הייתה שנה שבה חזר לי הביטחון לשחק כדורסל .  אני יכול להגיד רק דבר אחד  לסן אנטוניו יש קהל נפלא ,  לניקס יש קהל מצוין ,  אבל אין כמו האוהדים של הפועל ירושלים ".  אז יש מצב שהוא חוזר ?   " לך תדע .  אולי בשנה הבאה תהיה שביתה ואז אצטרך לשחק איפשהו .  אולי זה יהיה בירושלים ". 

סטודמאייר כבר לא שש לדבר על ישראל
דוד רוזנטל ראה את הניקס מפסידים לפורטלנד רק כדי להבין מה שוות התחזיות הקבועות לגבי הקבוצה .  לפחות יש הבטחה מרוג'ר מייסון

