ראשון בכיעור
פז חסדאי הבין שבמקום לייצג את הערכים שעליהם ישראל היתה אמורה לקום ,  ערוץ 1 מסמל את הערכים שעליהם היא קמה בפועל .  ואם כך ,  סגירתו של הערוץ כבר לא נשמעת לו רעיון רע כל כך
בשבועות האחרונים שוכב על השולחן העבודה שלי חשבון האגרה ומביט בי בעצבנות .  לקח לא מעט זמן עד שחלפה המבוכה הראשונית עם קבלת החיוב ,  שהפך אותי רשמית לאדם מבוגר בישראל ,  והתחושה הפכה אט אט למרמור .  באופן נורמלי ,  אדם אינו שש לשלם עבור דברים שהוא לא משתמש בהם .  אינני נוהג לצפות בערוץ הראשון ,  מאז ירידת  " שירים ושערים "  אינני מאזין לקול ישראל ,  והקונצנזוס האופנתי שטוען ש"חשוב שיהיה בישראל ערוץ ציבורי "  הפך למעין קלישאה סתומה ,  שקשה למצוא לה הסברים רלוונטיים .  אז איזו מין חוצפה זו לגבות ממני בכפייה 360 שקל לשנה עבור גוף מושחת וארכאי ,  שבימים אלה מסיים את שידוריו ב-22:58 ? 
קשה שלא לחוש חמלה כלפי הערוץ 1 כשנזכרים במתכונתו הישנה ,  כשהיה ערוץ בודד .  הוא מזכיר ימים אחרים ,  ימים שבהם למדינה עדיין היו איזשהן יומרות להטמיע ערכים .  עד היום בשעות הלילה ניתן להתמוגג מהמשדרים של פעם ,  של שרהל'ה שרון שרה על הדשא בקיבוץ שירי ארץ ישראל ,  של מופעי תרבות בהנחיית אהוד מנור ,  של סדרות תעודה איכותיות ותוכניות אקטואליה מעמיקות .  נזכרתי בתוכנית של דב אלבוים בשישי בערב ,  שהיא פשוט שיחה ארוכה ואינטליגנטית על יהדות שלא היתה עוברת בשום מקום אחר .  נזכרתי במשדרי יום השואה ,  שאפילו הם הפכו למסחריים בערוצים המסחריים ,  ואפילו חשבתי על חידון התנ"ך ,  שמעולם לא צפיתי בו אך תמיד שמחתי לדעת שהוא משודר .  ערוץ 1 היווה סמל נדיר למדינה הערכית שמייסדיה חלמו שתקום פה .  
ברגעי חולשה כאלה ,  הטענות שמועלות בתשדירים שמפארים את חיוניותו של ערוץ ציבורי נשמעות הגיוניות :  הוא אמור לא להיכנע לתכתיבים מסחריים ,  לא לפעול אך ורק משיקולי רייטינג ,  לא לשטוף את המוח עם פרסומות מפגרות ,  ולהיות זה שמתייחס לצופים כאל צרכני תוכן ולא כאל צרכני סחורות .  עם יומרות אידיאליות כאלו ,  חשתי שחובתי המוסרית היא לרוץ ולשלם בהקדם האפשרי את האגרה ,  ולא מכיוון שמנגנוני הגבייה שלה נחשבים לקשוחים ולאכזריים ביותר במשק ,  אלא אך ורק מתוך מחשבה על עתיד ילדינו .
 אבל אז נתקלתי בדו"ח ביקורת הפנים של רשות השידור לשנת 2008 שפורסם בימים האחרונים ,  מסמך מטריד ומקומם לכל הדעות ,  שחשף מציאות קצת אחרת .  דוגמאות בולטות מהדו"ח מספרות על קואצ'ר שקיבל שכר של 146 אלף שקל ל-20 ימי עבודה ,  יועץ לתפאורת  " מבט "   ( איזו תפאורה כבר יש ל"מבט "?  )  שקיבל 45 אלף שקל ,  על עשרות עובדים שלא טורחים להחתים כרטיס בעבודה ,  על מספר מוגזם של עוזרי הפקה שמשובצים בתוכניות למרות שאין בהם צורך ,  על העסקת קרובי משפחה ,  על היעדר תכנון ובקרה ,  על קבלת טובות הנאה ועל אי קיום מכרזים .  
במילים אחרות ,  הערך המודרני העיקרי שהערוץ הראשון מטמיע באזרחי המדינה הוא האדרת השחיתות .  אחרי זה ,  בהמשך ישיר ,  האזרחים זוכים לשיעור מאלף בניהול לקוי ,  בזבוז כספי ציבור ,  מינהל לא תקין ומוסר עבודה שערורייתי .  כמו כן ,  הם למדים על יתרונותיו של הקפיטליזם ,  שלא היה מאפשר התנהלות כספית שכזו .  למעשה ,  במקום שהערוץ הראשון ורשות השידור יסמלו את ארץ ישראל היפה ,  הם בבואה של ארץ ישראל המכוערת :  מדינה שמזניחה את החינוך ואת מנגנוני הבריאות ,  מדינה שמשקיעה מיליארדים במתנחלים שבזים לה ,  מדינה ששופכת כספים על חרדים פרזיטים ,  מדינה שמזלזלת באזרחיה ומבזבזת את כספיהם בצורה מקוממת .  אז קדימה ,  תסגרו את הערוץ ,  זה כבר ממש לא מפחיד אותנו .  נוכח הערכים שהוא מייצג ,  אם התנתקות מערוץ 1 פירושה התנתקות מערכי המדינה ,  זה לא כזה רעיון נורא .
 
ראשון בכיעור
פז חסדאי הבין שבמקום לייצג את הערכים שעליהם ישראל היתה אמורה לקום ,  ערוץ 1 מסמל את הערכים שעליהם היא קמה בפועל .  ואם כך ,  סגירתו של הערוץ כבר לא נשמעת לו רעיון רע כל כך

