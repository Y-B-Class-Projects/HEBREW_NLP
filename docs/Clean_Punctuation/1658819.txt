ראגבי :  המבחן של נבחרת ישראל
נבחרת ישראל מתכוננת לצמד המשחקים שיקבעו האם תעלה דרג באליפות אירופה .  ווילף רוזנברג יאמן לצד רענן פן
בשבת הבאה ובזו שאחריה תשחק נבחרת ישראל בראגבי שני משחקים באיצטדיון וינגייט ,  ואם תנצח בשניהם תעלה דרג באליפות אירופה .  שני משחקים לסיום הקמפיין הקודם היתה הנבחרת מועמדת לירידה לדרג האירופי התחתון ,  אז נקרא רענן פן לאמן אותה ,  ולאחר שני ניצחונות ניצחה הנבחרת גם את קפריסין במשחק פלייאוף נגד הירידה .  את הסיבוב הראשון בקמפיין הנוכחי ,  שהיוה גם שלב מוקדמות של גביע העולם הקרב ,  כבר סיימה ישראל במאזן מושלם ,  ואף ניצחה לאחר מכן את סלובניה ,  שהיתה במקום הראשון בבית מעל ,  בשלב נוק-אאוט .  את רצף שמונת הניצחונות קטעה רק ליטא ,  שלאחר ניצחון על הולנד נמצאת עדין בתמונת ההעפלה לניו זילנד 2011 .
 מאז הוקמה בשנת 81' דשדשה הנבחרת בתחתית דירוג הנבחרות העולמי ,  אך לאחר רצף הניצחונות קפצה למקום ה-79 בעולם  ( 81 כיום ,  לאחר שנה ללא משחקים )  . " לא ברור למה דוקא עכשיו עשינו את הקפיצה הזאת ",  אומר פן . " מכיון שאליפות אירופה מחולקת לדרגים ,  לאורך כל השנים שיחקנו נגד אותן הנבחרות .  יכול להיות שפשוט ניצחנו שני משחקים במקרה ,  והשחקנים צברו ביטחון והמשיכו עם המומנטום .  מצד שני ,  אולי באמת השתפרנו ביחס לאותן נבחרות .  בעוד שבועים-שלושה נדע את התשובה ". 
מאז גמר גביע המדינה לפני שבוע וחצי מתאמנת הנבחרת אחת ליומיים ,  בנוסף למחנה שערכה בסוף השבוע .  החיסורים הבולטים בסגל הרחב לעומת השנה שעברה הם של הקפטן שי דקל שגמר את העונה עוד לפני שהחלה עקב שבר ברגלו ,  ושל גיא  " סמיילי "  דותן ,  צחי צפדיה ואלון גלר שפרשו ממשחק . " הסגל הנוכחי טוב יותר מזה של השנה שעברה ",  טוען פן . " הוא פחות מנוסה ,  אבל הרבה יותר אתלטי .  יש בסגל הרחב ארבעה או חמישה שחקנים שהתקדמו מאוד מבחינת מעמדם בנבחרת ,  ושלושה חדשים לגמרי ". 
פן גם הוסיף שעקב השינויים בסגל צפוי לנבחרת סגנון משחק מהיר יותר מבשנה שעברה ,  וסביר שהפעם נזכה לראות יותר תחכום משחקני הקו האחורי ,  שבשנה שעברה תפקידם העיקרי היה להחזיק בכדור עד להגעתם של החלוצים החזקים באופן מפתיע למדינה כמו ישראל .
 ישראל מצטרפת רק כעת לסיבוב השני של האליפות ,  שיתר הקבוצות נמצאות כבר בעיצומו .  בולגריה ויון ,  נגדן תשחק ישראל בשבועות הקרובים ,  הן היחידות שמהוות איום על זכייתה של ישראל באליפות הבית .  לאחר שישה משחקים של שתיהן  ( לעומת ארבעה של ישראל )  מקדימה יון את ישראל בארבע נקודות ,  ובולגריה בשתים .  לא הרבה בהתחשב בכך שניצחון מקנה שלוש נקודות ,  והפסד נקודה אחת .  להשלמת הקמפיין ,  במאי וביוני צפוים לישראל משחקי חוץ קלים על הנייר נגד לוקסמבורג ופינלנד . " אנחנו לא מתעסקים בחישובים ",  מצהיר פן . " חיבים לנצח את שני המשחקים הקרובים ולהבטיח עליה ". 
ד"ר ווילף רוזנברג ,  כוכב נבחרת דרום אפריקה בעבר שעלה לאחרונה לארץ ,  יאמן את נבחרת ישראל לצדו של פן .  רוזנברג ,  שנחשב לאחד השחקנים הגדולים של תקופתו ,  מונה בין היתר על מנת לשכנע את ג'ואל סטראנסקי ,  שהביא לדרום אפריקה את גביע העולם 95' בבעיטת הטלה ,  להצטרף לאימונים .  
חוקי פיר"א לגבי משחק בנבחרות שונות גמישים מעט יותר מאלו של פיפ"א ,  וסטראנסקי יהיה רשאי לשחק עם הנבחרת מכיון שהיא מתחרה בדרגים נמוכים מאלו של דרום אפריקה ולהישגיה אין השפעה על זו . " הוא בכושר נפלא ",  טוען רוזנברג . " הוא מככב בנבחרת הותיקים של דרום אפריקה .  מקוה מאוד שאצליח לשכנע אותו לבוא ".  
פן ,  שמאזנו בנבחרת עד כה עומד על שמונה נצחונות והפסד בודד ,  הגיב למינויו של רוזנברג : " אני מבין את ההחלטה ,  ווילף הוא בכל זאת שחקן עבר גדול ואיש שיודע ראגבי .  את התזמון אני קצת פחות מבין .  לעשות כזאת טלטלה שבוע וחצי לפני משחק יכול להיות מסוכן .  בכל מקרה אני מקוה שנסתדר ". 
אמיר בויטלר ,  שמקומו בהרכב הנבחרת נחשב למובטח עד להתפשטות השמועות לגבי הגעתו של סטראנסקי ,  אמר : " אני לא חושש למקומי בהרכב .  הוא היה בגילי ב-95' ,  אבל אם הוא יהיה יותר טוב ממני הוא ישחק ,  ואם לא אז אני אשחק .  העיקר שננצח ". 

ראגבי :  המבחן של נבחרת ישראל
נבחרת ישראל מתכוננת לצמד המשחקים שיקבעו האם תעלה דרג באליפות אירופה .  ווילף רוזנברג יאמן לצד רענן פן

