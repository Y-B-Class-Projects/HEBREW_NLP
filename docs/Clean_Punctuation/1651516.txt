הפועל ירושלים ניצחה את גלאטסראיי 98:111
רבע אחרון מופלא ויכולת מצוינת של נעימי וסימונס סידרו לאדומים ניצחון גדול ,  ומפגש עם אלבה ברלין ברבע גמר היורוקאפ
אם בתחילת העונה מישהו היה אומר לגיא גודס שהקבוצה שלו תנצח פעמיים את גלאטסראיי וקאזאן ותעפיל לשלב ההצלבה של היורוקאפ ,  ספק אם המאמן הירושלמי היה מאמין .  אלא שאת הפועל ירושלים של העונה באמת קשה להסביר .  ביום שבת היא הפסידה לברק נתניה ,  והערב  ( שלישי )  היא השיגה ניצחון יוקרתי נוסף באירופה ,  הפעם 98:111 על גלאטסראיי ,  שהעלה את גיא גודס ושחקניו לשמונה האחרונות של המפעל .  לאור נצחונה של ולנסיה 81:91 על קאזאן ירושלים היתה עולה בכל מקרה ,  אבל האדומים העדיפו לעשות את העבודה בעצמם ,  ועשו אותה היטב .  ברבע הגמר יפגשו האדומים את אלבה ברלין ,  שניצחה הערב 62:68 את חובנטוד וסיימה בראש בית ט' .  המפגש הראשון בין השתיים יהיה במלחה ,  ב-24 במרץ ,  בעוד הגומלין ייערך בדיוק שבוע לאחר מכן בברלין .  
הפתיחה הירושלמית היתה חלומית .  טרה סימונס ויובל נעימי  ( 20 נקודות במחצית הראשונה )  פשוט לא הצליחו להחטיא ,  והאורחים ברחו ליתרון דו-ספרתי עוד ברבע הראשון .  אלא שאז ,  במקום לרכב על גבי המומנטום ולהוציא סופית את הרוח מהמפרשים של גלאטסראיי הכבויה ירושלים כבתה בעצמה ,  חוותה נפילת מתח ,  בעיקר בצד ההגנתי ,  והטורקים ניצלו זאת על מנת להשוות ,  ולרדת לחדרי ההלבשה בשוויון 51:51 .  המומנטום הטורקי נמשך גם ברבע השלישי ,  אז פתחו המארחים יתרון של 9 ,  אבל ירושלים ידעה להגיב - ובגדול - ברגעי האמת .  סימונס התעורר ,  תומפסון התעורר ,  וגם ללא הגנה גדולה ,  בלשון המעטה ,  הציגו האדומים התקפה קטלנית באחוזים גבוהים ,  שטסה ברבע האחרון ל-44 נקודות מדהימות  ( שיא מפעל )  כדי להבטיח את הניצחון .
 כאמור ,  קשה לאכול את הפועל ירושלים של העונה .  אין ספק כי יציבות הוא לא החלק החזק ביותר של האדומים השנה ,  אבל כל עוד החבורה של גיא גודס ממשיכה לנצח קבוצות גדולות ,  חזקות ויקרות ממנה - לפחות על הנייר - קשה לבוא למישהו במחנה הירושלמי בטענות .  הערב ,  במשחק החשוב ביותר שלה העונה ,  הציגה הפועל ירושלים אופי גדול ,  ועל אף שלגלאטסראיי המשחק הזה לא קבע דבר ,  הזדמנויות צריך לדעת לקחת .  הפועל ירושלים לקחה את ההזדמנות שלה הערב ,  ובגדול ,  ולא בכדי היא בשמונה האחרונות של היורוקאפ .
 ירושלים פתחה עם יובל נעימי ,  טרה סימונס ,  דיז'ון תומפסון ,  ליאו ליונס ואורי קוקיה ,  בעוד גלאטסראיי עלתה עם מלווין בוקר ,  דריוס וושינגטון ,  מייק ווילקינסון סימאס יסאיטיס ורדוסלאב רנצ'יק .  האורחים פתחו מהיר עם הגנה חזקה ,  כאשר אורי קוקיה תרם ארבע נקודות וירושלים עלתה ל-2:8 .  הטורקים צימקו ,  אלא שנעימי וסימונס ,  עם שתי שלשות רצופות ,  העלו את הירושלמים ל-12:20 .  הקצב המטורף וההתקפי נמשך גם בדקות הבאות ,  כשהיד המאופסת של נעימי הוליכה את האורחים ליתרון 22:32 בתום הרבע הראשון .
 מייק ווילקינסון ניסה להחזיר את הטורקים לעניינים בפתיחת הרבע השני אלא שמנגד קם ברנדון האנטר מהספסל ,  ועם שתי נקודות ראשונות במשחק העלה את ירושלים ל-31:40 .  נעימי וסימונס המשיכו לדייק מכל טווח כדי להעלות את ירושלים ל-35:45 ,  אלא שבשלב הזה ירושלים נתקעה וגלאטסראיי ויסאיטיס ניצלו זאת כדי לצמק ל-45:43 .  ראנצ'יק תפר שלשה גדולה כדי להעלות את הטורקים ליתרון ראשון במשחק ,  47:49 .  מנגד היה נעימי היחיד שתפקד בשורות ירושלים ,  ואל חדרי ההלבשה ירדו האדומים בשוויון 51:51 .
 גלאטסראיי פתחה את הרבע השלישי עם שש נקודות רצופות ועלתה ל-51:57 ,  אלא שבצד השני דאגו נעימי וליונס לשמור את ירושלים קרובה-קרובה ,  כאשר חמש דקות לתום הרבע הראה לות התוצאות 61:62 לזכות המארחת .  ההגנה הירושלמית המשיכה לא לתפקד ,  ושלשה של יסאיטיס מהפינה העלתה את קבוצתו ל-65:70 .  אקס מכבי תל אביב תפר שלשה נוספת בהתקפה הבאה ,  והטורקים עלו ליתרונם הגדול ביותר במשחק עד אותו רגע ,  65:74 .  ג'טר עוד הצליח לצמק במעט ,  אלא שלרבע הכי חשוב שלה העונה באירופה עלתה ירושלים בפיגור 74:67 .
 יסאיטיס המשיך לדייק גם בפתיתת הרבע האחרון ,  אלא שמנגד הראה סימונס שגם הוא לא שכח לקלוע ,  ושמונה וחצי דקות לסיום היתרון הטורקי הצטמק ל-77:75 .  נעימי השלים את המהפך ,  ושש וחצי דקות לסיום הובילה ירושלים 82:83 .  ג'טר קלע שלשה אדירה ,  וחמש נקודות רצופות של סימונס במתפרצת הפכו את זה ל-82:91 .  היתרון הירושלמי המשיך לצמוח ,  ושלשה של תומפסון קבעה 85:98 ,  שלוש דקות לסיום .  משם גלאטסראיי כבר לא הצליחה לחזור ,  בעוד ירושלים המשיכה להפציץ את דרכה לניצחון גדול - 98:111 ,  ולרבע גמר היורוקאפ .
 קלעו להפועל ירושלים :  יובל נעימי 27  ( 12 מ-16 מהשדה ,  7 אסיסטים )  ,  טרה סימונס 25  ( 10 מ-17 מהשדה ,  4 ריבאונדים ,  4 אסיסטים )  ,  דיז'ון תומפסון 20  ( 8 מ-9 מהשדה )  פו ג'טר 13  ( 4 אסיסטים )  ,  אורי קוקיה 10  ( 3 חטיפות )  ,  ליאו ליונס 10 נקודות ,  ברנדון האנטר 4  ( 4 אסיסטים )  ,  שרון ששון 2 .
 קלעו לגלאטסראיי :  מייק ווילקינסון 27 ,  דריוס וושינגטון 22 ,  סימאס יסאיטיס 21 ,  רדוסלאב ראנצ'יק 18 ,  אקין צ'אן 3 ,  פטיח סולאק 2 ,  מוראט קאיה 2 .
 
הפועל ירושלים ניצחה את גלאטסראיי 98:111
רבע אחרון מופלא ויכולת מצוינת של נעימי וסימונס סידרו לאדומים ניצחון גדול ,  ומפגש עם אלבה ברלין ברבע גמר היורוקאפ

