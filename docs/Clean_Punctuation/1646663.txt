הריבית לא תשתנה במארס
בבנק ישראל נימקו את ההחלטה בין השאר במדדים הנמוכים בדצמבר ובינואר
 >  >  ריבית הבסיס במשק לא תשתנה במארס ותישאר ברמה של 1.25% - כך הודיע אתמול ,  כצפוי ,  נגיד בנק ישראל סטנלי פישר .  בהודעה שפירסם בנק ישראל הודגש כי  " ההחלטה להותיר את הריבית ללא שינוי היא חלק מתהליך הדרגתי של החזרת הריבית לרמה 'נורמלית' ,  במטרה להחזיר את האינפלציה לתוך תחום היעד שקבעה הממשלה - 1.0%-3.0% - ולתרום להמשך ההתאוששות במשק ,  תוך תמיכה ביציבות הפיננסית .  המסלול ייקבע בהתאם לסביבת האינפלציה ,  לצמיחה במשק העולמי והישראלי ,  לקצב עליית הריבית של הבנקים המרכזיים העיקריים ולהתפתחויות שערי החליפין של השקל ".  בבנק מנו כמה גורמים שהביאו להחלטה לא לשנות את הריבית :  מדדי המחירים לצרכן לינואר ולדצמבר  ( 0.7%- ו-0.0% ,  בהתאמה )  ,  שהיו נמוכים מהצפוי ;  הציפיות לאינפלציה ל-12 החודשים הקרובים שנמצאות בתחום היעד של הממשלה ;  וההערכה כי כבר בחודשים הקרובים תיכנס האינפלציה לתוך תחום היעד בחישוב ל-12 חודשים לאחור .  סיבות נוספות שהביאו להחלטה להותיר את הריבית ללא שינוי הן ההתפתחויות החיוביות בשוק הריאלי ,  הריביות הנמוכות במשקים המובילים בעולם והערכה כי ימשיכו להיות נמוכות גם בחודשים הבאים .  בתגובה להחלטת הנגיד אמר אורי יהודאי ,  יו"ר ועדת הכלכלה בהתאחדות התעשיינים ,  כי הנגיד פעל נכון .  לדבריו , " כיום אין הצדקה להמשיך בהעלאת הריבית ,  לנוכח הירידה בציפיות האינפלציה וההערכות בשוק כי האינפלציה ב-2010 תהיה בסמוך לאמצע יעד המחירים ".  לדעת יהודאי , " התחזקותו של השקל היא האיום המהותי על התאוששות המשק ".  גם נשיא לשכת ארגוני העצמאים ,  יהודה טלמון ,  היה מרוצה מהחלטת הנגיד . " אנחנו צריכים לזכור כי סכנת המשבר הכלכלי עדיין לא חלפה ,  וחשוב לנקוט משנה זהירות ",  אמר .  לדעת אמיר כהונוביץ ,  כלכלן מקרו בכלל פיננסים , " לבנק ישראל היו לא מעט סיבות להותיר את ריבית מארס על כנה .  בעולם יש עיכוב בהעלאות הריבית .  בארה"ב לא צפויה העלאת ריבית לפני הרבעון האחרון של השנה ".  יהודה אלחדיף ,  נשיא התאחדות המלאכה ,  טען כי החלטת הנגיד תגדיל את יכולת העסקים לצאת מהמשבר .  לדעתו ,  על המדינה לתת הלוואות לעסקים בערבות גבוהה יותר .
 
הריבית לא תשתנה במארס
בבנק ישראל נימקו את ההחלטה בין השאר במדדים הנמוכים בדצמבר ובינואר

