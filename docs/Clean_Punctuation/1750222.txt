מי הם בעלי המניות הפרטיים של חברת החשמל ? 
בלי דיווידנדים
חברת החשמל לישראל מוכרת אמנם לציבור כחברה ממשלתית לכל דבר - אך למעשה מחזיקה המדינה רק ב-99.85% ממניותיה .  בשנות ה-60 של המאה הקודמת נסחרה החברה בבורסה ,  ושיעור מסוים ממניותיה הונפקו לציבור .  מדינת ישראל רכשה בעבר את מרבית המניות ומחקה את החברה מהמסחר ,  אבל קומץ בעלי מניות היסטוריים התעקשו להמשיך ולשמור על אחזקותיהם מן העבר .  חלק מבעלי המניות הלכו כבר לעולמם ,  חלקם עזבו את ישראל ,  אך כמה מהם עדיין פעילים באספות החברה ואף מכרו מניות בודדות למי שחיפש אחר אחזקה בעלת ערך סנטימנטלי .  אתמול חשפה חברת החשמל את רשימת כל בעלי מניותיה הפרטיים - כ-120 במספר - אשר מחזיקים בכ-185 אלף מניות החברה מתוך 120.2 מיליון המניות שהופצו .  בעלי מניות אלה מתפזרים כיום בין ישראל  ( 53 )  ,  בריטניה  ( 29 )  ,  ארצות הברית  ( 23 )  ,  בלגיה  ( 6 )  ,  אירלנד  ( 3 )  ,  צרפת  ( 2 )  ,  ויילס  ( 1 )  וארגנטינה  ( 1 )  .  למרבית השמות יש קשר זה או אחר למייסדי חברת החשמל ולעובדיה הוותיקים ,  חלק מן הכתובות שהופיעו כבר נושאות שמות עיזבונות או קרנות ,  ואחד מבעלי המניות האופטימיים אף פירסם כתובת בווסט ססקס שבדרום בריטניה למקרה של חלוקת דיווידנדים  ( שאותם לא מחלקת חברת החשמל זה שנים )  .  בין השמות המוכרים כיום ניתן לאתר ברשימה את יושבי הראש לשעבר של חברת החשמל ,  אלי לנדאו ומוטי פרידמן - אשר רכש לפני כשנתיים מניה אחת סמלית תמורת ח"י שקלים .  במניה אחת בלבד מחזיקים גם יו"ר ארגון העובדים בחברה ,  דוד  ( מיקו )  צרפתי ,  המנכ"ל לשעבר ,  ד"ר יעקב רזון ,  היועץ המשפטי של החברה ,  עו"ד דודו יהב ,  וסמנכ"ל הכספים לשעבר ,  יוסי דביר .  בעלי המניות  ( הפרטיים )  הגדולים הם החברה לרישומים של בנק לאומי שמחזיקה ב-68,569 מניות ,  עו"ד אוהד אגוז שמחזיק ב-21,434 מניות ומשפחת שאשא מפתח תקווה שמחזיקה ב-19,909 מניות .
 
מי הם בעלי המניות הפרטיים של חברת החשמל ? 
בלי דיווידנדים

