איפה הבשורה של אלי ברקת 
טייקונים במשבר
 >  >  אלי ברקת מאכזב .  לא את כולם כמובן .  ארבעת מנהלי דש איפקס בוודאי אינם מאוכזבים ,  שכן הם יזכו בקרוב לחוזים יפים של מיליוני שקלים בשנה ,  כמו שהם התרגלו להשתכר בשנים האחרונות .  ואולם מאות אלפי הפנסיונרים שהחסכונות שלהם מנוהלים בדש איפקס יכולים להרגיש קצת מאוכזבים .  לפחות בשלב זה הם אינם יכולים להיות רגועים ,  שהדבר הראשון שבעל הבית החדש של בית ההשקעות השלישי בגודלו בשוק ההון חושב עליו כשהוא קם בבוקר - זה הכסף שלהם .  ברקת אמנם משדר אמריקה ,  אבל נראה שמושכים אותו יותר דווקא הקודים הישנים של דרום תל אביב .  גם מסיבת העיתונאים החגיגית שערך אתמול לרגל ההשתלטות על דש איפקס במגדל דיסקונט המפואר שברחוב הרצל נתנה בדיוק תמונה כזו .  האירוע כלל את כל הדברים הנכונים ,  בשילוב ארוחת בוקר נחמדה עם סלמון מעושן וקפוצ'ינו .  דובר שם יפה על מובילות ,  על מיזוגים ורכישות במיליארדים ,  וכן על תשואה רצויה של 20% בשנה .  אז איפה הבעיה ?  הבעיה היא שאין בשורה ושאין אמירה חדשה וברורה ,  לא של ברקת ולא של מנהליו ,  שניהול כסף של אחרים הוא עסק אחר לגמרי .  שהלקוח/משקיע/חוסך יהיה במרכז בדש איפקס החדשה ,  דש-איפקס של פוסט המשבר הפיננסי העולמי .  קובי לוינסון אמנם הצליח להוציא מפיו משהו כמו  " אצלנו אין ולא יהיה מקרה כמו באקסלנס ,  שבו מנהל השקעות השקיע בחברה פרטית של איש עסקים ",  אבל במשולש שבו פסגות מצד אחד ואקסלנס בצד שני ,  בחרה דש איפקס להיות במקרה הטוב באמצע .  ברקת אינו מתכוון לצאת מעסקי החיתום הרווחים אך המרובים ניגודי העניינים ,  וגם לא לוותר על ניהול כספי נוסטרו .  דש איפקס גם אינה מתכננת לצאת עם כללים חדשים והצהרות בנוגע לחברות שאינן פורעות את חובותיהן ולטייקונים המזלזלים בציבור וגובים ממנו מחיר בעסקות בעלי עניין . " יש כאלו שטובים ביחסי ציבור ויש כאלו שעובדים ",  ליגלג על מתחריו אחד המנהלים בחברה ,  שמעסיקה לא פחות משלושה יחצ"נים במקביל .  כרגע קשה למצוא חזון מלהיב בדש איפקס ,  אבל יש תקווה .  ברקת הוא איש ראוי עם רצון טוב ויכולת ,  וגם המנהלים שהוא מעסיק הם מוכשרים ויכולים לעשות שינוי .  השאלה היא מה הם רוצים מעצמם ,  וכמה הם מוכנים להשקיע בטווח הארוך על חשבון הטווח הקצר .  צריך גם לזכור עוד דבר .  רון לובש ממרקסטון הבטיח להקים בית השקעות מושלם ,  מקצועי ונטול ניגודי עניינים ,  ובסופו של דבר פגע בלקוחותיו יותר מרבים אחרים - עד שהודה בכישלון וסגר את פריזמה .  ברקת מתחיל בקטן ,  והוא עוד יכול להפוך לגדול .
 
איפה הבשורה של אלי ברקת 
טייקונים במשבר

