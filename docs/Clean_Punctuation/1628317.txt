כולם ראול שצריכים אותו
עם כל הכוכבים והתוצאות הנהדרות ,  ריאל מדריד עדיין חייבת את המנהיגות של ראול ולפלגריני לא מומלץ להתעלם ממנו כמו מגוטי .  תומר יצחק מסכם מחזור בספרד ולא מתבייש להצדיע שוב למאיורקה
ה-0:0 של ריאל מדריד באוסאסונה הבליט דבר אחד מרכזי  היעדר מנהיג אמיתי על המגרש .  וכשמדברים על מנהיג בריאל קשה שלא לתהות לאן נעלם ראול .  בתחילת העונה סברו הפרשנים כי מנואל פלגריני לא יוכל להתמודד עם הקפטן הוותיק ומקומו בהרכב מובטח בכל מקרה ,  למרות שלל שחקני הרכש .  בזמן שכולם התעסקו בסיפור העימות עם גוטי ,  בחר הצ'יליאני להרדים את גזרת ראול והפך אותו לשחקן ספסל לכל דבר .  כלפי חוץ הוא שידר עסקים כרגיל ובנובמבר הודיע כי ראול הוא שחקן חשוב מאוד עבור הקבוצה .  בפועל ,  החלוץ פתח מאז במשחק בית אחד בלבד ,  מול ציריך בליגת האלופות ,  והפך לאופציה שנייה או שלישית מהספסל .
 הקסם של פלגריני ,  שהצליח להעלים את ראול ,  עבד גם על האוהדים ואפילו על כלי התקשורת .  כאשר ראול נופה מהנבחרת הספרדית ב-2006 ,  רעשה מדריד והפעילה מכבש לחצים על מאמני הנבחרת לזמנו מחדש  קולות שנמשכו ונשמעו עד תחילת העונה הנוכחית .  וכעת ?  לפני המשחק מול סראגוסה ידוע היה כי צ'אבי אלונסו וקאקה לא יוכלו לשחק .  הרכבים שונים ומגוונים פורסמו ואינספור ספקולציות הועלו באשר למערך ,  ובאף אחד מהם לא נכלל ראול .  מול אוסאסונה ראול נכנס שוב כמחליף ,  אבל ההשפעה שלו ,  במצבו הנוכחי ,  היתה תואמת ליחס אליו .  לרגעים נדמה היה כי פלגריני עושה את הדבר המתבקש ומבצע את המהלך שקודמיו לא העזו לעשות - הניח את הסמל בצד .  אך אין דין ראול כדין גוטי .  ריאל מדריד זקוקה לראול ,  והוא זקוק לדקות משחק כדי להגשים את החלום ולהניף בסוף העונה גביע אירופי בסנטיאגו ברנבאו .  אז ,  עם פינאלה ראוי ,  יוכלו שני הצדדים אף לשקול פרידה .
 דני גלובר ,  שותפו של מל גיבסון לצמד השוטרים האלמותי בסרטי נשק קטלני ,  עקב מהיציע וראה איך ברצלונה נראית ללא הנשק הקטלני שלה ,  ליאונל מסי כמובן .  אלופת אירופה וספרד איבדה לראשונה העונה נקודות ביתיות בליגה ב-1:1 עם ויאריאל ,  הכבשה השחורה שלה בשנים האחרונות .  היה זה המבחן הראשון של בארסה אחרי ההישג הכביר ,  וכעת נותר לראות כמה זמן יידרש ,  אם בכלל ,  על מנת ששחקניה יניחו מאחור את 2009 ויתרכזו כל כולם בשנה החדשה .  זה לא פשוט למצוא מחדש את התשוקה המפורסמת ,  בטח בערב בו מציגים לראווה את כל ששת התארים לעיני האוהדים הנלהבים בקאמפ נואו .
 אבל הבעיה הגדולה של בארסה כרגע היא חוסר הוודאות באשר לעתידו של פפ גווארדיולה .  המאמן מחכה לבחירות לנשיאות המועדון ,  אך עד אשר הפוליטיקאים יסדירו את העניינים ,  הקבוצה עלולה להיפגע .  גווארדיולה הצליח להחזיק את כל השחקנים איתו ,  בדריכות מתמדת ובנאמנות חסרת תקדים ,  אך הרחשים מסביב והידיעות באמצעי התקשורת מחלחלים בסופו של דבר גם לחדר ההלבשה . " התיקו יחזק אותנו ",  הבטיח פפ ,  אך הספק קיים גם אצלו והוא עלול להתחזק בשבועות הקרובים .  לא לחינם הזהיר גווארדיולה את שחקניו מפני תקופה אפלה .  עד כה ,  הוא הוכיח כי הוא יודע על מה מדבר .
 מישהו מסוגל לנצח את מאיורקה באונו אסטדי ?  לפחות בחצי העונה הראשונה התשובה היא שלילית .  שחקניו של גרגוריו מנזאנו גברו 0:2 על אתלטיק בילבאו בניצחונם השמיני משמונה משחקים במגרשם הביתי ,  והבליטו את החלוץ אריץ אדוריץ דווקא מול קבוצתו לשעבר .  בדרך כלל ,  בעיקר במחוזות הלטיניים ,  שחקן שכובש לרשתה של האקסית בוחר שלא לציין את השער בשמחה שגרתית .  אדוריץ הפתיע והודיע לפני המשחק כי יחגוג במקרה שיבקיע ,  אך התקשה לעמוד במילתו ברגע האמת על כר הדשא אחרי 66 דקות של משחק .  הוא אמנם הפגין את כישוריו והבריק בעיקר לנוכח ההחמצות מן העבר השני של האיש שדחק אותו אל מחוץ לסגל הבאסקי ,  פרננדו יורנטה ,  אבל האהבה שלו לאתלטיק בילבאו גדולה משהוא עצמו יודע לתאר .  עבור אדוריץ ,  היה זה צעד ראשון בדרך חזרה הביתה .  אולי לא בשנה הבאה או בעוד שנתיים ,  אך המעגל הזה ייסגר ביום מן הימים .
 
כולם ראול שצריכים אותו
עם כל הכוכבים והתוצאות הנהדרות ,  ריאל מדריד עדיין חייבת את המנהיגות של ראול ולפלגריני לא מומלץ להתעלם ממנו כמו מגוטי .  תומר יצחק מסכם מחזור בספרד ולא מתבייש להצדיע שוב למאיורקה

