אובמה בעד ועדת בכר 
 >  >   " ברק אובמה הכריז מלחמה על הבנקים ",  קראו הכותרות של עיתוני העולם בסוף השבוע - ובעקבותיהן נשלחו כל הבורסות העולמיות לצלילה חדה . " מדד הפחד "  של הבורסות זינק כאשר המשקיעים קראו את ההצעות שהעלה הנשיא אובמה :  להגביל את ההשקעות של ההון העצמי של הבנקים ,  כדי שההון לא יסוכן ,  לאסור על הבנקים להחזיק בבעלות על קרנות גידור או קרנות השקעה פרטיות ,  ובכלל - ליצור מחדש הפרדה בין הפעילות הבנקאית של הבנקים לבין הפעילות השוק-הונית שלהם .  זאת ,  כדי למנוע מצב שבו הפעילות המסוכנת בשוק ההון מסכנת את יציבות הבנקים ואת יציבות פיקדונות הציבור בהם .  לאוזניים ישראליות ,  הטיעונים ההיסטוריים של אובמה צריכים להישמע מוכרים להפליא .  המלחמה שאובמה עומד להוליך כיום בארה"ב ,  ובעצם מדובר במלחמה נגד מערכת הבנקאות בעולם כולו ,  היא מלחמה שמדינת ישראל כבר לחמה אותה - וניצחה .  זוהי המלחמה שגופי הפיקוח השונים בישראל - הפיקוח על הבנקים בבנק ישראל ,  הפיקוח על הביטוח במשרד האוצר וגם רשות ההגבלים - הובילו ב-25 השנים האחרונות ,  ושכתוצאה ממנה הבנקים הישראלים הגיעו למשבר הפיננסי העולמי מוגנים ויציבים מתמיד .  אנחנו מתכוונים כמובן למלחמה שפרצה ב-1983 ,  בעקבות שערוריית ויסות מניות הבנקים וקריסת ארבעת הבנקים הגדולים בישראל .  תוצאת אותה מלחמה היתה שהפיקוח על הבנקים בבנק ישראל אסר על הבנקים להשקיע את כספי ההון העצמי שלהם במניות ,  איסור השריר וקיים עד היום .  אנחנו מתכוונים גם למלחמה שפרצה ב-2005 ,  כאשר ועדת בכר לטיפול בריכוזיות הפיננסית המליצה על הפרדת קופות הגמל וקרנות הנאמנות מהבנקים .  למעשה ,  ועדת בכר הביאה להפרדת הפעילות הבנקאית של הבנקים מהפעילות השוק-הונית שלהם .  כן ,  בדיוק ההפרדה שהנשיא אובמה מכוון לה עכשיו .  אנחנו יכולים להוסיף עוד כמה מלחמות משנה שהיו במהלך הדרך :  ועדת ברודט ,  שהגבילה את השקעות הבנקים בתאגידים ריאליים ;  והפיקוח על הבנקים שהגביל גם את ריכוזיות האשראי של הבנקים  ( מגבלת לווה בודד ,  מגבלת אשראי ענפי )  .  כל אחת מהמלחמות הללו נעשתה בתקופה אחרת ומסיבה שונה ,  אבל לאורך שנים כולן שירתו אסטרטגיה אחת :  הקטנת הסיכון של הבנקים באמצעות מיקוד הבנקים בפעילות בנקאית בלבד ,  והקטנת הסיכון של הבנקים במשק הישראלי באמצעות הגבלת הפעילות המשקית הכוללת שלהם .  כיום ,  שנה וחצי לאחר פרוץ המשבר העולמי ,  אין עוררין עוד בדבר צדקתה של האסטרטגיה הזאת .  מערכת הבנקאות הישראלית צלחה את המשבר העולמי בשלום גם בשל תבונת מנהליה ,  אבל עוד יותר בגלל שמגבלות פיקוחיות פשוט מנעו ממנה להסתבך .  ההגבלות של הבנקים בתחום השקעות ההון העצמי שלהם הגבילו מאוד את היכולת של הבנקים להרחיק לכת בהשקעות אקזוטיות ומסוכנות .  ועדת בכר - שהבנקים נלחמו בה בחירוף נפש - הרחיקה את הבנקים מהסיכונים של שוק ההון ,  וגם הקטינה במידה רבה את הסיכון של הבנקים בתחום האשראי  ( שוק ההון ספג את הסיכון הזה ,  דרך הנפילות באיגרות החוב )  .  הנשיא אובמה אומר את זה כיום בפה מלא :  הרגולציה הישראלית היא הרגולציה המנצחת .  במקום שישראל תלך בעקבות האמריקאים ,  האמריקאים הולכים בעקבותינו .  רגולציה ישראלית נבונה מאוד ב-25 השנים האחרונות העניקה לישראל יתרון מוחץ בשעת מבחן  ( קרי ,  בשעת משבר עולמי )  .  עכשיו ,  הגיע הזמן למנף את היתרון הזה מפה והלאה :  להסיק את המסקנות המתבקשות מהמשבר הפיננסי כדי להמשיך את תנופת הפיקוח הישראלי המרחיק לראות .  בראש ובראשונה הכוונה היא לוועדת חודק ,  שמקדימה לטפל בבעיה שהאמריקאים עדיין מתעלמים ממנה :  הכשלים שהתגלו בפעילות הגופים המוסדיים ,  שגם להם  ( ולא רק לבנקים )  אשמה כבדה בפרוץ המשבר .  העובדה שהבנקים נלחמים בוועדת חודק בחירוף נפש לא צריכה לבלבל - הבנקים התנגדו גם לכל מגבלות הרגולציה הקודמות שהוטלו עליהם ,  ובדיעבד ,  המגבלות הללו פשוט הצילו אותם .  ועדת חודק ,  הגבלות על שכר המנהלים בגופים המוסדיים ,  הרחבת הגבלות על ההשקעות ההון העצמי גם בחברות הביטוח והמשך הידוק הפיקוח גם על ההון העצמי של הבנקים וגם על נורמות השכר בבנקים - כל אלה הם צעדים הכרחיים ,  בעקבות המשבר ,  ובכל אלה ישראל יכולה להמשיך ולהיות חלוצה עולמית .  אם נעשה זאת ,  לאובמה יהיה עוד הרבה מה ללמוד מאתנו .
 
אובמה בעד ועדת בכר 
nan
