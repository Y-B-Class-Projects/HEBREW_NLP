הדולר מתחזק בעולם עקב שיפור במגזר הייצור בארה"ב ;  הנפט עלה ב-2% ;  הזהב נסוג
הדולר מתחזק ב-0.5% מול היורו ל-1.3889 דולר ;  הזהב נסוג ב-0.5% עקב התחזקות המטבע האמריקאי
הדולר מתחזק מול היורו לאחר שפעילות במגזר הייצור בארה"ב עלתה באוקטובר לרמה הגבוהה ביותר זה חמישה חודשים .  התחזקות הדולר פגמה בתיאבון המשקיעים לזהב בתור השקעה חלופית ,  ומחיר המתכת היקרה נסוג בכמחצית האחוז .  מחיר הנפט הגולמי עלה בקרוב ל-2% ,  ונסגר על סף רמה של 83 דולר לחבית ,  הודות לנתוני ייצור חזקים בארה"ב ובסין .  הדולר מתחזק ב-0.5% מול היורו לשער של 1.3889 דולר ליורו ,  לאחר שבתחילת היום כבר ירד לרמה של 1.4011 דולר ליורו - שפל של שבוע .  הדולר מוסיף 0.4% מול הין היפני לרמה של 80.59 ין לדולר ,  לאחר שמוקדם יותר היום כבר ירד לשער של 80.22 ין לדולר - שפל של 15 שנים .  המסחר בשוקי המט"ח מתקיים על רקע ציפיות לתוצאות הישיבה בת היומיים של הבנק הפדרלי בארה"ב ,  אשר תיפתח מחר ,  ואשר בסופה  ( ביום רביעי )  צפוי הבנק המרכזי להודיע על תוכנית הרחבה כמותית  ( quantitative easing )  שנייה .  החוזים על הזהב למסירה בדצמבר נסגרו במחיר של 1,350.6 דולר לאונקייה ,  ירידה של 0.5% ,  בבורסת הסחורות של ניו יורק .  מחיר הזהב ,  הנמצא בדרכו לעלייה שנתית עשירית ברציפות ,  עלה בחודש שעבר ב-3.7% ,  ונסק במהלכו לשיא של 1,388.1 דולר לאונקייה .  החוזים על הנפט הגולמי למסירה בדצמבר נסגרו בניו יורק במחיר של 82.95 דולר לחבית ,  עלייה של 1.9% .  חזית נתוני המקרו כלכליים בארה"ב סיפקה היום חדשות מעורבות .  הצריכה הפרטית בארה"ב גדלה בספטמבר בשיעור נמוך מהצפוי ,  וההכנסה האישית ירדה בראשונה זה למעלה משנה .  מנגד ,  מדד מנהלי הרכש של מגזר הייצור בארה"ב עלה במפתיע באוקטובר לרמתו הגבוהה ביותר זה חמישה חודשים .  הצריכה הפרטית גדלה בספטמבר ב-0.2% - העלייה המתונה ביותר ברבעון השלישי של השנה - מסר היום משרד המסחר האמריקאי .  כלכלנים צפו גידול של 0.3% .  ההכנסה האישית ירד ב-0.1% ,  ירידה ראשונה מאז חודש יולי 2009 .  עוד בחזית המקרו כלכלית היום בארה"ב :  מדד מנהלי הרכש של מגזר הייצור עלה באוקטובר לרמה של 56.9 נקודות - רמתו הגבוהה ביותר מאז חודש מאי - לעומת 54.4 בספטמבר ,  מסר היום מכון המחקר ism .  כלכלנים צפו ירידה של המדד לרמה של 54 נקודות .  קריאה של יותר מ-50 נקודות במדד מצביעה על צמיחה בפעילות מגזר הייצור ,  בעוד שקריאה של פחות מ-50 נקודות משקפת נסיגה בפעילות.מוקדם יותר היום פורסמו נתונים חיוביים גם לגבי מגזר הייצור של סין - הכלכלה השנייה בגודלה בעולם .  מדד מנהלי הרכש בסין עלה באוקטובר לרמה של 54.7 נקודות לעומת 53.8 נקודות בחודש הקודם ,  מסרה היום הפדרציה ללוגיסטיקה של סין .  מדד מנהלי רכש נוסף לסין שמפרסמים בנק hsbc וחברת המחקר מרקיט אקונומיקס  ( markit economics )  עלה לרמה של 54.8 נקודות לעומת 52.9 נקודות בחודש הקודם .
 
הדולר מתחזק בעולם עקב שיפור במגזר הייצור בארה"ב ;  הנפט עלה ב-2% ;  הזהב נסוג
הדולר מתחזק ב-0.5% מול היורו ל-1.3889 דולר ;  הזהב נסוג ב-0.5% עקב התחזקות המטבע האמריקאי

