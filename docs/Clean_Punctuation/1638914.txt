עומדים על רגליים יציבות ? 
אפי קיצר את הרוטציה בראשל"צ וקצר הצלחה ,  אבל לא בטוח שלטפירו יהיו רגליים באפריל .  שקדי סוגר מחזור ומחמיא לנתניה
יוגב אוחיון סופר עונה שנייה מחוץ לחממה של גליל עליון ,  ונראה שכמו בעונה שעברה ,  גם העונה לקח לילד זמן להתניע .  בארבעת המשחקים הראשונים שבהם אוחיון שותף ,  הוא קלע 4.2 נקודות למשחק ,  גם בגלל פציעה ,  ונראה היה כי הלחץ שקיים בהפועל ירושלים אולי גדול עליו .  גם את העונה שעברה בעירוני נהריה החל אוחיון מעט לחוץ ,  כשקלע 6 נקודות למשחק בשבעת המחזורים הראשונים .  הביקורות כלפיו תפחו ובצדק ,  במיוחד עם הררי הציפיות שהביא איתו .  אלא שהאופי של אוחיון לא מאפשר לו ככל הנראה להישבר ,  והוא הצליח לעשות שינוי גדול מאוד גם בעונה שעברה וגם העונה .
 12.5 נקודות למשחק קולע אוחיון מאז המחזור השישי ,  כשבשני המשחקים האחרונים הוא הגורם העיקרי לניצחונות של ירושלים על מכבי חיפה ומכבי ראשון לציון .  החדירות שלו גרמו למאיר טפירו ודרור חג'ג' ,  הוא מנהל את המשחק בצורה מעוררת השתאות והנתון הכי בולט - אוחיון קלע 29 מתוך 32 זריקות העונשין האחרונות שלו ,  מספרים מדהימים לשחקן שקלע קצת פחות מ-50 אחוז בעונה שעברה .  אז אולי זה האמון שנותן לו גיא גודס בליגה ,  גם על חשבון הדקות של יובל נעימי ,  ואולי העובדה שהוא מרגיש שיש לו מה להוכיח משום שביורוקאפ הדקות שלו צונחות ,  אבל בתקופה האחרונה יוגב אוחיון חוזר להיות הילד שכולם התלהבו לראות בגיל 18 ,  רק קצת יותר בוגר במשחק שלו .
 במחזור השמיני של העונה שעברה גברה בני השרון על מכבי תל אביב ,  ונראה היה שהיא נמצאת במומנטום מצוין ,  אך במחזור שלאחר מכן הפסידה בבית למכבי ראשון לציון .  במחזור ה-21 הוכיחה גם מכבי חיפה שהיא יכולה לצהובים ,  כשניצחה אותם בביתה ,  אך כמו בני השרון נפלה שדודה לאפקט הניצחון על מכבי ,  והפסידה במחזור לאחר מכן לאותה בני השרון .  הקבוצה היחידה שהתגברה על האפקט הייתה הפועל ירושלים ,  ששלושה ימים אחרי שהביסה את מכבי במלחה ,  יצאה למשחק חוץ בחיפה וחזרה עם ניצחון .
 לא מעט קבוצות שכבר נפלו אחרי ניצחון על מכבי ,  אבל המשא הכבד הזה לא הפריע לברק נתניה ביום ראשון מול נהריה .  אולי מהפחד מפני אותה נפילה חצי טבעית .  בתחילת המשחק נתניה קרסה ,  ונהריה טסה ליתרון 19 במחצית הראשונה .  אלא שנתניה של העונה היא יותר מעוד קבוצה ,  והאופי של השחקנים שלה הוציא אותה מהמצב הקשה בדרך לניצחון מרשים . " אין ספק שהייתה המולה תקשורתית אחרי הניצחון ,  גם כי זה הפסד ראשון שלהם וגם כי היו שתי הארכות ",  אמר אריק אלפסי , " היו לנו אימונים טובים ,  אבל אין לי ממש הסבר לתחילת המשחק .  אנחנו לא קבוצה שבאה ומזלזלת בקבוצות .  אנחנו לא נבוא למשחק מול נהריה ונזלזל .  יכול להיות שהייתה ירידת מתח בהתחלה ,  קיבלנו סטירה בהתחלה ,  אני שמח שידענו לצאת מהבליץ' ". 
נתניה תארח במחזור הקרוב למשחק יחסית קל את עירוני רמת גן ,  שניצחון בו בתוספת הפסד של מכבי חיפה עשוי לשלוח את אריק אלפסי למקום הרביעי בליגה ,  כשמשחקי הפלייאוף כבר מתחילים להתקרב .  אם הקבוצה הצהובה תמשיך להציג את היכולת הנוכחית עד לסיום העונה ,  החלומות על עולה שלישית שמגיעה לפיינל פור ,  עשויים להתגשם .
 על פניו הניצחון היחיד שהשיג דני גוט ב-12 המחזורים הראשונים נראים כמו סיבה טובה מאוד לבני ברנר והנהלת עירוני רמת גן לסיים את תפקידו של המאמן .  עירוני רמת גן סומנה בתחילת העונה כקבוצה שיכולה להפתיע ,  במיוחד לאור משחקי אימון לא רעים ,  אבל כבר אחרי שלושה מחזורים ברמת גן הבינו לאן הרוח נושבת והחלו לבצע שינויים בסגל .  כשהשינויים לא צלחו ,  ביצעו ברמת גן שני שינויים נוספים וצירפו את כריס ווטסון וג'ון שארפר ,  בתקווה להציל את העונה ,  ואף הצליחו להגיע לניצחון ראשון ,  אך התבוסה ביום ראשון ב-41 הפרש לבני השרון שברה גם את האופטימיים שבאנשי הקבוצה .
 הבעייתיות בפיטוריו של גוט היא לא במועד שהתרחש ,  אלא בעובדה שנראה כי למאמן כמעט בלתי אפשרי להצליח במועדון מסוג זה .  אמנם רובי בלינקו הוביל את רמת גן להיות הפתעת העונה לפני שנתיים ,  אך הסגל שלו כלל ישראלי מוביל כמו אורי יצחקי ,  תגלית בדמות ניר כהן וזרים ברמה טובה כמו בריאן טולברט ,  מייקל קיובלר וג'רום ביזלי .  בעונה שעברה עמיר עוזי נעזר בשמוליק ברנר ויריב יצקן כמנהיגים ,  ורכבת ארוכה של זרים שהצליחה בסופו של דבר להוביל את רמת גן להישרדות .  לדני גוט לא היו את הכלים ,  לא היו את הישראלים ,  והגבלת הזרים גרמו לו לחשוב פעמיים לפני שהחתים כל שחקן ,  וגם אז נחת בישראל שחקן שהקריירה שלו מאחוריו כמו אוטיס היל .
 אז נכון שדני גוט הוא לא סיפור הצלחה ,  וניצחון בודד מתחילת העונה זה לא משהו שאפשר לרשום בגאווה ברזומה ,  אבל הטעות נעשתה בבניית הסגל הישראלי ומהנקודה הזאת קשה להאמין שמישהו יכול להוציא משהו עם רמת גן הנוכחית .
 כל מאמן מתחיל יגיד שהדבר הכי חשוב במשחק כדורסל הוא לא איך אתה מתחיל את המשחק ,  אלא איך אתה מסיים אותו .  את היסודות הללו אלי רבי ויעקב ג'ינו עוד יצטרכו לשנן ,  כי אחרת קשה להבין את ההתפרקות של הקבוצות שלהם אחרי שבאו בטירוף לפתיחות המשחק במחזור הנוכחי .  נהריה הוליכה 0:14 בפתיחה על נתניה ,  ובהמשך טיפס ההפרש ל-19 נקודות ,  ואילו עפולה חגגה בפתיחה מול חולון בדרך ל-2:17 ,  אבל עד אמצע הרבע השלישי ההפרש של שתי הקבוצות נעלם ,  ובסיום השחקנים של אלי רבי כבר נפלו מהרגליים .
 הרבה נקודות דמיון בין עפולה לנהריה העונה .  נהריה הספיקה להחליף כמעט את כל הזרים שלה מתחילת העונה ,  כשגם אור איתן ,  שהובא על תקן ישראלי בכיר ,  מספיק להיעלם על הספסל ולצוץ לרגעים מסוימים .  עפולה שחררה את בי.ג'יי מקי ואשאנטה ג'ונסון שהיו אמורים להביא לה איזון ,  ומאז ניצחה רק משחק אחד ,  כשבדרך גם ניב ברקוביץ' עוזב .  בשתי הקבוצות יש דיבורים באוויר על חוסר תיאום בין המאמן לשחקנים ,  סף שבירה נמוך ,  ואין סוף שמועות על בעיות כלכליות וכספים שלא מגיעים .  במצב העניינים הנוכחי הסיכוי שהשתיים יפגשו בפלייאוף התחתון נגד הירידה הוא לא נמוך ,  ומי מהשתיים שתוכל להתעשת בזמן ,  תקבל הזדמנות לתקן בעונה הבאה .
 פתיחת העונה של מכבי ראשון לציון הייתה מאוד מאכזבת ,  כשהקבוצה שציפו שתאבק על מקומות 1-4 ,  התקרבה יותר לפיינל פור האחר ,  שכולל את ארבע האחרונות .  בשבועות האחרונים נושבת רוח חדשה בעיר היין ,  כשפתאום הקבוצה הכתומה מצליחה לצבור רצף של ניצחונות ובמחזור האחרון הייתה מרחק סל של לארי אובאנון מניצחון במלחה .  
מלבד ההתחברות של הזרים לקבוצה ,  ההצטרפות של ארון מגי ,  וההתגברות על הפציעות ,  אחת הסיבות לשינוי ביכולת של ראשון היא העובדה שאפי בירנבוים התחיל לקצר את רוטציית הישראלים שלו ,  כמו שעשה בבני השרון בשנים הקודמות .
 במדי ראשון לציון שיחקו רק שלושה שחקנים ישראלים בחמשת המחזורים האחרונים ,  היותר מוצלחים של הקבוצה ,  מעל 10 דקות למשחק .  אבי בן שימול מוביל עם 31.8 דקות ,  טפירו שני עם 28.4 דקות ,  ויהוא אורלנד עם 14.4 דקות .  אחריהם ברשימה נמצאים ארז מרקוביץ עם 9.4 דקות ואיתי לב עם 5.6 דקות .  בירנבוים יצר היררכיה כמו שהייתה לו בעונת 2007/8 עם בני השרון ,  אז גם רק שלושה ישראלים שיחקו מעל 10 דקות  טפירו עם 34 דקות ,  ארז כץ עם 31 דקות וניצן חנוכי עם 20.8 דקות .  שון מונסון עם 5.6 ,  ויפתח בוכמן עם 2.8 ראו מגרש לעיתים רחוקות .  
בני השרון של אותה עונה הגיעה עד הפיינל פור ,  אך במעמדים המכריעים השחקנים קרסו מהרגליים .  סגל השחקנים שעומד לרשותו של בירנבוים העונה בראשון לציון הוא מעט יותר מוכשר ,  אך המאמן החליט לנצל מהשחקנים המובילים שלו את כל מה שיש להם .  המאני טיים של ראשון לציון יכול להגיע בעוד חודשיים בחודש אפריל ,  אם תצליח להישאר בתמונת הפלייאוף העליון .  עם דקות המשחק הרבות שמשחקים בן שימול וטפירו ,  שאף אחד לא יתפלא אם ייפלו מהרגליים .
 
עומדים על רגליים יציבות ? 
אפי קיצר את הרוטציה בראשל"צ וקצר הצלחה ,  אבל לא בטוח שלטפירו יהיו רגליים באפריל .  שקדי סוגר מחזור ומחמיא לנתניה

