השופט גלעד נויטל מזרז את עורכי הדין - אך נזהר בכבודו של וינרוט 
השופט נויטל מונה לבית המשפט המחוזי רק לפני שלוש שנים ,  אבל הוא כבר מקבל לידיו תיקים מורכבים ,  כמו משפטו של עו"ד וינרוט והתיק של ארקדי גאידמק .  עורכי דין רבים אומרים כי מדובר בשופט יעיל שמבין את החומר - אך לפי מבקריו הוא נוטה להשתיק את המופיעים מולו
 >  >  משפטו של פרקליט הצמרת ד"ר יעקב וינרוט ,  שמתנהל בימים אלה באולמו של שופט בית המשפט המחוזי בתל אביב גלעד נויטל ,  מושך אליו תשומת לב רבה מצד קהילת עורכי הדין בישראל ,  אנשי אקדמיה מתחום המשפט ,  בכירים בפרקליטות ,  עיתונאים וסקרנים אחרים .  עורכי דין ,  מהבכירים והעסוקים ביותר בישראל ,  בהם פרופ' דוד ליבאי ,  נבות תל צור ,  דן שיינמן ונוית נגב ,  שמייצגים את וינרוט ,  לא מפספסים אף דיון ומקפידים להציג חזית אחידה ומלאה לאורך כל הדיונים שמתקיימים במשך שעות ארוכות ,  פעמיים בשבוע .  הסניגורים של וינרוט ,  וכמוהם פרקליטי המדינה והשופט עצמו ,  יודעים היטב כי מדובר בתיק תקדימי ,  תקשורתי ושנוי במחלוקת .  זהו בדיוק מסוג התיקים שיכולים לרומם או להפיל את מי שנוגע בהם .  סביר כי על פסק הדין שייתן השופט נויטל ,  יהא אשר יהא ,  יוגש ערעור לבית המשפט העליון .  כל מלה בפסק הדין תעבור ניתוח מעמיק ומדוקדק ותקבל משמעות ופרשנות על ידי הקוראים הקפדנים .  כל פסיק ותו יעובדו במסננות המשפטיות הצפופות ביותר .  כל טעות או מעידה עלולה לפגוע בשם הטוב שבנה לעצמו נויטל בעמל רב .  ניכר שהשופט נויטל מודע היטב לעול הכבד המוטל עליו .  כבר בתחילת המשפט ,  במועד קביעת התאריכים לדיונים ,  הבהיר נויטל כי הוא מעוניין לסיים את התיק מהר ככל שניתן ,  מבלי לפגוע בזכויותיו של הנאשם ,  וינרוט .  כשפתח את יומנו כדי לקבוע מועד לדיונים נזעקו הפרקליטים .  נויטל רצה לשמוע את הדיונים ,  כמעט יום אחר יום ,  עד 21:00 .  חלק מהסניגורים ,  בהם תל צור ושיינמן ,  מייצגים במקביל את ראש הממשלה לשעבר אהוד אולמרט בדיונים שמתנהלים בבית המשפט המחוזי בירושלים .  תל צור מייצג בנוסף את ג'קי מצא בפרשת המינויים ברשות המסים בבית המשפט המחוזי בפתח תקוה .  מתי יספיקו עורכי הדין להתכונן למשפטים האחרים וליום הדיון שלמחרת ?  נויטל שמע את זעקתם ונאות לקיים את הדיונים פעמיים בשבוע ,  כל פעם עד 18:00 - שעה שבה בדרך כלל בית המשפט המחוזי מנומנם ושומם .  ואולם ,  נויטל נחוש לפעול ביעילות מרשימה עד שייסים את התיק .  נויטל נחשב לשופט מוערך ,  קפדן וחכם .  במשפטים אחרים המתנהלים בפניו הוא מבין פעמים רבות כבר בתחילת הטיעון המשפטי להיכן חותר עורך הדין בשאלותיו ,  ולעתים הוא קוטע אותו מיוזמתו ,  מעיר הערות עוקצניות או מזרז את עורך הדין .  ואולם במשפטו של וינרוט ,  נויטל מצנן את עצמו .  לאורך כל העדויות והחקירות הארוכות בתיק מקפיד נויטל שלא לקטוע את העדים .  הוא נותן לכל דובר לומר את דברו עד המלה האחרונה מבלי להפסיקו . " ד"ר וינרוט ",  הוא מקפיד לכנות את וינרוט - הן כשהוא פונה אליו ישירות והן כשהוא מדבר עליו בגוף שלישי .  כל מלה של נויטל נאמרת בקול רם כדי שתיקלט כהלכה במיקרופון שמקליט את הנאמר בדיון ,  ותוקלד לאחר מכן לפרוטוקול שנשלח לעורכי הדין .  הערותיו הן ענייניות וקצרות ועוסקות בעיקר בסדרי דין ובעניינים טכניים בלבד .  בשונה מהסבלנות שהוא מפגין לאורך כל הדיונים במשפט וינרוט ,  במקרה אחד ניתן היה לצפות ביכולתו להיות גם עוקצני וקצר רוח .  באחד הדיונים העלה עו"ד אלון רון ,  המייצג את שוקי ויטה ,  את חמתו .  רון שאל את העד שאלות המנוסחות באריכות רבה ,  שכוללות בתוכן את התשובה שתיטיב עם לקוחו .  נויטל לא עבר על העניין בשתיקה וירה את חציו ברון ,  תוך שהוא מטיח בעורך הדין כי הוא מנחה את העד כיצד להשיב לשאלותיו .  נראה כמו רובוט ,  אבל מאוד אנושי נויטל ,  51 ,  גדל בתל אביב ושירת בצבא כחובש קרבי .  ייתכן שאת קור הרוח שהוא מפגין כיום באולמו פיתח במסגרת שירותו הצבאי כמדריך חובשים מוטסים וחובש ביחידת חילוץ ופינוי בהיטס של חיל האוויר .  עד לפני שנים לא ארוכות הוא עוד התנדב במד"א כחובש בניידות טיפול נמרץ .  הוא בוגר תואר ראשון ושני במשפטים מאוניברסיטת תל אביב ,  ואת התואר השני סיים בהצטיינות יתרה .  לאחר שהוסמך לעריכת דין ב-1986 עבד שנתיים כעורך דין בשוק הפרטי .  ב-1988 הצטרף נויטל לפרקליטות האזרחית במחוזי תל אביב ושנה לאחר מכן עבר למחלקת ייעוץ וחקיקה במשרד המשפטים .  ב-1990 הוא מונה כעוזר בכיר ליועץ המשפטי לממשלה דאז ,  עו"ד יוסף חריש ,  והמשיך בתפקידו שנה נוספת עם היועץ המשפטי שהחליף את חריש ,  מיכאל בן יאיר .  ארבע שנים הספיקו לנויטל במשרד המשפטים עד שמונה ב-1994 לשופט בבית משפט השלום בתל אביב .  לתפקיד השיפוט הגיע בהיותו בן 35 .  בבית משפט השלום כיהן נויטל במשך 13 שנה עד שמונה ב-2007 לשופט בבית המשפט המחוזי .  שלוש שנים לאחר מינויו לבית המשפט המחוזי הסתמן נויטל כשופט פלילי מוביל המקבל לידיו תיקים מורכבים ומרתקים .  בין היתר ,  דן כיום נויטל גם בתיק הלבנת ההון של ארקדי גאידמק ובתיק המוכר כ"פרשת החניונים ",  בו הואשמו ראובן גרוס ,  שמת בינתיים ,  עם שלושה נאשמים נוספים ,  בעבירות שוחד וזכייה שלא כדין במכרזים עירוניים להפעלת חניונים .  ואולם ,  למרות קידומו המהיר במחוזי ,  לנויטל עדיין אין אולם קבוע בשל מצוקת האולמות ממנה סובל בית המשפט המחוזי בתל אביב ,  כך שהמשפטים בפניו נעים בין האולמות השונים ,  עובדה המקשה הן על השופט עצמו ,  שצריך לדאוג דאגה יתרה לשמירת הראיות כמתחייב בהליך הפלילי ,  והן על עורכי הדין המופיעים בתיקים ,  שנדרשים להגיע בשעה מוקדמת יותר לדיון כדי לברר אצל פקידי העזר היכן ייערכו הדיונים באותו יום .  עורכי דין שמופיעים באולמו של נויטל נחלקים בדעותיהם לגבי מזגו השיפוטי .  אין כמעט חולק על כך שמדובר בשופט ידען ושאפתן ,  ולא פחות מכך ,  בשופט יעיל ,  שמגיע מוכן לדיונים שבפניו ומשקיע מאוד בעבודתו .  באשר להתנהלותו בדיונים וליחסו לעורכי הדין ולצדדים שמופיעים בפניו ,  נשמעות דעות שונות .  עורך דין שמכיר את נויטל שנים ארוכות תיאר אותו כשופט שמנהל את הדיון בצורה אינטלגנטית ויצירתית : " הוא אדם סופר-אינטליגנטי ,  מהיר תפישה ,  שמוכן לאפשר לכל הצדדים לשאול ולענות על שאלותיהם .  כך למשל ,  הוא יתיר לתביעה להעלות בראשונה טענות נגד נאשם בחקירה חוזרת  ( שבאה אחרי החקירה הנגדית )  - אף שהדבר אסור מבחינת הדין וסדרי הראיות .  הוא לא יקטע את דברי הנאשם ,  אך לא ייחס לכך משקל בבואו לפסוק בתיק ".  אחד מעורכי הדין שמופיעים בפניו מדגיש דווקא את הצד הפחות סבלני שלו : " מיד רואים שהוא מבין את החומר ועבר עליו לעומק ,  אבל זה גורם לו להשתיק את האנשים שמופיעים מולו ,  לנזוף בעדים ,  ולפעמים הוא עושה זאת באופן בוטה .  נראה שהוא כל הזמן ממהר לאנשהו ,  חותך אנשים ולא נותן להשלים משפטים וטיעונים .  יש מקרים שזה מוצדק ,  אבל לפעמים זה מוגזם ".  עורך דין אחר אמר עליו כי  " הוא אולי נראה כמו רובוט ,  אבל יש בו הרבה צדדים אנושיים .  הוא קשוב ותכליתי ויודע להעמיד את הצדדים על מקומם ולקדם הידברות כשהיא נחוצה ".  נשיא בית המשפט המחוזי בתל אביב ,  השופט בדימוס אורי גורן ,  מעתיר שבחים על יכולותיו ותיפקודו של נויטל .  לדברי גורן , " אפשר להגיד עליו רק דברים טובים .  הוא חרוץ ,  בקיא בחומר ,  יש לו יכולת הבעה טובה מאוד בעל פה ובכתב והוא שאפתן .  המזג השיפוטי שלו יוצא מן הכלל :  רגוע ,  שקט ,  מנומס ,  ויש לו פני פוקר ".  גורן הוסיף כי בשונה משופטים אחרים שיושבים בהרכבים של שלושה שופטים ויכולים להיוועץ איש עם רעהו ,  על נויטל ,  שדן בתיקים כשופט יחיד ,  מוטלת עבודה ואחריות רבה באופן אישי . " הוא מינוי טבעי לכל תיק כזה ועושה עבודה יפה .  הוא בולע תיקים ואפשר לסמוך עליו ",  סיכם גורן .  האם יכולותיו אלה עשויות להוביל אותו לבית המשפט העליון ?  עורך דין שמופיע רבות בפני שופטי המחוזי בתל אביב מעריך כי נויטל בהחלט ראוי לקידום לבית המשפט העליון .  לדבריו , " מדובר בשופט מליגה אחרת של השופטים בתל אביב .  הוא נבון וחרוץ ,  ומומחה בדיני ראיות וסדר דין פלילי .  אבל לא ברור עד כמה הוא פוליטיקאי ויודע לעבוד בצוות ".  פרקליט אחר ציין כי ייתכן ששופטי העליון  " לא יאהבו שופט כל כך יעיל ויתקשו לעמוד בקצב שלו ".  מרצה טוב שמכתיב בקצב מהיר מתחילת דרכו השיפוטית התמקד נויטל בתחום הפלילי ופיתח בו מומחיות שאיפשרה לו ללמד את תחום סדר הדין הפלילי ודיני הראיות גם במכללת נתניה ובמכללה האקדמית קרית אונו .  הסטודנטים שלו במכללות נוטים להביע כלפיו הערכה מקצועית ושביעות רצון כלפי בקיאותו בחומר ,  אך יש גם כאלה שקשה להם יותר לקבל את דמותו הצבעונית שצצה לפרקים .  אחד הסטודנטים תיאר זאת במלים אלה : " אפשר לראות בכיתה שהסטודנטים מפולגים - אלה שלא מסתדרים איתו ואלה שמעריצים אותו .  אני חושב שאף שהוא הרצה בתחום משעמם ולקוני כמו דיני ראיות ,  הוא הביא הרבה עניין ודוגמאות .  אני מאלה שמעריכים אותו .  לדעתי הוא לימד בצורה טובה מאוד ואהבתי את חוש ההומור שלו ואת הציניות ".  סטודנטית אחרת הרעיפה על נויטל מחמאות : " הוא מביא דוגמאות ספציפיות מחיי היום-יום בבית המשפט והשיעורים שלו מרתקים .  הסטודנטים שקטים ומתעניינים והוא מרצה מעולה - אחד הטובים ביותר במכללה ".  סטודנט אחר הביע מורת רוח מקצב ההכתבה המהיר של נויטל בשיעורים ומחוש ההומור שלו : " הבדיחות שלו בהרצאות לא מצחיקות וקשה להסתדר אתו .  הוא מכתיב בקצב מהיר מאוד ולא מוכן לחזור על המשפטים לאט יותר ". 

השופט גלעד נויטל מזרז את עורכי הדין - אך נזהר בכבודו של וינרוט 
השופט נויטל מונה לבית המשפט המחוזי רק לפני שלוש שנים ,  אבל הוא כבר מקבל לידיו תיקים מורכבים ,  כמו משפטו של עו"ד וינרוט והתיק של ארקדי גאידמק .  עורכי דין רבים אומרים כי מדובר בשופט יעיל שמבין את החומר - אך לפי מבקריו הוא נוטה להשתיק את המופיעים מולו

