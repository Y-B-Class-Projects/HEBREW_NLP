הפאנקיסט הישראלי הראשון 
מי שהביאה את בשורת האוונגרד לתל אביב היתה דווקא חבורת חיפאים שהתמקמה בדירה אחת בדרך חיפה ב-1980 .  מאז שונה שם הרחוב לדרך נמיר ,  ואוונגרד זה מקסימום כתובת על חולצה של H
 >  >  מתישהו ב-1980 הגיעו החיפאים לתל אביב לכבוש ולהיכבש בה  ( או כמו שבועז קרא לזה  - " לקרוע את העיר עד שהיא תשכב על הרצפה ותצעק די ")  .  בועז היה המוכתר של החיפאים .  יפה להשחית ועם טונה כריזמה .  אז כשבועז מצא את הדירה הכי מכוערת ברחוב הכי מכוער בתל אביב ואמר ש"זה-זה ",  אף אחד לא פצה פה .  ככה יצא שבועז והחבורה ההזויה שגרר מחיפה התמקמו בדירה בדרך חיפה 108 ,  בדיוק באמצע הדרך בין הבית שלי לתיכון ,  שבו ביליתי את עלומי .  יחד עם בועז גרו בדירה אחותו  ( שנודעה כ"אחותו ")  שבבוקר היתה חופפת ראשים במספרה ובלילה רקדה בתוך כלוב במועדון התיאטרון .  והיתה איילת ,  שלמדה אתי בתיכון והתחתנה עם בועז במקום ללכת לצבא ,  ולפחות עוד עשרה אנשים בכל זמן נתון - פליטים חיפאים או  " רכש חדש "  תל אביבי .  העיסוק האינסופי ב"איך אני נראה ",  הדקדוק הכפייתי בכל הטקסים שבהם נהפכים אנשים לטווסים - אלה הילכו עלי קסם שלא הייתי מוכן לוותר עליו .  אז נגררתי אחרי איילת ,  שהתייחסה אלי במעין  " חיבה אדישה שמגלים אל ילד קטן ".  כולם התייחסו אלי ככה .  אני לא חושב שאפילו ידעו את שמי ,  הייתי  " ההוא עם איילת ".  ואני ,  אני שמחתי להיות זבוב על הקיר בדירה בדרך חיפה .  תל אביב של תחילת שנות ה-80 לא היתה בשלה לחבורה החיפאית ,  העיר התעלמה או נפלה שדודה ,  והחיפאים ,  מצדם ,  פשטו על חיי הלילה שלה ואכלו אותם בלי מלח .  בועז ,  שהיה  " אוונגרד "  לפני שבתל אביב ידעו איך מאייתים את המלה ,  היה מעלה קברטים במועדון התיאטרון ובקולוסיאום .  את התלבושות לכולם היה מכין בעצמו ,  ואיכשהו ,  במעין תצוגת אופנה מאולתרת ,  הוא הצליח לקבץ לבמה את כל התמי-בן-עמיות של התקופה .  בועז ברא את עצמו כפאנקיסט הישראלי הראשון .  בעצם הוא לא היה באמת פאנקיסט ,  אבל אנחנו לא ידענו .  למכולת היה יורד כשהוא לבוש בטייץ מחורר ,  מגפיים שחורים ,  כובע קטיפה ענקי ופנים צבועים בלבן עם דמעות שחורות .  היינו זקוקים לבועז וחבורתו שיגדירו עבורנו את רוח התקופה .  הם לקחו על עצמם את התפקיד בהתלהבות מידבקת .  הם תירגמו לעברית את הפאנק הלונדוני ועירבבו אותו עם גלאם אפל במבטא ברלינאי .  זה לא היה דומה לשום דבר שהכרתי .  הדירה בדרך חיפה היתה בסיס השיגור של החללית החיפאית ואני ,  בדרך מבית הספר ,  הייתי עולה לעשות עליה סיבוב .  אחר כך היתה לי חברה שממש לא אהבה את ההסתופפות שלי עם  " המוזרים ",  ואני אהבתי אותה ,  אז פחות או יותר עשיתי כל מה שהיא רצתה .  יום אחד ,  אחרי הרבה זמן ,  עברתי ליד הדירה ודפקתי על הדלת .  אבל במקום בועז בתחתוני נמר פתחה לי את הדלת רוסייה עבה שאמרה לי בעברית רצוצה שהפאנקיסטים הלכו ,  לא יודעת לאן וגם לא אכפת לה .  שנות ה-80 כבר היו מזמן ,  ואחר כך חזרו ,  עם הטייץ והכתפיים והמותן הגבוהה ,  אבל בלי הקסם הראשוני שהיה להן אז .  כיום אין יותר פאנקיסטים אמיתיים ,  יש רק ילדי קניון .  אף אחד לא מעוניין להיות  " אחר ",  להיראות  " אחר ".  כולם רוצים היום להיות חלק מצבא h & m ,  שאיש לא יבדיל בינם לבין הכפיל הלונדוני שלהם ,  או השוודי .  אנחנו מתגעגעים לאייטיז ,  למרות האופנה המכוערת  ( והמוסיקה המביכה )  .  אנחנו מתגעגעים לפעם האחרונה שיכולנו להאמין שאפשר לשנות ולהיות שונים ,  ולא להתגייס לצבא הצרכנים העולמי .  לדרך חיפה קוראים כיום דרך נמיר ,  וטווסים יש רק בספארי .  גם החברה שאהבתי עזבה אותי מזמן .  בועז השתתף בסרט  " נגוע "  של עמוס גוטמן וחי כיום בבריסל ,  איילת נהייתה במאית ושותקת נודעת ו"אחותו "  נפצעה בתאונת דרכים ,  שמעתי שהיא יושבת בכיסא גלגלים .  כל שאר החבורה נפוצה לכל עבר .  אם אפגוש מי מהם ברחוב היום ,  לא אזהה .  ודאי לא יזהו אותי .  גם אז ,  בעצם ,  הם לא ידעו את שמי .  הייתי טרמפיסט לרגע על גלגל הענק של יריד השעשועים שהם בנו להם בדרך חיפה 108 .  יכול להיות שהטרמפ הזה הביא אותי ללמוד עיצוב אופנה .
 
הפאנקיסט הישראלי הראשון 
מי שהביאה את בשורת האוונגרד לתל אביב היתה דווקא חבורת חיפאים שהתמקמה בדירה אחת בדרך חיפה ב-1980 .  מאז שונה שם הרחוב לדרך נמיר ,  ואוונגרד זה מקסימום כתובת על חולצה של H

