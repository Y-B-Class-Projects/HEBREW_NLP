הפועל באר שבע ניצחה 0:1 את בני סכנין
למרות יכולת חלשה ,  באר שבע השיגה ניצחון ראשון בעידן ויקו חדד ,  0:1 על סכנין ,  שם טוענים : " טעויות השיפוט חורגות מהנורמה "
 הרוחות בבאר שבע התחלפו בשבוע שעבר בן רגע ,  כאשר משחק הבכורה של ויקו חדד על הקווים הסתיים עם 1:1 בבלומפילד מול מכבי תל אביב .  ההחלפה של גיא עזורי ,  הודעת העזיבה של אלונה ברקת ומחאות האוהדים נשכחו בעקבות מפגן התמיכה המרשים של הקהל האדום ,  והערב  ( ראשון )  השיגה ניצחון בכורה בעידן חדד ,  0:1 על בני סכנין .  ברק בדש הבקיע בפנדל בדקה ה-73 והקל מעט על החוויה הטראומטית במשחק הכל כך עלוב בווסרמיל .  כעת באר שבע עם 35 נקודות במקום השביעי ,  רק שתיים פחות ממ.ס .  אשדוד והכרטיס לפלייאוף העליון .
 ללא מאור מליקסון הפצוע ודוד רביבו המושעה ,  באר שבע קיוותה לנצל את הביתיות כדי להתקדם לעבר הפלייאוף העליון .  גיל בלומשטיין תופקד מאחורי אוהד קדוסי וברק בדש ,  אך מלבד שני ניסיונות עקרים מרחוק המארחים כלל לא איימו על השער .  סכנין ,  מנגד ,  שלטה במרכז השדה והחזיקה יותר בכדור ,  אבל בקושי הגיעה לרחבה של טברטקו קאלה והסתפקה בהגבהות כדור מיותרות שהיוו אימון קל לטברטקו קאלה .
 הקבוצה של מרקו בלבול השיגה חמישה ניצחונות רצופים עם הגעתם של שחקני הרכש ,  אך לאחרונה ,  מלבד שני ההפסדים במחזורים האחרונים ,  נראה כי הקסם פג ושוב בולטות לעין הבעיות הקשות במשחק ההתקפה .  נסטייה צ'ה הוסיף יצירתיות וברור כי מדובר במנהל משחק מצוין ,  רק שאין לו באמת עם מי לשחק .  מול אחת ההגנות החלשות בליגה ,  לא הייתה סיבה שהאורחים לא יעזו יותר וישיגו את השער שהיה משנה את המשחק .  17 דקות לסיום סכנין נענשה ,  כשנגיעת יד מיותרת של יא יא פטי הובילה לפנדל אותו כבש בדש ,  ובתוספת הזמן אף נפסל לה שער חוקי של פטי .  בניגוד אליהם ,  6,000 האוהדים המקומיים שהטריחו עצמם וסבלו במשך כל המשחק ,  לפחות יכולים לצאת עם חיוך ועוד שלוש נקודות .
 דקה 33 :  בשמחה ובששון ,  איום ראשון על השער .  קדוסי קיבל כדור בקצה הרחבה והבעיטה שלו מ-14 מטרים אלכסונית חמקה החוצה .
 דקה 37 :  בלומשטיין ניסה את מזלו מ-25 מטרים ,  אך הבעיטה הייתה גבוהה מדי .
 דקה 46 :  אולי במחצית השנייה יהיה שינוי ?  הגנת סכנין הדפה כדור לעבר אופיר ,  שבעט שטוח לפינה וראה את מאיר כהן קולט .  לפחות איום ראשון למסגרת .
 דקה 73 :  גול !  פטי נגע בכדור בידו ברחבה כשעלה לכדור גובה עם אדמו .  השופט אדלר סימן לעבר הנקודה הלבנה ,  בדש ניגש ובעט בימין לפינה הימנית של מאיר כהן .  0:1 לבאר שבע .
 דקה 81 :  גנאים הסתנן בין שני בלמי באר שבע ,  שלח רגל ארוכה ונעצר בקורה .  קאסום יכול היה לבעוט את הריבאונד לרשת ,  אך העדיף למסור לגנאים שהיה בנבדל .
 דקה 84 :  פטי ניסה לכפר על הטעות שהובילה לשער ,  אבל הבעיטה שלו מ-25 מטרים חלפה גבוה מעל השער .
 דקה 90 :  קאסום הניף את רגל ימין וירה מצוין מ-15 מטרים ,  אך הכדור חמק מעט מעל המשקוף .
 דקה 90+3 :  פטי קיבל כדור ברחבה וכבש ,  אבל השער נפסל בטענת נבדל שכלל לא היה .  סכנין מקופחת בסיום .
 הרכב הפועל באר שבע :  טברטקו קאלה ,  נדב קידר ,  דנילו מוריירה ,  וויליאם סוארס ,  אופיר דוידזאדה ,  משה אסולין  ( מוחמד אדמו ,  46 )  ,  יוסי אופיר ,  אביתר אילוז ,  גיל בלומשטיין  ( סיראז' נאסר ,  65 )  ,  אוהד קדוסי ,  ברק בדש  ( חנן פדידה ,  80 )  .
 הרכב בני סכנין :  מאיר כהן ,  עלא אבו סלאח ,  יא יא פטי ,  טל חן ,  מהראן אבו ריא ,  חיים בנון  ( רן יצחק ,  81 )  ,  חאלד חלאיילה  ( אחמד קסום ,  46 )  ,  נסטייה צ'ה ,  לירן כהן ,  קאדו ,  ג'קו ערפאת  ( חאמד גנאים ,  59 )  .
" בשביל לנצח משחק חייבים לחזור לעמדות מוצא ,  בשבוע שעבר היינו מחויבים יותר ",  הסביר מאמן הפועל באר שבע ,  ויקו חדד ,  בסיום המשחק . " היינו מבוהלים בחצי הראשון ,  אבל בחצי השני היה קצת יותר פרגון ,  קצת יותר מחויבות והיה בסדר .  יכול להיות שעלינו עם עודף מוטיבציה ,  אבל עשינו חילוף ואני שמח שבסוף זה השתלם .  אנחנו מכוונים גבוה .  הפלייאוף העליון הוא בהישג יד ולשם אנחנו מכוונים ".  
מרקו בלבול ,  מאמן בני סכנין ,  שוב טען לקיפוח מצד השופטים : " שבוע שני ברציפות שאנחנו מאבדים נקודות בגלל החלטות שיפוט לא נכונות .  כשפוסלים לך שער חוקי ואתה מקבל גול מפנדל שהקוון ראה אתה יוצא כעוס .  בחצי הראשון שלטנו והיינו יותר טובים .  תיקו היה משקף ".  בלבול המשיך לדבר על השיפוט : " הקוון הרים דגל בקלילות בגלל שזה בבאר שבע .  אני לא רוצה לדבר על קיפוח ,  אבל עם עובדות אי אפשר להתווכח ,  יש שגיאות שיפוט קשות מאוד נגדנו ".  
על מטרות הקבוצה אמר בלבול : " אנחנו מסתכלים למטה .  שום דבר בליגה הזאת לא גמור ואנחנו צריכים לבוא מרוכזים כמו שפתחנו את המשחק .  עד שזה לא נגמר ,  זה לא נגמר .  אנחנו שואפים למקומות 7-10 ,  זאת המטרה שלנו ". 
דובר בני סכנין ,  מונדר חלאילה ,  פרסם לאחר המשחק הודעה רשמית : " שיפוט שהיה טוב וטועה בדקה האחרונה ,  טעות שקובעת את התוצאה ,  הוא שיפוט כושל וגרוע .  זה שבוע שני ברציפות שנגרעות מאיתנו נקודות .  טעויות השיפוט חורגות מהנורמה וקובעות את המצב בטבלה .  אני מודאג מהמצב ". 

הפועל באר שבע ניצחה 0:1 את בני סכנין
למרות יכולת חלשה ,  באר שבע השיגה ניצחון ראשון בעידן ויקו חדד ,  0:1 על סכנין ,  שם טוענים : " טעויות השיפוט חורגות מהנורמה "
 
