שוט לארנק :  האלכוהול התייקר ב-7.1%
לא ,  אתם לא שיכורים :  בתוך חודש אחד הצליחה שיטת המיסוי החדשה להרים את מחירי האלכוהול בשיעור חד .  הסיבה :  עלייה של כ-20% במחירי המשקאות הזולים
מחירי המשקאות האלכוהוליים בישראל התייקרו בשיעור חד של 7.1% בינואר .  ההערכה היא כי ההתייקרות נבעה משינוי שיטת המס על האלכוהול ,  שנכנסה לתוקפה ב-1 בינואר - על אף שוועדת הכספים של הכנסת דורשת כי ייערך שינוי נוסף בשיטה .  המשקאות הזולים ,  שמחירם עד 50 שקל לבקבוק ,  התייקרו בכ-20% ,  ואילו המשקאות היקרים ,  שמחירם מעל 100 שקל לבקבוק ,  הוזלו בכ-10% .  
בוויכוח בין רשות המסים לבין ועדת הכספים של הכנסת ,  מחזקים את טענת הרשות נתוני הלשכה המרכזית לססטיסטיקה ,  המוכיחים כי מחירו הממוצע של בקבוק אלכוהול התייקר ולא הוזל ,  כפי שחששו בוועדת הכספים .  
הוויכוח נבע מכך ששינוי שיטת המיסוי על האלכוהול פעל בשני הכיוונים :  ייקור של אלכוהול זול והוזלה של אלכוהול יקר .  רשות המסים טענה כי הרוב הגדול של האלכוהול הנצרך בישראל הוא זול ,  ולכן גם ייקור קטן של המס המוטל על האלכוהול הזול יביא להתייקרות ממוצעת של האלכוהול בישראל .  לעומת זאת ,  בוועדת הכספים חששו - בין השאר משום שכך נטען בידי יבואן האלכוהול הבולט בישראל ,  חנות הדיוטי פרי בנתב"ג - כי מאחר שהמיסוי המוטל על אלכוהול יקר מוזל בשיעור משמעותי ,  ואילו המיסוי המוטל על אלכוהול זול מתייקר בשיעור קל ,  התוצאה הכללית תהיה הוזלת האלכוהול בישראל - דבר שיעודד את צריכת האלכוהול .  
התייקרות האלכוהול צפויה להימשך ,  מאחר שבעקבות הדיון בוועדת הכספים התחייבה רשות המסים להציע חלופות לשינוי שיטת המס על האלכוהול .  כל החלופות שיוצגו על ידי הרשות ,  בהתאם לדרישת חברי הכנסת ,  צפויות להיות של ייקור נוסף במס הממוצע שיוטל על האלכוהול .  
עד כה היתה נהוגה בישראל שיטת מס על בקבוקי אלכוהול שהיתה קשורה בעיקר למחירו הבסיסי של הבקבוק :  מיסוי יקר על אלכוהול יקר ,  מיסוי נמוך על אלכוהול זול .  שיטה זו יצרה אפליה בין סוגי אלכוהול שונים ובין יצרנים שונים ,  ובין השאר העניקה הגנה ליצרנים הישראליים ,  המייצרים בעיקר אלכוהול זול .  בעקבות לחץ בינלאומי נאלצה ישראל לשנות את שיטת המס ,  כאמור החל מינואר 2010 ,  ולעבור למס אחיד לכל סוגי האלכוהול - שייקבע רק לפי שיעור הכוהל בבקבוק .  
השינוי נעשה בשלבים ,  כאשר בשלב ראשון השינוי הוא חלקי בלבד ,  והוא משלב בין מס קבוע לבין מס המושפע ממחיר הבקבוק .  רק ב-2014 יגיע השינוי המלא ,  כאשר המס יהיה קבוע לחלוטין בהתאם לאחוז הכוהל בבקבוק .  השינוי אמור להוזיל במידה ניכרת את המס המוטל על בקבוקי אלכוהול יקרים  ( ויסקי או ברנדי )  ולייקר מעט את המס המוטל על בקבוקי אלכוהול זול  ( בעיקר וודקה זולה )  .
 
שוט לארנק :  האלכוהול התייקר ב-7.1%
לא ,  אתם לא שיכורים :  בתוך חודש אחד הצליחה שיטת המיסוי החדשה להרים את מחירי האלכוהול בשיעור חד .  הסיבה :  עלייה של כ-20% במחירי המשקאות הזולים

