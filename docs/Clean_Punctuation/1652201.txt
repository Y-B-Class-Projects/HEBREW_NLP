להזכירכם ,  היחידה שניצחה את ברצלונה
למרות שהיא לא ברצלונה ,  כמות הכישרון והתשוקה שמניעים את פרטיזן יכולים לאיים על כל קבוצה באירופה .  הכירו את יריבת מכבי
לסרבים יש דם חם ,  בשנייה הם נדלקים ,  אבל פרטיזן היא קבוצה שלוקח לה זמן להניע .  בשנה שעברה היא סיימה את שלב הבתים במאזן 5:5 ומקום רביעי ,  ובסוף העונה האירופית נעצרה רק על ידי צסק"א בהצלבה .  העונה הכדורסל היה פחות מלהיב ,  הקבוצה סבלה מפציעות ,  אבל המאזן נשאר בעינו  ( 5:5 )  .  את שלב הבתים פתחו שחקניו של דושקו וויושביץ' בשני הפסדים ,  אחד מהם בבית למלאגה ,  אבל ככל שהתקדמה העונה העסק התגבש .  שלושה ניצחונות רצופים  ( בבית על אולימפיאקוס ,  בחוץ נגד מלאגה ובבית על אפס פילזן )  העניקו את המקדמה הדרושה כדי לעלות לטופ 16 ,  אותו פתחו הפרטיזנים בניצחון ענק באתונה על פנאתיקנייקוס .  אחר כך היממו בבלגרד את ברצלונה האימתנית .  מארוסי הקטנה קלקלה את הפתיחה החלומית ,  אך הקריסה של פאו והיכולת המצוינת בשמינית הגמר הבטיחו לסרבים מקום בשלב הבא .
 קו קדמי אתלטי ,  מגוון ,  כישרוני ועמוק ,  שיכול לפגוע בכל יריבה .  בטופ 16 הקימה פרטיזן תחנת שאיבה בריבאונד על שם לורנס רובטרס  ( 8.4 למשחק )  ויאן וסלי  ( 8 למשחק )  .  בנוסף אליהם ,  יש את הסנטר הענק סלאבקו וראנס  ( 2.29 מטר )  ,  ואלכס מאריץ' שעליו נרחיב בהמשך .  חדירה לצבע של פרטיזן תיגמר בסימנים כחולים ,  וכדי להיאבק בכמויות הבשר יש צורך לגייס את המילואים .  
השבוע יצאה לדרך Euroleague.TV ,  ניסיון של היורוליג להגיע ליותר חובבי כדורסל ,  בעזרת שידורים חיים ,  קטעי וידאו ושלל תכניות .  בלגרד אינה כרך ענק בקנה מידה אירופאי ,  אבל ג'ורדי ברתומיאו וחבריו החליטו שאת הניסיון הראשון להחזיר זאת לשוק ,  הם ינסו בבירת סרביה .  למה ?  כי לפרטיזן יש אוהדים קנאים ,  חמים ,  דוחפים ,  קולניים ,  בקיצור - נפלאים .  האווירה באולם פיוניר הישן ואפוף הזיכרונות היא לא פחות ממחשמלת ,  וזה יתרון לא מבוטל בסדרת משחקים .
 בחמישה משחקי טופ 16 קלעה פרטיזן רק 325 נקודות  ( 65 למשחק )  בלבד .  הכי נמוך מבין כל ה-16 באותו שלב ,  ובאחוזים מחרידים .  לבו מקאלב יש מניות במאזן העגום הזה ,  לאחר שחווה ירידה בכושרו .  הגארד צנח מ-13.9 נקודות ו-4 אסיסטים בשלב הבתים ,  ל-12.8 נקודות ,  ו-2.4 אסיסטים כשהוא זרק עד למשחק הנעילה מול ברצלונה 1 מ-16 מחוץ לקשת .  בהנהלה לא רוצים לבזבז את התקציב על תשלום לזגג .  בהנהלה גם רוצה לראותו אותו מניע מחדש את ההתקפה ,  שגם כך לא הייתה הצד החזק של הסרבים העונה .  אם מקלאב ושותפו לקו האחורי אלכס רזיץ' הבינוני לא יתעוררו בקרוב ,  לפרטיזן יהיה קשה מאוד להגיע לפיינל פור .
 בסדרה בה קבוצות לומדות אחת את השנייה מהר מאוד ,  ההגנה נותנת את הטון .  פרטיזן פיזית ואגרסיבית מאוד ,  והיא הובילה את קבוצות הטופ 16 בכמות הכדורים החוזרים למשחק ,  אבל בקצב מהיר וניצול יעיל של משחק מעבר ,  פרטיזן תספוג ויהיה לה קשה לענות ,  שכן היא מורגלת למשחק אטי ומבוקר .  למכבי הגנה טובה וגארדים שלוחצים באפקטיביות ,  כך שלפרטיזן יהיה קשה אף יותר כשהכדור יהיה בידיים שלה .
 אלכס מאריץ' הוא האיש שפרטיזן צריכה יותר מכל .  הסנטר יליד אוסטרליה הוכתר לשחקן היעיל ביותר ביבשת בשלב הבתים עם 24.5 נקודות מדד ,  וזאת למרות שנפצע במשחק הבית נגד ריטאס והושבת מתחילת ינואר עד סוף פברואר .  מאריץ' סיפק לפרטיזן 16.8 נקודות  ( 70 אחוז מהשדה )  ,  9.1 ריבאונדים ו-1.6 חטיפות למשחק ,  ובמשחקי הטופ 16 בעיקר הוריד חלודה .  אם ייתן את המנה הרגילה שלו בהצלבה ,  פרטיזן תאכיל את כולם מירורים .
 הגנרל נמצא 14 שנים על הקווים באולם פיוניר ,  9 מהן רצופות ,  והוא הדמות המרכזית במועדון .  הוא קשוח ,  דורש משמעת גבוהה ומוסר עבודה ,  ונחשב לקבלן הביצוע המושלם לפילוסופיה של פרטיזן - קבוצה צעירה ,  רעבה וכישרונית ,  שמתבססת על מיטב התוצרת המקומית .  וויושביץ' המנוסה גידל דורות של שחקנים ,  ופרטיזן תחתיו היא אימפריה בקנה מידה מקומי  ( 8 אליפויות סרביה רצופות )  ,  ואף נחלה הצלחה גדולה בליגה האדריאטית  ( 3 זכיות רצופות מ-2007 )  .  התארים האלה הפכו אותו למאמן המצליח בתולדות המועדון ,  והוא נערץ ,  ממש כך ,  על ידי האוהדים .  ידו הארוכה של וויושביץ' מגיעה עד לאחרון פרחי הכדורסל במועדון ,  הוא מעודכן ומצוי בפרטים הקטנים ועובד בשיתוף פעולה הדוק עם הצוות תחתיו .  ביורוליג ,  בגלל אופי הקבוצה ,  היא נכשלת במבחן התוצאה ולא מגיעה לפיינל פור ,  אבל במבחן ההופעה היא הצלחה עצומה כשוויושביץ' הפך אותה לאחת הקבוצות המלהיבות היבשת .
 
להזכירכם ,  היחידה שניצחה את ברצלונה
למרות שהיא לא ברצלונה ,  כמות הכישרון והתשוקה שמניעים את פרטיזן יכולים לאיים על כל קבוצה באירופה .  הכירו את יריבת מכבי

