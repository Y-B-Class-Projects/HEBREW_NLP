תיק התקשורת
האם ראוי להתגעגע לתקשורת ובעיקר לעיתונות של פעם ?  בשום פנים ואופן לא .  שני פרקים מתוך ספרו החדש של יאיר גרבוז , " אוי ארצי מכתבים לחבר צרפתי בדך לישראל "
 סימון שלום ,
 אחד השקרים הזדוניים ביותר הוא שקר החיבור בין רייטינג לבין דמוקרטיה ,  בין דרישות הציבור בחולשתו ותחת עומס צרותיו ובין העובדה הנשכחת שאותו ציבור בוחר לעצמו מנהיגים  ( ולצורך זה גם עורכים וכתבים )  ,  שיקדמוהו וישכילוהו ויפתחו את טעמו ולא ייכנעו לו כשאיננו במיטבו .  כלומר :  עכשיו כתמיד ,  הציבור לא בוחר מנהיגים כדי שיהיו לו למרא ? ה אלא  להנהגה .  דמוקרטיה אמיתית איננה בעיקר שלטון הרוב אלא זכויות המיעוטים .  
אילו היו המיעוטים מקבלים את זכויותיהם ,  היו ניזונים זה מזה ולומדים זה מזה ולא מפתחים תרבות של ניצחון וכיפוף ידיים ,  ולא היה נוצר מצב שהרבה זה טוב ומעט זה רע ,  והיינו ממגרים את אופנת האנטי-אינטלקטואליות ,  שצמחה על גבי השד העדתי בימיו הלא זכורים לרעה מספיק של מנחם בגין ,  שירד אל העם בשביל לרכוב עליו ולדרבנו ולהסיתו .  בימים ההם ,  כש"עממיות "  הפכה ליפה והנאצל שבכינויים ,  אורגנו אנשים קשי יום על ידי השלטון לקעקע אליטות אמיתיות ומדומות ולוותר על מופתים תרבותיים למען פולקלור .  וכך צעדנו ממעמד לעם ,  מעם לציבור ,  מציבור לאספסוף ומפופולרי לפופוליזם .  
והנה כיום ,  התקשורת מחרה מחזיקה אחרי אותו שלטון ואומרת לאותם אנשים :  מה שתאהבו הוא שיהפוך למופת .  אתם מכתירי הכוכבים הנולדים .  אתם תלמדו את התקשורת מה תקנו ממנה ומה לא תקנו .  כספכם הוא יותר מדעת ויותר מהשכלה ויותר מתרבות  הוא ישחד את התקשורת והתקשורת אותו ,  והשלטון יאסוף אל קופתו את התקורה המקובלת .
 במעשה ההתכופפות יש משום קביעה כי מה שהיה הוא שיהיה והנבער יישאר בנבערותו ,  ומכיוון שאיננו יכול להבין את שפתי ,  אשפיל את עצמי לדבר אליו בשפתו .  בעיניי ,  ההפך הגמור הוא הנכון ;  דבר בשפתך כאילו אתה הקורא ,  המאזין והצופה של עצמך והדמוקרטיה תאפשר למי שרק ירצה בכך להצטרף לחוגך ומי שיבחר לעצמו חוג אחר  מה טוב לו .
 יש להם מנהג נחות לאנשי התקשורת ,  לשים עצמם צנועים לרגע ולשאול בהשתוממות מיתממת : " מי שמנו ?  !  מדוע שאנחנו נהיה מופקדים על שאלות של איכות ?  עלינו פשוט לספק את הסחורה שמוכנים לקנות מאיתנו ". 
אין תקשורת הגונה אם חלקים רבים ממנה אינם פונים לקהלים מעוניינים וממוקדים ואפילו מצומצמים אלא לקהל כולו .  אין תקשורת הגונה אם היא רוצה לרצות ולהתקבל בקלות ואין לה חוגי משוכנעים ואוהדים שהיא מדברת אליהם .  לשכנע את המשוכנעים זו פעולה תרבותית יותר מאשר להתחנף ליריבים ולהתחפש לידידם ולהעמיד פנים שסגנונם יהפוך לסגנונך .  תמיד אהבתי את קביעתו הקטגורית של דן בן אמוץ   " אני כותב לששת קוראיי ",  ואני משוכנע שמציאת הקורא השביעי היא חגיגה אמיתית ולשמחה גדולה ממנה אין צורך לייחל .  במקום העמדה החצופה הקובעת :  אני לא עושה תכניות לעצמי או לטעמי ,  עדיפה העמדה הקובעת :  אני מקווה שיותר ויותר אנשים יאהבו את מה שאני אהבתי לעשות למעני ולמענם .
 עוד טריק ממזרי ומרושע יש לה לתקשורת בשביל להגן על עצמה .  קוראים לזה  " תכונות המדיום ".  אם נודה באשמת השטחיות אך נייחס אותה לתכונות המדיום ,  נצא ידי חובתנו המוגבלת .  הרי כמה מהתירוצים :
 טלוויזיה היא מדיום שטחי .  זהו כלי טוב בעיקר לבידור ולחדשות.דיבורים רבים מדי ,  בעיקר ארוכים ,  הופכים את הטלוויזיה לרדיו מצולם .
 לצופה הטלוויזיה יש יד קלה על השלט רחוק ;  אם רוצים לשמור עליו ,  הוא צריך לחוש הנאה ,  ומיד .
 אנשים לא קוראים עיתונים אלא מעיינים ומעלעלים בהם לכן צריך לכתוב קצר ,  ברור וקריא ,  אחרת מאבדים את הקורא.בטלוויזיה אי אפשר להעביר בהצלחה נושאים כבדים כגון אמנות-ספרות-תיאטרון אלא רק לדווח עליהם בקלילות.אני מבקש לטעון את ההיפך :  אין פלא גדול יותר מראשים מדברים ומרגליים בועטות .  רוצה לומר ,  אני אישית אוהב אנשים מדברים דברי טעם ומשוחחים ברצינות או אנשים משחקים כדורגל .  את האחרון אני מקבל בשפע ,  את הראשון בכלל לא.שלך בבעיטה חופשית,יאיר
סימון ,
 אני מעז להציע את התרבות והאמנות כמערכת חיסון מצוינת לעולם התקשורת ולרפיסותו ולפחדנותו .  ישנה אמירה ,  המיוחסת למר דב יודקובסקי שהיה עורך העיתון  " ידיעות אחרונות ",  ואני מוצא אותה חשובה מאוד .  אומרים שהוא אמר : " אני רוצה שהמוסף הספרותי שלנו ,  זה שהקוראים שלנו לא נוגעים בו ,  יהיה מצוין ".  ואני רוצה ,  שכפי שכשיהודי דתי מגיע למקום חדש הוא שואל ראשית דבר : " והיכן כאן בית הכנסת ?  ",  וכפי שכשאני מגיע למקום לא מוכר אני מחפש את חנות הספרים ,  כך יבנו את עצמם העיתונים והתקשורת כולה סביב גרעין  שאין לו תמורה מיידית  של יצירה ישראלית מקורית המתקיימת בתוך העיתון ומנשימה אותו ,  בתקווה שלא ייכנע ללחץ הציבור אלא לרצונו המשוקלל של הציבור ולרגעי הנאורות שלו .
 מה שנחשב ללא-עיתונות הוא שבונה את העיתונות הטובה .  מה שנחשב ללא-טלוויזיה הוא שמשביח גם את אחרון השעשועונים ,  שאגב אינני מתנגד להם כלל ,  ולו מתוך הנימוק האלתרמני   " גם השטות מבקשת סיפוק ".  יוצרים ואנשי רוח שנמצאים במקומות שאינם מקומם הטבעי מחסנים אותם .
 בדיון על הטלוויזיה הישראלית הפתעתי את המשתתפים כאשר אמרתי שיש טלוויזיה מצוינת בישראל .  אחרי פאוזה מתוכננת היטב הוספתי : " יש רק בעיה אחת קטנה ,  היא לא מגיעה אל הצופים ".  מי שילך אל משרדי הטלוויזיה ואולפניה ,  ויחטט בפחי האשפה ,  ימצא שם תחקירים יסודיים ומאלפים שהכינו בעמל רב וביכולת אינטלקטואלית נכבדת ומרשימה עשרות סטודנטים וסטודנטיות המשתכרים שכר עבדים .  המפגש עמם הוא תענוג אינטלקטואלי צרוף ,  אך מאום ממנו לא עושה דרכו אל המרקע .  כמי שעבד בכמה עיתונים ועשה לא מעט תכניות טלוויזיה ,  אני מציע מינוח חדש ויעיל יותר למונח הרייטינג המקובל בתקשורת :  רייטינג רטרואקטיבי או פרספקטיבי .  מדידה אשר תיעשה שלוש עד חמש שנים מיום רדת תכנית מסוימת או הסתלקות מדור מהעיתון .  הנשאלים ישאלו מה נותר להם מהמפגש ,  למה הם מתגעגעים ,  האם זה עומד במבחן הזמן וכו' .  אני משוכנע שזו תהיה טבלה בוגרת יותר ,  מתלהמת פחות ומדויקת פי כמה .  
צא וראה :  תכניות פופולריות ביותר ,  כגון טלנובלות ,  נעלמות בלא לעורר שום התנגדות או צער משום שהנזקקים להן יודעים בביטחון שמיד ירקחו להם מתכון דומה עם עדכונים של חנופה עכשווית ועם שטחיות טרייה וכוכבים שזה עתה בקעו מהפסטיגלים .  דווקא תכניות איכותיות יותר ,  שזכו לרייטינג מיידי מקרטע מעט ,  חוזרים ומדברים בהן במשך שנים ומביעים געגוע לשובן שהוא לרוב בלתי אפשרי .  למרבה המזל ,  אפילו הציבור סותר את עצמו בסופו של דבר וקביעותיו הרטרוספקטיביות ,  כשניתנים לו זמן והסחה מספיקים ,  הן תרבותיות הרבה יותר מכפי שאפשר היה לחשוד למראה רמתה של התקשורת העכשווית .  
האם ראוי להתגעגע לתקשורת ובעיקר לעיתונות של פעם ?  בשום פנים ואופן לא .  געגוע מוביל לנוסטלגיה וזו מייצרת תכניות שמנוניות ודביקות בטלוויזיה וכתבות צבע ורוד בעיתונים .  כן צריך לבחון מה היה פעם .  בעיקרו של דבר ,  לתקשורת הישראלית יש עבר ז'דאנוביסטי למדי .  היא הייתה כיתתית ,  מגויסת ,  לעתים ממש מפלגתית .  מצד שני ,  היו בה כותבים שהיה כדאי לחכות לדברם .  היה טקסט עשיר ובעל נפח ,  היו עיתונאים שלא שירתו ולא פחדו .  היו תחקירים יסודיים ,  היו דיווחים עצמאיים .  מתוך העיתונות נולדו ונאספו ספרים ולקטים בעלי ערך .  היום חדרו לתקשורת דוברים ויחצ"נים ומפרסמים ובעלי שליטה ועניין ,  והאתיקה מתחבאת לה בין סלי האשפה ביחד עם התחקירים הזרוקים .  עיתונאים חוששים לפרנסתם ואין איש שיגן עליהם .  שלך,יאיר


תיק התקשורת
האם ראוי להתגעגע לתקשורת ובעיקר לעיתונות של פעם ?  בשום פנים ואופן לא .  שני פרקים מתוך ספרו החדש של יאיר גרבוז , " אוי ארצי מכתבים לחבר צרפתי בדך לישראל "
 
