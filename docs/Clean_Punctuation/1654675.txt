מה דן חלוץ ודני ברנר מנסים למכור לסרבים ?  
את פני העיתונאים מקבלות זוג תאומות יפהפיות שנראות כמו סרביות סיניות מסיבת והעיתונאים נפתחת ■ דני ברנר בעל השליטה בקמור ,  ודן חלוץ מנכ"ל קמור מוטורס ,  מסתערים על היעד ■ המשימה :  למכור לסרבים מכוניות סיניות ■ יואב קווה התלווה למסע שיווק מקורי
הנהג הצמוד יודע בדיוק איזו מוסיקה אהובה על הבוס .  בדרך הוא נזהר שלא לעלות על מכסי ביוב בולטים ולהרעיד את המכונית .  היעד הפעם - מלון הייאט בלגרד .  הוא מחנה באלגנטיות את המכונית מול פתח המלון ,  ממהר לפתוח את הדלת ואז שולף בשקט ובזריזות את המזוודות מתא המטען .  בפתח המלון עומדת השוערת - גבוהה ומרשימה ,  כמו חלק ניכר מהבחורות המקומיות - ומסובבת לכבוד האורחים את הדלת הכבדה .  כולם כאן מחייכים ושמחים לשרת .  בסרביה כל משקיע זר הוא מלך .  והישראלים ?  הם מחליקים לתפקיד המלך בשיא הטבעיות .  במערב אירופה הם לעולם לא יזכו להרגיש אדונים שכאלה .  אבל האם זאת הסיבה לכך שרבים בחרו לעשות עסקים בסרביה ובארצות הבלקן השכנות ?  סרביה ,  לשעבר חלק מיוגוסלביה ,  היא מדינה עצמאית מיוני 2006 .  בבירה בלגרד נשארו כמה בניינים מופצצים ,  מזכרת מהמלחמה .  הקומוניזם הסתלק ופינה את מקומו לעושר מנקר עיניים - אבל בעיקר לעוני .  המשכורת החודשית הממוצעת בסרביה היא 300 יורו .  שיעור האבטלה - 16% .  והנה עוד אינדיקציה למצב הכלכלי הירוד - הגיל הממוצע של המכוניות על הכבישים הוא 17.5 שנה  ( בישראל - שבע שנים ,  באירופה המערבית פחות באופן משמעותי )  .  זארה על רקע סובייטי המלון שלנו שוכן בבלגרד החדשה ,  כינוי לחלק שנבנה לאחר מלחמת העולם השנייה .  מול המלון ניצב קניון נוצץ עם כל הזארה והשמארה ,  אבל בהמשך הרחוב עומדים גושי בניינים סובייטיים משנות ה-70 - 15-20 קומות ומאות דירות .  הרבה אפור ,  מעט חיים .  הכבישים רחבים ומצולקים .  התנועה דלילה למדי .  המון זסטבה יוגו - גרוטאה מעשנת ומקרטעת עם טכנולוגיה של פעם - אבל גם הבלחות נוצצות של ב.מ.וו ,  מרצדס ואאודי .  עוני ועושר ,  קרובים זה לזה אבל רחוקים מאוד .  לצדי במכונית יושבים משה כדורי ושני הדנים :  דני ברנר ודני חלוץ .  אנחנו נוסעים למסיבת העיתונאים לרגל השקת צ'רי בסרביה .  משה כדורי הוא מבעלי קבוצת כדורי ,  בעלת  " המאגר "  - מחברות החלפים הגדולות בישראל .  דני ברנר הוא המנכ"ל ובעל השליטה בקמור - חברה בורסאית שעוסקת ברכב  ( מייבאת לישראל את ב.מ.וו ואת מיני ,  וכן מייבאת צמיגים )  ,  בספנות  ( שותפה בבעלות על חמש אניות )  ,  בנדל"ן ,  בפיננסים ,  בחלקי חילוף של מטוסים ומסוקים ועוד .  דן חלוץ ,  הרמטכ"ל לשעבר ,  הוא מנכ"ל החברה הבת של קמור ,  קמור מוטורס ,  שאחראית על פעילות הרכב בקבוצה .  וצ'רי ?  צ'רי היא יצרנית רכב סינית ,  בעשירייה הראשונה של יצרניות הרכב בסין .  ב-1999 ייצרה צ'רי 40 אלף מכוניות ,  ו-500 אלף ב-2007 .  השנה היא אמורה לחצות את קו המיליון .  רוב רובו של הייצור מיועד לשוק המקומי ,  הרעב למכוניות .  ההשקה של צ'רי בסרביה היא אירוע היסטורי :  חדירה ראשונה של המותג לאירופה .  למה סרביה ולא ,  נניח ,  בלגיה ?  כי במזרח אירופה ובמרכזה אין תקנות בטיחות וזיהום אוויר מחמירות כמו אלה של מערב אירופה .  צ'רי הסינית לא עומדת  ( עדיין )  בתקינה המערב אירופית ,  ולכן גם אי אפשר לייבא אותה בשלב זה לישראל .  קמור השיגה את הזיכיון של צ'רי לסרביה ולמדינות השכנות - בולגריה ,  מקדוניה ומונטנגרו .  כדורי השיגו את הזיכיון לישראל .  הקבוצות חתמו על שותפות ,  שלפיה תחזיק כדורי ב-25% מהפעילות בבלקן ואילו קמור תחזיק ב-50% מהפעילות של צ'רי בישראל .  מותג סיני הוא טאבו בדרך למסיבת העיתונאים אנחנו חולפים לצד שדות ריקים מכוסים עשב אפור ,  שאריות שלג והרבה אשפה ,  בעיקר ניילון ופלסטיק .  מזכיר את גן סאקר אחרי המימונה ,  אבל בשחור-לבן מדכא .  המתקן של צ'רי בסרביה שימש בעבר את יבואן לאדה .  לאדה היא מותג סובייטי מיושן ומוזנח ,  אבל המתקן שהקימו עבורה כלל לא מוזנח ,  בוודאי לא לאחר השפצורים שעבר בידי האנשים המקומיים ששכרה קמור בסרביה .  את פני העיתונאים - כולם מקומיים ,  אני העיתונאי הזר היחיד - מקבלות זוג תאומות יפהפיות עם שיער אסוף בשני מקלות שנראים כמו צ'ופסטיקס .  הן לבושות באדום צ'רי ונראות כמו סרביות-סיניות .  מסיבת העיתונאים מתחילה .  ראשון הדוברים הוא דני ברנר ,  באנגלית עם תרגום סימולטני לסרבית .  ברנר מדבר על העוצמה של קמור ,  וברקע נראות שקופיות עם תצלומי האניות שבבעלות החברה . " בעתיד נוכל להוביל את המכוניות שלנו בעצמנו .  בשוק של סרביה ושל המדינות השכנות יש 20 מיליון איש ",  אומר ברנר ומפגין אופטימיות רבה .  ברנר מדבר קצר .  אנדריאה אורסיק ,  המנכ"ל המקומי של פעילות צ'רי בסרביה ,  מדבר ארוך .  ובסרבית .  אין תרגום לאנגלית ,  ואני מצליח רק להבין שבשלב ראשון יושקו בסרביה שלושה דגמים :  אגו  ( ego )  ,  טנגו  ( tengo )  וטיגו  ( tiggo )  .  הראשונה היא מכונית קטנה ,  השנייה משפחתית עם מרכב של ארבע או חמש דלתות והשלישית היא ג'יפון .  מדובר בשמות מקומיים שהומצאו רק לפני כמה ימים .  הסיבה היא חשש מפני תביעה של אאודי - במקור הן נקראו a1 ו-a3 ,  ואלה שמות רשומים של אאודי .  ההסברים הטכניים של אורסיק נמשכים כמעט שעתיים .  אם זה היה מתרחש בישראל ,  העיתונאים היו מתחילים לצעוק או קמים ועוזבים ,  אבל כאן כולם יושבים בשקט מופתי ומקשיבים .  ואז מגיע שלב השאלות .  התאומות הסרביות-סיניות מציעות מיקרופון לשואלים ,  אבל אף אחד לא שואל כלום ,  לא שאלות קלות ולא שאלות קשות .  פשוט כלום .  מסיבת העיתונאים נגמרת ואני מצליח לצוד עיתונאי מקומי דובר אנגלית :  אלכסנדר דביץ' ,  שכותב ל-b92 ,  תאגיד חדשות מקומי עם אתר אינטרנט ,  ערוץ טלוויזיה ורדיו . " אם ישווקו כאן פולקסווגן שמיוצרת בסין ,  לא תהיה שום בעיה ",  הוא אומר , " פולקסווגן היא מותג מוכר .  גולף היא החלום של כולם כאן .  אבל מותג סיני לא ידוע - זה טאבו .  היבואן יצטרך קודם כל לשבור את הטאבו ,  אין לו ברירה .  זו הדרך שגם יונדאי וקיה עברו .  אני זוכר שקיה הביאו הנה את ספיה ב-1997 .  המכונית היתה גרועה ועשתה בעיות ,  אבל השירות היה טוב ויעיל וכיום קיה נמצאת במקום אחר לגמרי .  לקוריאנים לקח 13 שנה להתבסס כאן באזור .  אני מאמין שהסינים יעשו את זה הרבה יותר מהר ".  מה תכתוב על המכונית ?   " בסרביה אין ביקורות שליליות על מכוניות .  אנחנו לא כמו העיתונאים הבריטים שיכולים לרצוח מכוניות ".  המון ישראלים במזרח אירופה אחר הצהריים אנחנו קופצים לסוכנות המרכזית של פורד בבלגרד , " גרנד מוטורס ".  למנכ"ל המקומי קוראים סטנקו רדיק .  יש לו בלורית בהירה ,  הוא מדבר אנגלית שוטפת ונראה כמו אמריקאי .  אבל הוא לא .  רדיק הוא סרבי מקומי ובעל הבית שלו ,  הזכיין של פורד בסרביה ,  הוא ישראלי - משפחת ליבנת ,  הבעלים של חברת תעבורה .  רשימת החברות הישראליות הפעילות באזור אינה קצרה :  כלמוביל של האחים חרל"פ ,  יבואנית יונדאי ,  מיצובישי ומרצדס ,  היא הבעלים של זיכיון ג'ילי הסינית במדינות הסביבה ;  שלמה אחזקות של שלמה שמלצר קיבלה את צ'רי ברומניה ;  מאיר של משפחות קז ושחר ,  יבואנית וולוו ,  הונדה ויגואר ,  והבעלים של הרץ ואוטוסנטר ,  מפעילה את הרץ בהונגריה ;  דן רכב ,  זכייני אוויס בישראל ,  קיבלו את אוויס בהונגריה ;  קמור עצמם משווקים את ב.מ.וו בבולגריה . " שאלו אותי קודם למה יש פה הרבה ישראלים ",  אומר ברנר לסטנקו . " מה אתה אומר ?  "   - " בוורלי הילס כבר תפוסה .  גם לונדון .  מה נשאר ?  ",  עונה סטנקו . " הארצות כאן הן פשוט הזדמנות עסקית ".   " ומתי שוק הרכב כאן ישתפר ?  ",  מקשה ברנר . " אני מאמין שתוך שלוש-ארבע שנים תהיה קפיצה .  ואחרי ההצטרפות לאיחוד האירופי תהיה נסיקה ,  ובטווח הקרוב יותר אני חוזה שפיאט יירדו ".  פיאט היא המותג המצליח ביותר בסרביה ,  ושולטת בכמעט 40% מהשוק .  הדגם המוביל הוא פונטו .  מדובר בפונטו ישנה ,  מלפני שני דורות ,  שמיוצרת במפעל מקומי של זסטבה .  הממשלה מעודדת את הפעילות הזאת ומסבסדת עסקת טרייד-אין לכל מי שקונה פונטו כזאת .  בסרביה חיים 9 מיליון איש .  ב-2008 נמכרו כאן 50 אלף מכוניות חדשות - שליש מבישראל .  ב-2009 ,  בעקבות המשבר ,  ירדו המכירות ל-39 אלף .  השנה נפתחה חלש ,  אבל עדיין אין נתונים מהימנים .  המחיר של פונטו ישנה-חדשה שכזאת ,  עם מנוע 1.2 ליטרים ,  הוא 8,600 יורו .  סקודה פאביה חדשה 1.2 ליטרים עולה 9,000 יורו .  אגו ,  המכונית הקטנה של צ'רי ,  1.3 ליטרים ,  תומחרה כאן ב-8,500 יורו .  הטנגו המשפחתית של צ'רי תומחרה ב-11,500 יורו .  המחיר הזה דומה לזה של יונדאי i30  ( 21 אלף יורו )  ונמוך מזה של שברולט קרוז  ( 14,300 יורו )  .  הג'יפון טיגו עולה כאן 14 אלף יורו לעומת 16 אלף יורו של סקודה ייטי ו-23 אלף של טויוטה ראב4 . " מתוצרת סינית מצפים למחיר נמוך יותר ,  אתה לא מסכים ?  ",  אני שואל את ברנר . " הצגנו ליצרן את המחירים של המתחרים - ואלה המחירים שהוא קבע לנו ",  הוא עונה . " אבל תביא בחשבון שאנחנו מאובזרים יותר מכל המתחרים .  בכל המכוניות ,  כבר בגרסה הבסיסית תמצא מזגן ,  חלונות חשמליים ,  נעילה חשמלית ,  חימום מושבים ,  חיישני חנייה ,  צבע מטאלי ,  חישוקים קלים ונגן תקליטורים .  תביא בחשבון שיש לנו הוצאות הובלה של 1,000 דולר על כל מכונית ,  שאנחנו קונים אותן בדולרים ,  ששער החליפין פועל לרעתנו בחודשים האחרונים וגם שמוטל על המכוניות מכס של 12.5% ,  לעומת 7.5% שמוטלים על תוצרת אירופית ".  מה הסיכוי להרוויח כאן ?   " זאת לא חכמה להיות פסימיים ",  אומר דן חלוץ . " תראה את הצוות שלנו .  כולם עזבו משרות במותגים מובילים .  המנכ"ל אורסיק ,  למשל ,  עבד במרצדס ובלקסוס .  הם מאמינים בצ'רי .  הסינים הרי מייצרים את כל מסכי הטלוויזיה והטלפונים ואף אחד לא מטיל ספק במוצרים האלה .  כולם חושבים שבכל מפעל מכוניות יש מיליון סינים שמבריגים ברגים ,  אבל מי שיבקר בצ'רי ימצא פס ייצור רובוטי מתקדם .  החברה מעסיקה 25 אלף עובדים ומייצרת מיליון מכוניות בשנה .  ב.מ.וו מעסיקה 100 אלף עובדים ומייצרת 1.3 מיליון מכוניות בשנה . " סין קיבלה החלטה לאומית - להוביל את שוק הרכב העולמי ",  אומר ברנר . " מבחינתם ,  לראות מכונית סינית נוסעת בפאריס זו גאווה לאומית .  לסינים אין גבולות .  תראה איך הם הרימו אולמיפיאדה לתפארת וגם זכו בכל כך הרבה מדליות ".  מתי תגיע צ'רי לישראל ?   " בעוד שנתיים .  נכון ,  כבר עשר שנים אומרים 'בעוד שנתיים' .  השגת תקינה אירופית היא רק עניין של השקעה כספית מטעם היצרן ,  וכרגע הם מפנים את המשאבים לספק את הביקוש המקומי למכוניות חדשות  ( ב-2009 נמכרו בסין 13.6 מיליון מכוניות ,  וכיום היא שוק הרכב הגדול בעולם ,  י"ק )  .  הסינים לא ממהרים ,  וגם אנחנו לא .  לנו זה נוח .  סרביה היא שוק קטן ,  ואנחנו עוברים תהליך לימודי שמהותו היא לפתוח שוק .  בינתיים הסינים עולים על הציפיות .  הם שולחים את כל המכוניות והחלפים לפני הזמן .  אנחנו נמצאים כאן לטווח ארוך .  אם נצליח ,  זה ישפיע על צ'רי לתת לנו זיכיון למערב אירופה ".  השתתף בהכנת הכתבה :  דניאל שמיל   " המיסוי על שוק הרכב דרקוני ולא מודרני"בפאתי אולם התצוגה של ב.מ.וו נמצאת מערכת חדרים סודית כמעט ,  המזכירה מועדון ג'נטלמנים בריטי .  יש שם רהיטי עץ מגולפים ,  דגמים מדויקים של ספינות מפרש ,  גלובוס גדול וגם ציור בשם  " האינטליגנציה של בריטניה "  המציג קבוצה של אנשי הגות ומדע בריטים מאמצע המאה ה-19 .  במערכת החדרים הזאת מנהל דני ברנר ,  בעל השליטה בקמור ,  את הגרסה הקטנה שלו לאימפריה הבריטית - חברה הכוללת עסקי נדל"ן ,  יבוא רכב וצמיגים וכן ספנות באירופה ובישראל .  בשנים האחרונות משקיע ברנר בעיקר בקידום עסקיו בחו"ל ,  ואומר שיותר ויותר קשה להשקיע בישראל . " המשק הישראלי מפגין חוסן ובגרות ,  אבל הביורוקרטיה מקשה על ההתקדמות ",  הוא מסביר . " קבלת ההחלטות אטית ומסורבלת והיזם חייב לעבוד עם הרבה רשויות וגופים ,  שלכל אחד אינטרסים וסדר יום שונה .  המצב הזה מאט גם את קצב ההשקעות הזרות בישראל . " אבל זאת לא הסיבה לכך שיזמים פונים לחו"ל .  ישראל היא מדינה מפותחת ,  עם כלכלה קטנה ותחרותית ,  וטבעי שיזמים יבקשו לתפוס מקום במדינות עם כלכלה בשלב מוקדם יותר של התפתחות כלכלית ".  ברנר ייבא את המכונית הראשונה שלו בתחילת שנות ה-80 .  היתה זו ב.מ.וו 316 ספורטיבית ששימשה אותו כסטודנט באירופה ,  ובזכותה יצר קשרים עם היצרן .  ב-1984 הוא קיבל את זיכיון ב.מ.וו בישראל ובהמשך מכר אותו .  ב-1990 קנה שוב את יבואנית ב.מ.וו ,  ומאז הוא בעל השליטה בחברה .  לדעתו ,  המיסוי הכבד על הרכב יוצר עיוות בשוק . " המיסוי בישראל הוא דרקוני ולא מודרני .  רמת המיסוי יוצרת עיוותים :  הביטוח יקר כי אתה מבטח גם את המסים ,  חלקי החילוף יקרים ומהווים תמריץ לגניבות ,  ומחירי המכוניות הגבוהים משאירים על הכביש מכוניות ישנות ולא בטוחות .  ליסינג ,  יבוא אישי ויבוא מקביל הם ניסיונות לעקוף את המיסוי הגבוה ,  אבל הם לא יכולים לשנות את המציאות הכלכלית . " אנחנו נמצאים במאה ה-21 עם שוק רכב שעדיין פועל כאילו הוא בתקופת הצנע .  השוק מבולבל בגלל שינויים אינסופיים שהתרחשו בשנה האחרונה .  נבון יותר היה להוריד את רמת המיסוי על מכוניות ,  מפני שזה היה מגביר את הפעילות בשוק הרכב במידה כזאת שהממשלה לא היתה מפסידה הכנסות ממסים .  אפשר גם להעלות מעט את המיסוי על שימוש ברכב אם הדבר יידרש ".  דניאל שמיל  מכוניות סיניות תוצרת איטליה בצ'רי מתייחסים לשיווק בסרביה כאל אחד מראשי הגשר לאירופה ,  אך דגמי צ'רי נמכרים כבר באיטליה ,  תחת השם dr .  למעשה ,  המכוניות אף מורכבות באיטליה ,  מחלקים שנקנו בסין . " חיפשנו דרך להיכנס לשוק הרכב מבלי להידרש להוצאות הפיתוח האדירות הכרוכות בכך ",  מסביר רוברטו ריסי ,  מנכ"ל dr . " יש לנו יתרונות בתחום ההפצה ,  עם רשת דילרים באירופה ,  ויש לנו יכולת להבין מה הלקוח האירופאי רוצה מהמכונית שלו ".  צ'רי מבקשת להיכנס לשוק האירופי בעתיד תחת השם שלה .  האם שתי החברות יוכלו להתקיים באותו שוק ?   " צ'רי צריכה לחשוב אם המכוניות שלה מתאימות לאירופה .  השוק האירופי בוחן מותגים סיניים עם דעות קדומות ,  וחושב שהם לא איכותיים .  לצ'רי יש אמביציה ,  אבל הם לא טיפשים .  dr היא מותג מוכר באיטליה ,  ואנחנו יכולים לשווק את המוצרים שלהם היטב .  במקביל ,  אנחנו נערכים ליום הזה ויש לנו הסכמים עם יצרנים אחרים מסין ומהעולם ".  בתעשיית הרכב רואים בחשדנות את המהלכים של צ'רי באיטליה : " dr היא פשוט הדרך של צ'רי להיכנס לאירופה בדלת האחורית ",  אומר בכיר בענף הרכב בישראל ,  שמנהל מגעים עם כמה יצרנים בסין . " יצרניות הרכב האירופיות יערימו קשיים רבים על כניסה של מתחרים חדשים ,  וזאת הדרך של צ'רי לעקוף אותן מבלי לסכן את המותג שלה ".  החברה תציע בשנה הקרובה מגוון של ארבעה דגמים :  dr1 ,  מכונית עירונית קטנה ;  dr2 ,  מיני-ואן קטן ;  dr3 ,  ג'יפון פנאי קומפקטי ,  עם עיצוב המועתק מזה של טויוטה ראב4 מהדור הקודם ;  ו-dr5 ,  גרסתם לצ'רי טיגו .  המכוניות נבדלות מהמקור הסיני בעיצוב החזית ובכמה פריטים בתא הנוסעים .  והמחירים ?  dr מציעה את המכוניות עם אבזור רב ,  כסטנדרט .  המחירים נמוכים בכ-20% מאלה של מכוניות דומות עם אבזור מקביל .  dr5 ,  למשל ,  עולה באיטליה 16 אלף יורו ,  בעוד ניסאן קשקאי מקבילה עולה 22 אלף יורו .  ריסי מספר שקיבל כמה פניות מיבואנים ישראלים ,  אך אומר כי  " השוק הישראלי קשה מאוד ,  ובשלב הראשון אנחנו מבקשים לייצא בעיקר למדינות האיחוד האירופי .  אני לא פוסל יצוא לישראל בעתיד ".  בעיה נוספת שעשויה להקשות על מכירת המכוניות בישראל היא חסרונה של תיבת הילוכים אוטומטית במרבית הדגמים .  דניאל שמיל

מה דן חלוץ ודני ברנר מנסים למכור לסרבים ?  
את פני העיתונאים מקבלות זוג תאומות יפהפיות שנראות כמו סרביות סיניות מסיבת והעיתונאים נפתחת ■ דני ברנר בעל השליטה בקמור ,  ודן חלוץ מנכ"ל קמור מוטורס ,  מסתערים על היעד ■ המשימה :  למכור לסרבים מכוניות סיניות ■ יואב קווה התלווה למסע שיווק מקורי

