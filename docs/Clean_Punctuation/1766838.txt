ועדת השרים תמליץ : " לדחות את הצעת חוק הספרים "
 מכה נוספת לשרה לבנת :  הצוות בראשות השר יוסי פלד החליטה להמליץ לוועדת השרים לענייני חקיקה לדחות את הצעת החוק הנוכחית .  ח"כ הורוביץ : " זו סטירת לחי לסופרים "
 מכה נוספת לחוק הספרים :  צוות השרים שהוקם לבחון את הצעת חוק הספרים שהגישה שרת התרבות לימור לבנת ימליץ לוועדת השרים לענייני חקיקה לדחות את ההצעה .  זאת משום שהיא  " ככל הנראה לא תיתן מענה לבעיות שנוצרו בענף הספרים ",  כפי שנמסר מלשכתו של השר יוסי פלד ,  שעמד בראש הצוות . " לחלופין ",  נמסר מלשכתו של השר , " ימליץ הצוות לוועדת השרים לענייני חקיקה לקבל הצעת חוק אחרת ,  שתסייע ליוצרים ולכלל העוסקים במקטע ההוצאה לאור ".  
ההחלטה לדחות את הצעת החוק התקבלה בדיון שערך היום  ( ראשון )  צוות השרים סביב מסקנות הדו"ח בנושא שהגיש היועץ הכלכלי פרופ' חיים פרשטמן לפני כשבוע וחצי .  בלשכת השר פלד ביקשו להדגיש כי ההצבעה בוועדת השרים לענייני חקיקה לא תהיה על המלצות היועץ הכלכלי אלא על הצעת החוק המקורית ,  אותה הגה חבר הכנסת ניצן הורוביץ  ( מרצ )  ואימצה שרת התרבות .  
על פי מסקנות דו"ח פרשטמן ,  הפתרון לבעיות בשוק הספרים אינו נמצא בהגבלת מחירי הספרים בשנתיים הראשונות ,  כמו גם לא בשבירת הבעלות האנכית בין צומת ספרים להוצאת כנרת זמורה-ביתן .  לחילופין ,  הציע פרשטמן מנגנון לפיו יוקצו כשליש מתקבולי המע"מ על ספרים לטובת קרן ממשלתית לעידוד היצירה הספרותית שתתגמל סופרים ,  מתרגמים ,  מאיירים ושאר העוסקים במלאכה .  הצעתו השנייה היא לאסור על חנויות ספרים לתגמל את המוכרים בחנויות על המלצות ספרים .
 הודעתו של השר פלד תפסה בהפתעה את שרת התרבות והספורט לימור לבנת ,  שהשתתפה בישיבה היום ,  שם אמר השר פלד שלא יביא הצעה להחלטת ועדת השרים לענייני חקיקה בשל חוסר היכולת של הצוות להגיע להחלטה בעניין . " השרה הופתעה לשמוע שזו ההודעה שהוציא השר פלד ,  כיוון שבישיבה של הצוות היום הודיע השר פלד שלא יביא הצעה להחלטה ואי לכך לא התקבלה כל החלטה ",  נמסר מלשכתה של השרה לבנת .  " השרה לבנת מתכוונת להמליץ לוועדת השרים לענייני חקיקה להעביר את ההצעה לקריאה טרומית ,  כדי שהצעת החוק תהווה פלטפורמה לדיון בוועדת החינוך של הכנסת ",  הוסיפו בלשכתה . " שם ,  יישבו ויישמעו נציגי היוצרים ,  המתרגמים ,  ההוצאות לאור ,  הממונה על ההגבלים העסקיים וחברי הכנסת .  משם ,  תצא הצעת חוק המקובלת על כל הצדדים ,  שתשים סוף לעושק הסופרים ".  
" הדו"ח הוא מכה קשה לענף הספרים וסטירת לחי לסופרים וליוצרים ",  הגיב יוזם החוק ,  חבר הכנסת ניצן הורוביץ  ( מרצ )  . " זהו דו"ח דל ,  חלקי מאוד ,  בלתי מעשי ,  וכלל אינו מטפל בבעיות העיקריות בענף הספרים ".    " הדבר בולט במיוחד משום שהדו"ח דווקא מצביע בבירור על כשל השוק החמור בענף הספרים :  הסחטנות של דואופול רשתות הספרים מול הוצאות הספרים והסופרים וצניחת תקבולי המו"לים והסופרים כתוצאה מכך ",  הוסיף הורוביץ . " אך הפתרון שפרשטמן מציע הוא לקוי ובלתי ישים ולא ייתן כל מענה לבעיות שהוא עצמו מעלה ".   עוד הוסיף הורוביץ כי  " הרעיון של קרן ממשלתית לתמיכה ביוצרים הוא לקוי מיסודו .  הסופרים אינם נזקקים ,  והדבר האחרון שהם צריכים זו קרן שתנוהל על ידי פוליטיקאים ותקבע במי לתמוך .  הסופרים ושאר היוצרים בענף הספרים זכאים לקבל גמול הוגן על-פי המכירות של ספריהם .  במצב הנוכחי ,  הגמול המגיע להם נעשק על ידי רשתות הספרים ".    " עתה ברור מהדו"ח שתיאור השוק כפי שהוצג על ידי הוא התיאור המדויק ",  סיכם הורוביץ . " מאז המצב רק החריף .  הפתרון שניתן בהצעת החוק להגנת הספרות והסופרים בישראל עונה למרבית הבעיות שהעלה פרשטמן .  אך בניגוד להצעותיו הבלתי ישימות ,  הצעת החוק אוחזת את השור בקרניו ומטפלת במוקד הבעיה :  הסחטנות של רשתות הספרים .  אי לכך אני עומד על קידום הצעת החוק המקורית ,  ואינני מקבל את גישתו השגויה של הפרופ' פרשטמן .  רק הצעת החוק המקורית מתמודדת עם האתגרים המרכזיים בענף :  תשלום הוגן ליוצרים ,  עידוד מגוון של ספרים ,  שמירה על איכות הספר וקיום חנויות עצמאיות והוצאות ספרים רבות ". 

ועדת השרים תמליץ : " לדחות את הצעת חוק הספרים "
 מכה נוספת לשרה לבנת :  הצוות בראשות השר יוסי פלד החליטה להמליץ לוועדת השרים לענייני חקיקה לדחות את הצעת החוק הנוכחית .  ח"כ הורוביץ : " זו סטירת לחי לסופרים "
 
