חשש במערכת הביטחון מפעולות  " תג מחיר "
 אנשי המנהל האזרחי הגיעו פעם נוספת להתנחלות נחליאל שבבנימין והרסו מבנה המשמש כבית כנסת .  המתנחלים זועמים ובמערכת הביטחון חוששים מתגובות נקמה ופגיעה בפלסטינים
במערכת הביטחון ובפיקוד מרכז הביעו הבוקר  ( שלישי )  חשש מפני אירועי  " תג מחיר ",  שמשמעותם פגיעה בפלסטינים .  זאת לאחר שמתנחלים הביעו זעם על הריסת מבנה ששימש כבית כנסת בהתנחלות נחליאל שבבנימין .  בפעם השנייה בתוך שבועיים ,  הגיעו אנשי המנהל האזרחי מלווים בכוחות משמר הגבול והרסו את המבנה .  
לטענת אנשי המנהל האזרחי ,  מדובר במבנה בלתי חוקי .  כמו כן מציינים במנהל כי כל ספרי הקודש שהיו במקום הוצאו ממנו .  עם זאת ,  לפני כשבועיים לאחר שהמבנה נהרס בפעם הראשונה ,  הדבר הביא למספר אירועי  " תג מחיר "  בכפר הפלסטיני הסמוך ביתילו שכללו שריפת כלי רכב ,  ניפוץ שמשות וידויי אבנים הדדיים אשר החלו עם כניסת מתנחלים רעולי פנים לכפר .
 בוועד מתיישבי בנימין הגיבו הבוקר בזעם לכניסת כוחות הביטחון ואמרו כי  " מדובר במעשה שפל ועלוב של מערכת הביטחון שמשקיעה מאות אלפי שקלים ועשרות חוקרים כדי לפענח מי שרף את השטיח במסגר בכפר יאסוף ,  שעוצרת ללא הבחנה תלמידי ישיבה ,  שמשפילה רב לעיני כל הציבור הישראלי במעצר שווא ובמקביל הורסת ללא רחם ,  פעם אחר פעם ,  בית כנסת בנחליאל כאשר לצורך זה מגוייסים עשרות שוטרי יס"מ ועשרה כלי רכב שכל תכליתם להשחית עד היסוד את בית הכנסת ולהותיר אחריהם אדמה חרוכה ".  
חבר הכנסת מיכאל בן ארי  ( האיחוד הלאומי )  הגיב גם כן בזעם לדברים ואמר כי  " ממשלת ישראל שנזהרת לא לפגוע בגרגיר חול של מסגדים ,  מחריבה ברגל גסה בית כנסת על ספרי הקודש .  אם זה היה קורה באירופה - היו זועקים שמדובר באנטישמיות ". 
בתוך כך ,  צמיגיו של רכב משטרתי נוקבו היום במהלך מסירת צווי הריסה במאחז מצפה אביחי הסמוך לקריית ארבע .  למקום הגיעו אנשי המנהל האזרחי ושוטרים על מנת לחלק את הצווים - כאשר חזרו לכלי הרכב הופתעו לגלות כי גלגליו של אחד מהם נוקבו .  כמו כן נעצר במקום נער החשוד כי יידה אבנים לעבר כוחות הביטחון בעת שביקשו לחלק את הצווים בהתנחלות .
 
חשש במערכת הביטחון מפעולות  " תג מחיר "
 אנשי המנהל האזרחי הגיעו פעם נוספת להתנחלות נחליאל שבבנימין והרסו מבנה המשמש כבית כנסת .  המתנחלים זועמים ובמערכת הביטחון חוששים מתגובות נקמה ופגיעה בפלסטינים

