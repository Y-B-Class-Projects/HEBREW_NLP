המפגינים הפלסטינים תפסו טרמפ על  " אווטאר "
 הפגנות יום שישי בבילעין תפסו נופך קולנועי ,  כשהמפגינים המקומיים צבעו עצמם בכחול בדומה לשבט הנאבי מהסרט המכניס בכל הזמנים
ההשוואה בין בני שבט הנאבי ,  היצורים הכחולים מהסרט  " אווטאר "  למצב הפלסטינים בשטחים אינה חדשה .  בסרטו של ג'יימס קמרון מוצגים היצורים הכחולים שהם גיבורי הצלחת הענק של העת האחרונה בקולנוע כנתונים ליצר הכיבוש של בני האנוש ,  בדומה לטיעון של חוגים רבים נגד יחסה של ישראל לפלסטינים .  בהפגנת יום השישי הקבועה בבילעין החליטו המפגינים נגד גדר ההפרדה בגדה ,  לקחת את ההשוואה הזו אל המציאות .
 לפני המפגינים היצירתיים בבילעין היה זה ג'וליאנו מר,השחקן הפרובוקטיבי שהגיע להקרנת הסרט בקניון איילון ועורר מהומה במקום ,  כשטען שהפלסטינים צריכים להילחם בכיבוש כפי שבני הנאבי נלחמו בבני האדם .  האם ההפגנה היא צעד ראשון בדרך להגשמת החזון של מר ? 
ייתכן שהמפגינים גם צפו במערכון ב"ארץ נהדרת "  בו הוצגו בני שבט הנאבי כבני הברית החדשים של מדינת ישראל בעידן שר החוץ אביגדור ליברמן ,  עד שהאחרון מגלה שהסרט עוסק במאבקו של השבט נגד עול הכיבוש .  במערכון ,  יורה ליברמן בגילומו של אסי כהן בבן השבט מאור כהן . " כנראה שלא יהיה 'אווטאר 2' ",  אומר ליברמן .
 למרות שבשורת  " אווטאר "  הגיעה גם לשטחים ,  מצב הקולנוע באיזור לא מעודד במיוחד .  רק בקיץ האחרון התגייסו רוג'ר ווטרס ,  סולן פינק פלויד לשעבר ובית הספר הירושלמי לקולנוע סם שפיגל למען פתיחתו מחדש של בית הקולנוע של ג'נין ,  שנסגר בשנת 1987 עם פתיחת האינתיפאדה הראשונה .  אולי כשזה ייפתח ,  ראוי שסרט הבכורה בו יהיה  " אווטאר ". 
כפי שפורסם בוואלה !  חדשות ,  בהפגנה אמש נכחו כ-100 מפגינים .  דובר צה"ל ציין בהתייחסותו לאירוע כי בימים אלו החלה מערכת הביטחון בעבודת המדידה לשינוי תוואי הגדר בבילעין בהתאם להנחיות בג"ץ .  אולי עד שזו תסתיים ,  אכן יגיע  " אווטאר 2 ". 

המפגינים הפלסטינים תפסו טרמפ על  " אווטאר "
 הפגנות יום שישי בבילעין תפסו נופך קולנועי ,  כשהמפגינים המקומיים צבעו עצמם בכחול בדומה לשבט הנאבי מהסרט המכניס בכל הזמנים

