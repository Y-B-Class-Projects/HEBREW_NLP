אישום :  המפקד הפך הכבאים למשרתיו האישיים
משה סוויסה ,  שהיה מפקד שירותי הכבאות בירושלים ,  מואשם בהפרת אמונים בגין תשלום כסף ליריבו כדי שלא יתמודד מולו וכן בשל ניצול עובדיו לצורך ביצוע עבודות עבורו ועבור משפחתו ,  ללא תשלום
לבית המשפט המחוזי בירושלים הוגש היום  ( ראשון )  כתב אישום נגד מפקד שירותי הכבאות בירושלים לשעבר ,  משה סוויסה ,  בגין הפרת אמונים .  לפי כתב האישום ,  סוויסה שילם לאדם אחר כדי שלא יתמודד מולו על תפקיד מפקד שירותי הכבאות ,  וכן הורה לכבאים שתחת פיקודו לתקן את רכבי בני משפחתו ולבצע עבורו עבודות אישיות .  
סוויסה ,  בן 56 ,  שירת בתפקידים שונים בשירותי הכבאות בירושלים במשך כ-30 שנה .  ב-2005 הוא החליט להתמודד על תפקיד מפקד השירות .  סגן מפקד השירות ,  רחמים תשרה ,  החליט להתמודד מולו .  לפי כתב האישום ,  שהוגש באמצעות עו"ד עדי דמתי-שגיא מפרקליטות מחוז ירושלים ,  סוויסה ביקש לשכנע את תשרה שלא להתמודד מולו ואף הציע לשלם לו עשרת אלפים דולר .  
בשל הלחץ הכבד שהופעל עליו הסכים תשרה שלא להתמודד על התפקיד .  סוויסה נבחר לתפקיד במאי 2005 ,  ומספר חודשים לאחר מכן שילם לתשרה 5,000 יורו ו-5,000 שקל במזומן .
 בנוסף ,  סוויסה נאשם בכך שניצל את עובדיו לבצע עבורו עבודות פרטיות ללא תמורה ,  בזמנם החופשי או במהלך משמרות שלהם .  הוא נהג להזמין כבאים לביתו כדי שיבצעו תיקונים ,  ודרש מכבאים שעבדו במוסך של תחנת הכבאות לבצע תיקונים במכוניתו ובמכוניותיהם של בני משפחתו .  הכבאים ,  שחששו לעבודתם ,  הסכימו .
 עוד נטען שכבאי אחד ביצע שליחויות עבור סוויסה ,  בהן הסעות פרטיות מהבית לתחנה ,  שטיפת מכוניתו של סוויסה ומכוניות של משפחתו ואפילו חתימה על ערבות בנקאית עבור אחיו של סוויסה .  לכבאים אחרים הורה סוויסה לבצע עבודות שיפוץ בביתו ,  שכללו עבודות נגרות ,  אינסטלציה וחשמל .  כבאי אחר תיקן עבורו את מערכת הקולנוע הביתית שבביתו . 
" התנהלותו של הנאשם פגעה באופן מהותי בטוהר המידות ,  תקינות המינהל ואמון הציבור ,  בכך שהנאשם ניצל באופן בוטה וכוחני את מעמדו וסמכויותיו להפקת רווחים אישיים ",  נכתב בכתב האישום .  
 ( עדכון ראשון :  16:22 ) 

אישום :  המפקד הפך הכבאים למשרתיו האישיים
משה סוויסה ,  שהיה מפקד שירותי הכבאות בירושלים ,  מואשם בהפרת אמונים בגין תשלום כסף ליריבו כדי שלא יתמודד מולו וכן בשל ניצול עובדיו לצורך ביצוע עבודות עבורו ועבור משפחתו ,  ללא תשלום

