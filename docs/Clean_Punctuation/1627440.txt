עכשיו זה רשמי :  דיסני רכשה את מארוול
בעלי המניות של חברת הקומיקס מארוול אנטרטיינמנט ,  אישרו היום בישיבה מיוחדת את רכישת החברה על ידי ענקית המדיה וולט דיסני תמורת כ-4.3 מיליארד דולר
בעלי המניות של חברת הקומיקס מארוול אנטרטיינמנט ,  הידועה בזכות סדרות קומיקס מהוללות כמו  " ספיידרמן "  ו"הענק המופלא ",  אישרו היום בישיבה מיוחדת את רכישת החברה על ידי ענקית המדיה וולט דיסני תמורת כ-4.3 מיליארד דולר .
 המנכ"ל הישראלי של מארוול ,  יצחק  " אייק "  פרלמוטר ,  ירוויח מהעסקה כמעט 1.6 מיליארד דולר - כ-200 מיליון דולר יותר מכפי שהוערך תחילה - הודות לעליית מחיר מניית דיסני מאז ההודעה הראשונית על העסקה בקיץ .  שווי העסקה כולה גדל ל-4.3 מיליארד דולר לעומת כ-4 מיליארד דולר בעת ההודעה על הרכישה .  העסקה ,  במסגרתה יקבלו בעלי מניות מארוול 30 דולר במזומן ו-0.745 מניית דיסני עבור כל מניית מארוול שברשותם ,  תושלם היום לאחר סגירת המסחר בוול סטריט .
 פרלמוטר ,  בעל המניות הגדול ביותר של מארוול עם נתח של 37.2% ממניות החברה ,  יקבל כ-881 מיליון דולר במזומן ,  וכן 21.88 מיליון מניות של דיסני ,  אשר שוויין לפי המחיר הנוכחי של 32.5 דולר למניה מסתכם ב-711 מיליון דולר .  בעת ההודעה על העסקה בחודש אוגוסט ,  היה מחיר מניות דיסני כ-26 דולר בלבד .  מכאן שרווחיו של פרלמוטר מהעסקה צפויים להסתכם בכמעט 1.59 מיליארד דולר לעומת כ-1.4 מיליארד דולר בעת ההודעה הראשונית על העסקה .  בעקבות העסקה ,  יהפוך פרלמוטר לאחר מ-20 בעלי המניות הגדולים ביותר בדיסני .
 פרלמוטר בן ה-66 השתלט על מארוול ב-1996 כשעמדה על סף פשיטת רגל ,  ביחד עם הישראלי אבי ארד ,  שעזב את החברה ב-2006 .  השניים היו בעליה של רשת הצעצועים טוי-ביז ,  שהפכה לבעלת הזכות הבלעדית לייצור הצעצועים הקשורים לדמויות הסדרה .  השניים הפכו את מארוול לחברה המובילה בתחום סרטי הקומיקס .
 כיום ,  מחזיקה מארוול - שחלק מהכנסותיה מגיע ממכירת זכויות לשימוש בדמויות הקומיקס שלה בסרטי קולנוע - למעלה מ-5,000 דמויות קומיקס ,  בהן  " איירון מן " " x-מן "  ו"ארבעת המופלאים ".  פרלמוטר ימשיך להיות אחראי על ניהול נכסי החברה ,  ויעבוד ישירות מול מנהלי דיסני בשילוב פעילות מארוול במסגרת ענקית המדיה .
 
עכשיו זה רשמי :  דיסני רכשה את מארוול
בעלי המניות של חברת הקומיקס מארוול אנטרטיינמנט ,  אישרו היום בישיבה מיוחדת את רכישת החברה על ידי ענקית המדיה וולט דיסני תמורת כ-4.3 מיליארד דולר

