 " תביעת ענק שתזעזע את שוק ראיית החשבון היא רק עניין של זמן "
 המשפטנית ד"ר נילי קרקו-אייל ,  שבדקה את האחריות הנזיקית של רואי חשבון ומייעצת בעניין ללשכת רואי חשבון ,  מודאגת מהמצב בישראל .  הערכות :  הכיסוי הביטוחי הקיים של הפירמות הגדולות לא יספיק להן אם ייאלצו להתמודד עם תביעת ענק .  מועצת רואי החשבון תדון מחר ביוזמת הלשכה 
 >  >  גם שומר הסף המגודל והשרירי ביותר מפחד ממשהו .  ממה הוא מפחד ?  מבריונים גדולים ממנו שיחטיפו לו מכות רצח .  פירמות רואי החשבון העוסקות בביקורת חשבונאית חוששות בדיוק מכך .  הן אמורות לשמש שומר הסף של שוק ההון ,  אבל תביעת רשלנות אחת יכולה - כך טוענים רואי החשבון - להיות מכת מוות גם עבור הגדול שבמשרדים .  בימים הקרובים תתכנס מועצת רואי החשבון כדי לדון ביוזמה להגביל בחוק את האחריות בנזיקין של רואי חשבון מבקרים .  המועצה ,  בראשות מנכ"ל משרד המשפטים ד"ר גיא רוטקופף ,  היא הגוף המפקח על ענף ראיית החשבון בישראל .  נשיא לשכת רואי חשבון ,  רו"ח יגאל גוזמן ,  מקדם במועצה יוזמת חקיקה להגבלת אחריות רואי החשבון וכבר נועד בעניין עם שר המשפטים יעקב נאמן ועם רוטקופף .  תביעות ענק נגד פירמות רואי חשבון הן חזון נפרץ בארה"ב ובמדינות נוספות .  התביעות מגיעות בדרך כלל אחרי קריסת חברות וחשיפה של הונאות חשבונאיות או מצגים מטעים בדו"חות כספיים .  רואי החשבון המבקרים הם שומרי הסף שאמורים לאתר ולמנוע טעויות כאלה .  הטענה המיידית היא  " התרשלתם ".  התביעות מוגשות על ידי  " צדדים שלישיים ":  בעלי המניות של החברה ,  משקיעים ונותני אשראי הטוענים כי סבלו נזק כלכלי בגלל הדו"חות הכספיים המוטעים .  לכאורה ,  קשה להבין ממה מודאגים רואי החשבון .  אמנם בארה"ב ובבריטניה מתנהלות תביעות במאות מיליוני דולרים נגד פירמות רואי חשבון ,  אך בישראל עדיין לא נראתה תביעה בסדר גודל שיזעזע את אמות הספים .  לשם המחשה ,  ב-2005 עמדו נגד פירמות רואי החשבון המובילות באיחוד האירופי לפחות 28 תביעות שכל אחת מהן בסכום גדול מ-75 מיליון יורו ,  ובחמש מתוכן הגיע סכום התביעה ליותר מ-750 מיליון יורו .  נגד פירמת רואי החשבון הבינלאומית ארתור אנדרסן ,  מנוחתה עדן ,  הוגשו כ-100 תביעות בסך של מאות מיליוני דולרים על רשלנותה במניעת הסקנדל החשבונאי וההונאה שהובילו לקריסת תאגיד אנרון .  לעומת זאת ,  הסכום הגדול ביותר ששולם על ידי פירמת רואי חשבון בישראל ,  ככל הידוע ,  היה 23 מיליון שקל ששילמה פירמת קסלמן וקסלמן בהסדר פשרה בתביעה שבה היתה אחת משורת נתבעים ,  בקשר לקריסת הבנק למסחר בעקבות המעילה שביצעה אתי אלון .  ישראל בולטת בחריגותה  " אחריותם של רואי חשבון מבקרים כלפי צדדים שלישיים בישראל אינה מוגבלת .  רואי חשבון מבקרים עלולים לחוב באחריות רחבת היקף ",  אומרת ד"ר נילי קרקו-אייל ,  מומחית לדיני נזיקין מבית הספר למשפטים של המכללה למינהל ומי שמייעצת בעניין ללשכת רואי חשבון .  לדבריה , " מאז 1990 ניכרת מגמה בינלאומית להגבלת היקף חבותם של רואי חשבון מבקרים בנזיקין .  ישראל בולטת בחריגותה מבחינה משפטית בהיבט זה ".  החשש העיקרי בלשכת רואי חשבון הוא כי במקרה הקיצוני ,  תביעה גדולה תביא לקריסה של אחת הפירמות הגדולות .  חשש אחר הוא כי רואי חשבון מנהיגים הליכי ביקורת מיותרים רק כדי למנוע תביעות ,  וכי שירותי הביקורת החשבונאית מתייקרים והופכים לבלתי נגישים עקב כך . " האינטרס להגבלת חבותם של רואי חשבון מבקרים אינו רק אינטרס של המקצוע אלא של שוק ההון בכללותו ",  טוענת קרקו-אייל .  רואי החשבון אינם היחידים המבקשים להגביל את האחריות שהם חשופים לה בתביעות רשלנות .  נאמני איגרות חוב וחברות דירוג פנו אף הם למשרד המשפטים בבקשה דומה :  חקיקה שתגן עליהם מפני תביעות ענק .  הסוגיה כולה מונחת כרגע לפתחו של המשנה ליועץ המשפטי לממשלה לעניינים כלכליים-פיסקליים ,  אבי ליכט .  אין ספק שאם יחליט משרד המשפטים לקדם חקיקה להגבלת אחריותם של רואי חשבון ,  ייאלץ לבחון גם דרישה כזו מצד  " שומרי סף "  אחרים בשוק ההון .  בלשכת רואי חשבון רואים דחיפות רבה במיוחד בקידום החקיקה בעניינם ,  יותר מכל בעל מקצוע אחר .  עו"ד ירון הרמן ,  שותף במשרד עו"ד גרוס קלינהנדלר חודק הלוי גרינברג ושות' והיועץ המשפטי של לשכת רואי חשבון ,  אומר כי  " רואי חשבון חשופים לאחריות בהיקף שאינו דומה לבעלי מקצוע אחרים .  בעולם בחנו שאלה זו והגיעו למסקנה שצריך לפתור את בעיית חבותם של רואי חשבון מבקרים בדחיפות .  הם חשופים לאחריות כלפי ציבור רחב יותר ובהיקפים כספיים גדולים יותר מבעלי מקצועות אחרים כפועל יוצא מאופי עבודת הביקורת ,  ומזהות מי שעלולים לתבוע אותם - בעיקר חברות ציבוריות או בעלות אג"ח סחירות ,  ציבור בעלי המניות ,  הנושים ,  עובדי החברה וכדומה ".  הסכומים לא נחשפים הרמן וקרקו-אייל אומרים כי אין מידע מקיף על סכומי הפיצויים ששולמו על ידי פירמות רואי חשבון בישראל . " בשל החשש מפני פגיעה במוניטין ,  פירמות אינן מוכנות לחשוף תביעות התלויות ועומדות נגדן או סכומי פשרות ששולמו על ידיהן ",  מסבירה קרקו-אייל .  לדבריה , " התמקדות בשאלה מהם הסכומים ששולמו בפועל היא מוטעית .  יש להתמקד בפוטנציאל לתביעות ענק ,  וזה קיים בוודאי בישראל .  די בפוטנציאל לתביעות ענק כדי להניע חלק מהתופעות השליליות שמפניהן התריע האיחוד האירופי ,  כמו למשל פגיעה בנגישות לשירותי ביקורת או ביצוע הליכי ביקורת מיותרים ".  איך ניתן להסביר את העובדה שעד היום הוטלה בישראל אחריות נזיקית בהיקפים מוגבלים יחסית לשאר העולם ?  קרקו-אייל : " ראשית ,  שוק ההון הישראלי קטן בהיקפו מהשוק בארה"ב או באיחוד האירופי .  שנית ,  אקראיות .  לדעתי זהו רק עניין של זמן עד שתוגש תביעת ענק שתזעזע את שוק ראיית החשבון ".  עד כמה הסיכון להתמוטטות פירמה הוא אמיתי ?  קרקו-אייל : " החשיפה לתביעות ענק ,  ועקב כך חוסר היכולת לרכוש ביטוח אחריות מקצועית בעלות סבירה ,  יוצרים סיכון של ממש להתמוטטות של אחת מארבע פירמות רואי החשבון בישראל .  אף שטרם הוגשה תביעה כזאת כנגד פירמה ישראלית ,  התביעות שהוגשו עד כה בישראל ובחו"ל ופוטנציאל האחריות רחב ההיקף מלמדים שלא מדובר באפשרות דמיונית ".  עו"ד הרמן מוסיף : " למיטב ידיעתי ,  פרמיות הביטוח לאחריות מקצועית לרואי חשבון התייקרו משמעותית בשנתיים האחרונות .  הסדרי ביטוח האחריות המקצועית הפרטניים של משרדים שעוסקים בחברות ציבוריות ככלל לא מגיעים לסכומי ביטוח שיש בהם כיסוי שלם להיקף החשיפה הפוטנציאלי ".  כבר התמוטטה בעולם פירמת רואי חשבון ענקית ,  פירמת ארתור אנדרסן ,  אחרי פרשת אנרון .  פירמות אחרות תפסו את מקומה .  מה הבעיה ?  קרקו-אייל : " התמוטטות תחריף את תופעת הריכוזיות בשוק הביקורת ,  יציבותו תיפגע וכך גם אמון המשקיעים בשוק ההון .  ההפחתה בנטל האחריות על רואי חשבון מבקרים לא רק שלא תפגע באיכות הביקורת ,  אלא יכולה למנוע את התופעה של הרתעת יתר - שגורמת לביצוע הליכי ביקורת מיותרים ויקרים - ולחסוך עלויות ניכרות ".  קרקו-אייל טוענת כי קיים חוסר הגינות בהטלת פיצויים אסטרונומיים על רואי חשבון שאינם אחראים להונאות ולמצגים המטעים בדו"חות החברה .  לדבריה , " רואה החשבון המבקר אינו עורך את הדו"חות הכספיים ואינו מעורב בהחלטות הניהוליות שהביאו את החברה למצבה העגום .  המגבלות הטבעיות בעבודת הביקורת ,  שמבוססת על בדיקות מדגמיות ,  מקשות עליו לגלות מצגים מטעים בדו"חות הכספיים ,  במיוחד כשהמצג המטעה הוא תולדה של תרמית מתוחכמת .  אף על פי כן עלול רואה החשבון לשאת בסופו של דבר במלוא הפיצוי ".  כיס עמוק במיוחד עו"ד הרמן מזהיר מפני בחירת ישראל כיעד לתביעות נגד משרדי רואי חשבון בקשר לחברות ישראליות שנסחרות בחו"ל .  לדבריו , " פירמות רואי חשבון נחשבות לכיס עמוק במיוחד במצבים שבהם החברה המבוקרת קרסה ,  ובהיבט הזה משרד רואי חשבון ישראלי חשוף יותר מעמיתו האמריקאי או האירופי ".  הוא מוסיף כי  " מקצוע ראיית החשבון קיבל על עצמו אמות מידה בינלאומיות לעריכת ביקורת ,  ועם המעבר לתקינה החשבונאית הבינלאומית ifrs גם לגבי דיווח כספי ,  אבל השוואת מעמדם של רואי חשבון ישראלים לחבריהם הזרים הסתיימה בכך .  בעולם נהנים רואי חשבון מהסדרים של אחריות מוגבלת ,  ובישראל המצב רחוק מכך ".  ב-2008 המליץ האיחוד האירופי למדינות החברות באיחוד להגביל את אחריותו של רואה חשבון מבקר באחת משלוש דרכים :  חיוב רואה החשבון המבקר אך ורק בחלקו היחסי באחריות הנזיקית ,  קביעת תקרה סטטוטורית לפיצוי שישלם רואה חשבון שנמצא רשלן או מתן היתר להגבלת האחריות של רואה החשבון במסגרת החוזה המוסכם עם הלקוח .  בבריטניה למשל הוגבלה אחריותם של רואי חשבון מבקרים רק כלפי החברה שאותה הם מבקרים ,  והמשקיעים אינם יכולים לתבוע אותם על רשלנות .  בארה"ב נהוג להשית על רואי חשבון פיצויים רק בהתאם לחלקם היחסי בנזק .  קרקו-אייל ,  שחקרה את העניין ,  סבורה כי הדרך הטובה ביותר להגביל את אחריות רואי החשבון בישראל היא לקבוע תקרה לגובה הפיצויים שניתן יהיה להטיל עליהם ,  ואשר תחושב בהתאם לשכר הטרחה של רואה החשבון .  שיטה זו נהוגה למשל בקנדה ,  גרמניה ואוסטרליה .  לדבריה ,  פתרון זה יוצר ודאות לגבי היקף הסיכון שלו חשופים רואי חשבון מבקרים ומפחית באופן משמעותי את הסיכון להתמוטטות פירמת רואי חשבון במקרה של תביעה .  עוד מציינת קרקו-אייל כי  " במדינות רבות בעולם מתאפשר זה שנים רבות לרואי חשבון לפעול במסגרת שותפויות שאחריותן מוגבלת  ( llp )  .  זהו מבנה משפטי שמאפשר לשותפים להגביל את חשיפתם האישית לתביעות שהוגשו נגד השותפות . " בישראל אין אפשרות דומה לרואי חשבון ,  והם נושאים באחריות אישית לכל חבות המוטלת על הפירמה ",  מסבירה קרקו-אייל ומוסיפה : " יש לאפשר לרואי חשבון להתאגד בשותפויות מוגבלות או בחברות בעירבון מוגבל .  לא ייתכן שנכסיו האישיים של רואה חשבון יהיו חשופים להליכי הוצאה לפועל בכל מקרה שבו אחד העובדים או השותפים בפירמה התרשל ".  

" תביעת ענק שתזעזע את שוק ראיית החשבון היא רק עניין של זמן "
 המשפטנית ד"ר נילי קרקו-אייל ,  שבדקה את האחריות הנזיקית של רואי חשבון ומייעצת בעניין ללשכת רואי חשבון ,  מודאגת מהמצב בישראל .  הערכות :  הכיסוי הביטוחי הקיים של הפירמות הגדולות לא יספיק להן אם ייאלצו להתמודד עם תביעת ענק .  מועצת רואי החשבון תדון מחר ביוזמת הלשכה 

