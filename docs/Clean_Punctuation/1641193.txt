ברק מבזבז ,  נתניהו מתעלם ושטייניץ שותק 
שכר ציבורי
 >  >  שמונה ראשי מטות של שרים במשרדי הממשלה יכולים לשגר זר פרחים ענקי לשר הביטחון אהוד ברק .  עקב התעקשותו של ברק להעניק תנאי מנכ"ל ליוני קורן ,  שמונה באחרונה לראש המטה שלו ,  מוצע כעת להחיל את התנאים גם על שמונה ראשי מטות נוספים ,  כך שכל אחד מהם עשוי לשלשל לכיסו עוד 8,000 שקל ברוטו בחודש וליהנות משכר חודשי של 34,800 שקל .  זוהי תוספת עלות של 900 אלף שקל בשנה לקופה הציבורית .  מדובר בראשי המטות בלשכות שרי הביטחון ,  החינוך ,  האוצר ,  החוץ ,  הפנים ,  הרווחה ,  התמ"ת והבריאות .  נוסף עליהם ,  כבר כיום נהנה ראש לשכת רה"מ מתנאי מנכ"ל .  בדרך זו מצאו פתרון בממשלה לרצות את ברק ,  כך שהצעתו להיטיב עם קורן לא תצטייר כהחלטה אישית הלוקה בהיעדר קריטריונים אחידים ,  כלליים ושווים .  הצעת ברק פסולה מאחר שמשרת ראש מטה היא משרת אמון שאינה מצדיקה שכר מנכ"ל .  מנכ"ל במשרד ממשלתי עומד בראש המשרד ,  מנהל תקציב ענק ומפעיל עובדים רבים .  נטל משימותיו ואחריותו של מנכ"ל בשירות המדינה כבד ללא השוואה לזה המוטל על עוזר השר - שהוא במקרים רבים מקורב פוליטי - שנהפך בשנים האחרונות ל"ראש המטה "  וכעת יזכה לשכר מנכ"ל .  אין להרחיב את הרשימה ולהחילה על מי שאינו מכהן כמנכ"ל במשרד ממשלתי .  בשירות המדינה מכהנים 65 מנכ"לים ,  מהם 26 מנכ"לים ו-29 עובדים בכירים שאינם מנכ"לים אך מקבלים שכר מנכ"ל ,  וכל זאת בשל הטבות לבעלי משרות אלה במשך שנים ,  כמו מנהל הרבנות הראשית ,  הממונה על מעמד האשה במשרד רה"מ ,  יועץ התקשורת של רה"מ ומזכיר הממשלה .  באחרונה היתוסף לרשימה זו גם המשנה לראש המועצה לביטחון לאומי במשרד רה"מ .  קיים חשש שההצעה להעניק התנאים הללו לתשעה ראשי מטות נוספים היא רק ההתחלה ,  ובהדרגה יצטרפו לחגיגה גם שרים במשרדים קטנים יותר ,  שירצו אף הם להיטיב עם עוזריהם ,  וכך תגדל העלות שתוטל על משלם המסים .  ואולם הסיבות הללו לא מטרידות כנראה את ראש הממשלה ,  בנימין נתניהו ,  שלא עצר את ברק בזמן ולא זרק את הצעתו לפח .  נתניהו ,  הזקוק לברק לייצוב הקואליציה ,  הוכיח שהוא יודע להתייחס לעיוות באמצעות הגברת העיוות .  כך הקים נתניהו ממשלה מנופחת בת 39 שרים וסגני שרים .  כעת הוא מגביר את העיוות בהענקת התנאים החריגים לראש מטה שר הביטחון בהרחבת התופעה לשרים אחרים .  נציב שירות המדינה שמואל הולנדר ,  הממונה על השכר באוצר אילן לוין  ( שהסכימו עם דרישת ברק להעניק את התנאים לקורן )  והממונה על התקציבים אודי ניסן  ( האמור למנוע דליפות מברז התקציב )  נדרשים להתייצב ולהתנגד להצעה - בגלל העיוות ,  השלכות הרוחב והבזבוז .  נכון שהסמכות להענקת תנאי מנכ"ל לראשי המטה נתונה בידי הממשלה ולא בידיהם ,  אך לפחות ראוי שישמיעו את עמדתם המקצועית .  ומדוע נדם קולו של שר האוצר יובל שטייניץ בעניין ?  האם שטייניץ הוא גיבור על חלשים ?  לשר האוצר קל כנראה להכניע את הקלדניות בבתי המשפט ,  את עובדי המינהל והמשק בבתי החולים ואת העובדים הסוציאליים .  מעניין לראות אם שטייניץ יהיה גיבור גם מול ברק ,  או שהוא יקריב את הקופה הציבורית למען ראשי המטה שהשרים חפצים ביקרם .
 
ברק מבזבז ,  נתניהו מתעלם ושטייניץ שותק 
שכר ציבורי

