יו"ר הוועדה מתעקש :  המארב לשייטת לא היה מתוכנן
גבי אופיר ,  שעמד בראש ועדת החקירה לאסון השייטת ,  אומר כי אף שחיזבאללה קלט שדרים של המזל"ט הצה"לי ערב הפעולה ב-1997 ,  הוא עדיין סבור כי ההיתקלות עם הארגון הלבנוני לא הייתה אירוע שתוכנן מראש 
" כמו אז ,  גם היום אני מאמין בסבירות גבוה שהמארב שהוצב ללוחמי השייטת באנצריה היה במסגרת כוננות של חיזבאללה ,  אך הוא לא היה מתוכנן באופן ספציפי עבור לוחמי הקומנדו ".  כך אומר הערב  ( ראשון )  האלוף במיל' גבי אופיר ,  שעמד בראש ועדת החקירה לבדיקת אירועי אסון השייטת .  
אופיר אמר את הדברים על רקע ביקורו של מפקד חיל הים האלוף אליעזר מרום אצל משפחות הרוגי האסון ,  במהלכו הודה מרום כי צילומי מזל"ט לקראת המבצע דלפו לידי חיזבאללה .  הוועדה בראשות אופיר קבעה לאחר האסון כי הצילומים לא דלפו ,  ועל כן המארב שהציב הארגון סמוך לכפר אנצריה לא היה מתוכנן .  
אלא שבעקבות סרטי וידאו שהציג באחרונה מזכ"ל חיזבאללה חסן נסראללה ,  ובהם צילומי מזל"ט שתיעד מספר ימים לפני המבצע ב-1997 את האזור אליו יגיעו לוחמי השייטת ,  הקימו בצה"ל ועדת בדיקה נוספת .  היום הציגה הוועדה הזו את מסקנותיה בפני המשפחות השכולות - וקבעה כי המזל"ט שידר בצורה גלויה וללא הצפנה ,  מה שאפשר לחיזבאללה לקלוט את השדרים .  בזמנו ,  אומר האלוף במיל' אופיר ,  לא הצליחה הוועדה למצוא הוכחה לדליפה .
" ביצענו בדיקות רבות ",  אמר אופיר לוואלה !  חדשות , " ואני יכול לומר גם כיום בסבירות גבוהה שהמארב שהיה באנצריה וכנראה גם בכפרים אחרים באזור היה במסגרת הכוננות של חיזבאללה ,  ולא לקראת המבצע הספציפי .  כיום אנחנו יודעים שהקלטת אכן התקבלה גם בצד השני ,  אך לפי הבדיקות הרבות והמעמיקות אותן ביצענו אני יכול לומר שההיתקלות לא הייתה אירוע מתוכנן ,  אלא אקראי ".  
לדברי אופיר ,  חיזבאללה היה בכוננות כפעולה הגנתית בימים שקדמו למבצע ,  אך עם זאת מודה שאילו ידע בימי הוועדה כי סרטוני המזל"ט נקלטו גם בקרב הארגון הלבנוני ,  ייתכן שהדו"ח היה נראה אחרת .  אופיר ציין כי אילו היה ידוע שהסרטונים הגיעו לידי חיזבאללה , " ודאי שהיו נשאלות שאלות רבות ,  כמו למשל על כדאיות המבצע ".  
עוד אמר אופיר : " אני מכבד מאוד את ההורים השכולים ומבין ללבם ,  אך צריך להבין שלא היה קל לי ולוועדה לקיים את הבדיקות .  הפעולה הייתה בעומק האויב ,  מפקד הפעולה נהרג ,  והיה מעט מאוד אנשים לתחקר .  למרות זאת ,  ביצענו בדיקות מעמיקות ככל האפשר עם גורמי מודיעין ובדיקות מעבדה ואף בדקנו את השאלה האם ייתכן שהמידע דלף .  בכל מקרה ,  הוועדה עשתה עבודה מקצועית והיא בוודאי לא טייחה דבר ". 

יו"ר הוועדה מתעקש :  המארב לשייטת לא היה מתוכנן
גבי אופיר ,  שעמד בראש ועדת החקירה לאסון השייטת ,  אומר כי אף שחיזבאללה קלט שדרים של המזל"ט הצה"לי ערב הפעולה ב-1997 ,  הוא עדיין סבור כי ההיתקלות עם הארגון הלבנוני לא הייתה אירוע שתוכנן מראש

