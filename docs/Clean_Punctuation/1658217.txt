אמסלם עדיין לא בשל לאמן את בית"ר
גם כי השיפור ביכולת של בית"ר לא מספק .  חמי אוזן סוגר מחזור ,  מצדיע להרוש ובודק אם לאלישע לוי כדאי בכלל להישאר בחיפה
לא קשה להניח שכבר בסיום העונה ,  כשכולם יתפנו לראיונות סיכום ליגה ,  יהיו כמה גאונים שינסו לגזור קופון על ההצלחה של אריאל הרוש בשער בית"ר ירושלים .  אני נתתי לו את ההזדמנות הראשונה ,  אני העליתי אותו מהנוער ,  אני הלכתי איתו באש ובמים ואני בניתי שוער להרבה שנים עבור בית"ר ירושלים .  כל אחד מכם יכול רק לנחש מי מהאנשים שעברו בקבוצה יהיה מספיק חוצפן לנכס לעצמו את הפריצה .  כבר התרגלנו לתרבות הזו בה אנשי מקצוע ממהרים לקחת לעצמם קרדיט על הצלחה של מישהו אחר .  כמעט כל מאמן בישראל זוכר את מי הוא העלה מהנוער ,  רק כדי להזכיר כמה שנים אחר כך איפה ההצלחה התחילה .  
אלא שבמקרה של הרוש ,  וזה הישגו הגדול ,  אף אחד לא יכול לומר שהוא אחראי לתוצאה הסופית .  הרוש ,  באמצעות יכולת ואופי משובחים ,  פשוט לא נתן לאף אחד להחליט אחרת בשבילו .  הוא הכריח את מי שמחליט להבין שאין לו אופציה אחרת .  בית"ר ,  וזה באמת לא חשוב כרגע מי ,  הביאה בתחילת העונה את ז'וסלן מאייבי ,  ההוא שחטף במוצ"ש חמישייה בטדי ,  שיגבה את הילד .  שיחפה על העליות והירידות האופיינית לשוער בגילו .  שייכנס לשער כשהביטחון שלו יירד והלחץ בקבוצה לא ירשה באותם רגעים ללכת עם ילד בין הקורות .  אבל הרוש לא נתן לו סיכוי .  הוא לא נתן לאף אחד סיכוי ופשוט לקח את ההזדמנות שניתנה לו בשתי ידיים .  
רק מי שראה את הרוש בדקות שקדמו לפנדלים מול מכבי תל אביב בגביע ,  יכול להבין איזה שוער ענק גדל בבית"ר .  הרוש עבר בין היציעים ,  הודה לקהל שעודד אותו ונראה קול לחלוטין ,  כאילו הוא רק מחכה שהרגע הענק שלו יבוא .  הוא לא פחד מהרגע הזה ,  הוא ציפה לו והיה בזון כאילו הוא שוער בן 30 .  בית"ר כבר הפסידה בפנדלים בטדי ,  כי פנדלים בטדי לעיני הקהל שלך זה מלחיץ ואכזרי .  הרוש הוא הבשורה הכי גדולה שיצאה מבית"ר ירושלים מאז אבירם ברוכיאן .  טוב לדעת שגם בעונה נוספת שבה לה פמיליה מכתימים את השם וההיסטוריה של המועדון ובעיקר כששוב לא ברור מי יפעיל את הקבוצה הזו ויזרים לה כספים בעשור הבא ,  גדל נצר שממשיך את השושלת .  ילד שמזכיר שבית"ר האמיתית הייתה לפני לה פמיליה וגאידמק ,  ותהיה גם אחריהם .
 לא ברור מהיכן יצאו הדיווחים בנוגע לעתיד חוזהו של אלישע לוי מיד אחרי ההפסד בגביע להפועל רמת גן .  גם אם היו מעטים ולא נכונים ,  גם אם יצאה איזו הכחשה מרומזת  ( אך לא גורפת )  ,  אלישע לוי חייב להבין מזה משהו חשוב :  מעמדו במכבי חיפה לא מובטח לנצח ,  והגיע גם הזמן שיעמוד יותר על שלו ולא ייתן שעיתונאים ידרכו עליו כאילו רק עכשיו הוא הגיע לקבוצה .  יתרה מזו ,  יכול להיות שאלישע לוי לא צריך לחשוב מתי כבר מכבי חיפה תחתים אותו על חוזה חדש ,  אלא האם כדאי לו ורק לו לחתום על חוזה כזה בכלל .  
אחרי שתי אליפויות  ( השנייה מתקרבת )  ,  אלישע לוי חייב להיות כן עם עצמו ולתהות האם הוא מסוגל להוביל את מכבי חיפה לאליפות שלישית ברציפות .  לוי יכול להיזכר מה נשאר מהתהילה של לוי אחר ,  רוני לוי ,  כשזה הפסיק להביא תארים למכבי חיפה והמערכת הגיעה לסוג של שובע זמני .  במקרה של אלישע לוי ,  שהשמירה על כבודו הרבה פחות קפדנית מזו של רוני לוי ,  הנזק שיכול להיגרם לקריירה שלו יהיה הרבה יותר גדול ועלול לפגוע לא מעט במעמד שרכש לעצמו בענף בשנתיים האחרונות .  זה לא אומר שאלישע לוי צריך לעזוב ,  זה אומר שהוא צריך לשקול אופציות אחרות ולא לתת לאף אחד להרגיש שהוא בכיס שלו .  צורת מחשבה כזו יכולה להיות הכרזת עצמאות הכי גדולה שלו כמאמן לשנים הבאות ,  לא פחות מהתוצאות שהביא למכבי חיפה .
 שהפועל רמת גן משחקת יותר טוב ,  מאז התפוצצה פרשת ירון קוריס
רוב הביקורת שמופנית כלפי שיטת הקיזוז של אבי לוזון עוסקת בצמרת .  מדי שבוע מחשבים למכבי חיפה את הפער האמיתי שלה מהפועל תל אביב לקראת הפלייאוף ,  כולל בוודאי אבי לוזון עצמו .  עוד לא נבנה הבונקר שיוכל להכיל את כמות הבושה שלו אם בסופו של דבר מכבי חיפה לא תזכה באליפות ,  וסביר להניח שהחשש הזה מנקר בראשו מדי מחזור .
 אלא שהעוול הנורא הזה ,  אסור לשכוח ,  עלול להתרחש גם בתחתית .  כמו מכבי חיפה ,  שבעונה רגילה כבר הייתה מבטיחה עכשיו את האליפות ,  את תחתית ליגת ה-16 מגרדות שתי קבוצות שבסיטואציה רגילה היו מבטיחות כרגע את מקומן בליגה השנייה  הפועל רעננה ואחי נצרת .  לא היה צריך לראות את עכו משחקת נהדר בבלומפילד מול הפועל תל אביב ,  כדי לדעת שנצרת ורעננה צריכות לרדת .  אלו לא רק התוצאות שלהן ,  אלא האופן שבו הן מתייחסות לצ'ופר שקיבלו בעצם הגדלת הליגה .  אם שיטת הקיזוז תפעל לטובתן בסופו של דבר וקבוצה אחרת תרד ליגה ללא מבחנים במקומן ,  הבושה של לוזון תהיה גדולה לא פחות אם הפועל תל אביב תזכה באליפות .
 בכלל לא בטוח שדוד אמסלם תכנן להיות מאמן .  ביקשו ממנו להיות עוזר ,  אחרי זה ביקשו ממנו להיות המאמן הראשי ,  וכשמציעים לך להיות המאמן הראשי של קבוצה כמו בית"ר ירושלים ,  אתה לא מסרב .  עכשיו הפיתוי של אמסלם רק הולך וגדל .  התוצאות האחרונות מגרות אותו להמשיך כמאמן ראשי ומגרות את האיש שעומד בראש המערכת לעשות זאת .  במציאות הכלכלית שמצפה כנראה לבית"ר גם בעונה הבאה ,  האופציה הזולה הזו מושכת במיוחד ,  ואם אמסלם יחזור גם מווינטר עם 100 אחוזי הצלחה ,  הפיתוי של שני הצדדים רק יגבר .  
בכלל לא בטוח שכדאי לאמסלם לעשות זאת .  למרות התוצאות האחרונות ,  הוא עדיין לא בשל לקחת על עצמו את בית"ר ירושלים מתחילת העונה .  עדיין לא ניכר שיפור ממשי ביכולת של הקבוצה .  הסדר ,  הארגון ,  המערך והשיטה עדיין לא עברו שדרוג מספק ,  ובית"ר בעיקר נהנית מרמת המחויבות שנוצרה במערכת לאיש שהיא כל כך אוהבת על הקווים .  לא יקרה שום דבר אם בית"ר לא תמהר בטיפוחו של אמסלם כמאמן הקבוצה ,  תבשל אותו עוד כמה שנים כעוזר ,  אולי כמאמן במחלקות נוער ,  אולי כמאמן בקבוצה קטנה בארץ ,  כדי ליהנות ממאמן הרבה יותר בשל בעתיד .  לא מומלץ לבית"ר לשרוף נכס כזה חשוב מהר כל כך ולסכן אותו בעונה הקשה שמצפה לה .  
גם לאמסלם ,  גם לצעירים שאמורים לשחק יותר בעונה הבאה וגם לקבוצה עם ציפיות ולחץ כמו בית"ר ,  מגיעה תמיכה ממאמן עם קצת יותר קילומטרז' .  גם כדי שבית"ר תשחק בצורה מסודרת שלא נסמכת רק על מוטיבציה ,  וגם כדי שאמסלם יגיע מוכן ומלומד מספיק כדי לאמן בבית"ר .  אם הוא באמת מתכנן להיות מאמן ,  אין לו לאן למהר .
 
אמסלם עדיין לא בשל לאמן את בית"ר
גם כי השיפור ביכולת של בית"ר לא מספק .  חמי אוזן סוגר מחזור ,  מצדיע להרוש ובודק אם לאלישע לוי כדאי בכלל להישאר בחיפה

