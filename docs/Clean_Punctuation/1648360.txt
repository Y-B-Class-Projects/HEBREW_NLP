אלונה ברקת : " אעזוב את באר שבע בסוף העונה "
 הבעלים של הפועל ב"ש הודיעה במסיבת עיתונאים :  באווירה שנוצרה ,  אני לא יכולה להמשיך .  פרשת עזורי הייתה הקו האדום "
 אלונה ברקת ,  הבעלים של הפועל באר שבע ,  הודיעה היום  ( שני )  במסיבת עיתונאים כי היא תעזוב את הקבוצה בסוף העונה .  דבריה של ברקת באים בעקבות התקרית האלימה והמסוכנת שאירעה בשבת האחרונה ,  במהלכה אוהדים של הפועל באר שבע תקפו בצורה קשה את מאמן הקבוצה גיא עזורי ,  שאמש התפטר מתפקידו .
" החלטתי לעזוב את הקבוצה ,  ראיתי שאני לא יכולה להמשיך ככה ",  אמרה ברקת , " העזיבה של עזורי הייתה קו אדום .  באווירה שנוצרה ,  אני לא יכולה להמשיך .  אעמוד בהתחייבויות ,  אבל בעתיד אשמח אם האוהדים יקימו עמותה וייקחו את הקבוצה על עצמם ". 
כידוע ,  עזורי הוא לא המאמן הראשון שסבל מנחת ידם של אוהדי הפועל באר שבע ,  וגם חייו של המאמן מאשתקד ,  גיא לוי ,  מוררו ,  על אף שעלה לליגה הראשונה .  במסיבת עיתונאים הביעה ברקת סלידה מהתנהגותם של האוהדים האלימים של הקבוצה .
" האווירה הייתה לא נעימה מספר חודשים ",  סיפרה ברקת , " אוהדים יכולים למחות ולהעיר ,  זו זכותם ,  אבל ברגע שזה גולש לאלימות יש קו אדום שנחצה ,  ולא הייתי יכולה לעבור על כך לסדר היום .  אם האוהדים ,  שהם מאוד מעורבים בחיי הקבוצה - הנשמה של הקבוצה - יקימו עמותה לניהול המועדון ,  אני אהיה הראשונה שאעזור להם ,  אבל אני בסוף השנה עוזבת את הקבוצה . 
" ניסינו המון לשנות ,  במהלך השנה היו המון שיחות ,  הייתה תקשורת ישירה עם האוהדים שלנו והבהרנו להם את עמדתנו .  הם החליטו מה שהחליטו ואני מכבדת את זה .  אין לי בעיה עם מחאה ,  הקבוצה שייכת לאוהדים ,  לא לאלונה ברקת או לכל בעלים אחר ,  אבל אסור שתקרה בשום קבוצת כדורגל סיטואציה כמו שקרתה בשבת ". 
ברקת המאוכזבת סיפרה כי  " קיבלתי את ההחלטה הסופית במוצאי שבת .  הקבוצה לא שלי אלא של האוהדים .  קיבלתי מהם מנדט וניסיתי לעשות את הטוב ביותר .  הם לא חשבו כמוני ,  וזהו . 
" גם בתקופה של המאמן הקודם אמרתי כמה פעמים :  יש דרך למועדון ,  ובסופו של דבר מי שמקבל את ההחלטה זאת אני .  אני מרגישה אכזבה אישית כי יש למקום הזה פוטנציאל אדיר ,  התחברתי מאוד למקום ולאנשים .  זאת החלטה מאוד קשה כי העיר הזאת מאוד חשובה לי .  יש פה אנשים נפלאים שנהנו מהעשייה שלנו והודו לנו ,  אבל יש גבול שנחצה ,  ועם זה אני לא יכולה לחיות . 
" אני מאוד מאוד אוהבת את הקבוצה ,  השקעתי בקבוצה את מיטב כספי ונשמתי .  האמנתי שאפשר יהיה להקים קבוצה שתחזור לצמרת הכדורגל הישראלי .  לעומת זאת ,  כבעלים יש לי אחריות לעובדי המועדון ,  וכשקווים נחצו ,  אני לא עבור על כך לסדר היום .  אמרתי להם שאלימות מילולית עלולה להידרדר לאלימות פיזית . 
" קיבלתי אהבה עצומה מאוהדי הפועל באר שבע .  יחד עם זאת ,  בלי קשר למקרה הספציפי ,  האווירה בשבועות האחרונים הייתה לא טובה .  שחקנים באו ואמרו לי 'אלונה ,  חייבים לעצור את זה ,  אנחנו לא יכולים לשחק באוווירה כזאת' .  הקש ששבר את גב הגמל היה המקרה עם עזורי .
" אין לי רצון להעניש ,  באתי לעזור ולעשות ,  אבל יש דברים שגם האוהדים צריכים להבין - אלה קווים אדומים .  אין ערך ספורטיבי לעשייה שלי אם מסיטים את המאמן שלי מהכביש ויורקים עליו ". 
עוזר המאמן בהפועל באר שבע ז'אן טלסניקוב שוחח עם גיא עזורי ושאל את דעתו בנוגע להמשך דרכו במועדון .  כידוע ,  עזורי הוא זה שהביא את טלסניקוב להפועל באר שבע משום שהוא העריך מאוד את העבודה שעשה בקבוצת הנוער של בית"ר ירושלים .  טלסניקוב עצמו שמע מעזורי כי הוא מצפה ממנו שיישאר ולכן הוא החליט להמשיך במערכת .  לאחר מכן שוחח טלסניקוב גם עם ברקת ,  לה הבהיר כי הוא לא יהיה המאמן הזמני של הקבוצה .  
טלסניקוב רוצה להיות מאמן ראשי ואם לא תתקבל החלטה כזאת עד יום שבת הוא לא יאמן מול מכבי תל אביב . " בקרוב תתקבל החלטה אם אאמן ,  כמובן שהכל נעשה בהתייעצות עם גיא ",  אישר טלסניקוב את הידיעה . " או שאהיה מאמן ראשי או שאשאר בתפקידי כעוזר .  בכל מקרה אתן את הלב להפועל באר שבע ,  אך לא אאמן באופן זמני ". 

אלונה ברקת : " אעזוב את באר שבע בסוף העונה "
 הבעלים של הפועל ב"ש הודיעה במסיבת עיתונאים :  באווירה שנוצרה ,  אני לא יכולה להמשיך .  פרשת עזורי הייתה הקו האדום "
 
