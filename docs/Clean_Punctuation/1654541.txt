חוות השקמים תהפוך לחווה סולארית
גלעד ועמרי ,  בניו של ראש הממשלה לשעבר ,  מתכננים להשקיע מיליוני שקלים בהנחת מערכות סולאריות על גגות בתי המגורים ומבני המשק בשטח החווה
האם חוות השקמים של משפחת שרון בדרכה להיהפך לחווה הסולארית הגדולה בישראל ?  גלעד ועמרי ,  בניו של ראש הממשלה לשעבר אריאל שרון ,  מתכננים להשקיע מיליוני שקלים בהנחת מערכות סולאריות על גגות בתי המגורים ומבני המשק בשטח החווה .  זאת ,  מתוקף ההסדר המתמרץ לייצור חשמל פרטי באנרגיה סולארית במתקנים פוטו-וולטאיים  ( p.v )  קטנים  ( עד 50 קילו-ואט )  ובינוניים  ( עד 5 מגה-ואט למתקן )  .  
האחים שרון ,  באמצעות  " שקמים - חווה חקלאית בע"מ "  הגישו באחרונה לרשות החשמל כמה בקשות לרישיונות ייצור חשמל סולארי .  בין היתר ,  לפחות מערכת בינונית אחת על גג אחד ממבני המשק ,  בהספק של 630 קילו-ואט - ההספק המקסימלי המאושר לצורך חיבור לרשת החשמל בקו מתח נמוך .  עלות הקמה של מערכת כזו מוערכת כיום ב-9.5 מיליון שקל .  
תעריף מכירת החשמל ממתקן בינוני הוא 1.49 שקל לקווט"ש .  התמריץ מוגבל למכסה של 300 מגה-ואט ,  והחל ב-2011 יופחת התעריף ב-5% בכל שנה ,  עד 2014 .  
ככל הידוע ,  בני משפחת שרון כבר התקינו שתי מערכות סולאריות קטנות בהספק של 50 קילו-ואט כל אחת ,  בהשקעה כוללת של כ-1.8 מיליון שקל .  
מספר המבנים החקלאיים הגדולב יחסית בשטח החווה והשטח הנרחב שעליו היא נפרשת מגלמים פוטנציאל להתקנות סולאריות נוספות הן על גגות והן על קרקע .  באחרונה החליט משרד התשתיות כי התקנת מערכות סולאריות קטנות על גגות מבנים ,  פרטיים או מסחריים ,  תותר באזורי הפריפריה ללא הגבלה .  ואולם התקנת מערכות בינוניות במסגרת ההסדרה המתמרצת תוגבל לפי שעה למכסה של 350 מגה-ואט עד 2020 .  
חוות השקמים משתרעת על פני שטח של כ-5,000 דונם בין שדרות לצומת בית קמה .  שרון האב רכש את החווה ב-1972 .  שוויה הוערך ב-2004 ב-11.5 מיליון דולר .  
בחווה הוקמו שני בתי מגורים גדולים בני 500 מ"ר כל אחד ,  על משבצת שטח של 4 דונם כל אחד .  זאת ,  כאשר השטח המיועד למגורים הוא כ-13.7 דונם .  בנוסף ,  מרכזת החווה פעילות של גידול פרות ,  כבשים ,  ירקות ופרדסי פרי הדר על פני שטח של כ-4,000 דונם .  פעילות חקלאית זו מחייבת מבנים חקלאיים רבים דוגמת סככות לאחסון ומיון פרי ,  דיר לכבשים ומבני משרדים .  שטח מבני המשק הוא כ-43 דונם .  
לא ניתן היה להשיג את תגובת משפחת שרון .
 
חוות השקמים תהפוך לחווה סולארית
גלעד ועמרי ,  בניו של ראש הממשלה לשעבר ,  מתכננים להשקיע מיליוני שקלים בהנחת מערכות סולאריות על גגות בתי המגורים ומבני המשק בשטח החווה

