לא כלכלי לגור בגליל ,  אז מה ?  
פיתוח הפריפריה
 >  >  היוזמה לקיים ישיבת ממשלה בגליל עלתה ערב ועידת הגליל החמישית שנערכה לפני כמה חודשים בגליל העליון ,  וקיום הישיבה אתמול הוא המשך טבעי של ההבטחות וההצהרות שניתנו בוועידה .  אנשי הגליל נהנו באותו אירוע ממגוון הצהרות שניתנו על ידי בכירי ממשלת ישראל .  עיון בתמלול הנאומים בוועידה מעלה עתיד ורוד והבטחה של ראש הממשלה ,  בנימין נתניהו : " אנחנו חייבים רכבות .  ולאן אנחנו צריכים את הרכבות ?  קודם כל לגליל .  לגליל יש את כל הנתונים להיות אזור המחר של המחר בישראל ".  שר האוצר ,  יובל שטייניץ ,  אמר בוועידה כי  " הגליל זקוק לפיתוח ,  לתשומת לב ,  לעשייה ,  לתעוזה של ממשלת ישראל ,  של עם ישראל ,  של מדינת ישראל .  אבל לא פחות מכך המדינה זקוקה לגליל ,  וכשאני אומר גליל זה גליל וגולן ובקעת החולה ,  זה גליל עליון וגליל תחתון ,  זה יהודים ,  זה דרוזים ,  זה ערבים ,  זה מיעוטים ,  מדינת ישראל זקוקה לגליל חזק ".  את הדברים הפליא לסכם המשנה לראש הממשלה ,  השר לפיתוח הנגב והגליל ,  סילבן שלום : " אני חושב שסיסמאות ,  ככל שיהיו בומבסטיות ,  לא מחליפות את המעשים .  אני כאן כדי לבשר לכם ,  ואני מאמין שהדברים הם על דעת ראש הממשלה ,  שר האוצר ,  שר התחבורה והשר לענייני מיעוטים ,  שהממשלה הזאת הולכת לשנות את דרך הממשלות הקודמות ,  לעבור מסיסמאות למעשי ,  מחזון ובשורה לדרך חדשה ".  כולם יודעים בדיוק מה צריך לעשות ואיך ,  כולם תמימי דעים שאין מקום כמו הגליל וכי אם הדברים לא ייעשו באופן מיידי ,  זו תהיה בכייה לדורות .  בשבועות האחרונים התקשורת הכלכלית יצאה חוצץ נגד תוכנית הכבישים והרכבות שמוביל ראש הממשלה ,  ניתוחים כלכליים מכל זווית אפשרית הוכיחו את מה שכולנו יודעים - זה לא כלכלי .  כן ,  זה גם לא כלכלי לחיות בגליל .  צריך כאן לפחות שתי מכוניות כדי לגמוע מרחבים ,  המשכורת היא 30% פחות ממה שמקבלים באזור המרכז ,  שלא לדבר על למצוא כאן מקום עבודה מכובד .  בזמן שנערי האוצר מנהלים את שיקול הדעת הלאומי של ישראל - אנחנו מאבדים את הגליל .  על נתניהו ,  שלום ושטייניץ לעשות מעשה אמיץ מתוך אותה נקודת מוצא שהוצגה בוועידה .  אין לנו גליל אחר ואין לנו גם זמן ,  ובעתיד ,  כנראה שזה יעלה לנו הרבה יותר .  הכותב הוא מנכ"ל הרשות לפיתוח הגליל

לא כלכלי לגור בגליל ,  אז מה ?  
פיתוח הפריפריה

