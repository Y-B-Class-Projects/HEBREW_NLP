גידי גולדפינגר שוב מכניס שותף ללי קופר 
רק לפני כחודש רכש גולדפינגר את חלקה של קרן פימי ברשת האופנה .  מקורב לעסקה :  השותף החדש יכסה חובות בהיקף של כ-80 מיליון שקל
 >  >  חודש לאחר שנהפך שוב לבעל השליטה בקונספט שיווק ,  המפעילה את רשתות האופנה לי קופר ובלו בירד ,  גידי גולדפינגר שוב מכניס שותף לחברה - כך נודע ל-themarker .  גולדפינגר יחשוף את זהותו של השותף החדש בימים הקרובים .  לדברי מקורב לעסקה ,  גולדפינגר מצרף את השותף כדי שזה ישקיע בחברה ויכסה חובות בהיקף של כ-80 מיליון שקל .  גולדפינגר הקים את קונספט שיווק ב-1995 .  ב-2005 נקלעה החברה לקשיים ,  ועקב כך צירף אליה גולדפינגר כשותפה את קרן פימי ,  שבשליטת ישי דוידי .  הקרן הזרימה לקונספט שיווק כספים ,  ובתמורה קיבלה 25% מהבעלות על החברה - ובהמשך 55% .  בפברואר האחרון הזרים גולדפינגר כספים לקונספט שיווק ורכש את חלקה של פימי בחברה .  פימי ספגה הפסדים עקב השקעתה בקונספט שיווק .  עקב הפסדי החברה בשנה האחרונה מחקה הקרן כ-5.4 מיליון דולר ,  ושיערכה אותה לפי שווי של כ-2 מיליון דולר .  במקביל ,  השקיעה פימי 6 מיליון שקל נוספים בכתבי התחייבות של החברה .  גילון בק ,  שותף בכיר בקרן פימי ,  אמר בפברואר ל-themarker כי  " השקעת פימי בקונספט בוצעה לפני כמה שנים במתכונת של הלוואה ואופציות  ( השקעת מזאנין )  .  לאחרונה הזרימו הבעלים כספים לחברה ,  ועקב כך בוטלו האופציות למניות של פימי .  ברצוננו לאחל לגידי גולדפינגר המשך הצלחה בפעילותו ".  על קונספט שיווק עברה שנה לא קלה ,  שבה סגרה במזרח אירופה 35 מ-77 החנויות שהפעילה באזור .  הרשת גם סגרה שש מתוך 44 החנויות שהפעילה בישראל .  גולדפינגר הודיע לאחרונה כי ישקיע 8 מיליון שקל ברענון המותג .  כחלק מהמהלך הרחיבה הרשת את היצע הפריטים שאינם ג'ינס ,  והחלה למכור מותגים נוספים לצד לי קופר .  בחברה גם הורידו את מחירי הג'ינס - מ-349-449 שקל ל-249-399 שקל .  באמצע פברואר אמר גולדפינגר ל-themarker : " אנחנו פועלים בישראל שמונה שנים ועוברים תהליך של רענון המותג .  זה לא סוד שעברנו שנה לא פשוטה ,  בעיקר במזרח אירופה .  צימצמנו פעילות ,  ואנחנו מחכים ומאמינים שהמצב שם ישתפר .  הבעיה היתה שהנזקים שספגנו במזרח אירופה השפיעו מאוד על הפעילות בישראל .  צימצמנו פעילות והפסדנו נתחי שוק .  כעת נחזיר באגרסיביות את כל מה שהפסדנו ".  מלי קופר נמסר בתגובה : " איננו נוהגים להתייחס לנושאים אסטרטגיים של החברה ". 

גידי גולדפינגר שוב מכניס שותף ללי קופר 
רק לפני כחודש רכש גולדפינגר את חלקה של קרן פימי ברשת האופנה .  מקורב לעסקה :  השותף החדש יכסה חובות בהיקף של כ-80 מיליון שקל

