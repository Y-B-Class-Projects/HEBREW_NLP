עמית בן שושן : " חזרנו לא טוב מהפגרה "
 חלוץ בית"ר ירושלים מודע למצב הקשה של קבוצתו .  החלוץ סרגיי טרטיאק עדיין לא סגור .  אל תעזו לשאול את מלמיליאן על פרננדז
אכזבה גדולה הייתה בבית"ר ירושלים בסיום המשחק נגד מכבי נתניה  ( 0:0 )  במסגרת המחזור ה-16 בליגת העל ,  במיוחד כיוון שבמועדון קיוו להתחיל את הסיבוב השני טוב יותר .  בקבוצה היו מודאגים מהתוצאה אך בעיקר מהיכולת : " חייבים להשתפר ומהר ",  אמר הבוקר גורם בקבוצה , " אחרת כל התחזיות השחורות עוד עשויות להתממש ". 
גם שחקני בית"ר הודו בסיום כי נתניה הייתה עדיפה עליהם כמעט בכל פרמטר ואף הרגישו שזכו בנקודה שלא בטוח שהגיע להם .  עמית בן שושן הודה : " משחק לא טוב שלנו .  לאור היכולת ,  התוצאה טובה עבורנו .  כולם ראו שהיינו רעים ,  חזרנו לא טוב מהפגרה .  חייבים לעבוד קשה ולהיראות הרבה יותר טוב בשבוע הבא ". 
על ההשפעה של גביע הטוטו באמצע השבוע אמר החלוץ : " הייתה לזה השפעה ,  אבל גם נתניה שיחקה 120 דקות כך שאי אפשר להשתמש בזה כתירוץ ".  החלוץ לא נשמע אופטימי לקראת משחק החוץ בשבוע הבא נגד מכבי תל אביב בבלומפילד . " מכבי קבוצה חזקה מאוד ",  אמר , " וצפוי לנו משחק קשה מאוד ,  אבל נעשה את המקסימום כדי לחזור משם עם תוצאה טובה ". 
באופן יחסי בן שושן היה דיפלומט .  למרות שאמרו זאת מספר פעמים במהלך הסיבוב הראשון ,  נראה כי דווקא אתמול הפנימו מספר שחקנים באופן ברור ואולי סופי כי הקבוצה היא קבוצת תחתית עם כל הסכנות הכרוכות בכך .
 אחד השחקנים מבין שכבר אי אפשר להפסיד עוד נקודות : " אסור בכלל לחשוב שהפסד למכבי תל אביב זה בסדר .  אחרי זה יש לנו את מכבי פתח תקוה בטדי ,  אחר כך באר שבע בחוץ ומכבי חיפה בבית - כל משחק קשה יותר מהשני .  מה עושים ?  צריך להוציא נקודות ממכבי תל אביב ,  אין ברירה .  זה לא נראה ריאלי כמו שאנחנו נראים ,  אך לפני הפועל תל אביב היה גרוע יותר והיינו שווים שם ניצחון .  ברור שאנחנו חייבים להתחזק לפחות בשחקן משמעותי אחד באמצע ,  יש חור שכריסטיאן אלברז סגר ועכשיו צריך למצוא פתרון .  דריו פרננדז ?  כולם חושבים שהוא יכול להיות טוב מבחינה מקצועית ,  אבל גם אף אחד לא מאמין שהוא ואורי מלמיליאן זה משהו שיוכל להחזיק יותר משבוע ". 
אפרופו פרננדז ,  שבשמו קרא הקהל מספר פעמים במהלך המשחק ,  הרי שהשחקן צפוי לעזוב את ישראל עם פתיחת מועד ההעברות ולהתחיל במשא ומתן עם הקבוצות המביעות בו עניין - מפורטוגל ,  יוון וקפריסין .  אגב ,  גם אמש נשאל מלמיליאן על השחקן על ידי אחד מאנשי המועדון ,  ואמר : " תפסיקו לשאול אותי עליו ,  אם הוא היה רוצה הוא היה היום בהרכב ,  אבל הוא לא רוצה אז למה אתם מתעסקים בזה .  זה מבייש אותנו להתעסק בדבר כזה כששחקן לא רוצה לשחק כאן ".  היום  ( 14:00 )  תקיים הקבוצה משחק אימון נגד הפועל רמת גן במטרה לבחון את שני הזרים שהגיעו ,  הבלם הברזילאי דה אוליביירה והמגן הארמני אטראק אנדרקיאן .  את הרכב בית"ר צפוי לאייש ההרכב המשני .
 לגבי החלוץ סרגיי טרטיאק ,  מלמיליאן מעוניין להחתימו ,  אך במועדון עדיין לא בטוחים לגמרי לגביו ,  וייתכן שבמידה ויוחתמו בלם ומגן אז הקבוצה לא תוכל לצרפו כלל .  ללא קשר ,  בקבוצה ישנם סימני שאלה לגבי היכולות של החלוץ מעבר למהירות ,  כששחקנים בקבוצה אמרו עליו : " הוא מהיר ,  אבל חסרים לו יסודות ,  הוא לא שווה הרכב לפני בן שושן ,  חן עזריאל או סמואל יבואה .  אם אורי יצרף אותו ,  זה אולי כשחקן שיכול להשפיע על המשחק כמחליף עם המהירות שלו ". 

עמית בן שושן : " חזרנו לא טוב מהפגרה "
 חלוץ בית"ר ירושלים מודע למצב הקשה של קבוצתו .  החלוץ סרגיי טרטיאק עדיין לא סגור .  אל תעזו לשאול את מלמיליאן על פרננדז

