עובדי דיסקונט מחדשים את ההשבתות :  28 סניפים במרכז יהיו סגורים היום 
 >  >  לאחר הפסקה בת יומיים ,  החליטו עובדי בנק דיסקונט לחדש את המאבק ולהשבית את פעילות הבנק .  28 סניפים של הבנק באזור השפלה ובדרום תל אביב יהיו סגורים היום ולא יעניקו שירותים לקהל .  יו"ר הוועד הארצי של עובדי דיסקונט ,  ריקי בכר ,  ויו"ר ועד המנהלים ומורשי החתימה של הבנק ,  יצחק אביזוהר ,  החליטו על חידוש ההשבתות לאחר שאתמול נכשלה פגישת המו"מ בינם לבין סמנכ"ל משאבי האנוש של דיסקונט ,  אמנון גדעון .  בפגישה השתתף גם יו"ר חטיבת עובדי הבנקים בהסתדרות ,  ציון שמע .  שני הוועדים דורשים להעביר את רוב העובדים הארעיים ואת רוב העובדים המועסקים בדיסקונט באמצעות חברות חיצוניות  ( אאוטסורסינג )  למעמד של עובדים מן המניין של הבנק ,  הזכאים להגנת הוועדים .  הנהלת הבנק מוכנה להעביר רק מקצת מהעובדים למעמד של עובדים מן המניין .  על אף שהצדדים קבעו לקיים פגישת מו"מ נוספת מחר ,  נראה שלא צפויה פריצת דרך בימים הקרובים ,  עקב נסיעתו של מנכ"ל הבנק ,  גיורא עופר ,  לחו"ל ,  אמש .  ההסתדרות ,  בראשות עופר עיני ,  הודיעה שהיא מגבה את עובדי דיסקונט בעיצומים שהם נוקטים .  בתוך כך ,  1,000 מבין 1,900 העובדים הארעיים בדיסקונט מילאו בימים האחרונים טפסים שבהם הם מצהירים על רצונם להתאגד במסגרת ההסתדרות וליהנות מהגנת הוועד הארצי .  הנהלת הבנק מסרה בתגובה כי חרף השביתה היום ,  השירותים הישירים ,  כגון טלבנק דיסקונט ,  האינטרנט והמכשירים האוטומטיים ,  יפעלו כרגיל .  בנוסף ,  סניפי דיסקונט מהיר ,  המספקים מקצת מהשירותים ,  יפעלו בין השעות 8:00 ל-20:00 ,  וגם המוקד הטלפוני יתוגבר .  ההנהלה הוסיפה שהיא עושה מאמץ רב כדי לתפור את הסכסוך .
 
עובדי דיסקונט מחדשים את ההשבתות :  28 סניפים במרכז יהיו סגורים היום 
nan
