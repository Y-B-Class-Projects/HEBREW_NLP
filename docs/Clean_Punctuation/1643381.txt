לא מהעולם הזה
אלעד רבין ,  שליחנו לאולסטאר ,  הגיע לאיצטדיון העתידני של דאלאס קאובויס ומצא את עצמו בוהה ,  יחד עם עוד 108,712 צופים ,  באפקטים שלקוחים מהמאה ה-22 .  עם תפאורה כזו ,  לא פלא שגם המשחק היה גדול
במילה אחת  חוויה .  תושבי טקסס נוהגים לומר שאצלם במדינה הכל גדול .  הקניון גדול  ,  מרכז הכנסים גדול  ,  ג'ורג' בוש האב גדול,הם אפילו חושבים שג'ורג' בוש הבן גדול .  גם החזה המזויף של המעודדת של דאלאס קאובויס שקיפץ אל מול עיני כאשר פתחו בטעות את דלת חדר ההלבשה של המעודדות היה גדול .  אבל גאוות העיר וגאוות המדינה הוא ללא שום ספק האצטדיון החדש שנוהג לארח בימים כתיקונם את קבוצת הפוטבול של העיר ,  והלילה את משחק האולסטאר .  הוא לא גדול ,  הוא ענק .  זה אולי הדבר הכי קרוב במציאות היום לאצטדיון מסרטון הפתיחה של ליגת האלופות בכדורגל .  האצטדיון מורכב משלוש טבעות תחתונות ,  אחריהן שלוש קומות של תאים ומעליהן שתי טבעות נוספות .  מעל טבעות אלו ,  בגובה של כ-100 מטר מהמגרש ,  יש תאי שידור .
 לכבוד אירועי האולסטאר ומכיוון שמדובר במגרש קטן בהרבה ממגרש הפוטבול שלמענו נבנה האצטדיון ,  הוסיפו עוד יציעים קרובים למגרש בשביל התקשורת ובשביל כל הסלבס .  הצופים מן השורה ,  כלומר כ-85 אחוז מהקהל שהגיע ,  עמד לראות את המשחק ממרחק של מעל 100 מטר ,  אבל האמריקאים חשבו גם על זה ובנו להם את המסך הכי גדול בעולם ,  גדול יותר ממגרש הכדורסל עצמו .  הם הרי ממילא מרבים להסתכל על המסך הזה .  אני יושב כשבעה מטרים אלכסונית למגרש כשלידי חולפים שחקני הווה ועבר ב-NBA ,  זמרים וזמרות מהמובילים בעולם ,  כוכבי קולנוע למיניהם ואפילו מושלי מדינות .  בחורות במיני מגישות לנו שתייה ואוכל ,  ועל המגרש מתחממים השחקנים הטובים בתבל .  אין מה להגיד - גדול !  מסיבת הקוקטייל הגדולה בהיסטוריה מתחילה עוד מעט .
 כמה מילים על רבבות הצופים שהגיעו לכאן  כל האוהדים מצוידים בחולצות של קבוצותיהם האהובות .  למרות שמדובר באוהדים של קבוצות שונות ,  לא נרשמות תגרות ביציעים ,  אף אחד לא חוטף מוחטות לפנים ,  גם נהמות לא היו ,  למרות שהתרוצצו על המגרש כמה שחקנים שחומי עור .  במפתיע ,  התנועה במסדרונות האצטדיון דלילה יחסית ,  הצופים מרותקים לכיסאותיהם ,  ולא ,  לא מחשש להפסיד קטע מהמשחק ,  אלא דווקא מחשש להפסיד איזו הופעה בשלל ההפסקות המרובות .  אבל גם המשחק עצמו הוא כמובן הצגה ,  זה מזכיר קצת את היאבקות הרסלינג .  בתפקיד האחים ואן אריק מופיעים לברון ג'יימס ,  דווין וויד וכרמלו אנתוני ,  אבל למי באמת אכפת מהמשחק ?  האולסטאר הוא אכן הצגה ,  התחרות היחידה שיש בו  ,  אם בכלל ,  היא תחרות השחקן האנוכי ביותר  ( מה שמכונה בתקשורת  " השחקן היעיל ביותר ")  ,  אך מצד שני ,  כדורסל הוא אולי ענף הספורט הקבוצתי היחיד בארצות הברית שבו באמת יש עדיין ערך כלשהו למשחק הזה ,  גם אם רובו שיווקי .  זאת ,  משום שהחוויה לצופים נשמרת גם כאשר משחק האולסטאר משוחק בהילוך ראשון בלבד ,  תשאלו את ספייק לי שמתלהב כמו ילד ,  כאילו הניקס יכולים לקחת את האליפות .
 גבירותיי ורבותיי - שיא עולם חדש .  המשחק נעצר כשמארק קיובן ,  הבעלים של דאלאס מאבריקס ,  וג'רי ג'ונס ,  הבעלים של הקאובויס ,  עולים למרכז המגרש ומכריזים על כמות של 108,713 .  על המשחק עצמו תכננתי לא לכתוב מילה ,  אבל הדקה האחרונה הייתה אמיתית .  פתאום התחילו לשמור ,  לעשות עבירות ,  הספסלים עמדו על הרגליים ,  הקהל נכנס לעניינים והייתה לנו דקת אקשן אמיתית שרק הראתה כמה גדול המשחק הזה .  וויד נבחר בצדק לשחקן המצטיין ,  לאחר שהמזרח ניצח בשתי נקודות .  את השאר תוכלו כמובן לקרוא בתקציר המשחק ,  אם עדיין לא עשיתם את זה .  מבחינת הצופים באצטדיון ,  המשחק היה רק הדבר המשני ,  הם באו ליהנות ,  הם באו לראות הופעה טובה ,  הם באו לאכול את הנקניקייה ואת ההמבורגר שלהם ,  הם באו לראות זמרים מצוינים מופיעים ,  הם באו לראות מופעי אקרובטיקה מדהימים ,  הם באו כדי למחוא כפיים בטירוף בכל פעם שהראו חיילים על המסך ,  הם באו להצטלם עם המעודדות והסלבס ,  הם באו לצעוק בהתלהבות על כל דאנק ודאנק ,  הם באו לתת כבוד לספורט ,  הם באו לתת כבוד לספורטאים שלהם .  הם באו להיות חלק משיא עולם חדש .  108,713 צופים לא יכולים לטעות ! 

לא מהעולם הזה
אלעד רבין ,  שליחנו לאולסטאר ,  הגיע לאיצטדיון העתידני של דאלאס קאובויס ומצא את עצמו בוהה ,  יחד עם עוד 108,712 צופים ,  באפקטים שלקוחים מהמאה ה-22 .  עם תפאורה כזו ,  לא פלא שגם המשחק היה גדול

