הכסף של ישראל יושקע בחברות בחו"ל ? 
בנק ישראל שוקל להשקיע את יתרות המט"ח של ישראל באג"ח ובמניות של חברות בחו"ל בסכום של 66 מיליארד דולר .  כיום מושקע הכסף רק בנכסים ממשלתיים ובנקאיים במדינות זרות
בנק ישראל שוקל להתחיל להשקיע את תיק יתרות המט"ח של ישראל גם במניות ובאג"ח של חברות בחו"ל .  מדובר בשינוי מהותי במדיניות ההשקעות של תיק יתרות המט"ח ,  בסכום של 66 מיליארד דולר ,  שמושקע כיום רק בנכסים ממשלתיים ובנקאיים בחו"ל .  
עד היום היה תיק יתרות המט"ח של ישראל מוגבל להשקעות סולידיות מאוד - השקעה אך ורק באיגרות חוב של מדינות או בפיקדונות של בנקים גדולים בחו"ל .  חוק בנק ישראל החדש משנה זאת ,  ומאפשר לבנק ישראל לגוון את ההשקעות של תיק יתרות המט"ח .  פירוש הדבר הוא שהחוק החדש מאפשר לבנק ישראל להפוך את תיק יתרות המט"ח - שהוא גם תיק רזרבות החירום של ישראל - לתיק השקעות אקטיבי .  
עם זאת ,  השינוי בהרכב ההשקעות של תיק יתרות המט"ח צפוי להיות מדוד מאוד .  בבנק ישראל בוחנים כיום את האפשרות של שינוי הרכב ההשקעות ,  אך עוד לא התקבלה החלטה סופית על כך .  ההערכה היא כי אם תתקבל החלטה בעניין ,  השינוי בהרכב ההשקעות ייעשה רק באחוזים בודדים מהתיק .  
ככל הנראה ,  בשלב ראשון ישקול הבנק להשקיע את תיק היתרות גם במניות - אבל לא במניות בודדות ,  אלא רק בסלי מניות  ( מדדי מניות גדולים בחו"ל )  .  בגלל שיקולי נזילות ומכיוון שתיק השקעות של 66 מיליארד דולר הוא תיק גדול מאוד ,  ההערכה היא שבנק ישראל ישקיע רק במדדי המניות הגדולים והנזילים בשוקי העולם .  בנוסף ,  מתוך שיקול של סיכון התיק יימנע בנק ישראל מהשקעה במניות בודדות .  תיק הרזרבות אמור לשמש את ישראל במצבי חירום ,  ולכן בנק ישראל שואף להגדיל את רווחי התיק ,  אך מבלי לסכן את התיק .  
ההשקעה במדדי מניות תיעשה בשלב ראשון על בסיס ניסויי .  אם יצליח הניסוי ,  תורחב ההשקעה גם בהיקפה וגם בהשקעה נוספת באיגרות חוב של חברות  ( אג"ח קונצרניות )  .  כאמור ,  בשל שיקולי נזילות וסיכון ,  בנק ישראל צפוי להגביל את עצמו אך ורק לאיגרות החוב של החברות הגדולות ביותר בעולם .  בכל מקרה ,  היקף הההשקעה אינו מתוכנן לעלות על אחוזים בודדים מהיקף תיק היתרות .  מאחר שמדובר בהשקעת יתרות המט"ח ,  ההשקעה תבוצע רק באגרות חוב ובמניות בחו"ל - ולא בישראל .  
ב-2009 רשם תיק היתרות של בנק ישראל תשואה שקלית של 3.6% ,  והניב רווח של 2.1 מיליארד דולר - אף שהושקע ב-2009 בנכסים סולידיים במיוחד .  בנק ישראל משך ב-2009 את השקעותיו בפיקדונות בנקאיים ,  בשל אי יציבות הבנקים בעולם בעקבות המשבר העולמי .  
מהשוואה עולמית שערך בנק ישראל ,  עולה כי תיק יתרות המט"ח של ישראל גדול באופן יחסי למדינות OECD  ( ההשוואה נעשתה ביחס לתוצר ,  להיקף החוב ולהיקף היבוא לאותן מדינות )  ,  אך אינו חריג בהשוואה לגודל היתרות שמחזיקות מדינות שאינן ב-OECD .  זאת ,  על רקע מלחמת המטבעות המתחוללת כיום בעולם וצבירת רזרבות גדולות מאוד במדינות כמו ברזיל ,  תאילנד וסין .  

הכסף של ישראל יושקע בחברות בחו"ל ? 
בנק ישראל שוקל להשקיע את יתרות המט"ח של ישראל באג"ח ובמניות של חברות בחו"ל בסכום של 66 מיליארד דולר .  כיום מושקע הכסף רק בנכסים ממשלתיים ובנקאיים במדינות זרות

