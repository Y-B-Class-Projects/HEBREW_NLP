שביל הזהב לתחכום
מאיה נגרי רגילה לספק לנו עוד מאותו הדבר ,  אבל בתצוגת האופנה שהעלתה הבוקר היא הצליחה להפתיע ,  ולהיפטר מקיפולים מתחכמים
רגע לאחר התצוגה של מאיה נגרי שהתקיימה הבוקר  ( חמישי )  ביפו ,  פנה פרופ' קרלו שטרנגר למעצבת והעניק לה עותק חתום של ספרו  " אני ,  פרויקט מיתוג :  אינדיבידואליות ומשמעות בעידן הגלובלי ".  אפשר שהיה זה רגע פואטי .  נגרי עשתה לעצמה שם בשנים האחרונות ,  עם קהל לקוחות קבוע מאוד וסגנון מוצק אף יותר .  אולי כותרת הספר כוונה גם אליה ,  שהרי נגרי ,  היא כבר מזמן לא מעצבת ,  היא בית אופנה ממוסד .
 העניין בבתי אופנה ממוסדים הוא ,  שהם מתקשים לזוז מהמשבצת אותה הם סימנו בתחילת דרכם .  הם בדרך כלל נדרשים לשמור על אותו קו שהוביל אותם אל ההצלחה והדבר שהפתיע בהתחלה הופך לקבוע ,  כדי לעמוד בציפיות .  גם נגרי כבר יודעת היטב 'מיהי האישה שלה' ,  ובעיקר מה הם קווי המתאר של העסק שלה ,  והיא יורה כמעט בכל עונה לאותו כיוון ,  לאותה מטרה .  לעיתים רחוקות ,  דווקא הממוקדים יתר-על-מידה יוצאים עם ידם על העליונה :  בין רגעים של עומס יתר על המערכת ,  הצליחה נגרי להציג הפעם את הקולקציה הטובה ביותר שלה .  יצירתו של משהו חדש ,  התרחשה כמעט פעמיים ,  אצל המעצבת שילדה רק לפני חודש .
 בעוד שה-DNA של הקולקציה נשאר כמעט זהה ,  עם גידול משמעותי במספר הדגמים שהיא מכילה ,  ההבדל הוא בביצוע .  המראה המדברי-שבטי-אוריינטלי ולצידו בגדי ערב מונוכרומטיים ,  נשארו בדיוק כפי שהם ,  עם תוספת דקה של מגע צבאי-פרקטי מתבקש ממגמות עולם האופנה .  אבל הפעם ,  לא ניסתה נגרי להוכיח את מורכבותם של הבגדים ,  להתחכם בקיפולים ושאר נגיעות עיצוביות ,  אלא נתנה לקווים הפשוטים ,  המוצקים ,  להותיר את הרושם .  שמלת סריג כמעט שקופה ושסועה בצידה ,  הייתה כמו רוח קייצית מיוחמת ,  והכתיבה טון סקסי ונושם ,  ששלט ביד רמה כמעט בכל .
 נגרי בחרה באופן מודע לנשק לשלום את תדמית הנשים הבשלות ,  ולפנות אל נשיות אולטימטיבית ,  וזו הייתה ההכרעה שעשתה את כל ההבדל .  אחרת אי אפשר להסביר את הופעתם של פריטים מדגישי גוף ,  את המינון הגבוה של הבדים הדקיקים ,  הצמודים ושקופים :  חולצה לבנה חסרת שרוולים הנרכסת על ידי רוכסן צידי ,  בעלת צווארון עלי-כותרת גבוה ,  שהזכירה ז'קט אופנוענים מרדני ,  או מכנסי פסים ,  הדוקים יותר בגזרתם ,  שחידדו את המבט לאגן הנשי על ידי חיתוכים גיאומטריים .  אבל האפקט המרשים ביותר היה האינטרפרטציה שלה לחליפה הנשית .  הציפייה למודל מגושם הופרכה באחת :  חליפה המבוססת על וסט הדוק מאוד ,  ומעין חצאית ארוכה ,  היו הרבה יותר מלבוש רשמי סתום .  הדפסים בצבעי אדמה של עלים או שימוש בבדים קלים במיוחד ,  הפיחו בהן חיות מענגת ,  קצת מעוררת .  וכשאלו נלבשו עם חולצה מכופתרת ,  בעלת מעין שלושה צווארונים קטנים הבנויים בקומות ,  היה נדמה שנגרי מצאה את שביל הזהב לתחכום :  דיטיילים ,  אבל כאלו שמבחינים בהם רק במבט שני .
 רק דבר אחד סירבה נגרי לעשות  והוא למתן את ההדפסים .  אמנם לא היו הרבה מהם ,  אבל כשהופיעו ,  כשריד המזוהה היטב איתה ,  היה נדמה שהם מנסים לחפות על מינונם הנמוך בשאר פריטי קולקציה .  המחישה זו השמלה שפתחה את התצוגה ,  בעלת בליל צבעים מוגזם ,  שאינו תואם את פלטת הצבעים הכללית ,  ועוד מספר מצומצם למדי פריטים אחרים  ( כמו מכנסיים בצבעי חום-לבן שדמו יותר מכל לגזע של עץ )  .  הטאץ' הצבאי ,  שבשאר הדגמים שמר על מרומזות נעימה ,  התבטא כאן כצבעי הסוואה .  ועל רקע קולקציה נקייה וחדה כל כך ,  קל לדמיין את האפקט שהם יוצרים .  
אבל גם לפריטים הפחות מוצלחים בקולקציה היה אפקט חיובי - הם הזכירו שנגרי ,  גם אם היא סוג של פרויקט מיתוג עצמי ,  נמצאת בתנועה .  בדיוק כשלא ציפו לזה .  
מחירים :  מכנסיים:890-980 שקלים ;  שמלות:890-980 שקלים ;  עליוניות-:480-780 שקלים ;  חצאיות:790-820 שקלים ;  חולצות סריג:390-420 שקלים ;  חולצות אריג:680 שקלים ;  ז'קטים :  1,350 שקלים .
 צילום וידאו :  אבי כהןעריכת וידאו :  בת גולן

שביל הזהב לתחכום
מאיה נגרי רגילה לספק לנו עוד מאותו הדבר ,  אבל בתצוגת האופנה שהעלתה הבוקר היא הצליחה להפתיע ,  ולהיפטר מקיפולים מתחכמים

