מזוז : " המתקפה על מערכת המשפט  מסוכנת "
 בנאום פרידה שנשא בישיבת הממשלה אמר מזוז : " אין לשלול ביקורת עניינית על המערכת ,  אך כאשר זו הופכת למתקפות אישיות תוך דה לגיטימציה להחלטות - הדבר עלול לסכן את יסודות החברה הישראלית "
 בתום שש שנות כהונה כיועץ המשפטי לממשלה ,  נפרד היום  ( ראשון )  מני מזוז מראש הממשלה והשרים במהלך ישיבת הממשלה השבועית .  מזוז ,  שזכה לשבחים מהשרים על פועלו ,  ניצל את הבמה שניתנה לו כדי לגנות את השלכת הנעל על נשיאת בית המשפט העליון דורית ביניש ואת הביקורת החריפה שמשמיעים גורמים שונים על מערכת המשפט בישראל ועל השופטים באופן אישי .
" בשנים האחרונות נוצר הרושם ,  כי התפיסה בדבר חשיבות המשפט וכיבוד החוק ומשרתיו ,  היתה לזרא בעיני גורמים שונים בחברה הישראלית .  זו תופעה מסוכנת ",  אמר מזוז והוסיף : "  אין באמור כדי לשלול ביקורת עניינית על המערכת המשפטית ,  אך זו צריכה להיעשות תוך הקפדה על תרבות של כיבוד הדדי ושל שיח ציבורי ענייני ומכובד ,  ובאופן המכבד את המבקר ואת המבוקר .  לעומת זאת ,  כאשר עוברים מביקורת עניינית ,  למתקפות אישיות ומוסדיות ,  תוך דה-לגיטימציה להחלטות המערכת המשפטית ,  הדבר עלול לסכן את יסודות החברה הישראלית ". 
מזוז בחר גם להתייחס בדבריו לתקיפתה של נשיאת בית המשפט העליון דורית ביניש בשבוע שעבר והוסיף : "  איני מבקש לקשור בין המתקפות האישיות והמוסדיות על ביהמ"ש ועל החלטותיו לבין אירוע חמור אך חריג זה ,  אך זהו תמרור אזהרה לכולנו לאן דברים יכולים להידרדר ואילו פירות באושים יכולים להפיק שיח ציבורי קלוקל ונורמות של אלימות בחברה הישראלית ".  בהמשך דבריו לשרים ביקש מזוז פעם נוספת להדגיש את עמדתו בדבר חשיבות שימור מעמדתו העצמאי של מוסד היועץ המשפטי לממשלה .  זאת בניגוד ליוזמות המקודמות באחרונה .  
ראש הממשלה נתניהו הודה בפתח הישיבה למזוז בשם הממשלה כולה ואמר : " אנחנו ניפרד היום ממני מזוז אחרי שש שנים של שירות למופת .  הוא הציב סטנדרט גבוה .  הוא ברח מוקדם מדי ,  ואמרתי לו שמבחינתי הוא יכול להיות עוד שש שנים בתפקיד .  הוא עמד קשה מאוד במטלות ובאתגרים שמעטים עמדו בהם ".  נתניהו פנה למזוז ואמר לו : " הצבה דוגמה לעבודה מקצועית לאחרים באחד התפקידים הקשים ביותר בשירות הציבורי .  עשית את זה גם בתבונה וגם מתוך אחריות לאומית ".  
שר החינוך גדעון סער אמר בישיבה כי  " מני מזוז עמד בכבוד בביצוע אחד התפקידים החשובים והקשים ביותר בשירות הציבורי .  גישתו איזנה היטב בין חשיבות יכולת הדרג המדיני הנבחר להוביל מדיניות לבין הצורך לתחם את פעילותו בגדרי החוק והנורמות .  פעמים רבות גיליתי אצל מני מזוז גישה ערכית שאופיינה ברגישות כלפי אוכלוסיות חלשות ". 

מזוז : " המתקפה על מערכת המשפט  מסוכנת "
 בנאום פרידה שנשא בישיבת הממשלה אמר מזוז : " אין לשלול ביקורת עניינית על המערכת ,  אך כאשר זו הופכת למתקפות אישיות תוך דה לגיטימציה להחלטות - הדבר עלול לסכן את יסודות החברה הישראלית "
 
