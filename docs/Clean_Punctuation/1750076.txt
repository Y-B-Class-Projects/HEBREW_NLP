90 זה דווקא צעיר
מגזין ווג פריז חוגג 90 שנים עם גיליון שמן במיוחד ,  הפקות אופנה מלאות בעירום ורצף מסחרר של ברכות יום הולדת מקוריות
מגזין האופנה הצרפתי ווג פריז הפך את גיליון אוקטובר 2010 למוסף ענק המציין 90 שנים להיווסדו .  הגיליון מסמן את שיאן של חגיגות יום ההולדת ,  שהחלו כבר לפני כשנה ,  כאשר תצלומי ענק של שערים נבחרים מיום היווסדו של המגזין ,  הוצבו בשדרות שאנז אליזה .  לפני כחודש ,  נערך נשף מסכות ענק שכינס את דמויות המפתח של עולם האופנה ,  ממעצבים ועד דוגמניות-על ,  שבאו לחגוג 90 שנות קיום של מה שנחשב כאחד ממוסדות הסגנון המשפיעים בעולם .
 על שער המגזין בן 624 העמודים ,  מופיע הכיתוב '90 שנים של מותרות' ,  המתנוסס מעל תמונת פניה המכוסים בתחרה של דוגמנית העל לרה סטון .  אם מחפשים ציר אחד שסביבו נבנה גיליון עב הכרס והמתפקע מעושר הזה ,  מגלים כי הוא עוסק במושגים של זהות .  ואם לחדד זאת יותר  זהות אייקונית ,  גם של המגזין וגם של האנשים והדמויות שלקחו בו חלק או שעבודתם משתקפת בו .  
כשזהות היא נקודת המוצא לגיליון ,  ווג פריז בוחרים קודם כל להציג את טשטושה ?  .  בהתאם לנשף המסכות שהתקיים בעיר לרגל יום ההולדת ,  חלקו הראשון של המגזין מתמקד בעולם הפתייני והמסקרן של מסיבת מסכות ,  וכולל הפקות אופנה של איפור מוגזם ודרמטי ,  שמלות ערב לצד עירום מופגן ותכשיטים עתירי נוכחות ,  שנלקחו מהביאנלה של העתיקות .  מכאן ,  שהנשף הזה מספק את ההזדמנות להתגנדר ובעיקר לחוש חופש פורימי ,  המאפשר לפרוץ את הגבולות .  בגרסה של ווג פריז ,  זהו צומת של דקדנטיות משולחת רסן בעלת ניחוח קלסיציסטי .
 העובדה שפורענות ויוקרה חולקות עתיד משותף ,  מתמצתת היטב את נקודת ההווה של המגזין ,  אולם גם מאירה את המורשת המפוארת שלו ,  והמחויבות לחשיבה שהיא לא תקינה פוליטית .  וכאן בדיוק נעוץ ההבדל בינו לבין מגזיני אופנה האחרים הפונים אל הזרם המרכזי .  כמו שניסחה זאת עורכת המגזין קרין רויטפלד ,  בראיון לעיתון הבריטי אובזרבר שנערך ב-2007 : " על השערים שלנו אפשר לעשן ,  אפשר להראות ציצים ..  .  יש לנו המון חופש שאין להם באמריקה ".  בהתאמה ,  אחת הכתבות הבולטות בגיליון משחזרת את הרגעים הבוטים של המגזין ,  רגעים שלא היו נסבלים בשום מקום אחר - הפקת אופנה שנושאה הוא מה שנראה כמחבלים ערבים ;  צילומה של אישה אירופאית לצד ילידים אפריקאים בשנות השישים וצביעתה של לרה סטון כאישה שחורה .  
אולם הגיליון מבקש להתחקות לא רק אחרי עצמו ,  אלא גם אחרי אחרים שהשפיעו עליו .  חלק נרחב ממנו מוקדש להומאז'ים שנעשו למען דמויות מפתח בהיסטוריית האופנה של המאה ה-20 .  כך ,  הפרויקט  " 8 נשים ",  כשמו של הסרט הצרפתי ,  פורש את הפורטרטים ומערכת היחסים העמוקה בין המגזין לאייקוני-סטייל כקייט מוס ,  רומי שניידר ובריז'יט בארדו ;   " מזכרות ",  המציג רגעים בלתי נשכחים  ( כולל צילום של קרל לגרפלד כאיש צעיר )  ;  או  " שלושת המוסקטרים ",  מחווה לשלושה מעצבי אופנה-עילית ,  מדלן ויונה ,  איב סן לורן ואלכסנדר מקווין ,  הנחשבים כאנשי החזון ו"גאוני הקוטור "  של דורם .  
הפקות האופנה ,  הידועות כאחד החלקים החשובים ומעוררי הציפייה של כל מגזין אופנה ,  מתבררות הפעם כאחד המיזמים המסקרנים שהופקו במהלך השנה החולפת בווג פריז ובכלל .  במקום לנסות להמציא את הגלגל ,  הפקות האופנה בגיליון הנוכחי הן גרסאות מחודשות להפקות אופנה יוצאות דופן מהעבר .  המטרה היא ,  כך נדמה ,  לעורר את ההשוואה בין הישנות לאלו החדשות ולנסות להעלות את השאלה ,  האם ממרחק השנים אותה הכותרת נראית אחרת או מקבלת משמעות שונה .  כפי שעולה מתוך ההפקה של טרי ריצ'רדסון ,  Fastin ,  המצטטת את אחת העבודות המפורסמות של גי בורדן או זו של סטיבן קליין ,  העוסקת בשבעת החטאים לפי יצירתו של דיוויד ביילי  המהות הנוקבת של היצירות אמנם נותרת בעינה ,  אך על מנת להשיג את אותו אפקט של זעזוע ,  נדרשת מידה רבה יותר של החצנה .  המרומז בשנות השישים נדרש להיות מוצג בראש חוצות בשנות האלפיים .  
יחד עם זאת ,  מסתבר שגם למסורתי יש מקום בחגיגות גדולות כל כך .  במרכזו של הגיליון הכבד מסתתרות עשרות מודעות ברכת יום הולדת ,  שעוצבו לרגל האירוע על ידי מעצבי-על ובתי אופנה מוכרים .  אם צריך לבחור אחת ,  מבין זו העליזה של מרק ג'ייקובס ,  המורבידית של ז'יבנשי ורבות אחרות ,  הרי בוודאי תהיה זו הברכה של שאנל .  מושקעת וצבעונית ובעיקר מציגה את הקריקטורה החיננית ,  ארוכת הרגליים ,  של קרל לגרפלד .
 
90 זה דווקא צעיר
מגזין ווג פריז חוגג 90 שנים עם גיליון שמן במיוחד ,  הפקות אופנה מלאות בעירום ורצף מסחרר של ברכות יום הולדת מקוריות

