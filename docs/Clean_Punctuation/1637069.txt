 " הדיחו את המאמן המצליח מבין מאמני הנבחרות הצעירות "
 חברי הועדה המקצועית הופתעו כאשר שמו של ארז אדלשטיין ,  שהיה אמור להמשיך באולימפית ,  הוצא מהרשימה ברגע האחרון
הועדה המקצועית של איגוד הכדורסל אישרה היום  ( רביעי )  המלצה למספר מינויים של עוזרי מאמנים לתפקידי עוזרי מאמן בנבחרות ישראל השונות ,  וכמו כן המליצה על מינויו של רוני בוסאני לתפקיד מאמן הנבחרת האולימפית .  מינויו של בוסאני אינו מעורר תהיות מבחינה מקצועית ,  אלא שעל פי גורמים בכירים באיגוד ,  מי שהיה אמור להיות מומלץ לתפקיד המאמן הוא ארז אדלשטיין ,  אך התערבות של הרגע האחרון גרמה ליו"ר הועדה המקצועית ,  דוד פריש ,  לשנות את השם .
" רוני בוסאני הוא מאמן טוב ,  אין שום טענה כנגד הכישורים שלו ",  אמר הערב עו"ד שי האוזמן ,  חבר בועדה המקצועית מטעם מכבי אשדוד ,  אשר ביחד עם נציג נתניה צבי ליבר הצביעו כנגד המינויים . " הנושא של מינוי מאמן נבחרת אולימפית נעשה בהפתעה בלי שהוועדה הייתה מוכנה אליו .  למעשה הדיחו את המאמן הכי מצליח מבין מאמני הנבחרות הצעירות בקיץ ,  ולא בגלל שהוא התנגד לזה .  גם במהלך הדיון כשניסיתי להבין את הנימוקים להדחה של אדלשטיין ,  התשובות לא התייחסו ליכולות המקצועיות והובהר שהוא עשה עבודה מקצועית יוצאת מן הכלל .  אני חושב שאיגוד הכדורסל צריך לשאוף לקדם מאמנים מצליחים ומוצלחים ,  וזה לא מה שקרה במקרה הזה ,  וזה לא שיש לי טענה או חצי טענה כנגד רוני בוסאני שהוא מאמן ראוי וטוב ". 
אדלשטיין מונה לתפקיד מאמן הנבחרת האולימפית לקראת משחקי האוניברסיאדה בשנת 2007 ,  וזאת מאחר והמאמן המקורי של הנבחרת ,  דן שמיר ,  עזב את התפקיד שבועות ספורים לפני האליפות .  אדלשטיין כיהן בתפקיד שלוש שנים ,  כאשר באליפות האחרונה הוא הוביל את הנבחרת האולימפית לזכייה במקום הרביעי באוניברסיאדה ,  אשר מהווה אליפות העולם הלא רשמית לנבחרות עד גיל 24 ,  שרק הפסדים לסרביה וארצות הברית מונעים מהנבחרת מדליה .  הנבחרת האולימפית של אדלשטיין שלחה לנבחרת הבוגרת את גל מקל ,  יובל נעימי ,  אלישי כדיר ורוברט רותבארט ,  כאשר השניים האחרונים היו בסגל של נבחרת ישראל לאליפות אירופה האחרונה .
 דובר איגוד הכדורסל הגיב לטענות כנגד ביטול המינוי של אדלשטיין : " הוצגה היום רשימת עוזרי מאמנים לנבחרות הצעירות ,  זה היה אחד הנושאים שהועלו לדיון בועדה המקצועית .  הועדה המקצועית המליצה להנהלת איגוד הכדורסל על הרשימה שהופצה בתקשורת .  למיטב ידיעתי מי שמכין את הרשימות הללו הוא יורם חרוש ,  מאמן העל של הנבחרות הצעירות ".  

" הדיחו את המאמן המצליח מבין מאמני הנבחרות הצעירות "
 חברי הועדה המקצועית הופתעו כאשר שמו של ארז אדלשטיין ,  שהיה אמור להמשיך באולימפית ,  הוצא מהרשימה ברגע האחרון

