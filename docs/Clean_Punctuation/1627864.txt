יצר האדם רע מלידתו
מניין הילדים אשר שימשו יעד לתקיפה בידי הוריהם וקרובים ושכנים ,  ובעיקר לרצח בידי אבותיהם ,  כמעט והופך את סיפור עקידת יצחק לטלנובלה ורודה ואופטימית .  באירועים הנחשפים בתקופה האחרונה שום אלוהים  " לא יבחר לו השה לעולה "  אלא אמא ואב מטורף ושכן אכזר .  תהומות הנפש .  
במקרהו של נחמן אינשין ,  שחשוד ברצח בתו פרומה בת השמונה חודשים ,  סיפרו השכנים כי שמעו את הזעקות במשך 20 דקות .  אילו נכנסנו עשר דקות מוקדם יותר ,  אמר אחד העדים ,  אפשר שהיינו מצליחים להצילה .  נורא ,  דווקא חרדים נרתעו מלפגוע בפרטיות של האב הרוצח .  
כן גם במקרה הנורא של האחים נאור ואדיר סודמי ,  פדופילים-לכאורה החשודים שרצחו את הילד ליאון קלנטרוב .  מי לא שמע את זעקותיו ?  הוריהם שהיו בבית ?  האם הצדק עם המשטרה שאישרה כי אכן התקבלה תלונה נגד הפדופילים אך לא היו בה עובדות בשיעור שיאפשר את הרחקת הרוצחים מן הבית עוד בטרם ביצעו את זממם ? 
כל הסוגיות האלה חייבות להיבדק .  חובה להסיק מסקנות .  אבל בנפרד מהן כל אדם יודע כי ניתן אולי לצמצם בשיעור מסוים את הזוועה העולה מתהומות הנפש ,  אבל לא למגרה .  יצר לב האדם רע לא רק מנעוריו אלא מלידתו הוא מצוי בגנים .  
זו התמודדות הנכנסת לקטגוריה של  " ניהול משברים "  בבעיות קשות שאין להן פתרון ,  ומכל מקום הוא לא נראה באופק האישי והלאומי והאנושי בכללו .  העולם משופע בסוטים ,  כאלה שלעולם אינם חדלים מן הזוועה .  
זה אינו צריך לרפות את ידי המחוקקים והשוטרים ואנשי הסעד .  סביר להניח כי שיפור דרכי פעולתם יכביד על העבריינים הסוטים יותר מבעבר .  זה משהו ,  אך לא יותר מכך .  
מי שבשנים אלה מבקר בתחרויות הכדורגל של בית"ר ירושלים או בחנויות למכירת תקליטורים מכיר את השיר העליז והחביב  " אנו מאמינים בני מאמינים ",  ואין לנו על מי להישען אלא על אבינו שבשמים .  זה מאוד אופטימי .  
אך במקור היהודי נאמרו הדברים בכוונה אחרת .  הם היו קינה ,  על כך שאחרי חורבן הארץ ובית המקדש לא נותר למאמינים במי להיאחז לביטחונם ולתקוותם אלא בבורא עולם .  במה שקשור לרצח ילדות וילדים בידי הוריהם ראוי לחזור לגרסה המקורית של דבר החוכמה המושר . " אין לנו על מי להישען ".  נורא .
 
יצר האדם רע מלידתו
nan
