יורוליג :  העליה הרוסית
שלשה ענקית של לנגדון העניקה לצסק"א 83:84 דרמטי על ויטוריה ,  ואת המקום הראשון בבית ג' .  ברצלונה ניצחה את סיינה
שישה משחקים ,  כולל זה של מכבי תל אביב נגד מארוסי ,  סגרו הערב  ( חמישי )  את שלב הבתים המוקדם של היורוליג ביום חמישי ,  משחקים שקבעו סופית ומעשית את תמונת העולות והמוליכות בבתים א' ו-ג' .  
בקרב המעניין מכולם ניצחה צסק"א מוסקבה את קאחה ויטוריה בתום דרמה גדולה ברוסיה ,  83:84 ,  והבטיחה את המקום הראשון בבית ג' .  במשחק נוסף באותו בית הצליחה אמנם רומא להביס 48:69 בקלילות את לובליאנה ,  אלא שהניצחון של מארוסי על מכבי תל אביב מנע מהרומאים את הכרטיס לטופ 16 ,  והם יישארו עם הסימפטיה בלבד .  
בבית א' הוכיחה ברצלונה מדוע היא הקבוצה היחידה שסיימה את שלב הבתים ללא הפסדים ,  כשניצחה גם את סיינה הנהדרת ,  70:85 ,  בלי הרבה בעיות ,  על מנת להבטיח את פסגת הבית .  הסיפור מעניין לא פחות היה במאבק על הכרטיסים האחרונים בבית לטופ 16 ,  בסיומו חגגו ז'לגיריס ,  שניצחה נהדר את פנרבחצ'ה/אולקר ,  וציבונה זגרב ,  שגברה על וילרבאן .
 צסק"א מוסקבה - קאחה ויטוריה 83:84
בשביל משחקים כאלה פותחים טלוויזיה .  שתיים מהאריות של אירופה ,  ראש בראש ,  על המקום הראשון בבית ג' .  בעוד שהבאסקים ידעו שהפסד יעלה אותם לטופ 16 מהמקום השני ,  צסק"א הבינה כי מעידה בספרד ,  בצירוף ניצחון של מכבי תל אביב ביוון ,  יוריד אותה למקום השלישי .  בפועל ,  צסק"א נתנה משחק גדול נוסף ,  השיגה את נצחונה השביעי ברציפות באירופה ,  וסיימה ,  בצדק גמור ,  בפסגת הבית .
 הרבע הראשון היה למעין דו-קרב בין מירזה טלטוביץ' מצד אחד ,  ו-ויקטור חריאפה מהשני .  הספרדים פתחו יתרון קטן דקות הראשונות ,  כאשר ברבע השני הפער צמח ל-21:32 ,  הרבה בזכות ניהול משחק מוצלח של מרסליניו הוארטס ושליטה בצבע של טיאגו ספליטר .  אלא שצסק"א לא קבוצה שמוותרת כל כך מהר ,  וריימונאס שישקאוסקאס דאג להחזיר את הרוסים למשחק במהירות ,  כאשר שלשה גדולה של הליטאי הנפלא השלימה את המהפך ,  והורידה את האלופה הרוסית לחדרי ההלבשה ביתרון 39:41 .  
צסק"א המשיכה את המומנטום גם בפתיחת הרבע השלישי ,  כאשר למרות סדרת הפצצות של פאו ריבאס ,  דאג טרז'ן לנגדון הלוהט להשאיר את היתרון בצד המארח ,  ושמונה דקות לסיום שלשה של ג'יי אר הולדן קבעה 63:74 מבטיח לצסק"א .  גמור ?  ממש לא .  טלטוביץ' התעורר בדיוק בזמן ,  וחמש נקודות גדולות ורצופות של שון סינגלטרי השלימו מהפך גדול ,  וקבעו 79:79 ,  שתי דקות לסיום .  סל ענק של אינגליש העלה את הבאסקים ל-81:82 ,  חצי דקה לסיום ,  ומנגד פלאניניץ' מצא רק אוויר בזריקה שלו מעבר לקשת .  סינגלטרי קלע פעם אחת מהקו ,  וצסק"א קיבלה כדור מנגד ,  עם 10 שניות על השעון .  סגנית אלופה אירופה הלכה לווינר הגדול שלה ,  טרז'ן לנגדון ,  שעלה לשלשה ומצא רק רשת - 83:84 ענק לצסק"א .  ויטוריה עוד קיבלה הזדמנות אחרונה לנצח ,  אלא שהשלשה של סינגלטרי קפצה על הטבעת והלכה החוצה .  צסק"א מנצחת ,  גורפת את המקום הראשון ,  ויכולה להתחיל לחגוג .
 לנגדון המופלא הוביל את צסק"א עם 21 נקודות ,  ממש כמו ריימונאס שישקאוסקאס ,  בעוד חריאפה הוסיף 17 .  מנגד ,  21 של טלטוביץ' לא הספיקו לבאסקים ,  שקיבלו גם 16 מסינגלטרי וספליטר .  ליאור אליהו שותף למשך 17 דקות בהן לא קלע נקודה .
 רומא - אולימפיה לובליאנה 48:69
ערב המשחק ,  הרומאים חלקו את המקום החמישי עם מארוסי ,  אלא שגם ברומא ידעו כי היוונים גוברים עליהם בשובר השוויון ,  כך שהקבוצה האיטלקית ידעה שעליה לנצח ,  ולהתפלל שמכבי תל אביב תעשה את שלה ביוון .  את שלה ,  בכל אופן ,  רומא דאגה לעשות הערב ,  ואפילו בצורה די משכנעת .  המארחת השאירה את יריבתה החלשה על חמש  (  !  )  נקודות בלבד ברבע הראשון ,  ו-15 נקודות עלובות בהפסקה ,  כאשר ההתקפה האיטלקית לא בשיאה ,  אך גם זה הספיק לה לפתוח יתרון דו-ספרתי .  
הרבע השלישי המשיך באותה צורה בדיוק ,  כאשר היתרון הרומאי צמח ל-26 הפרש .  משם והלאה ,  כצפוי ,  זה היה גאברג' טיים אחד ארוך ,  ובסיום 69:48 לרומא ,  אלא שעם קבלת החדשות הרעות מיוון ,  הבינו האיטלקים שגם הניצחון הנאה הערב לא הספיק לטופ 16 .  איברהים ג'אבר הוביל את רומא עם 23 נקודות באחוזים מצוינים ,  כאשר בלובליאנה אף שחקן לא קלע בספרות כפולות - מה שאומר ,  למעשה ,  הכל .
 ברצלונה - סיינה 70:85
ברצלונה רצתה להפוך לקבוצה הראשונה מאז צסק"א מוסקבה ב-2005 ,  שמסיימת את שלב הבתים המוקדם ללא הפסד ,  וגבירותי ורבותי - זה בדיוק מה שקרה .  הקטלאנים ידעו כי הם יכולים להפסיד עד פער של 20 נקודות ועדיין לסיים בראש הבית ,  אלא שצ'אבי פסקוואל ושחקניו לא מסתפקים בדבר מלבד הטוב ביותר העונה ,  והערב קיבלנו הוכחה חיה נוספת לכך .  
המארחת פתחה היטב ,  וסיימה את הרבע הראשון ביתרון 15:22 ,  כאשר ריקי רוביו מריץ נהדר את המכונה הספרדית .  סיינה עוד ניסתה לחזור בעשר הדקות הבאות ,  אלא שברבע השלישי נכנס פראן ואסקז לעניינים ,  והעלה את ברצלונה לרבע המכריע ביתרון 48:60 .  משם ,  האלופה האיטלקית כבר לא הצליחה לחזור ,  והקבוצה הטובה בבית סגרה עניין והבטיחה את המקום הראשון .  רוביו הנפלא סיים משחק ענק עם 14 נקודות ,  4 חטיפות ו-10 אסיסטים ,  והוביל חמישה שחקנים ספרדים בדאבל פיגרס .  מנגד ,  19 של דייויד הוקינס ו-16 של טרל מקינטייר לא הספיקו לסיינה ,  שתיאלץ להסתפק במקום השני בבית .  גם זה משהו .  
פנרבחצ'ה/אולקר - ז'לגיריס קובנה 76:68
בסיומו של המשחק הזה ,  כל אחת משתי הקבוצות יכולה למצוא את עצמה בתסריט מסויים במקום השלישי ,  או מחוץ לטופ 16 ,  ואיזה יופי של משחק נתנו הליטאים הערב .  ז'לגיריס נטלה את ההובלה כבר בפתיחה ,  הגדילה את היתרון עם כל דקה שעברה ,  ועם העליה לרבע האחרון כבר הובילה 51:68 על הטורקים המאכזבים .  פנרבחצ'ה/אולקר עוד צימקה לקראת הסיום ,  אך לא יותר מזה .  הטורקים ,  שאכזבו לכל אורך הטורניר ,  הודחו מהמפעל כולו ,  בעוד ז'לגיריס מטפסת לטופ 16 .  מרכוס בראון הוותיק קלע 17 לז'לגיריס ,  כאשר מנגד רוקו לני אוקיץ' ,  בהופעת הבכורה שלו ,  נצץ עם 20 נקודות שלא עזרו .  
ציבונה זאגרב - וילרבאן 71:73
גם במשחק הזה שתי הקבוצות התמודדו על הכרטיסים האחרונים מהבית לטופ 16 .  כמו הטורקים במשחק המקביל ,  גם וילרבאן ידעה כי ניצחון יעשה עבורה את העבודה ,  כאשר הקרואטים הבינו כי עליהם לנצח ,  ולקוות לחדשות טובות מהמשחק המקביל .  בפועל ,  זה בדיוק מה שקרה .  אחרי קרב צמוד וקאמבק נאה של הצרפתים ברבע האחרון ,  היו דווקא הידיים הצעירות של ציבונה ששמרו על היתרון בדקות המכריעות ,  כל הדרך לניצחון הדרמטי ,  שהעלו ,  לאור התוצאות האחרות ,  את הקרואטים לשלב הבא .  מרקו תומאס הוביל את ציבונה עם 24 נקודות גדולות ,  כאשר מנגד 16 של עלי טראורה לא הספיקו לוילרבאן ,  שהיתה קרובה ,  קרובה מאוד ,  אך גם זה לא הספיק .
 
יורוליג :  העליה הרוסית
שלשה ענקית של לנגדון העניקה לצסק"א 83:84 דרמטי על ויטוריה ,  ואת המקום הראשון בבית ג' .  ברצלונה ניצחה את סיינה

