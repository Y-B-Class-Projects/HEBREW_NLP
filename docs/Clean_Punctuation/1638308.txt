עורכי הדין יכרעו תחת הנטל 
מערכת המשפט
 >  >  באחרונה התבשרנו על הנוהל החדש של הנהלת בתי המשפט בדבר מדיניות אי-דחיית דיונים .  זו תהיה טעות לחשוב שמדובר בשינוי טכני בלבד ,  שכן אם ייושם הנוהל זה יהיה שינוי מהותי שידרוש שינוי סדרי עבודה והרחבת מצבת כוח האדם במשרדי עורכי הדין ,  וייתכן שיוביל להתייקרות בתעריפי שכר הטרחה .  ניתוח פרגמטי של הנוהל מגלה כי מכסת התיקים שבהם עוסק עורך דין בעת ובעונה אחת תצומצם בהכרח במשרדים שיקפידו להמשיך לתת את מלוא השירות המקצועי והמסור לכל תיק ותיק .  למשל ,  אם כיום ליטיגטור אמון אישית על 50-60 תיקים בו זמנית ,  על המשרד יהיה להפחית את מספר התיקים לעורך דין או להכניס  ( כפתרון חלקי בלבד )  שני עורכי דין לטיפול בתיקים ,  כדי לאפשר מענה וטיפול שוטף בכל התיקים על ידי עורך דין הבקיא בפרטי התיק .  בלוגיקה פשוטה ,  מה שעשו x עורכי דין ב-y תיקים על פני שלוש שנים ,  לא יוכלו לעשות אותם x עורכי דין על פני אותם y תיקים במשך שנה וחצי .  כאשר דיונים - כגון דיוני קדם משפט ודיוני ההוכחות - נקבעים באופן קשיח ואף לשמיעה יום אחרי יום עד לסיום ,  ברור כי כפועל יוצא מכך לא יינתנו ארכות ודחיות להגשת כתבי דין או להיערך להוכחות .  הדבר יחייב את עורכי הדין לרכז ולכנס את עבודתם בלוחות זמנים שונים מאלה הנהוגים כיום ובאופן המנטרל מטיפול מקביל בעניינים אחרים .  משרד המתעלם מכך עלול למצוא עצמו עובד לתוך הלילה ,  שוחק את כוח האדם הקיים או חלילה לא נותן טיפול ראוי ומסור לכל התיקים והלקוחות .  יתרה מכך ,  עד היום סד הזמנים שלפיו התנהלו תיקים איפשר למשרדים לקבל תיקים חדשים כמעט ללא מגבלה טכנית ומתוך ידיעה שלאחר הפרץ הראשוני של השקת ההליכים ,  גם אם עורכי הדין רוצים לקדם תיק בתכיפות ,  התיק נכנס למסלול בירור של כשלוש שנים בממוצע ,  שבמהלכן ,  באפשרות כוח האדם הנתון לתמרן את ניהול התיק לפי מועדים גמישים ולתעדף את הטיפול לפי שיקולי המשרד .  ואולם לנוהל החדש השפעה דרמטית על התובנה הלוגיסטית הזאת ,  באופן המחייב היערכות שונה לחלוטין במשרדי הליטיגציה ,  לרבות יישום נוסחה שונה ומצומצמת יותר של x עורכי דין ל-y תיקים בכל זמן נתון .  גם לשכת עורכי הדין צריכה לתת את דעתה לעניין .  משרד שלא ישכיל להיערך לשינוי בהתאם ,  ימצא עצמו בהקדם מופתע לנוכח אוזלת יד או ביכולת מוגבלת לתת לתיקים שבטיפולו את הייצוג המשפטי הראוי כבעבר ,  ואף מוגבל ביכולת לקבל תיקים חדשים מכיוון שלא יוכל להבטיח ללקוחות טיפול ראוי מבחינת יושרתו המקצועית .  פישר הוא שותף-מנהל ולבנטל הוא עורך דין במשרד עורכי הדין גדעון פישר ושות'

עורכי הדין יכרעו תחת הנטל 
מערכת המשפט

