קורבן ראשון לצעדי החירום ברשות
מנהל חטיבת ההנדסה ברשות השידור ליאוניד שרייר פוטר לאחר שסירב לשנות את שיבוצי משמרות הטכנאים במסגרת צעדי החירום
מנהל קול ישראל אריה שקד הודיע היום למנהל חטיבת ההנדסה ליאוניד שרייר על סיום עבודתו לאחר שסירב לשנות את שיבוצי משמרות הטכנאים כנדרש במסגרת צעדי החירום .  במכתב שהפיצו היום עובדי ההנדסה ברשות השידור ושהועבר גם להנהלת הרשות נאמר ,  כי שרייר פוטר מאחר שלא היה מוכן לשמש כלי שרת של ההנהלה נגד העובדים ופיטוריו מהווים חציית קו אדום .
 העובדים דרשו במכתבם מהנהלת הרשות להחזירו לתפקיד והוסיפו : " אנו העובדים רואים צעד זה בחומרה יתרה ומוחים על כך נמרצות ..  .  כמו כן ,  אנו מורים לכל עובדי ההנדסה לא להיענות לבקשת אף גורם בהנהלה למלא את מקומו בשום אופן ובכל צורה שהיא ,  אפילו זמנית ".  גורם בוועד עובדי ההנדסה הוסיף ואמר בשיחה עם וואלה !  ברנז'ה : " ליאוניד ,  כמנהל ,  סירב להוריד את ההנחיות לשטח בגלל הסכנה לשידורים והפגיעה שתיגרם ואז אריה שקד הודיע לו שהוא מפסיק את עבודתו בגלל זה .  ההחלטה הזאת מעכירה את האווירה שגם ככה לא טובה ברשות בימים אלו ומרחיקה את היישום של הרפורמה המיוחלת עוד יותר ". 
מנהל קול ישראל אריה שקד אמר היום : " ליאוניד שרייר יודע מזה חמישה ימים מה עמדתי בעניין .  גם אמרתי לעובדים להוציא את מנהלי החטיבות מהמאבק .  שרייר סירב למלא את הנחיות הנהלת רשות השידור ,  הזהרתי אותו טלפונית והוא ענה לי שאינו יכול למלא את הצעדים .  היועצים המשפטיים גיבו כל צעד ולא היה צורך לעשות שום דבר נוסף חוץ מלהודות לו על תפקידו ולסיים אותו .  מנהל חטיבה שמודיע לי שאינו יכול למלא את הוראות ההנהלה זה כמו הודעת התפטרות .  כל המנהלים שלא ימלאו את ההוראות נראה בזה התפטרות .  הועדים לא מנהלים את קול ישראל ". 
ליאוניד שרייר אמר הערב לוואלה !  ברנז'ה : " אני סירבתי רק להנחיה אחת שהיא לפגוע בעובדים .  הרפורמה כנראה קרסה ,  אריה שקד ניווט את הרפורמה רק לכיוון שהוא רצה שזה כיוון די אכזרי .  הוא תכנן לטכנאים הסכמי העסקה נוראיים שהוא כינה  " גמישות ניהולית ".  הם מציגים את המצב הכלכלי ברשות כגרוע יותר ממה שהוא ומנפחים את הגירעון שבוודאי לא קיים ברדיו ,  הרדיו רווחי .  דרשו ממני לשנות סידור עבודה ולפגוע במשמרות .  זו הוראה מכוונת לפגוע באנשים ואני לא הסכמתי עם זה .  אני לא משרת של מנהל הרדיו ואני גם לא הגשתי את התפטרותי .  הוא פיטר אותי ". 

קורבן ראשון לצעדי החירום ברשות
מנהל חטיבת ההנדסה ברשות השידור ליאוניד שרייר פוטר לאחר שסירב לשנות את שיבוצי משמרות הטכנאים במסגרת צעדי החירום

