רונה קינן וברי סחרוף  - " פעמון "
 שיתוף פעולה ראשון בין שני הנסיכים של הרוק הישראלי בקאבר לשלמה ארצי ,  במסגרת פרויקט הבכורה של המפיק המוזיקלי עדי רנרט .  האזנה ,  וראיון מיוחד
כבר 30 שנים שעדי רנרט הוא אחד המפיקים ,  המלחינים והמעבדים המוזיקליים המבוקשים בשוק ,  כזה שלקראת כל פסטיבל פסנתר מקביל בין 3 ל-30 הצעות לתפירת  " הפקה מיוחד "  כזו או אחרת .  
רנרט התחיל בלהקה צבאית ,  המשיך בסופר גרופ ,  ששת ,  עם שם טוב לוי ויהודית רביץ והמשיך להפקות עם שלמה ארצי ,  גידי גוב ,  רונה קינן ,  ברי סחרוף ,  ערן צור ועוד ועוד .  הפעם ,  רנרט התקשר לעצמו והחליט להוציא סוף סוף את הפרויקט הגדול שלו , " פעמון ",  בו מבצעים כמה מחבריו הטובים - גידי גוב ,  ליאורה יצחק ,  מיקה קרני וגם רונה קינן וברי סחרוף טקסטים שאסף ,  הלחין ועיבד במשך השנים . 
" רק שאני אראה את זה בחוץ אני אדע שעכשיו אני בפרונט ",  הוא אומר בראיון לוואלה !  תרבות . " הפרויקט הזה מתגלגל כבר כמה שנים ובכל פעם התחלתי אותו ועזבתי אותו ,  קשה לי להסביר למה .  אולי זה בגלל לוח הזמנים ,  אולי זה גם חוסר אמביציה .  העיקר שעכשיו זה בחוץ ".  
" חיפשתי מוזיקה דתית לאנשים חילונים .  אני רואה שזה משהו שחסר מאד להרבה אנשים .  אנחנו צריכים משהו שיחליף את הדת שרובנו כבר לא משתמשים בה כל כך ,  לכן חיפשתי טקסטים שעוסקים במשמעות החיים מכל מיני זוויות .  רוני סומק עזר לי רבות והוא שיסה בי ערמות של טקסטים ובסוף מצאתי לאה גולדברג ,  נתן זך ,  אלן גינזברג ,  שלמה ארצי ואפילו טקסט שלי ".  
כאות הפתיחה של הפרויקט פתח רנרט בפצצה אמיתית על עולם התרבות :  לא רק דואט בין שניים מהזמרים המצליחים בישראל ,  אלא גם קאבר שלהם לשלמה ארצי . " הופעתי גם עם רונה וגם עם ברי בסיבובים האחרונים שלהם ,  כך שבאופן טבעי פניתי אליהם ",  מספר רנרט . " נתתי לכל אחד שירים ובמחשבה כלאחר יד ,  שמתי גם את השיר הזה כי זה שיר שאני אוהב אותו ואז חשבתי שאשמח לראות את שניהם מבצעים אותו .  למזלי ,  שניהם נדלקו על זה וכל אחד בנפרד בחר את השיר הזה ואז הצעתי שזה יהיה דואט .  כיאה לשני חסרי אגו ,  שניהם הסכימו ותהליך ההקלטה שבו שניהם היו באולפן היה מאד מאד מיוחד ".  
" אני לא מהמפיקים שחייבים את השם שלהם על עטיפת הדיסק .  אני חייב להגיד שקשה לי להגיד איך זה להיות בפרונט ,  כי זה רק מתהווה עכשיו .  אני רגיל ללוות דיסק עד המאסטר ואז כל מיני אנשים ממשיכים עם שאר הדברים .  פתאום אני מתעסק בשאר הדברים האלו ובעצם אני עסוק בכל מיני משימות שלא הייתי רגיל להיות מעורב בהם .  אגו ?  יכול להיות שאני כל כך מזדהה עם פרויקטים שאני מפיק ,  עד שאני מרגיש שייך אליהם גם בלי השם ".  
" הייתי צריך את הטקסטים האלו כדי שיתנו לי השראה לעבוד ,  כי כשיש טקסט עם בשר זה תמיד מביא הלחנה טובה .  חיפשתי במוזיקה איזשהו צבע ,  גם אם יותר מופשט ,  שייתן את האווירה של האזור שלנו מבלי להיכנס למסגרת של מוזיקת עולם או אתני או כל השמות האלו .  שיהיה משהו מסתורי ".  
המסתורין הזה מבוטא היטב בביצוע של סחרוף וקינן ל"סיטואציה ",  מהשירים הבודדים בפרויקט שיצאו לאור בעבר  ( השיר חותם את אלבומו של ארצי  " כרטיס ללונה פארק ",  בו שימש רנרט כמעבד ראשי ולואי להב כמפיק מוזיקלי )  .  החזרה לימים ההם ,  תחילת שנות ה-90 בימים בהם ארצי ניסה להתמודד עם הפיכתו לאליל המונים ברמה אותה לא הכיר בעבר ,  מאפשרת לרנרט לשחרר כמה זיכרונות מתקופה מוזיקלית מרתקת . 
" הצטרפתי לשלמה בסיבוב של 'לילה לא שקט' ,  שם היה המימוש הגדול של ההצלחה שלו ",  מספר רנרט . " אז ,  הוא היה מצליח אבל עדיין היה מתח לפני ההופעות בשאלה האם יבוא קהל .  האלבום נתפס כמין יציאה כזו וההצלחה שלו הייתה מדהימה .  אחרי זה עשינו את 'חום יולי אוגוסט' ואני זוכר שלגבי כל אחד מהפרויקטים ישבנו חודשים בחצר של הבית שלו ועבדנו על השירים .  הקטע עם שלמה שהתהליך אצלו מעולם לא נפסק  יום לפני סוף ההקלטות לבוא עם שיר חדש שהוא בעצם הלהיט הכי גדול והדברים קורים כל הזמן ".  
" הייתה לי איזושהי הרגשה ששלמה מכין לעצמו את הכישלון שצריך להיות ברזומה ,  בהחלט הייתה אווירה שזה הולך פחות להצליח .  אני חושב שבתקליט הזה הוא גילה אומץ לב אמנותי שחבל לי שלא עבר את מבחן הקהל ,  כי האלבום נחשב ללא מצליח ".  
" עם ההצלחה של 'חום יולי אוגוסט' ,  שלמה התרגל לשיר לאצטדיונים וב'לונה פארק' התהליך הזה הגיע לשיא .  בירח הוא חזר הביתה ".  
" לגבי לואי ,  מדובר באמת במפיק מוזיקלי ,  כזה רואה את הדבר מלמעלה עם כל האספקטים שלו .  אבל אנחנו מקום קטן ואו שהולכים ומשתמשים במפיק עד זוב דם ומשאירים אותו חבוט ועייף או שהולכים לחבר'ה .  יש בזה גם חן מסוים "
" אני אגיד לך את האמת  אני מאד נרגש מול הכישרון העצום ששופע פה של הדור הצעיר .  זה מדהים אותי ,  בכל תחום שהוא  מהיפ הופ ואוונגרד ועד סוג של פולק ופשוט המון כישרון ודברים יפים .  אלו לאו דווקא דברים שמצליחים לחדור לפני השטח ,  אבל במועדונים קורים דברים מדהימים ולכן קשה לי לומר שם אחד ".  
" אני רואה ושומע שהקהל אוהב משהו מנומס ומרוכך ,  מלחמת הקיום היא קטלנית פה לאמנים .  אנשים לא זוכרים ,  אבל האלבום של ששת יצא למעשה אחרי שהלהקה התפרקה ,  כי חברת התקליטים CBS רצתה תיעוד של ההרכב הזה .  זה לא סיפור שיחזור על עצמו היום ". 


רונה קינן וברי סחרוף  - " פעמון "
 שיתוף פעולה ראשון בין שני הנסיכים של הרוק הישראלי בקאבר לשלמה ארצי ,  במסגרת פרויקט הבכורה של המפיק המוזיקלי עדי רנרט .  האזנה ,  וראיון מיוחד

