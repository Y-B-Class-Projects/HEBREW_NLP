לאן יילכו המדדים בבורסה השבוע ? 
המסחר בת"א ייפתח מחר על רקע מגמה מעורבת בוול סטריט ודריכות באירופה בעקבות הדיווחים על תכנית הסיוע ליוון .  כלכלני בנק הפועלים : " מגמת הדשדוש בשוק תימשך "
 שבוע המסחר בבורסה של תל אביב ייפתח על רקע מגמה מעורבת בוול סטריט ובציפייה לגל הראשון של דיווחי החברות לרבעון הרביעי .  בין החברות שיפרסמו השבוע את דו"חותיהן נמצאת טבע ,  ענקית התרופות הגנריות הישראלית .  בגזרת המאקרו ,  ביום שני יתפרסם מדד המחירים לצרכן לחודש ינואר .
 בתל אביב נחתם המסחר ביום חמישי בעליות שערים קלות :  מדד תל אביב 25 הוסיף 0.1% ונחתם ברמה של 1,136.46 ומדד תל אביב 100 התחזק ב-0.2% לרמה של 1,067.97 .
 בוול סטריט נחתם המסחר ביום שישי במגמה מעורבת :  מדד הדאו ג'ונס איבד 0.5% ונחתם ברמה של 10,096 נקודות ,  מדד ה-S & P 500 ירד ב-0.3% ל-1,075 נקודות .  מנגד ,  הוסיף מדד מניות הטכנולוגיה ,  הנאסד"ק הוסיף 0.2% לרמה של 2,182 נקודות .  
כלכלנים בבנק הפועלים מסבירים כי מזה מספר שבועות ששוק המניות המקומי מתאפיין בדשדוש ובחוסר מגמה ברורה ,  כשבשבוע האחרון טווח התנודה אף התכווץ ביחס לשבועות האחרונים .  זאת נוכח הרגיעה בשוקי המניות בעולם ,  שהתנודתיות בהם ירדה בימים האחרונים ,  בעקבות ירידה בחששות מפני המשבר בכלכלת יוון ,  והשפעתו המתגלגלת על מדינות נוספות באיחוד האירופי בפרט ועל הכלכלה המערבית בכלל .
 בפועלים ממליצים להתמקד בעיקר במניות נבחרות ,  פחות במדדים ,  וזאת בשל ההערכה כי הדשדוש ימשיך לאפיין את מדדי המניות הכבדות ,  וכי השונות בין המניות השונות תגדל ,  בהתאם לתמחור הספציפי של כל מניה ולביצועיהן העסקיים של החברות .  
כלכלני בנק לאומי מעריכים כי המגמה החיובית צפויה להימשך לנוכח השיפור בתמונה המאקרו-כלכלית והתשואות הנמוכות הצפויות באפיקים הסולידיים אשר תומכות בשוק המניות המקומי .
 ביום שני תפרסם הלשכה המרכזית לסטטיסטיקה את מדד המחירים לצרכן לחודש ינואר .  רון אייכל ,  כלכלן בבית ההשקעות מיטב ,  מעריך כי המדד צפוי לרדת ב-0.3% .  להערכתו ,  ב-12 החודשים הקרובים צפוי מדד המחירים לעלות בכ-2% ,  וכתוצאה מכך יוכל בנק ישראל להעלות את הריבית המוניטרית ביתר מתינות .
 ביום שלישי תפרסם טבע את דו"חותיה הכספיים לרבעון הרביעי של 2009 ולסיכום השנה כולה .  בכלל פיננסים מעריכים כי החברה תציג תוצאות חזקות ,  אך על רקע מסיבת העיתונאים שערכה החברה לפני כחודש ,  מופנה מבטם של המשקיעים קדימה אל עבר 2010 וההתמקדות תהיה בתחזיות החברה לקראת השנה הקרובה .
 חברת אלרון ,  שבשליטת קבוצת אי.די.בי ממשיכה למכור את אחזקותיה ולצמצם את פעילותה .  לאחר שמכרה את אחזקתה בנטוויזן לכלל תעשיות ולדיסקונט השקעות תמורת 61 מיליון - אלרון וחברת קרדן ישראל מנהלות מו"מ למכור את כל אחזקותיהן בחברת טלדטה  ( 21% ו-37% בהתאמה )  .  זאת כחלק מעסקה למיזוגה של טלדטה עם חברה זרה .  העסקה צפויה להתבצע לפי שווי חברה של 50 מיליון דולר לטלדטה .  

לאן יילכו המדדים בבורסה השבוע ? 
המסחר בת"א ייפתח מחר על רקע מגמה מעורבת בוול סטריט ודריכות באירופה בעקבות הדיווחים על תכנית הסיוע ליוון .  כלכלני בנק הפועלים : " מגמת הדשדוש בשוק תימשך "
 
