החקלאים דורשים ידיים עובדות זרות 
התאחדות חקלאי ישראל תעתור לבג"צ בתביעה להורות לשר הפנים לאשר כניסת 4,000 תאילנדים להשלמת מכסת העובדים שהוסכמה עם הממשלה 
" החלטת שר הפנים ,  אלי ישי ,  להפסיק כניסת עובדים זרים לחקלאות בישראל היא הפרה בוטה של הסכם חתום בין הממשלה לחקלאים ",  אמר היום אבשלום וילן ,  מזכ"ל התאחדות חקלאי ישראל .  וילן ביקש מראש הממשלה ,  בנימין נתניהו ,  להתערב מיידית במשבר החדש .
 לדבריו ,  על פי ההסכם עם הממשלה היו צריכים להיות היום במשקים החקלאיים בישראל 26 אלף עובדים זרים ,  בעוד שבפועל נמצאים במשקים 22 אלף בלבד וכניסתם של עובדים נוספים הופסקה בהוראת אלי ישי ,  כפי שפורסם אתמול ." אנו תובעים מראש הממשלה להתערב מיידית ולהורות לשר ישי ולמשרדי הממשלה האחרים העוסקים בנושא ,  למלא אחר ההסכם ככתבו וכלשונו ",  אמר וילן .
 עוד אמר וילן כי החלטת השר ישי התקבלה בשל המחלוקת וחוסר הבהירות לגבי חברות כוח האדם שיעסקו בהבאת העובדים התאילנדים .  ממשלת תאילנד אישרה את פעילותן של 18 חברות כוח אדם ישראליות - מתוך 42 חברות כוח האדם שקיבלו את אישורה של ממשלת ישראל להתקשר עם חברות כוח אדם תאילנדיות לגיוס עובדים לחקלאות . " החלטת שר הפנים דומה לכך ,  ששר התחבורה יחליט לסגור את כל הכבישים במדינה בגלל תאונות הדרכים ,  ושר החינוך יסגור את בתי הספר בשל נגע האלימות ",  לדברי וילן .
 

התאחדות חקלאי ישראל שכרה היום את שרותיה של עו"ד דפנה הולץ לכנר ,  לצורך הגשת עתירה לבג"צ בתביעה להורות לממשלה לממש את ההסכם עם החקלאים . " אנו מעדיפים שראש הממשלה יתערב במשבר קודם לכן ולא יחכה שבג"צ יכפה עליו להתיר את כניסת העובדים ",  אמר וילן .
 מרכז תחום עובדים זרים בהתאחדות חקלאי ישראל ,  חיים חדד ,  אמר כי בחודשים האחרונים השקיעו החקלאים עשרות מיליוני שקלים במשקיהם ,  בהסתמך על העובדים שהובטחו להם . " בכוונת ההתאחדות לתבוע מהממשלה פיצוי מלא על כל הנזקים שייגרמו לחקלאים בשל הצעדים החד צדדיים שנקט שר הפנים ",  הזהיר חדד .
 
החקלאים דורשים ידיים עובדות זרות 
התאחדות חקלאי ישראל תעתור לבג"צ בתביעה להורות לשר הפנים לאשר כניסת 4,000 תאילנדים להשלמת מכסת העובדים שהוסכמה עם הממשלה

