אליפות אפריקה :  סרט מצרי
האלופה ממצרים כבר פיגרה 1:0 מול ניגריה קצבית ותוססת ,  אך הכניעה את אניימה בדרך ל-1:3 בבית ג' .  מוזמביק - בנין 2:2
אליפות אפריקה ,  שהחלה עם טרגדיה איומה של נבחרת טוגו ונמשכה על כר הדשא עם משחקים נהדרים ומפתיעים ,  הגיע היום  ( שלישי )  ליומה השלישי .  בית ג' הוא זה שנכנס לפעולה ,  וכבר במחזור הראשון שלו נפגשו שתי המועמדות להעפיל מהבית ,  האלופה מצרים וניגריה .  הפוטנציאל לכדורגל משובח אכן מומש ואחרי 90 דקות מהנות למדי היו אלה הפרעונים שניצחו 1:3 .  במשחק הנוסף בבית נפרדו מוזמביק ובנין ב-2:2 .
 אלופת אפריקה בארבע השנים האחרונות אמנם שוב נכשלה בניסיון לעלות למונדיאל ,  אבל היא עדיין אחת מהנבחרות הטובות באפריקה והערב היא הוכיחה את זה שוב ,  אחרי שביצעה מהפך מול יריבה חזקה וניצחה בתום משחק כדורגל טוב מאוד .
 בדקה ה-12 פרץ שחקן הופנהיים ,  צ'ינדו אובסי דווקא את הדרך עבור הניגרים ,  כשקיבל כדור מחוץ לרחבה ,  העביר מימין לשמאל ,  חלף על פני מחמוד פתלאח ושלח כדור חזק ואלכסוני לפינה הימנית של עיסאם אל חדארי .  0:1 לניגריה .  
הנשרים שיחקו טוב יותר והציגו כדורגל יפה תוך דגש על הנעת כדור סבלנית ,  אבל השער השני הגיע דווקא בצד השני ,  בדקה ה-34 ,  אחרי שהפרעונים תפסו את ההגנה הירוקה ברגע של תרדמת וכדור עומק ארוך מצא את עימאד מוטאב ,  וינסנט אניימה יצא מחוץ לרחבה בניסיון לבלום אותו ,  אבל החלוץ המצרי חלף על פניו ובעט לרשת החשופה .  
בדקה ה-54 הושלם המהפך של המצרים ,  שבינתיים יצאו מההלם של הדקות הראשונות והפכו את המשחק למאוזן .  אחמד חסן קיבל כדור מחוץ לרחבה ,  באזור ממנו כבש אובסי את השער של ניגריה ובעט חזק ברגל ימין ,  הכדור פגע בגבו של טאייה טייוו ,  שינה כיוון וטס לחיבור .  
הניגרים יצאו קדימה במטרה להשוות ,  אבל לא המצרים מצידם הרדימו את המשחק והתגוננו היטב ,  תוך יציאה למתפרצות .  אחת כזו ,  בדקה ה-87 ,  בישרה על שער של גדו בבעיטה שטוחה וחזקה ומצרים השלימה 1:3 גדול ואספה שלוש נקודות חשובות ויוקרתיות .
 זה אמנם לא היה קאמבק דומה לזה של מאלי נגד אנגולה במשחק הפתיחה של האליפות ,  אבל אחרי שהיא כבר פיגרה 2:0 ,  מוזמביק יכולה להיות בהחלט מרוצה מהנקודה שהיא השיגה בזכות חזרתה ל-2:2 בסיום .  
בנין כבר כאמור הוליכה 0:2 אחרי בליץ של מספר דקות שהתחיל בשער של ראזק אומוטויוסי בדקה ה-14 והסתיים בשער עצמי של דריו קהן כעבור שבע דקות ,  אבל מירו צימק בדקה ה-29 ופומו גונסאלבש קבע את התוצאה הסופית בדקה ה-55 ,  2:2 בסיום .  
מוזמביק יכולה להיות מרוצה מהחזרה שלה למשחק בטורניר הראשון שלה מאז 1998 ,  בנין אולי מאוכזבת מאיבוד היתרון ,  אבל לפחות השיגה נקודה ראשונה אי פעם במפעל ,  אחרי שלפני כן הפסידה בכל ששת משחקיה .
 
אליפות אפריקה :  סרט מצרי
האלופה ממצרים כבר פיגרה 1:0 מול ניגריה קצבית ותוססת ,  אך הכניעה את אניימה בדרך ל-1:3 בבית ג' .  מוזמביק - בנין 2:2

