10 כללים להעסקת עוזרת בית
לא קל למצוא עוזרת בית שתנקה את הבית ביסודיות ולאורך זמן .  גם אם מצאתם ,  חשוב לדעת אילו תנאים סוציאליים עליכם להעניק לה ,  ממה להימנע ומדוע כדאי לעשות תיאום ציפיות מראש 
" בעלת ותק של 15 שנה במשק בית .  לא עובדת כשיש גבר בבית וגם לא בעלי חיים .  יודעת את העבודה על בוריה "  - זו אחת ההודעות שמצאנו באתרי האינטרנט המסייעים במציאת עוזרת בית .  לא רק למעסיק יש דרישות אלא גם לעוזרות הבית ,  ולא כולן מוכנות להתפשר .  
הכינוי הרווח למקצוע הוא  " עוזרת בית ",  אך לפי פילוח נתוני אתר ozeret4u.co.il  ( מקבוצת דפי זהב )  ,  אפשר גם למצוא גברים במקצוע - 11.5% מהרשומים באתר הם גברים ,  כשמרביתם בגילאי ה-20  ( 45% )  .  
לרוב ,  הדרך הבטוחה ביותר למצוא עוזרת אמינה היא לקבל המלצות מחברים ,  אבל אפשר להיעזר גם באתרי האינטרנט המציעים שירות לחיפוש עוזרת .  חשוב לזכור שאף שהעוזרת עובדת אצלכם שעות מועטות מדי שבוע ,  היא עדיין עובדת לכל דבר ,  וחלים עליכם כל החובות של מעסיק .  הנה כמה טיפים שיכולים לעזור .
 1 .  העלות משתנה לפי אזור המגורים .  בתל אביב תשלמו 40 שקל בממוצע בדרום ועד 50 שקל בצפון .  שכר גבוה תקבל עוזרת בית גם באזור שוהם - 46 שקל בממוצע לשעת עבודה ,  וכן בסביון ובאזור נתניה - 45 שקל בממוצע .  עוזרת הבית בכרמיאל תרויח את הסכום הנמוך ביותר לשעה - 31 שקל בממוצע .  הנתונים מתייחסים לגברים ונשים כאחד .
 2 .  בדקו כמה שעות העוזרת מבקשת .  הביאו בחשבון שיהיו עוזרות בית שידרשו מספר מינימלי של שעות עבודה כדי שההשקעה בנסיעה לבית המעסיק תשתלם להן .  
לפי נתוני ozeret4u ,  כ-92.5% מעוזרות הבית יעדיפו לעבוד לכל הפחות ארבע שעות ,  כך שכדאי לברר כבר בשיחה הראשונה עם העוזרת מה המגבלות שהיא מציבה ,  ולהיערך לכך מבחינה תקציבית .
 3 .  בדקו אילו עבודות בית העוזרת מוכנה לעשות .  אם אתם מעוניינים בבישול ,  כביסה ,  גיהוץ בגדים או סידור ארונות ,  הדגישו זאת כבר בשיחת הטלפון המקדימה .  
מנתוני ozeret4u עולה כי קרוב למחצית מהגברים  ( 47% )  לא יבצעו עבודות כביסה ,  וגיהוץ כלל לא בא בחשבון אצל 59% מהם .  נשים גמישות יותר בעניינים אלה :  רק 33% מהן יסרבו לכבס את בגדיכם ,  ו-44% לא יגהצו .
 4 .  ציינו מראש אם יש בעלי חיים בבית .  מנתוני ozeret4u עולה ש-44% מעוזרות הבית יסרבו להיכנס לבית עם בעל חיים .  בנוסף ,  32% יסרבו לעבוד כנוכחות גבר ,  מטעמי צניעות .
 5 .  דאגו לתנאים הסוציאליים של העוזרת .  אמנם היא נמצאת אצלכם רק כמה שעות בשבוע אבל אתם עדיין המעסיקים שלה .  אין צורך בהנפקת תלוש משכורת ,  אבל עליכם להקפיד על שכר מינימום לשעה  ( 20.7 שקל )  ועל דמי נסיעה של עד 21.67 שקל ליום .  תנאים נוספים הם :  
חופשה שנתית - שתתבטא בתשלום שכר חד פעמי המכפיל את שכרה השבועי של העוזרת .  אם העוזרת עובדת אצלכם שש שעות בשבוע ,  היא זכאית ל-12 שעות תשלום בשנה ,  בלי שתעבוד באותן שעות .  
דמי מחלה - אם זהו יום מחלתה הראשון של העוזרת והיא היתה צריכה להגיע אליכם ,  אינכם צריכים לשלם לה .  אך אם מדובר ביום המחלה השני או השלישי עליכם לשלם 37.5% משכרה ומהיום הרביעי ואילך יש לשלם את שכרה המלא .  
הבראה - דמי הבראה מוענקים לעוזרת בהתאם לוותק ואחוזי המשרה .  עו"ד הילה פורת ,  מומחית לדיני עבודה ,  מסבירה שכדי לחשב את אחוז המשרה ,  מחלקים את מספר השעות השבועיות שעבדה ב-43 ומכפילים בחמישה ימים אם מדובר בשנה הראשונה ,  שישה ימים בשנה השנייה וכן הלאה .  
ביטוח פנסיוני - עליכם להפריש ביטוח פנסיוני לקרן לפי בחירתה של העוזרת .  ההפרשה תהיה 5% משכרה ,  כש-2.5% ממומנים על ידי העוזרת ועוד 2.5% על ידי המעסיק .  
ביטוח לאומי - דאגו לרשום את העובדת בביטוח לאומי כדי להבטיח את זכויותיה במקרה של תאונה או אבטלה .  אחת לחצי שנה המוסד לביטוח לאומי ישלח לכם שובר תשלום רטרואקטיבי על סך של עד 7.25% משכרה החודשי .  
פיצויים - אל תשכחו פיצויים והודעה מוקדמת במקרה שהחלטתם לפטר את העוזרת .  היא זכאית לפיצויים לפי השכר שקיבלה במשך חודש כפול מספר שנות העבודה שהועסקה אצלכם .  כל זאת אחרי הודעה מוקדמת בת יום אחד עבור כל חודש של עבודה ,  למקסימום של חודש .  
הריון ולידה - חוק עבודת נשים חל גם על עוזרת בית ולכן לא תוכלו לפטרה במקרה של כניסתה להיריון וגם לא למשך 60 יום אחרי חופשת לידה .
 6 .  העבירו סמכויות לחברת ניקיון .  אם אין לכם זמן וחשק לטפל בתנאים הסוציאליים של עוזרת הבית ,  באפשרותכם לשכור את העוזרת על ידי חברת ניקיון .  ליאונד דגטרב ,  סמנכ"ל חברת גרוב בע"מ  ( www.ozrot.co.il )  מסביר כי לא מדובר בחברת השמה שמטרתה לתווך בין הלקוח לעוזרת הבית ,  אלא בחברה שמקיימת יחסי העובד-מעביד מול עוזרת הבית ,  כך שחובת התנאים הסוציאליים חלה עליה .  
על הנוחות הזו משלמים  - " אם בדרך כלל העוזרת היתה לוקחת באופן פרטי 40 שקל לשעה ,  אנחנו נבקש 30% יותר עבור מתן התנאים הסוציאליים לעובדת ",  אומר דגטרב .  יתרון נוסף בשירותי החברה הוא האפשרות לקבל חשבונית מס .
 7 .  הכינו מסמך סודיות .  בעקבות התביעה שהגישה עוזרת הבית ליליאן פרץ נגד רעיית ראש הממשלה ,  שרה נתניהו ,  פנו רבים לאתר ozeret4u בבקשה לנסח עבורם הסכם לשמירת סודיות בין הצדדים .  הנוסח של ההסכם קובע כי עוזרת הבית מתחייבת לשמור בסודיות מוחלטת ולא לגלות לכל אדם או גוף כלשהו מידע סודי אליו תיחשף במהלך עבודתה ,  וכי לא תעשה במידע הסודי ,  כולו או מקצתו ,  כל שימוש ללא כל הגבלת זמן .  
בהגדרה מידע סודי יש לקבוע בהסכם כי מדובר במידע בעל פה ,  לרבות מסמכים כתובים ,  שיחות עם אנשים אחרים או כל דבר אחר אליו תיחשף במהלך העבודה שמהווה מידע שאינו בגדר נחלת הכלל .  בנוסח המופיע באתר מופיע סעיף בו העוזרת מתחייבת לנקוט את האמצעים הסבירים לשמירת המידע הסודי ,  כפי שהיתה נוקטת כדי להגן על מידע סודי שלה .
 8 .  ודאו שמדובר בעובדת חוקית .  בעת העסקת עוזרת בית יש לפתוח עבורה תיק בביטוח לאומי .  לשם כך כל עוזרת צריכה להעביר מספר תעודת זהות . " אם העוזרת לא מוכנה להעביר תעודת זהות אלא רק מספר דרכון זו בעיה ",  אומרת עו"ד פורת , " מכיוון שזה מיד מעלה את השאלה אם יש לה אישור לעבודה במשק בית ".  במוסד לביטוח לאומי תוכלו לברר זאת .
 9 .  תאמו ציפיות לפני תחילת העבודה .  למשל ,  אם השולחן שלכם מלא בניירת כדאי לסדר את השולחן לפני שהעוזרת מגיעה או לבקש ממנה לא לנקות את השולחן .  באתר ozeret4u מסבירים שכדאי לפעמים לסדר קצת את הבית לפני שהעוזרת מגיעה וכך למנוע הרבה אי הבנות .  
בנוסף ,  קחו בחשבון שלא כל מסמך צריך להגיע לעיני כל - ניירות חשבון בנק או מסמכים אישיים אחרים אפשר להכניס למגירה מבעוד מועד .  גם לגבי כביסה - הפרידו בין הבגדים המלוכלכים שיועברו היישר לכביסה לבין בגדים שיחזרו לארון לקיפול או לתלייה ,  וכך תימנעו מכביסה חוזרת לבגדים נקיים או הכנסת בגדים מלוכלכים בחזרה לארון .
 10 .  נסו להעריך אם עומד לפניכם אדם אמין .  אחת הבעיות המרכזיות בבחירת עוזרת בית היא הידיעה שאתם מכניסים אדם זר לבית שלכם ,  לעתים משאירים אותו לבד ואף משאירים ברשותו עותק מהמפתח .  אין דרך ודאית לדעת אם עוזרת הבית ראויה לאמון ,  אך כדאי לפנות למעסיקים אחרים כדי לקבל המלצות וחוות דעת .  כדאי גם לנסות ולשים לב אם יש סתירות במידע שהיא מוסרת .
 
10 כללים להעסקת עוזרת בית
לא קל למצוא עוזרת בית שתנקה את הבית ביסודיות ולאורך זמן .  גם אם מצאתם ,  חשוב לדעת אילו תנאים סוציאליים עליכם להעניק לה ,  ממה להימנע ומדוע כדאי לעשות תיאום ציפיות מראש

