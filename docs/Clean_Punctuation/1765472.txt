אורות בוהקים :  על ההופעה של אינטרפול בלונדון
עינב שיף יצא לראות הופעה של אינטרפול בלונדון כדי לבדוק מה יקרה אם הלהקה האהובה עליו תאכזב אותו .  במקום זאת הוא חזה בהתגשמות חלומותיו
אהבה אינסופית ,  כזו שכל ביטוי מילולי צר מלהכיל את טווח הרגשות הטמון במונח נפיץ שכמותה ,  היא עניין מסוכן בכל אלמנט ,  מגברים ונשים ועד להקות .  יש המון רומנטיקה בדברים שאתה מוכן למות בשבילם ,  אבל בסוף זה דבר מחורבן למדי למות בעבור משהו שהוא לא המשפחה שלך .  מדינה ,  למשל ,  וגם מוזיקה .  
גם אם מדובר בהרבה פחות ממוות ,  אהבה אינסופית היא הדרך הבטוחה לאכזבה מאנשים שאתה לא מכיר .  בהקשר זה ,  אין אנשים מאכזבים כמו מוזיקאים ,  בראש ובראשונה כאלה שאתה חושב שהם הדבר הכי טוב שקרה לאנושות מאז המצאת הלחם הפרוס .  ואכן ,  כמה נשמות טובות טרחו לספר שאינטרפול ,  מהלהקות הללו שעדיף ללכת בהתנחלות תפוח עם חולצה של  " די לכיבוש "  מאשר להתעסק עם המעריצים שלה ,  הם להקת לייב בינונית ,  סטאטית ,  אפאתית ,  כזו שהמפגש עם קהל חי מקלף את שכבות האינטליגנציה המרובות שמרפדות את שיריה .  
קשה להתגונן מול טענות כאלו ,  כיוון שהן נשמעו הגיוניות לגמרי :  למרות העומק והעושר המוזיקלי של אינטרפול באלבומה האחרון ,  קשה לצפות מלהקה שחרטה על דגלה שירים אפורים ומסובכים על חולשות אנושיות במילים גבוהות להפוך פתאום לחיית במות ,  בטח לא כזו שתצליח להאפיל על תצוגת התכלית של ארקייד פייר לפני פחות משבוע .
 ברכבת שבדרך לבריקסטון אקדמי ,  האולם שבו הופיעה הלהקה אמש  ( שני )  בערב השני מתוך שלושה רצופים  ( כולם סולד אאוט )  ,  רף הציפיות כבר התחיל לדאות כלפי מטה .  האמת שזה אפילו הרגיש בסדר :  אחרי הכל ,  אתה קם ונופל עם הלהקה ששינתה לך את החיים ,  כמו שאחרים שאהבת נשארו איתך אחרי שאכזבת אותם .  ובכלל ,  מעניין לבחון את הישרדות האהבה ללהקה מבריקה וענקית שאכזבה בלייב ,  לבדוק אם הטעם המר שנותר ממפגש שתוכנן חודשים מראש ונחצו כמה עשרות אלפי קילומטרים עבורו פוגעת בשלם הגדול והיפה הזה שנקרא הערצה .  
אלא שהמבחן הזה מעולם לא הגיע .  יש משהו מדהים בתחושה הזו ,  של ההתנגשות ,  שלא לומר הפיצוץ ,  בין כל החלומות הכי ורודים שלך על רוקנרול לבין המציאות :  פיזית ,  זו תחושת חום שמתפשטת ככל שההופעה מתקדמת ,  חום שמלווה בדקירות עם כל שיא שאתה מכיר בעל פה ומגיע בדיוק בתזמון המושלם .  
ריף הפתיחה של  " Success ",  שהתחיל את ההופעה ,  היה כזה ,  כמו גם השיר שבא אחריו , " C'mere "  מהאלבום השני ,  שבעקבותיו הקהל בשורות הראשונות עלה אחד על השני אף שמדובר בפחות מלהיט זניח ברפרטואר של הלהקה .  על הבמה ,  החושך המוחלט שאליו עלתה אינטרפול התחיל להתפזר והפנים שלהם נגלו  פול בנקס ,  שנראה כמו שילוב בין יו גרנט לדיוויד בואי ,  חייך בממזריות . " ציפיות נמוכות "?  ,  הוא בטח אמר לעצמו , " אני המצאתי אותן ". 
אין זמן להתאושש :  בום !   " Leif Erickson "   ,  עם השורה שמגדירה את האהבה לאינטרפול  ( "זה כמו ללמוד שפה חדשה ,  אם לא מחשיבים את החלקים הבודדים האלו ,  זה היה יכול להיות זמן טוב ")  .  ואז זה שוב התיכון ו-"Turn on The Bright Lights "  בדיסקמן וכולם יכולים למות .  בום !   " Slow Hands "  מטריף את הקהל .  בום !   " Summer Well "  מהאלבום האחרון בשרי ואינטנסיבי .  בום !   " Rest My Chemistry ",  המנון הקוקאין של בנקס ,  מוציא מהאנשים דמעות במכות .  בום !   " Say Hello to The Angels "  בגרסה נוצצת ומעיפה .  בום !   " NYC "  יוצא מניו יורק ונוחת בגרון .  בום !  שירים לא צפויים כמו  " The New "  ו-"Not Even Jail "  מצליחים לרענן בין שירי האלבום החדש לשירים שהקהל ממילא דורש ,  כמו  " Evil "  שהגיע בהדרן .  
ככה ,  פיצוץ אחרי פיצוץ ,  רגע אחרי רגע ובנקס מחייך וצורח ,  צורח ומחייך ,  וחמשת אלפים צליינים אחריו .  כשהגיע  " Obstacle 1 ",  כובש ,  מבריק ויפה כמו ביום שיצא לפני שמונה שנים והפך את אינטרפול לדבר הגדול הבא ,  היה בלתי אפשרי להרגיש את הרגליים .  כמו בחלום ,  אנשים לא זכרו מאיפה הם הגיעו להופעה הזו .  גם לא היה להם מושג לאן הם ימשיכו ממנה .  
כל הזמן הזה ,  סם פוגרינו מתופף עם תשע ידיים ,  והרוח החיה של ההרכב בהופעה ,  הגיטריסט דניאל קסלר ,  מנגן בתלת מימד ,  כאילו שצריך משקפיים מיוחדות כדי להבין איך לעזאזל הוא מצליח לרוץ על הבמה ולנגן כל כך הרבה רבדים בבת אחת .  שכירי החרב של הלהקה לטור הזה ,  הבסיסט דיוויד פאחו  ( שניגן בסלינט ,  אחת הלהקות שהשפיעו יותר מכל על אינטרפול )  והקלידן ברנדון קרטיס משלימים את הצליל האינטנסיבי והמדויק של אינטרפול בהופעה ,  זה שמצליח לשמור על הארכיטקטורה הבסיסית של גרסאות האולפן וגם להמציא להן זנבות חדשים ומרתקים ,  כמו שהגרסה ל-"Lights "  מהאלבום האחרון הדגימה .
 אבל עם הכבוד הרב לאלו ,  הסיפור של אינטרפול הוא קודם כל הסיפור של פול בנקס .  כשהקסם האישי חולק לאנושות ,  אבא של בנקס בטח החזיק בכיס תמונות של אלוהים מתעסק עם קטינים ושלף אותן בדיוק ברגע הנכון .  הפעם ,  בניגוד לתמונות וקטעי וידאו מטורים קודמים ,  בנקס גם נראה ונשמע רעב כמו אדם שלפני חמש דקות הסבירו לו מה זה אוכל :  הוא תקף את השירים ,  לא בלע מילה אחת מהאלפים שיש בשירים של אינטרפול ,  צחק ,  עצם עיניים ,  צרח ,  ניגן מצוין תפקידים משמעותיים שאפשרו לקסלר להפגין וירטואוזיות ,  וגם הראה שהוא זמר באמת חד-פעמי עם ביצוע ל-"The Lighthouse "  והשאלה המדהדת שלו , " אז מה יש לגלים לומר עכשיו ?  ".  
בסוף ,  כשהגיע  " PDA ",  השיר הטוב ביותר של אינטרפול שלא היה מתאים ממנו לסגור את העסק במספרת לחיבורים ,  ניסיתי לחשוב מה באמת יש לגלים להגיד ,  כלומר מה אני באמת מרגיש כלפי האיש הזה והחבורה שלו בשמונה השנים שעברו בין הפעם הראשונה ששמעתי אותם ועד הפגישה הזו .  התשובה היתה אהבה אינסופית ללהקה שאני מוכן למות למענה .
 
אורות בוהקים :  על ההופעה של אינטרפול בלונדון
עינב שיף יצא לראות הופעה של אינטרפול בלונדון כדי לבדוק מה יקרה אם הלהקה האהובה עליו תאכזב אותו .  במקום זאת הוא חזה בהתגשמות חלומותיו

