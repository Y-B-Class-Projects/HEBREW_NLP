הכרעה בתביעה ייצוגית בני"ע :  חישוב הנזק של משקיעים כתוצאה מתרמית ייעשה לפי ירידת המניה עם החשיפה
בית המשפט המחוזי הכריע במשפט שמש-רייכרט 15 שנים לאחר הגשת כתב התביעה
15 שנים לאחר הגשתה ניתן פסק דין בתביעה הייצוגית שמש-רייכרט .  התביעה הייצוגית הוגשה על ידי משקיעים שתבעו פיצויים בגין נזקים עקב מעשי מרמה שבוצעו בחברת רייכרט תעשיות ,  ופרטים מטעים שנכללו בתשקיף ההנפקה ובדו"חות הכספיים שלה .  זו התובענה הייצוגית הראשונה בישראל בניירות ערך אשר מסתיימת בפסק דין.חברת רייכרט עסקה בייצור ובשיווק מוצרי בטון וב-1993 הוצעו ניירות הערך שלה לציבור .  היא גייסה כ-28.5 מיליון שקל .  כשנה וחצי לאחר מכן הודיעה החברה כי בכירים בה נעצרו בחשד לעבירות מס ,  מניות החברה צנחו והיא קרסה.התובע המייצג ,  משה שמש ז"ל ,  רכש ב-1994 מניות ואופציות של החברה בכ-60 אלף שקל .  בתביעתו האישית תבע סכום פיצוי של 73 אלף שקל .  את הנזק לקבוצה הייצוגית העמיד על סכום מינימלי של 13 מיליון שקל.ב-2002 ניתן פסק דין ראשון בעניין בבית המשפט המחוזי .  בפסק הדין נקבעה אחריות הנתבעים ונפסק כי עליהם לשלם 3.4 מיליון שקל ,  שיתווספו לעשרה מיליון שקל שהושגו כפשרה בתיק עם חלק מהנתבעים.הערעור שהוגש ב-2003 לבית המשפט העליון התקבל בחלקו .  בית משפט עליון החזיר את הדיון בתביעה לבית המשפט המחוזי בתל אביב לצורך קביעה מחודשת של גובה הנזק ,  אופן חלוקתו ,  ואופי החבות של הנתבעים .  היום ניתן פסק הדין הסופי של השופטת ד"ר מיכל אגמון-גונן.השופטת יצאה מנקודת הנחה לפיה אילו בעלי המניות שאיבדו את כספם לא היו משקיעים בחברה זו ,  הם היו משקיעים במניות אחרות בשוק ההון .  במצב זה כל הפסד שהפסידו כתוצאה מירידות שערים בשוק כולו ,  אינו הפסד שנגרם כתוצאה מההטעיה ולכן יש לנטרלו .  השאלה המרכזית אותה בחן פסק הדין היא כיצד מבודדים את הנזק שנגרם למשקיעים כתוצאה מההטעיה ,  מההפסדים בשוק ההון ,  שהם חלק מסיכוני ההשקעה בו.השופטת קבעה כי יש לחשב את חסרון הכיס בהתבסס על נתונים אודות מחירי המניות לאחר חשיפת מעשי המרמה ובתגובה לגילוי .  חישוב זה נעשה על ידי חישוב ההפרש בין מחיר המניות לאחר חשיפת המרמה לבין מחיר המניה בסמוך לפני הגילוי .  לשיטתה ,  הראיות מצביעות על כך שמחיר המניה לא הושפע ממידע אודות התרמית לפני מועד הגילוי - 3 באפריל 1995 .  לכן ,  הירידה החדה במחיר המניה מיד לאחר חשיפת התרמית מהווה את ה'ערך' שבעלי המניות מייחסים למידע המטעה אודות החברה ,  היינו ,  את הנזק שגרמה ההטעיה.מכאן היא מסיקה כי מי שרכש ומכר את המניות קודם לגילוי התרמית למעשה לא סבל נזק ,  כיוון שהמידע לא היה בשוק ,  ועל כן אם הפסיד במכירה ,  ההפסד נבע מתנודות השוק.במקרה של רייכרט ,  הצניחה במחיר המניה מיד לאחר מועד גילוי התרמית היתה בשיעור של כ-70% .  השופטת פוסקת כי ירידה זו מייצגת באופן המדויק ביותר את הנזק שנגרם למשקיעים כתוצאה מהתרמית .  חלקו של דן רייכרט ,  שהיה בעל שליטה בחברה ,  בנזק הועמד על 10% ,  מאחר שידע על קיום חשש לביצוע מעשי מרמה אך לא עשה דבר כדי למנוע או לצמצם את פרסום הפרטים המטעים .  אחריותו של סמנכ"ל הכספים ,  מנשה כהן ,  שהיה מעורב עמוקות במעשי המרמה וההטעיה ,  יזם והנהיג את מרביתם הועמדה על 100%.השופטת קובעת כי כהן יישא במלוא הנזק בסך של כתשעה מיליון שקל בתוספת הפרשי הצמדה וריבית מיום גילוי התרמית ועד התשלום המלא .  רייכרט ישלם כ-900 אלף ,  10% מסכום הנזק.לגבי שכר טרחת עורכי הדין מציינת השופטת כי אמנם התביעה כללה הליכים רבים שהתפרשו על פני 15 שנה ,  וניהולה היה חשוב ועקרוני ,  אך הסכום שנפסק דומה לסכום הפשרה שהוצע ב-2002 .  באיזון בין הדברים היא קובעת כי שכר טרחת עורכי הדין יועמד על 1.3 מיליון שקל .  הגמול לתובע הייצוגי הועמד על 400 אלף שקל .
 
הכרעה בתביעה ייצוגית בני"ע :  חישוב הנזק של משקיעים כתוצאה מתרמית ייעשה לפי ירידת המניה עם החשיפה
בית המשפט המחוזי הכריע במשפט שמש-רייכרט 15 שנים לאחר הגשת כתב התביעה

