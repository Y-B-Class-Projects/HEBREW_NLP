למרות פרשת פסגות :  הבורסה נסגרה בעלייה
הבורסה חתמה את המסחר בעליות שערים .  מדד תל אביב 25 הוסיף 0.7% ומדד תל אביב 100 עלה ב-0.9% .  רמי רחימי מנכ"ל בית השקעות רמקו : " פרשת פסגות לא תשפיע מהותית "
 המסחר באחד העם התנהל היום על רקע עליות נאות שנרשמו אמש מעבר לאוקיינוס ופשיטת רשות ניירות ערך על משרדי בית ההשקעות הגדול בארץ - פסגות ,  בשל חשד להרצת ניירות ערך ,  ביניהן גם איגרות חוב ,  על ידי מנהלי חדר מסחר וברוקראז' .  
הבורסה בתל אביב חתמה את המסחר בעליות שערים :  מדד תל אביב 25 הוסיף 0.7% ונסגר ברמה של 1,130.80 נקודות ומדד תל אביב 100 אשר עלה ב-0.9% נסגר ברמה של 1,068.93 נקודות .  מדד מניות הבנקים הוסיף 0.2% בלבד ,  לאחר שנסחר בעליות של יותר מ-0.6% במהלך היום ,  ומדד מניות הנדל"ן קפץ ב-2.2% .  
רמי רחימי ,  מנכ"ל בית השקעות רמקו ,  אמר הבוקר כי פרשת הרצת המניות בפסגות לא תשפיע מהותית על שוק המניות .  רחימי מציין כי הניסיון מלמד כי גם לאירועים חריגים יותר ,  כמו התפטרות שר האוצר בשעתו בנימין נתניהו ,  היתה השפעה זמנית ומקומית בלבד .  רחימי סבור כי צריך להבין שלאירועים מסוג זה אין השפעה על הכלכלה ועל נתוני המקרו ,  שהם בסופו של דבר אלו שקובעים את הכיוון של השוק .  להערכת רמקו ,  לנתונים על הכנסות המדינה ממסים אשר מתפרסמים היום ,  להבדיל מפרשת פסגות ,  תהיה השפעה בריאה וטבעית על השוק .  
בשוק הסולידי ,  הנפיקה היום המדינה את מלווה קצר מועד  ( מק"מ )  מסדרה 0211 העומד לפירעון בעוד שנה בהיקף של 10 מיליארד שקל ,  ואת סדרה 0510 ,  העומדת לפירעון במאי השנה ,  בהיקף של 2 מיליארד שקל נוספים .  היקף הסדרה 0210 ,  שתיפרע מחר ,  מסתכם בסך 7.5 מיליארד שקל בלבד ,  לעומת 12 מיליארד המונפק  ( ספיגת כסף מהציבור )  .  הנפקת סדרה 211 נסגרה בתשואה שנתית של 2.05% וקצאת 99.43% .
 מדדי תל בונד המכילים אגרות חוב קונצרניות נסגרו היום בטריטוריה חיובית ועלו עד 0.4% .  באפיק הממשלתי שקלי ,  המגמה המעורבת בפתיחה התהפכה לעליות של עד 0.4% .  סמוך לשעת הסגירה באחד העם ,  הצביעו החוזים העתידיים על המדדים המובילים בארה"ב על עליה של עד 0.5% .  
בזירת המקרו האמריקאית ,  מדד מנהלי הרכש למגזר הייצור הראה ,  אמש ,  קריאה לינואר טובה מהצפוי של 58.4 נקודות ,  כאשר האנליסטים חזו כי תהיה 55 נקודות לעומת הקריאה הקודמת של 55.9 נקודות .  קריאה מעל 50 נקודות מעידה על צמיחה במגזר ,  בעוד שקריאה מתחת ,  להפך .  דו"ח ההוצאות על הבנייה הראה ירידה חדה מהצפוי בהוצאות חודש דצמבר ,  של 1.2% ,  כאשר אנליסטים צפו ירידה של 0.5% ביחס לחודש נובמבר .  
נתון מעודד נוסף שהתפרסם אתמול :  ההכנסה האישית בארצות הברית עלתה ב-0.4% בחודש דצמבר לעומת החודש הקודם כאשר האנליסטים חזו עלייה של 0.3% .  ביחס לשנה הקודמת ,  עלתה ההכנסה ב-0.5% כאשר האנליסטים חזו ירידה של 0.3% .  הוצאות הצרכנים עלו ב-0.2% לעומת החודש הקודם ביחס לציפיות האנליסטים לעלייה של 0.3% ,  וביחס לשנה הקודמת עלו ההוצאות ב-4% כאשר האנליסטים חזו עלייה של 2.3% .  אמש ,  הציג נשיא ארה"ב ,  ברק אובמה ,  בפני הקונגרס את הצעת התקציב לשנת 2010 בסך 3.83 טריליון דולר .  הצעת התקציב ,  הכוללת תוכנית לעידוד יצירת משרות בסך 100 מיליארד דולר ,  מעריכה כי הגירעון התקציבי של ארה"ב יעלה מ-1.4 טריליון דולר בשנת הכספים שהסתיימה ב-30 בספטמבר ל-1.6 טריליון דולר .  התקציב המוצע ,  הגדול ב-3% מהקודם ,  מעריך כי הכנסותיה של הממשלה יגדלו ב-18% לעומת השנה הקודמת ויסתכמו ב-2.6 טריליון דולר ,  בעקבות ההתאוששות הכלכלית מהמיתון והגידול בהכנסות ממסים .  
בתגובה להצעת התקציב של אובמה ,  הכלכלן האמריקאי פיטר שיף ,  אשר צפה את המשבר הפיננסי והמשבר בשוק הדיור בארה"ב ,  יצא בחריפות נגד כוונת ממשל אובמה להגדיל את הגירעון בתקציב ,  והזהיר כי מדיניות זו עלולה לגרור את כלכלת ארה"ב לשפל כלכלי מתמשך .  היום צפוי להתפרסם נתון נוסף לחודש דצמבר 2009,מספר הבתים העומדים למכירה ,  כאשר תחזית סוכנות בלומברג מעריכה כי מספרם יגדל ב-1% .
 בזירת המקרו המקומית ,  שר האוצר יובל שטייניץ ,  הנחה את היועץ המשפטי של משרדו ,  ואת כל הגורמים הרלבנטיים באוצר ,  לבחון בצורה יסודית אם יש מקום שהמדינה תגבה בעתיד תמלוגים על גילויי דלק בתחומי ישראל ,  נוזלי או גזי ,  ביבשה ובגבולות המדינה בים .  גביית התמלוגים ,  אם יוחלט עליה ,  לא תחול על בעלי זיכיונות קיימים ,  אלא על בעלי זיכיונות חדשים .  
מהחטיבה למידע ולסטטיסטיקה בבנק ישראל נמסר כי המשקיעים הזרים השקיעו בחודש דצמבר כ-60 מיליון דולר  ( נטו )  במניות ישראליות הנסחרות בבורסה בת"א ,  לעומת השקעות של כ-560 מיליון דולר בחודש נובמבר ,  כאשר עיקר ההשקעות התרכזו בענף הכימיה והפרמצבטיקה .  כמו כן ,  ההשקעות הישירות של תושבי חוץ בישראל הסתכמו בחודש דצמבר בכ-530 מיליון דולר .  עיקר ההשקעות התרכזו בענף הביוטכנולוגיה .  בחודשיים האחרונים ניכרת עלייה בקצב הגידול בהשקעות הישירות בהשוואה לחודשים קודמים .  
יו"ר בנק דיסקונט ומנכ"ל משרד האוצר לשעבר ד"ר יוסי בכר ,  אמר אמש בכנס הרצליה ,  כי יש לשוב למדיניות כלכלית מאוזנת ואחראית הן במישור התקציבי והן במישור הריבית .  בכר תיאר את מדיניות הריבית שננקטה במשבר כמדיניות שקולה שלא סבלה מלחצים פוליטיים וכי מקורה של העמידות הישראלית הוא באופי הישראלי שהוא סתגלן מטבעו .  
השותפות זרח  ( 85% )  ומודיעין  ( 15% )  הודיעו למשקיעיהם על היערכותם לביצוע קידוח אקספלורציה נוסף ברישיון צורים שבים המלח בתקציב של 6.5 מיליון דולר .  השותפות יצטרכו לקבל את אישור רשות הטבע והגנים לצורך ביצוע הקידוח .  הקידוח מתוכנן להתבצע במחצית השניה של 2010 על ידי לפידות .  במידה ותוצאות הקידוח יהיו חיוביות ,  יצאו השותפות למבחני הפקה בעלות של 2.5 מיליון דולר נוספים .  בסך הכל מקציבות השותפות 9 מיליון דולר לביצוע הקידוח .
 פרוטליקס ,  שבשליטת ביוסל  ,  הודיעה על עיכוב אפשרי בהליך האישור של התרופה UPLYSO לטיפול במחלת הגושה .  החברה הודיעה הבוקר שרשות המזון והתרופות האמריקאית  ( FDA )  ביקשה ממנה נתונים נוספים בנוגע להיבטים כימיים ,  יצוריים ובקרה  ( CMC )  .  במסמכי בקשת האישור שהוגשו ,  ציינה החברה כי ה-FDA לא ביקש נתונים נוספים בנוגע לניסויים הקליניים והפרה-קלינים של התרופה .  
מגדל שוקי הון מעלים את המלצתם ליצרנית הדשנים כיל מ"מכירה "  ל"החזק "  ומעדכנים את מחיר היעד למניה ל-48 שקל .  העלאת מחיר היעד נובעת מהירידה ברמת הסיכון וכן מהצפי להתחזקות משמעותית בתחום הברום הצפוי לקבל רוח גבית מהמבנה הדואופולי המתגבש בימים אלו הלכה למעשה .  
אחד הנושאים שנבדקים כיום על ידי רשות ניירות ערך הינו החשד כי בנוסטרו של פסגות הריצו גם אג"ח של דלק נדל"ן  .  לפי נתוני משרד האוצר נכון לסוף 2008 ,  פסגות ,  המנוהל על ידי רועי ורמוס ,  החזיק בכ-6% מסדרת אג"ח ד' של דלק נדל"ן ,  בהיקף של כ-22 מיליון שקל ,  וכן ב-5.86% מסדרת אג"ח ה' בהיקף של 67 מיליון שקל .  בתוך כך ,  גם דלק נדל"ן עצמה מצויה כיום תחת חקירה מקיפה של רשות ניירות ערך בכל הנוגע לטיפול חשבונאי בנכסי החברה בחו"ל בשנים האחרונות .
 
למרות פרשת פסגות :  הבורסה נסגרה בעלייה
הבורסה חתמה את המסחר בעליות שערים .  מדד תל אביב 25 הוסיף 0.7% ומדד תל אביב 100 עלה ב-0.9% .  רמי רחימי מנכ"ל בית השקעות רמקו : " פרשת פסגות לא תשפיע מהותית "
 
