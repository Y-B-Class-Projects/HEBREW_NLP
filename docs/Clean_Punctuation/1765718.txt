מאוחדת :  מנהל מחוז ירושלים ,  הרוקח הראשי ומבקר הפנים יפוטרו
לפי דו"ח המבקר :  הרוקח הראשי ג'ורג' שריקי ניצל לתועלתו האישית את כפל התפקידים שלו
שלושה שבועות לאחר פרסום דו"ח מבקר המדינה בנושא השחיתות בקופת חולים מאוחדת ,  מגיעים הפיטורים הראשונים בקופה .  דירקטוריון הקופה החליט להפסיק את עבודתם  ( בכפוף לשימוע )  של מנהל מחוז ירושלים בקופה ,  יהודה עליאש ,  של מבקר הפנים של הקופה ,  דוד סומך ולהפסיק את ההתקשרות עם הרוקח הראשי של הקופה ,  ג'ורג' שריקי .  בכיר נוסף ,  צבי הרץ ,  מנהל מחוז יהודה ,  יועבר לתפקיד אחר .  לצורך כך הוקמה ועדה פרסונלית שתפקידה לדון בהמשך דרכם של  " גיבורי "  הדוח .  חברי הוועדה הם עו"ד אלי זהר ,  עו"ד יניב עצמון נציג דירקטוריון הקופה ,  ושופטת בדימוס.בדו"ח המבקר נקבע כי שריקי הוא לא רק הרוקח הראשי של הקופה שאחראי על רכש תרופות ,  על חוזי ההתקשרות ועל הפיקוח על בתי מרקחת פרטיים שפועלים עבור הקופה - אלא במקביל במשך שנים רבות היה גם בעליו של בית מרקחת פרטי ומשגשג בירושלים - בית המרקחת מוריה .  על פי הדו"ח ,  שריקי ניצל לתועלתו האישית את כפל התפקידים שלו :  הוא סידר לעצמו מעמד של בית מרקחת  " עדיף "  - מעמד שמבטיח הכנסות גבוהות יותר ,  דחה ללא הסבר בקשות של בתי מרקחת מתחרים בו לקבל מעמד דומה ובכך השיג יתרון תחרותי מובהק .  בשנים 2008-2001 העסיקה הקופה על חשבונה רוקחים בבית המרקחת הפרטי שלו בסכום של כמיליון שקל - דבר שהביא לזינוק מחזור המכירות השנתי של בית המרקחת שלו .  בנוסף ,  מימנה לו הקופה מאבטחים לבית המרקחת בעלות של 170 אלף שקל .  שריקי אף קיבל מהקופה מדי חודש 22 אלף שקל ,  שהצטברו ל-2.5 מיליון שקל בשנים 2009-2001 עבור הצבת שלט פרסום לקופה בבית המרקחת.בסך הכל קיבל שריקי מהקופה בשנים 2009-2001 הטבות חריגות בהיקף של 3.7 מיליון שקל - לא כולל הגידול האדיר במחזור המכירות של בית המרקחת שלו ושכרו החודשי כרוקח ראשי - 144 אלף שקל בחודש .  בנוסף ניהל מחסן תרופות פרטי ממנו חילק תרופות חינם לבכירי הקופה ולאישי ציבור .   באשר למבקר הפנים ,  דוד סומך ,  נקבע בדו"ח כי במקביל לתפקידו כמבקר הפנים של מאוחדת ,  היה אחראי על התקשרויות עם יועצים חיצוניים בהיקף של יותר מ-7 מיליון שקל .  הביקורת העלתה כי סומך התקשר עם היועצים הללו ללא מכרז או הליך תחרותי אחר ,  ובלי הסכמי התקשרות .  בנוסף ,  מצא המבקר כי סומך לא ביצע את עבודתו ולא בדק נושאים חיוניים שהיה עליו לבדוק בקופה כגון טיפולים רפואיים וניתוחים בחו"ל ,  מערך הרוקחות ורכש התרופות ,  בטענה  ( שלא התקבלה על דעת המבקר )  שהמנכ"ל הקודם סלנט מנע זאת ממנו .  סומך אף השתתף עם בת זוגו בכנסים על חשבון הקופה ,  וכן קיבל כסף מזומן עבור השתתפות בשמחות של עובדי הקופה .  באשר לעליאש - נקבע בדו"ח כי בעת שכיהן כמנהל השיווק והפרסום של הקופה ,  התקשר עם חברות בהן הועסקו שלושה קרובי משפחה שלו .  על פי החשד ,  העביר עליאש לחברה בה עבדו גיסיו עבודות בהיקפי ענק של עשרות מיליוני שקלים בלי מכרז ,  ולפי החשד תמורת שוחד .  למרות שלא היה מורשה חתימה מטעם הקופה ,  הוא חתם בשמה ,  ואף אישר את תשלום החשבונות שהגישו חלק מהם לקופה .  עליאש וגיסיו אף נעצרו בגין חשדות אלה כשבוע לפני פרסום דו"ח מאוחדת .  הם שוחררו בינתיים והחקירה בעניינם נמשכת.באשר לצבי הרץ - שלושת ילדיו הועסקו אצל ספק בולט של הקופה - חברת האחים עובדיה ,  בזמן שאביהם כיהן כמנהל אזור יהודה בקופה .  באותה תקופה התקשרה מאוחדת עם החברה בהיקף כספי של 220 מיליון שקל עבור שירותי ניקיון ושמירה ,  כולל במחוז שנוהל על ידי הרץ .   מחר  ( ו' )  תם הזמן שקצב מנכ"ל משרד הבריאות ,  ד"ר רוני גמזו ,  לקופה בכדי להודיע למשרד כיצד בכוונתה להתמודד עם מסקנות הדו"ח ולטפל בליקויים הן המערכתיים והן הפרסונליים .  במידה ותשובת הקופה לא תספק את המשרד ,  רשאי מנכ"ל המשרד להורות על פיטורים נוספים ועל מינוי של חשב מלווה לקופה .   ממאוחדת נמסר בתגובה : " מאוחדת פועלת לתיקון הליקויים המפורטים בדו"ח ותעדכן את משרד הבריאות כמתחייב ובמועד .  במסגרת זו מתקבלות גם החלטות פרסונאליות ". 

מאוחדת :  מנהל מחוז ירושלים ,  הרוקח הראשי ומבקר הפנים יפוטרו
לפי דו"ח המבקר :  הרוקח הראשי ג'ורג' שריקי ניצל לתועלתו האישית את כפל התפקידים שלו

