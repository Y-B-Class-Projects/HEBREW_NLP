בין טשקנט ליפו 
סיפור מהחיים
 >  >  בימים אלה אני עובד בין היתר על תכנון פרויקט מגורים למעמד הבינוני-גבוה בטשקנט ,  בירת אוזבקיסטן .  מדובר בשתי שכונות מגורים ,  הכוללות מאות דירות ומרכז מסחרי בשטח של כ-120 אלף מ"ר .  כאדריכל ישראלי שלקח על עצמו לתכנן שכונת מגורים בבירת אוזבקיסטן ,  יש לי הזדמנות לחוות מפגש תרבותי בין תפישת המגורים אותה אני מכיר מעבודתי היומיומית בישראל ,  המושפעת מארכיטקטורה מערבית ,  לבין אורח חיים ומנהגים של אחת מהמדינות המעניינות ביותר שבהן ביקרתי .  בעבודה נדרשתי לחבר בין תרבות מגורים מקומית לקונספטים מערביים .  כדובר רוסית מילדות ותושב ביפו המתגורר בקרב האוכלוסייה המוסלמית ,  הנוצרית ויהודית ,  הייתי אמור לכאורה להיות  " מוכן "  לתערובת התרבותית .  אולם מה שציפה לי באוזבקיסטאן היה חדש ושונה מכל שהכרתי .  טשקנט ,  שחלקים גדולים ממנה חרבו ברעש אדמה בשנת 66' ,  שוקמה לפי המסורת האורבנית של ברית המועצות לשעבר .  שיכונים עצומים ואפורים המסודרים לאורך כבישים החליפו את המרקם המסורתי שהתפתח לאורך מאות שנים .  התושבים ,  גם הם ,  משקפים את המורכבות של המבנה האורבני - אוזבקים ,  רוסים ,  ובני עשרות לאומים שונים ,  שהרכיבו בעבר את הפסיפס האנושי של ברית המועצות ,  חיים בכפיפה אחת בעיר של כ-4 מיליון תושבים .  אורח החיים משלב בין תרבויות שונות .  השפה ,  המטבח המקומי והאופנה מכילים מרכיבים מזרח אירופים לצד אלמנטים מקומיים-אוזבקיים-איסלמיים .  בפרויקט אני מנסה לשלב בין דפוסים אסתטיים מקומיים לבין תפישות מגורים מערביות ,  וזאת תוך התחשבות בסביבה ורגישות לתרבות המקומית .  תושבי טשקנט שנחשפו בעשורים האחרונים למערב ,  משמרים מנהגים שמקורם בתרבות המקומית העתיקה .  קונפליקט זה בא לידי ביטוי בתכנון האדריכלי .  העבודה עם צוות אדריכלים מקומי הציפה אותי בשאלות שעמן לא התמודדתי בעבר .  הנורמות האסתטיות ומערכת הטעמים ,  תפישת המגורים וסדרי העדיפות ,  ההתנהלות הבינאישית ,  האקלים והכלכלה - את כולם הייתי צריך ללמוד ולהפנים ,  ולעתים להציע אלטרנטיבות אותן אנו מכירים מתהליכי התכנון בישראל .  הארכיטקטורה המקומית שיעתקה דפוסי בינוי סובייטיים ,  ורק בשנים האחרונות החלו ניסיונות של בנייה למגורים החורגת מהמסורת הסוציאליסטית .  ניסיונות אלה הושפעו מארכיטקטורת האוליגרכים הרוסית - הבתים ובנייני הדירות תוכננו עבור פלח צר של האוכלוסייה שעבורו אין משמעות לעלויות ,  ובהתאם תוכננו יחידות מגורים עצומות .  אחת המשימות הראשונות שעמדו בפני היתה למצוא משרד מקומי שיידע לפתח דפוסי תכנון חדשים ,  שונים מהשיכונים המוכרים וגם מדירות הענק המיועדות לשכבה השלטת .  הרעיון לפיו פרויקט מגורים צריך להצדיק את עצמו כלכלית גם כשהוא מיועד למעמד הביניים ,  הצריך דיון מעמיק ולא תמיד התקבל בהבנה .  משרדי התכנון המקומיים מתכננים על פי סטנדרטים שהיו נהוגים בתקופה הסובייטית ,  והמשרדים החדשים פונים לאליטה השלטונית .  לשיטתם - או שמדובר בפרויקט יוקרתי ורווחי או במגורים עממיים מסובסדים .  רעיונות  " מיובאים "  לא תמיד התקבלו באהדה ,  ולעתים התנגשו עם מנהגים מקומיים .  לדוגמה ,  נושא המעליות .  אל דירות הגג ,  הכל כך נחשקות בישראל ,  התייחסו המקומיים בחשדנות בגלל קלקולי המעליות התכופים .  הצעתי למקם שתי מעליות בכל בניין התקבלה בתדהמה ובסימן שאלה .  לתגובות משתאות בתחילה זכו גם הצעותיי למרפסות גג ,  דירות גן ,  דופלקסים ,  מטבח פתוח לחדר מגורים ועוד .  הרעיונות נבחנו שוב ושוב מול הסטנדרטים ונורמות המגורים המקומיות .  והיום - אלו הבניינים היחידים הנבנים בטשקנט ,  ובאוזבקיסטאן כולה ,  עם שתי מעליות ,  מרפסות גג ,  מטבח פתוח לסלון וכל המתואר לעיל .  - הכותב הוא אדריכל ומעצב פנים

בין טשקנט ליפו 
סיפור מהחיים

