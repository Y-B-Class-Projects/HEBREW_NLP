שקר החן
רק מי שרוצה להרגיש מגניב וחתרן יכול לשבח את האלבום החדש של ליארז , " Sisterworld ".  בפועל מדובר באלבום המאכזב ביותר של 2010
האלבום החדש והחמישי של ליארז , " Sisterworld ",  הוא לא נעים לשמיעה .  לא תמיד מוזיקה מוצלחת היא נעימה ,  בטח שלא לאוזן הלא-מזויינת שמכירה בעיקר את מה ששומעים ברדיו המסחרי .  קחו לדוגמא את הארט-רוק  ( סוניק יות' של תחילת הדרך או את שיו שיו של האלבומים הראשונים )  ,  את הקטעים הקיצוניים יותר שיצאו מגזרת ה-IDM של סוף שנות ה-90 ותחילת ה-2000  ( סקוורפושר ,  בוגדן רזינסקי וכו' )  וחלק גדול מהריליסים של האמביינט-נוייז  ( פנז ,  אלבה נוטו וכו' )  .  כל הדוגמאות הללו מפנות אל מוזיקה מעולה ועמוסת רבדים ,  חדשנות ,  עומקים ואפילו מלודיות - עד כדי כך שחלק לא מבוטל ממנה נטמע בפופ ובאינדי הקלילים של היום ,  ואנחנו ,  שכבר התרגלנו ,  לא ממש שמים לב איך כולנו זוללים בתיאבון דברים שפעם נשמעו לנו אוונגרד לחלוטין .
 ההבחנה הזו ידועה למדי ולכן היא נוטה לבלבל חלק מהאנשים שרוצים להרגיש חתרניים ועם היד על הדופק ,  אותם אנשים שמיד אוהבים את כל מה שמכאיב באוזן רק כי הוא מגניב ושונה למרות שהאמת היא שהוא די מקושקש  ( מי אמר Merzbow ולא קיבל ?  )  .  מבחינה זו ,  יש לי הרגשה שמבול הביקורות המהללות סביב  " Sisterworld "   שהובילו אותו לממוצע של 80 באתר הביקורות Metacritic ולתיוג  " המוזיקה החדשה הטובה ביותר "  של פיצ'פורק  הגיע מהחלק הפסאודו-אלטרנטיבי הזה של מבקרי המוזיקה ,  ושהאהבה הזו ניתנה כפרס על כך שליארז  " העיזו "  לעשות מה שבא להם ,  מבלי להתחשב בכמה רע זה נשמע .
 זה לא שלא ניסיתי לאהוב את האלבום .  ליארז הם להקה מצוינת ואחת מהאהובות עליי .  במהלך עשר שנות הפעילות שלהם הם השתנו ללא הרף - בעיקר לטובה .  הם תמיד היו מעניינים ותמיד הקדימו את הטרדנטים ;  תמיד ריגשו והפתיעו ,  גם כשעשו פופ וגם כשפנו לכיוונים אקספרמנטליים יותר .  עד עכשיו ,  עד  " Sisterworld ".  רק בכדי לחדד עד כמה לא קל לי לרדת עליהם ,  אציין את העובדה שהאלבום יצא כבר בתחילת החודש ודלף עוד הרבה לפני כן ,  אך כל הזמן דחיתי את מועד הביקורת .  קיוויתי שאמצא משהו בין הגיטרות הלא כיפיות שיש בו ,  שאלמד לאהוב את הכיוון החדש ,  המלוכלך והלא מחמיא שהם הלכו בו ,  אך ללא הצלחה .  נכון לעכשיו , " Sisterworld "  הוא האכזבה הגדולה של 2010 .
 את האשמה אפשר להפנות אל עבר לוס אנג'לס  לא מקום טוב להתרחשות ניסיונית  אליה עברו ליארז מעט לפני הקלטת האלבום .  ליארז היא להקת זיקית המתאימה עצמה לעיר בה היא נמצאת .  באלבום הראשון שלהם , " They Threw Us All in a Trench and Stuck a Monument On Top "  הם התגוררו בברוקלין ועשו את מה שבזמנו החל ברובע הפורה הזה  דאנס-Pאנק קצבי ואנרגטי .  באלבומים שבאו אחרי ,  הם כבר גרו בברלין ולכן הסאונד שלהם היה עמוק ומורכב בהרבה ,  עם השפעות של קראוטרוק ושל האפיזודה הברלינאית של דיוויד בואי .  היום ,  כאמור ,  ליארז ממוקמים בלוס אנג'לס והאלבום החדש אפילו סובב סביב העיר וכל השירים שבו מרכיבים איזשהו קונספט רופף על מילוט מהמרחב האורבני שלה .  ומה לעשות ?  לוס אנג'לס היא לא מקום בו להקה עם אג'נדה ניו-יורקית/ברלינאית יכולה לפרוח  וכנראה שגם כשלהקה טובה כמו ליארז מחליטה לקחת על עצמה את האתגר הזה ,  היא נופלת חזק .
 האלבום דווקא מתחיל יפה . " Scissor ",  בתחילתו ,  נשמע כמו ליארז של האלבומים האחרונים .  אבל אז ,  דקה ו-40 שניות פנימה ,  נכנס ריף מכוער למדי שהורס את כל השיר ,  מכניס אווירה של קרקס בסיאטל של שנות ה-90 והורס את הכיף .  מהרגע הזה ,  ועד  " The Overachievers ",  שנמצא ברצועה התשיעית  ( והוא השיר היחיד שנשמע טוב בכל האלבום )  ,  אין רגע אחד שלא מכאיב ,  מבאס ומטלטל בדרך שאף אדם לא צריך להיטלטל בה .  כן ,  פה ושם יש שברי שירים מוצלחים ,  אך אלו תמיד נהרסים עם שלל דיסטורשנים שמשחקים אותה Pאנק אבל בעצם ,  מתחת לפני השטח ,  הם לגמרי גראנג' .  וגראנג' ,  כידוע ,  זה ז'אנר שכמעט ונכחד מהעולם - וטוב שכך .
 אך הפלרטוט עם הגראנג' הוא לא הבעיה היחידה של האלבום .  גם כשאין גיטרות מהסוג המתועב שחובבי מייק פאטון אוהבים ,  יש רעשים צורמים שלא תורמים לכלום ,  וגם כשיש ניסיון להכניס מלודיות לכל הסיפור ,  אלו מלודיות שלא יגרמו לאף אחד לרצות לברוח מהמרחב האורבני אלא רק לברוח אל חיקו של ההמון ,  אל הרחוב השוקק ביותר ,  איפה שיש עדים .  בעצם ,  אם נמשיך להיצמד אל הקונספט של  " Sisterworld ",  אפשר לומר שהמקום היחיד שרוצים לברוח אליו תוך כדי האזנה לאלבום הוא מקום שבו לא שומעים את ליארז .
 

שקר החן
רק מי שרוצה להרגיש מגניב וחתרן יכול לשבח את האלבום החדש של ליארז , " Sisterworld ".  בפועל מדובר באלבום המאכזב ביותר של 2010

