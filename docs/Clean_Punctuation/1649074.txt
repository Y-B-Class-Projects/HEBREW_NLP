גודס : " לא השגנו את המטרה ,  מרוצים מההפרש "
 מאמן ירושלים מאוכזב מההפסד לוולנסיה ,  אולם יודע שניצחון על גלאטסראיי יעלה את קבוצתו לרבע הגמר .  ספאחיה : " המפתח היה בהגנה "
 צילום :  גדעון צנטנרעריכת וידאו :  לירז ליבנה
ניצחון ,  אפילו בנקודה אחת ,  היה מבטיח הערב  ( שלישי )  להפועל ירושלים מקום ראשון בבית הטופ 16 ביורוקאפ ,  וכרטיס לשלב רבע הגמר .  במקום חגיגה במלחה ,  חוו שחקניו של גיא גודס ערב עגום כשהפסידו 69:64 ,  ועתה עליהם לנצח באיסטנבול את גלאטסראיי הטורקית כדי להבטיח מקום בשלב הבא .  ירושלים יכולה להתעודד מהעובדה שניצחון של ולנסיה על קאזאן במחזור הסיום ,  יעלה אותה לשלב ההצלבה מהמקום השני בבית .  הסיכוי היחיד של ירושלים לסיים ראשונה בבית הוא אם היא תנצח במחזור הסיום את גלאטסראיי בחוץ ,  ואילו קאזאן תנצח את ולנסיה בשש הפרש .  בכל אופן ,  רבע הגמר עדיין בהישג יד מבחינתם של האדומים .
" אם כבר להפסיד אז להפסיד בהפרש הרצוי ,  כי תמיד יכול להיות בית משולש ",  אמר המאמן גיא גודס ,  אחרי הפסד הבית הראשון שספג בשלב הטופ 16 . " ההפרש זה דבר חשוב ,  אבל לא שיחקנו טוב היום .  צריך לתת קרדיט להגנה של ולנסיה ,  הם גרמו לנו לצאת מהמשחק שלנו עם זריקות קשות .  לא השגנו את המטרה ,  אבל אנחנו לפחות מרוצים מההפרש וממשיכים קדימה ".  
" היינו במומנטום ,  חזרנו למשחק ופתאום איבוד ריכוז .  שלשה אחת ושוב יצאנו מפוקוס ",  הוסיף גודס . " היו הרבה ריצות של שתי הקבוצות היום ,  וצריך לתת להם את הכבוד ,  זו קבוצה טובה ".  על גלאטסראיי והמפגש עמה במחזור הסיום ,  אמר המאמן : " הם איבדו את הסיכוי לעלות ,  אבל זה לא משנה .  אנחנו נשב ,  ננתח את הכל ונראה מה יקרה בשבוע הבא ". 
דיז'ון תומפסון סבל מפציעה בימים האחרונים ,  אך בכל זאת שיחק הערב .  לאחר מחצית שנייה מהוססת מאוד מבחינה התקפית ,  הפורוורד החזיר את ירושלים למשחק עם רבע שלישי גדול מבחינה הגנתית . " נפלנו בסוף במהלכים ההגנתיים ,  צריך לתת להם קרדיט ,  הם קלעו את הזריקות החשובות והניסיון שלהם ניצח את המשחק ",  אמר תומפסון ,  שסיים עם 9 נקודות ,  6 ריבאונדים ,  5 חטיפות ו-4 אסיסטים . " קשה לקלוע מולם ולהיכנס פנימה ,  הם קבוצה הגנתית מצוינת .  גלאטסראיי טובה מבחינה התקפית ,  אבל ננסה לשחק את הכדורסל שלנו ולנצח את המשחק .  אז הכל כבר יסתדר מעצמו ". 
יובל נעימי ,  שבלט בעיקר במחצית השנייה וסיים עם 6 נקודות ו-5 אסיסטים ,  אמר לאחר ההפסד : " ולנסיה שיחקו מצוין ,  שמרו ברמה גבוהה מאוד ולא נתנו לנו זריקות חופשיות .  הם היו מאוד אגרסיביים .  רוב השחקנים שלנו לא היו היום ברמתם בלשון המעטה ".  למרות ההפסד בירושלים אופטימיים לקראת ההמשך . " ניצחון בטורקיה ואנחנו עולים ",  הוסיף נעימי , " צריך לדעת לאסוף את כולם ולהגיע מוכנים .  ברור שאנחנו מאוכזבים אבל שיחקנו מול קבוצה ברמה שהיא מהגבוהות באירופה .  לפני טורקיה עוד יש לנו את נתניה ואז נעשה שם את מה שצריך .  גם משחק אימון זה קשה עם האווירה שיש באיסטנבול ,  והם יבואו בלי לחץ .  נצטרך להגיע מרוכזים כי עבדנו קשה ומגיע לנו לעלות שלב ".  יוגב אוחיון התקשה הערב מול שחקני הקו האחורי של ולנסיה .  הגארד ,  שנמצא לאחרונה בכושר טוב ,  לא הצליח לא בלט בהתקפה וסיים עם 2 נקודות בלבד . " אנחנו מאוכזבים מאוד מהדרך בה באנו .  מגיע כל הכבוד לוולנסיה ,  הם שיחקו הגנה שלא חווינו זמן רב ",  אמר אוחיון . " בכל ניסיון זריקה נתקלנו ביד מול הפרצוף .  הם באו מוכנים ועשו עבודה יפה .  טוב שנגמר רק 5 הפרש ,  זו חצי הכוס המלאה .  הפנים שלנו הלאה ,  יש לנו משחק חשוב בליגה וצריך לנצח גם באירופה ,  אבל עוד לא חושבים על זה .  אם נתניה מנצחים אותנו הם משתווים אלינו .  צריך לעודד את כולם ,  חטפנו מכה ,  וזה טוב ובריא שקורה פעם אחת משחק שכזה .  אני מקווה שמכאן רק נעלה ".  ברנדון האנטר היה מצוין ברבע הראשון בו קלע 7 נקודות ,  אך בהמשך ירושלים לא השתמשה בו והוא סיים עם 10 נקודות בלבד . " מאוד מאכזב להפסיד כך ",  אמר האמריקאי בסיום , " אני חושב שנצטרך לבוא מרוכזים בשבוע הבא כדי להעפיל לטופ 8 .  ולנסיה קבוצה טובה ששיחקה הגנה חזקה ,  הם קלעו את הזריקות שלהם ,  שלטו בריבאונד ובאופן כללי קבוצה חזקה .  זה כדורסל ,  כל משחק הוא אחר והיום הם שיחקו טוב יותר .  בבית הזה כל קבוצה יכולה לנצח כל קבוצה ומנצח מי שמשחק טוב יותר בערב נתון ". 
הספרדים עשו צעד גדול לעבר מקום בשלב הבא .  הניצחון לא מבטיח להם עלייה לרבע הגמר ,  אבל אם ינצחו את קאזאן במחזור הסיום ,  הם יעלו ומהמקום הראשון בבית . " אחרי הרבע הראשון ציפיתי לתגובה של הפועל ירושלים ",  אמר מאמן ולנסיה נבן ספאחיה . " המחצית הראשונה שלנו הייתה טובה כי איבדנו רק שלושה כדורים ,  אבל אחר כך הרכזים שלנו איבדו את הריכוז .  אני חושב שהיינו הקבוצה הטובה יותר ב-40 הדקות הערב ".   
" אמרתי כבר לפני כן שהמשחק הזה חשוב מאוד ,  אבל גם המשחק האחרון בשבוע הבא חשוב באותה מידה ",  הוסיף ספאחיה . " נצטרך להתכונן טוב ולנצח גם את קאזאן .  לא קל לשחק באולם הזה .  ידענו שאם הקבוצה שלנו תוכל לשלוט במשחק ולא תאבד יותר מדי כדורים יהיה לנו סיכוי לנצח .  שיחקנו הגנה הרבה יותר טובה אחרי המשחק הקודם ,  שהיה יומיים אחרי הניצחון על ברצלונה .  באנו מוכנים ,  עם הרבה יותר מידע על הפועל ירושלים .  המפתח שלנו היה ההגנה .  לקראת הסיום היו יותר מדי נתונים ולא הצלחתי לעשות את החישובים ,  מסתבר שהיה הכי חשוב לנצח מעל 5 .  אנחנו לא נבוא מול קאזאן כדי להפסיד עד 6 ,  נבוא לנצח את המשחק ".  
על גיא גודס ,  ששימש עוזרו במכבי תל אביב ,  אמר ספאחיה : " הפסדנו להפועל בבית אחרי כמעט שש שנים ,  ואמרתי אז שאם כבר להפסיד למישהו אז לגיא .  הוא מאמן טוב מאוד וצריך להמשיך לעשות עבודה טובה כמו שהוא עושה בירושלים .  ננסה במשחק הבא לעשות את העבודה בשבילנו וגם בשביל ירושלים ".  על הביקור בישראל ,  אמר הקוראטי : " ההרגשה שלי פה מצוינת ,  אני אוהב את ישראל ואת האנשים פה .  אתמול הסתובבנו בעיר העתיקה וזה היה ממש מחמם לבבות לפגוש את האנשים .  שום דבר לא שונה מבחינתי כאן בישראל ". 
תומאס קלאטי ,  שהצטיין בשורות הספרדים עם 17 נקודות ,  אמר בסיום : " זה ניצחון גדול .  זה היה הקרב על המקום הראשון בבית ,  ירושלים זה מקום מאוד קשה לשחק בו ,  ואני שמח מאוד על הדרך שבה שיחקנו את המחצית השנייה .  דיברנו בחדר ההלבשה למה לא ניסינו להגדיל את ההפרש ,  זאת הייתה טעות מנטלית שלנו ,  היינו צריכים ללכת על זריקה בהתקפה האחרונה ". 

גודס : " לא השגנו את המטרה ,  מרוצים מההפרש "
 מאמן ירושלים מאוכזב מההפסד לוולנסיה ,  אולם יודע שניצחון על גלאטסראיי יעלה את קבוצתו לרבע הגמר .  ספאחיה : " המפתח היה בהגנה "
 
