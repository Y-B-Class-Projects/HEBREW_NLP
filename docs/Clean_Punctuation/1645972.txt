הסערה שלפני השקט
תומר ספירשטיין ראה את קנדה מצחצחת חרבות לקראת דרבי ההוקי נגד ארה"ב .  הכל היה מוכן לחגיגות ,  עד שהתחיל המשחק
השבוע הראשון של האולימפיאדה הסתיים לו כאן בקנדה .  השכנה מהקומה למטה בינתיים אוגרת מדליות ופותחת פער ניכר על פני המקום השני  ( גרמניה )  ,  אבל לקנדים זה לא ממש אכפת - הם עסוקים בחגיגה הפרטית שלהם ,  שסוגרת את השבוע הראשון עם מדליית הזהב הרביעית שלהם וגיבור לאומי חדש - ג'ונתן ריילי  ( ג'ון )  מונטגומרי ,  המתחרה בתחרות הכי מפחידה באולימפיאדה ,  מרוץ השלדים .  תחרות השלדים  ( סקלטון )  החלה בשעה רבע לארבע אחה"צ ,  אך התורים החלו להיבנות הרבה לפני .  למעשה ,  מדובר בשלושה תורים - הראשון בשביל לעלות בגונדולה עד כמעט לפסגת ההר ,  השני בשביל הבדיקות הביטחוניות  ( אפילו בנתב"ג זה לוקח פחות זמן )  והשלישי בשביל להיכנס לאתר עצמו .  למעלה ,  באזור התחרות ,  יש כמובן דוכנים רבים לקניית אוכל ,  שתייה ומוצרי ביגוד של האולימפיאדה - כולם ,  כמובן ,  במחיר מופקע .  אלא אם לא מפריע לכם להוציא על פחית קורס לייט או קנדיאן יותר ממה שתוציאו על כוס כזו בפאב .  וגם הפאבים יקרים .  בכלל ,  קשה מאוד להשתכר כראוי באולימפיאדה הזו ,  אבל אתם יודעים - זו האולימפיאדה ,  צריך לתת מאמץ מיוחד .
 וויסלר היא עיירת הנופש של קולומביה הבריטית ,  ובימים כתיקונם היא עמוסת גולשי סקי וסנובורד הבאים לגלוש במהלך היום ולחגוג במהלך הלילה .  עם זאת ,  היות והעיירה - המונה כעשרת אלפים תושבים - מארחת חלק מהתחרויות האולימפיות ,  הקהל כאן שונה מבדרך כלל .  הרבה יותר מבוגרים וקבוצות תיירים שבאו לצפות בתחרויות ,  אך גם הם לא יכול להישאר אדישים לשמש ששטפה את העיירה בימים האחרונים ועלו לגלוש ולהרגיש קצת שלג .  בלילה ,  עם תום המשחקים וטקסי המדליות ,  מתחיל מופע למרגלות ההר הנקרא  " אש וקרח - רימיקס ".  מדובר במפגן מרהיב של מיטב גולשי הסקי והסנואובורד של וויסלר ,  העושים קפיצות משוגעות באוויר  ( מה שנקרא פריסטייל )  דרך שלושה חישוקים בוערים המדמים את חמשת הטבעות האולימפיות ,  לצד די .  ג'ייז המנגנים עבור הקהל הרחב .  
עם סיום ההופעה ,  יוצאים הצעירים לרחובות העיירה ומתחילים בצריכה המוגברת של האלכוהול והרעש .  אך גם הפאבים והמועדונים לא נותרו אדישים ,  ובכל מקום בילוי הותקנו מספר מסכי טלוויזיה המשדרים את אירועי היום ברצף אל תוך הלילה .  נדמה כי אין מקום שמפספס את התחרויות ,  ולאן שלא מסתכלים רואים לפחות תחרות אחת ,  לא משנה מה השעה ,  המקום ,  ומצב הצבירה שלכם .  יום שישי ,  והשמש מחממת את העיירה הקפואה .  נו ,  חמים קצת - מה שאומר שצריך לעלות לפסגת ההר בכדי לראות את התחרות ,  ובעיקר - לקפוא מקור .
 תחרות הנשים מתחילה ,  והכרוז מדווח על כל משתתפת שמתחילה את הריצה שלה .  לצד הכרוז יש פרשן שמסביר מה בדיוק קורה  ( תאמינו או לא ,  אבל יש פרשנים להכול כאן ,  אפילו לקרלינג )  ,  וכמובן גם תרגום בצרפתית .  בכלל ,  על כל דבר פה יש תרגום בצרפתית ,  וזה קצת צורם בהתחשב בעובדה שיש כאן - ובכלל - הרבה יותר סינים .  
אחרי שמרוץ הנשים מסתיים ,  מגיע הדבר האמיתי - המרוץ האחרון של הגמרים ולאחריו הגמר .  הקהל עומד לאורך רוב המסלול ומעודד את הגברים שהורדו מדרגת זינוק בשל מותו של המתחרה הגיאורגי  ( הגברים הורדו לנקודת הזינוק של הנשים ,  ואילו הנשים הורדו לנקודת הזינוק של הצעירים )  .  טיפוס במעלה ההר ,  ונקודת הזינוק נגלית לעיני כל .  על הטריבונה המאולתרת ניתן למצוא בעיקר אמריקאים רעשניים ,  חלקם ללא חולצה בקור המקפיא ,  קנדים גאים ואוסטרלים שתויים ,  והם מעודדים ללא הפסקה - גם את הגברים שבודקים את המסלול לפני המרוץ .  
המרוץ האחרון שלפני הגמר מסתיים כשג'ון מונטגומרי במקום השני ,  מה שאומר שהוא מזנק לפני אחרון בסיבוב הגמר .  הקהל באקסטזה ,  וכשהכרוז מדווח שמונטגומרי עבר למקום הראשון הצרחות שלמטה נשמעות עד לפסגת ההר .  עוד מזנק אחד ,  והכרוז מדווח על כל נקודה שהוא עובר ועל מיקומו ביחס למוביל הקנדי .  
הצעקות האדירות מחרישות את השקט המותח .  מרטין דוקורס ,  המתחרה הלטבי ,  מגיע שבע מאיות השנייה אחרי מונטגומרי ונותן לקנדה את מדליית הזהב הרביעית שלה .  מונטגומרי ,  שבעבר ניסה את מזלו בהוקי ובהחלקה מהירה ,  הופך לגיבור הגדול של הערב וזורק את זר הפרחים לקהל הקנדי .  מאוחר יותר ,  מלווה באנשי ביטחון ומשטרה ,  מגיע מונטגומרי למרכז העיירה לראיון טלוויזיוני ,  וחוגג עם בני משפחתו את הזכייה ההיסטורית  ( ולפי איך שהתחרות הזאת נראית ,  גם את עצם הישארותו בחיים )  ,  כשמסביב אלפי אנשים לבושים אדום שרים את ההמנון הקנדי ולא נותנים לו לסיים את התשובות לשאלות של המנחה .  
הראיון מסתיים לבסוף ,  מה שנותן את האות לחגיגות הגדולות של הלילה - הקנדים מגיעים למועדונים כשהם לבושים בחולצות הנבחרת הקנדית ,  חלקם אף לבושים בדגל בלבד ,  וצעקות  " גו קנדה גו !  "  נשמעות מכל עבר אל תוך הלילה הקפוא .  וויסלר נועלת את השבוע הראשון של התחרויות האולימפיות עם אלוף אולימפי קנדי ,  מדליית זהב רביעית ,  וכעת הכול מוכן לקראת יום ראשון הגדול והקרב המותח בין נבחרות הגברים של ארה"ב וקנדה בהוקי .
 בארצות הברית ,  יש רק יום אחד בשנה שזוכה לתואר  " סופר סאנדיי "  - יום ראשון של הסופרבול .  אצל הקנדים ,  סופר סאנדיי הוא יום ראשון שבו נבחרת ההוקי המקומית - התקווה הגדולה של הקנדים - משחקת מול היריבה השנואה מארה"ב .  במשחקים האולימפיים של 2002 ,  ביוטה ,  ניצחו הקנדים את האמריקאים בגמר ,  ומאז מחפשים האמריקאים נקמה .  עבור האמריקאים ,  הספורט הנצפה ביותר הוא פוטבול ,  ואילו המשחק שנחשב לאמריקאי ביותר הוא הבייסבול ,  אך ב-1980 נפגשה הנבחרת האמריקאית ,  שהייתה מורכבת משחקנים חובבים ושחקני קולג' ,  עם נבחרת ברית המועצות ,  שנחשבה לטובה בעולם .  הניצחון הסנסציוני של האמריקאים זכה לכינוי  " הנס על הקרח "  ולפני שנתיים אף נבחר הניצחון בידי איגוד ההוקי הבינלאומי לסיפור הגדול של המאה ,  והנבחרת אף זכתה להצית את המשואה האולימפית ביוטה ב-2002 .  
עבור האמריקאים ,  ניצחון על קנדה יוכיח מי בעלת הבית האמיתית של היבשת ,  וישלים יום אמריקאי באולימפיאדה לאחר הזכייה של בודי מילר בזהב בסקי המשולב .  עבור הקנדים - הוקי זה דת .  מבין כל הלבוש הרשמי של האוהדים הקנדים לאולימפיאדה ,  חולצת ההוקי היא הפריט הנמכר ביותר .  הפרסומות באולימפיאדה מתרכזות בעיקר בהוקי ,  ושעתיים לפני משחק של הנבחרת הפאבים מתמלאים עד אפס מקום באוהדים הקנדיים .  זה הספורט של קנדה  ( בה' הידיעה )  ,  ושלטים רבים עליהם רשום בענק  " הוקי זה המשחק של קנדה "  תלויים בכל מקום כבר מיום שבת .  סטיבן קולבר ,  המנחה והקומיקאי ,  הגיע לוונקובר בכדי לצלם תוכנית מיוחדת מהאזור האולימפי ,  ולא חסך אף הוא בירידות על הקנדים ,  כששר את המנון קנדה לפי הלחן של ההמנון האמריקאי .  כן ,  משחק הוקי בין קנדה לארה"ב הוא דרבי לכל דבר ,  עם כל המשתמע מכך .
 המשחק מתחיל ,  ושאגות העידוד של הקנדים נשמעות למרחקים .  המקום העמוס ביותר בקנדה הוא  " קנדה הוקי פלייס "   ( זה שבוונקובר ,  לא מטולה )  ,  ותחנות הטלוויזיה משדרות מהפאבים המרכזיים ברחבי קנדה את האוהדים שבאו לראות את המשחק ביחד על גבי מסכי ענק .  לא עוברות שתי דקות ,  והעיר משתתקת לאחר הגול הראשון של האמריקאים .  בסופו של דבר ,  ובצורה מקאברית ,  מסיים ריאן קסלר האמריקאי - שחקנה של הקבוצה מוונקובר - את החלום הקנדי עם גול שחותם את התוצאה הסופית  ( 3:5 לאמריקאים )  ,  שולח את הקנדים לרחובות בפנים נפולים ואת האמריקאים לחגוג העפלה מראש הבית .  האמריקאים אמנם לא עשו  " נס על הקרח ",  אבל הנקמה אכן הגיעה ,  וכל מה שחסר כעת זו זכייה במדליית הזהב על אדמת קנדה בכדי להשיב לאמריקאים את הכבוד האבוד .  לקנדים ,  לעומת זאת ,  נותר להתנחם בניצחון הרגעי של זוג המחליקים האומנותיים שמציב אותם בראש הדירוג ,  ובמסע המופלא של נבחרת הקרלינג של קנדה ,  שטרם הפסידה משחק אחד .  
כן ,  אני יודע שכרגע הזכרתי קרלינג  ( נו ,  אתם יודעים ,  הדבר המוזר הזה עם המטאטא על הקרח שאתם אף פעם לא זוכרים את השם שלו )  ,  אבל הקנדים רואים הכול ומעודדים את כל הנבחרת שלהם - גם אם מדובר בגולש הסקי שמסיים במקום הלפני אחרון וגם אם מדובר בקרלינג .  אגב ,  גם אני לא ממש בטוח שאפילו הם יודעים את החוקים של המשחק הזה .
 
הסערה שלפני השקט
תומר ספירשטיין ראה את קנדה מצחצחת חרבות לקראת דרבי ההוקי נגד ארה"ב .  הכל היה מוכן לחגיגות ,  עד שהתחיל המשחק

