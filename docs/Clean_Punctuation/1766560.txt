פרס : " הכלכלה הלאומית הולכת ונעלמת "
 לפי נשיא המדינה שמעון פרס ,  העולם עובר שינויים מרחיקי לכת אשר מוחקים את הזהות הלאומית של המדינות . " ישראל לא יכולה להישאר מדינת לאום גרידא .  גורלה הוא גלובלי ולא רק היסטורי "
" השינויים בעולם הגלובלי מפליגים "  - כך פתח הבוקר  ( ראשון )  נשיא המדינה שמעון פרס את ועידת ישראל לעסקים 2010 . " לפני 40 שנים האזרח האמריקאי היה עשיר פי 33 מהאזרח הסיני .  היום הוא רק פי חמישה .  המשק האמריקאי האדיר ,  שהיווה שליש מהמשק העולמי ,  נמצא בתלות הדדית עם סין המתקדמת להיות המשק הגדול בעולם ",  אמר .
" למעשה הכלכלה הלאומית הולכת ונעלמת ",  אמר נשיא המדינה והוסיף כי , " כלכלת המדע תופסת את מקום כלכלת האדמה .  למדע אין זהות לאומית .  אין לו גבולות והוא אינו תופס עמדות .  מהגרעין אפשר ליצור פצצה או תחנת כח .  זה לא עניין מדעי אלא ערכי .  גם המעצמה הכלכלית הגדולה בעולם ,  יותר משהיא קובעת את הכלכלה הגלובלית - היא תלויה בה .  ארצות הברית גילתה שעולם גלובלי אינו נשלט מהווה סכנה לה עצמה .  אירופה המאוחדת גילתה שגרעין לאומי של אחד מחבריה הוא גרעין של כלל אירופה ".  בהתייחסו לבעיית העובדים הזרים ,  אמר פרס כי מדובר בבעיה כלל עולמית ,  כמו בעיות הביטחון העולם . " בואם של עובדים מארצות שאין בהן עבודה לארצות שאין בהן די עובדים מתחילה לשנות את תעודת הזהות של האוכלוסייה הקיימת .  ומה שקורה בכלכלה  קורה גם בביטחון .  שתי הבעיות הביטחוניות הגדולות ,  הטרור והטילים ,  אינם מוגבלים למקום או למדינה .  גם הטיל וגם הטרוריסט אינם מכבדים גבולות ,  ואינם כפופים לחוקים ".  עוד הוסיף נשיא המדינה כי  " התחממות כדור הארץ גם היא התחממות גלובלית ולאו דווקא לאומית ".  
" ישראל לא יכולה להישאר מדינת לאום גרידא .  גורלה הוא גלובלי ולא רק היסטורי .  אין לה מנוס אלא לזרום עם העולם החדש ..  .  תהליכי הגלובליזציה מתקדמים בקצב גדל והולך ".  פרס ציין כי לתפיסתו ,  העשור הבא יהיה  " העשור המהפכני ביותר שידענו עד כה ",  זאת בשל שלוש התפתחויות :  העלייה הדרמטית של יכולת המחשוב ,  גידול חסר תקדים של מספר המדענים בעולם ,  וחקר המוח . " אני היום בן 87 .  אין לי מושג מי אני .  מה מניע אותי או מעכב אותי .  איך נוצרת השמחה או העצב ?  האהבה והשנאה ? האדם בימינו יודע יותר על הטבע סביבו מאשר על הטבע של עצמו ". 
נשיא המדינה פנה אל בעלי ההון שנכחו בוועידה ואמר : " לממשלות יש תקציבים ,  לכם יש קרנות השקעה - הממשלה חייבת בהוצאות ,  אתם חייבים בהשקעות .  ישראל היא נס לאומי ועליה להתחולל כל פעם מחדש - זו הסיבה שאני פונה אליכם .  צריך קואליציה לא רק בין המפלגות אלא גם בין החברות .  לממשלה יש כוח חוקי .  לכם יש יכולת של רצון טוב .  רצון טוב הוא לפעמים עוצמה העולה ביכולתה על כל הצווים והתקנות .  ישראל חייבת לדאוג לעתידה ולקיומה ,  באזור הזה ובעולם הגלובלי כולו ". 
פרס הזכיר את יוזמתם של ביל גייטס ווורן באפט לתרום מחצית מהונם לחברה בסוף חייהם כדוגמה למחויבות אנשי העסקים לחברה ממנה הם יוצאים . " בישראל הרבה אנשי עסקים .  צריך קואליציה של צמיחה ולא של חלוקה  כאן מגיע מקומכם ",  אמר .  לדבריו , " ביכולתנו לתרום .  עלינו להעלות את יכולתנו מול יכולת העולם לפגוע בנו .  תרומתה של ישראל יכולה להיות בשני תחומים חשובים :  שלום ,  כדי להקטין את הסכנה הקיומית ,  ומדע - כדי להגדיל את יכולתנו לשמור על מקומנו בתחרות העולמית .  קואליציה של ממשל ושל רצון טוב תעזור לנו להתגבר על הפגמים ועל הפערים שבתוכנו .  אנו חייבים להיות מדינה שיש בה אפס רעב ומקסימום השכלה ".  פרס הביע חשש מהקצנה באיסלמיזציה ובמקביל מתהליך דההלגיטימציה נגד ישראל . " אין לנו איך לצאת מזה ,  אלא רק דרך יחסי ציבור .  אנחנו לא יכולים להיות נגד כל העולם .  עניין השלום חשוב גם מבחינה כלכלית ",  אמר .  
בסיום דבריו אמר פרס כי  " גילינו אוצרות טבע חשובים ,  אבל אוצרות האדם נותרו החשובים ביותר .  עלינו לשלב את אוצרות הטבע ואת אוצרות האדם כדי ליצור מנוף שיאפשר לנו לשמור על שילובה של ישראל בעולם החדש ושמירה על מקומה הייחודי .  לשלב נכסי רוח עתיקים וערכי מדע חדשים כדי להיות מה שאנו שואפים להיות מדינה תורמת לשלום האזור ולקידום האדם באשר הוא ". 

פרס : " הכלכלה הלאומית הולכת ונעלמת "
 לפי נשיא המדינה שמעון פרס ,  העולם עובר שינויים מרחיקי לכת אשר מוחקים את הזהות הלאומית של המדינות . " ישראל לא יכולה להישאר מדינת לאום גרידא .  גורלה הוא גלובלי ולא רק היסטורי "
 
