למה כולם רצים לאמריקה 
BenchMarker
 >  >  אתמול דווח שמוטי זיסר מגדיל את החשיפה לשוק הנדל"ן האמריקאי עם רכישת שבעה נכסים בארה"ב  ( ראו עמוד 56 )  .  הרכישות מצטרפות לגל רכישות של השבועות האחרונים :  שאול אלוביץ' ,  האחים נפתלי ,  חיים כצמן וחברות הביטוח סגרו עסקות במיליארדי שקלים בארה"ב .  כולם מנצלים את מחירי הרצפה שנוצרו לאחר המשבר ומגדילים חשיפה ,  בעיקר לנדל"ן מניב .  המחירים הנוחים ,  בצד בחירה קפדנית של נכסים המאופיינים בשיעורי תפוסה גבוהים ,  מאפשרים ליהנות מתשואות גבוהות ,  לעתים דו-ספרתיות .  חזרת המשקיעים המקומיים לארה"ב משקפת את הלוך הרוח בבורסה .  בסיכום 2010 נראה שהמשקיעים באחד העם התנערו מהפחד שנזרע במשבר ,  כששני המדדים המובילים - ת"א 25 ות"א 100 - שברו אתמול את שיאיהם לאחר שהשלימו עלייה של כ-14% השנה .  גם מדדי התל בונד  ( אג"ח קונצרניות )  לא מפגרים מאחור ונמצאים במרחק של כ-2% משיאיהם .  ואולם במדדים הקטנים התמונה שונה .  מדד יתר 50 אמנם רשם עליות יפות של 17% מתחילת השנה ,  אך כדי להגיע לשיא של יולי 2007 נותר לו לטפס 40% .  ההבדלים בין מדדי המניות הגדולות לקטנות מדגישים איך כולם מתנקזים לאותו המקום - חברות גדולות ,  יציבות עם תזרימי מזומנים ,  שגם במקרה של שינוי מגמה יחטפו פחות .  המניות הקטנות נהנות מזרימת כסף דלילה בהרבה והדרך למחירי טרום המשבר שלהן עדיין ארוכה .  כך גם בשוק הנדל"ן .  היזמים וחברות הביטוח מריחים את ההזדמנות שיצר המשבר :  שוק נדל"ן חבוט ,  לצד סבלנות ,  סולל דרך נוחה לתשואות יפות ורווחי הון .  ואולם שוקי נדל"ן במשבר ניתן למצוא לא רק בארה"ב ,  אלא גם במדינות מסוכנות יותר כמו מזרח אירופה ורוסיה ,  שהיו להיט בשנות הגאות שקדמו למשבר .  האם נרשמו רכישות בשוקי מזרח אירופה או רוסיה ?  התשובה שלילית .  הזדמנויות בדמות מחירי נדל"ן נמוכים פזורים בפינות רבות בעולם .  אחרי שנתיים של קיפאון בעסקות מתחילים משקיעים לאסוף הזדמנויות .  ואולם למרות הירידה במפלס הפחד ,  כוויות המשבר קיימות ומנקזות את כולם להשקעות יציבות יחסית .  שוק הנדל"ן האמריקאי התחיל את המשבר העולמי ועדיין לא נרשמו ניצני התאוששות משמעותיים ,  ולמרות זאת המשקיעים מרגישים שם בנוח .  אחרי הכל מדובר בכלכלה מערבית ,  הגדולה בעולם .  בינתיים ,  הכניסה לאזורים מסוכנים יותר חסומה ,  כמו למניות הקטנות .
 
למה כולם רצים לאמריקה 
BenchMarker

