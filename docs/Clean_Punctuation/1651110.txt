לא קבוצת רכישה - קבוצת קבלנים 
על הפיגומים
 >  >  אין בעיה עם קבוצות רכישה ,  אין בעיה אצל ענבל אור וצחי חג'ג' .  הבעיה כולה נעוצה בחברי קבוצת הרכישה .  הטעות היסודית אצל רבים מהם היא שהם רואים עצמם רוכשי דירות לכל דבר ועניין ,  אף שהם לא .  לכן צצות ועולות אצלם בכל פעם אותן טרוניות כמו  " מדוע לא עומדים בלוחות זמנים "  ו"מדוע מחירי הדירות מאמירים ".  במקרה של מגדלי ארלוזורוב יתוספו לשאלות האלה גם שאלות בנוסח  " מדוע לא סיפרו לי כך "  ו"מדוע לא סיפרו לי אחרת ".  כבר עכשיו ניתן לספק להם תשובות .  הניסיון הקצר בקבוצות רכישה מורה שהשלמת פרויקטים ,  אפילו קטנים בהרבה מארלוזורוב ,  מתמהמהת .  למה ?  בין היתר בשל בעיות בין חברי הקבוצה לבין עצמם ,  התנהלות לא מקצועית מספיק מול הרשויות ועיכובים של אנשי המקצוע המלווים .  אצל חלק מקבוצות הרכישה עלויות הבנייה צומחות באופן משמעותי מאותה סיבה .  אבל נעזוב את זה ,  כי הטעות בראיית הדברים מתחילה הרבה קודם .  חברי קבוצה יקרים ,  תתחילו להפנים - אתם הקבלן .  לא ענבל אור ,  גם לא צחי חג'ג' .  אתם אלה שרכשו את הקרקע ,  אתם אלה שצריכים להריץ את התוכניות מול הגורמים השונים ,  אתם אלה שאחראים על כל דבר שהוא ועל כל פאשלה שתקרה שם .  אור וחג'ג' לא הסתירו מכם דבר ,  הם רק דאגו לאווירה של  " הכל ורוד ".  במקביל ,  גבירותי ורבותי ,  קבלנים נכבדים ,  החוזה שעליו חתמתם הטיל עליכם כמה משימות ,  שהראשונה בהן היתה לקרוא אותו .  האם עשיתם את זה ?  בואו נערוך בדיקה מקוצרת ופשוטה של שתי נקודות שקשורות למבוא להסכם .  אתם יודעים ,  פרק ה"הואילים ".  בין היתר כתוב בו כי מי שחתם על ההסכם הצהיר בחתימת ידו כי ראה את המקרקעין ובדק אותו מבחינה משפטית ותכנונית ,  לרבות התוכניות שחלות עליו וההסכמים שנוגעים לו .  כמה מכם ,  קבלנים יקרים ,  באמת עשו זאת ?  נטען כי התוכניות מאפשרות  " בכפוף לאישור הקלות הדרושות על פי דין ,  לרבות ביחס למספר הקומות בבניין ,  לבנות על המגרש מגדל שבו שני אגפים מחוברים בני 46 ו-40 קומות ,  הכוללים 486 דירות למגורים בקומות העליונות ,  שטחי משרדים בקומות התחתונות ושטחי מסחר בקומות קרקע ,  והכל בהתאם לתכנון שיבוצע על ידי חברי הקבוצה ..  ."  .  כמה מכם ,  יזמים נכבדים ,  יודעים על קיום שימושי מסחר ומשרדים מתחת לדירות ?  האם ידוע לכם מי יהיו בעלי השליטה באותם שטחי משרדים ומסחר ?  התשובות לשתי השאלות האלה ברורות ,  בין היתר משיחות שערכנו עם חברי קבוצה לא מעטים .  עיניין אותם להגיע מהר ככל האפשר לנציג המכירות ולחתום .  פחות עניין אותם על מה חותמים .  האם בהכרח ייקלעו מגדלי ארלוזורוב לצרות ?  לא .  האם יש לכך סיכוי ?  בהחלט .
 
לא קבוצת רכישה - קבוצת קבלנים 
על הפיגומים

