אסד ומובארק השתלטו על המזרח התיכון
20 אלף איש בחרו בנשיא סוריה לאיש השנה והותירו את הנשיא המצרי הרחק מאחור .  למרות זאת ,  גם לאחרון היו השבוע לא מעט סיבות לחייך
נשיא סוריה בשאר אסד יכול להתרווח בכיסאו ולחייך .  מתוך 30 אלף גולשי אתר האינטרנט של CNN בערבית הצביעו 20 אלף בעדו בסקר שנערך באתר ,  וקבעו כי אסד הוא איש השנה של 2009 .  גולשי האתר בחרו שלושה מנהיגים - אסד ,  ראש ממשלת טורקיה ארדואן ונשיא אירן אחמדינג'ד - מתוך רשימה של אישים שהוצגה בפניהם ומתוכם הם התבקשו לבחור את איש השנה .  למקום הראשון נבחר ,  כאמור ,  אסד עם 67% מהקולות .  למקום השני נבחר ארדואן בזכות התבטאויותיו האנטי-ישראליות עם 28% מהקולות ולמקום השלישי הגיע נשיא אירן עם 5% בלבד מהקולות .
 הגם שאין המדובר בסקר מדעי ,  יש בו כדי לבטא את האהדה הרבה שזוכה לה אסד בעולם הערבי .  מאז שנבחר ממשל חדש בארה"ב לפני כשנה ,  מצליח אסד לרקוד על שתי החתונות :  להתקרב למערב ,  אך לשמור על בנות בריתו אירן וחיזבאללה .  מאז שנבחר ברק אובמה לנשיא ארה"ב ,  הוסר באופן חלקי הבידוד מעל דמשק .  אסד אמנם טרם נועד עם אובמה או עם קלינטון  ( וקשה להעריך מתי - אם בכלל - זה יקרה )  ,  אך אישים בכירים בממשל ,  כמו הסנאטור ג'ון קרי ,  נפגשו איתו השנה והעבירו ממנו מסרים חמימים לארה"ב ולישראל .  בארמון האליזה של סרקוזי הפך אסד בן בית כבר מזמן .
 למרות המסרים שמעביר אסד ,  לפיהם הוא מעוניין לחדש את שיחות השלום עם ישראל ,  הוא ממשיך להעביר גם מסרים לפיהם אין בכוונתו לנתק את הקשרים עם אירן .  בכל הזדמנות שנקרית בדרכו ,  הוא תוקף את ישראל על הבנייה בהתנחלויות ,  על כך שהיא מטילה מצור על עזה ועל כך שהיא  " מייהדת ",  כלשונו ,  את ירושלים .  הוא מבהיר בכל עת גם כי ארצו דבקה באופציית ההתנגדות על מנת להשיב לידיה את רמת הגולן .  השבוע אף הבהירו גורמים בכירים בדמשק לעיתון קטארי כי סוריה תילחם לצד חיזבאללה ,  אם זה יותקף בשנית על ידי ישראל .  עמדותיו התקיפות של אסד ,  כך נדמה ,  הן הסיבה לזכייתו בתואר איש השנה .  עובדה :  אחמדינג'ד וארדואן זכו במקום השני והשלישי ,  אבו מאזן ומובארק בכלל לא הגיעו לרשימת הגמר .
 למרות שלא גרף הישג במשאל ה-CNN ,  גם נשיא מצרים חוסני מובארק מוזמן להתרווח ולחייך .  המנהיג בן ה-81 הכל-יכול של מצרים מוכיח פעם אחר פעם כי הוא הדמות החזקה ביותר במזרח התיכון ,  הפוסק האחרון ,  בעל הבית שאליו כולם עולים לרגל .  ומי לא עלה אליו לרגל השבוע ?  ראש הממשלה בנימין נתניהו הגיע ,  יו"ר הרשות הפלסטינית אבו מאזן ביקר ,  עבדאללה מלך ירדן בא לביקור-בזק ,  אפילו שר החוץ הסעודי סעוד אל-פייסל הספיק לקפוץ בין פגישה עם עמיתו הטורקי אחמט דאווט אולו ועם ראש הלשכה המדינית של חמאס חאלד משעל ,  לבין פגישה עם אסד .  
כולם עולים לרגל ללשכתו של מובארק משום שמצרים מבשלת תבשיל מדיני חדש בסיוע סעודי ובתמיכה אמריקאית .  מסקירה של כל הדיווחים השבוע עולה כי התכנית המדינית החדשה היא פרי יוזמת מצרים וארה"ב ,  והיא כוללת מכתבי ערבות אמריקאים הן לישראל והן לפלסטינים ,  בהם יובטחו לישראל ביטחונה והכרה ביהדותה ,  ולפלסטינים יובטח כי בסוף המשא ומתן  ( שיארך שנתיים )  תוקם מדינה פלסטינית וישוחררו עשרות אסירים פלסטינים מהכלא .  שר החוץ המצרי אחמד אבו אל-רייט וראש המודיעין עומאר סלימאן טסו היום  ( שישי )  לוושינגטון כדי להיפגש עם בכירי הממשל על מנת להציג בפניהם את תוצאות הפגישות עם ישראל והפלסטינים .
 העובדה שערב הסעודית מעורבת בהכנת התבשיל החדש עשויה לרמז כי בנוסף לתכנית מדינית חדשה נכללת פה גם יוזמה להתניע מחדש את שיחות הפיוס בין פתח לחמאס .  זו אחת מהסיבות שבגללן טס אבו מאזן לקטאר ,  כווית ,  ירדן וטורקיה עם תום ביקורו בקהיר ,  וזו הסיבה שבגללה נועד שר החוץ הסעודי עם חאלד משעל וניסה לשכנע אותו לחתום על הסכם פיוס עם אבו מאזן .  משעל ,  שאיננו רוצה להישאר מחוץ לחגיגה המזרח-תיכונית שמתבשלת מתחת לאף שלו ,  הודה השבוע כי הפיוס  " קרוב מתמיד ". 
במישור המדיני מורגשת ,  אם כן ,  תזוזה ,  אך בכל הנוגע למשא ומתן לגיבוש עסקת שליט אין שום חדש תחת השמש .  המתווך הגרמני הגיע השבוע לרצועת עזה ,  ישב עם ד"ר מחמוד א-זהאר ושמע ממנו את ההסתייגויות של חמאס .  הארגון דורש להפחית את מספר האסירים הפלסטינים שיגורשו ועומד על כך שישראל תשחרר את האסירים ה"כבדים "   ( מרוואן ברגותי ,  אחמד סעדאת ובכירי הזרוע הצבאית של חמאס )  במסגרת העסקה .  כפי שהדברים נראים ,  אחד מהצדדים ייאלץ להיכנע ולוותר .  הצדדים מקווים שמי שירים ידיים ראשון לא יהיה דווקא המתווך הגרמני .
 
אסד ומובארק השתלטו על המזרח התיכון
20 אלף איש בחרו בנשיא סוריה לאיש השנה והותירו את הנשיא המצרי הרחק מאחור .  למרות זאת ,  גם לאחרון היו השבוע לא מעט סיבות לחייך

