המטה לשחרור שליט :  שוקלים לחזור לרחובות
נעם ואביבה שליט ידונו עם המתווך חגי הדס על המאמצים לשחרור בנם .  פעילים במטה לשחרור שליט זועמים על הפרסומים לפיהם ראש הממשלה מסרב לאשר את העסקה
זעם רב נרשם בימים האחרונים במטה המאבק למען שחרורו של החייל החטוף גלעד שליט על רקע הפרסום בעיתון הגרמני  " דר שפיגל "  לפיו נסיגה ברגע האחרון מצד ראש הממשלה נתניהו מהעמדות עליהן סוכם היא שהכשילה את ביצוע עסקת חילופי השבויים עם חמאס . " אם אכן הדברים נכונים ,  ואנחנו עדיין לא יודעים אם אכן כך הדבר ,  זה מעמיד בסימן שאלה גדול את כל ההתנהלות של המשפחה ושל המטה במהלך החודשים האחרונים ",  אומר יו"ר מטה המאבק שמשון ליבמן .  
היום יוועדו בתל אביב אביבה ונעם שליט ,  הוריו של החייל החטוף ,  עם המתווך המיוחד בעסקה לשחרור בנם ,  חגי הדס .  בשיחה עם וואלה !  חדשות אישר נעם שליט את קיום הפגישה והוסיף : " אנו נועדים עם חגי באופן שוטף ,  פחות או יותר אחת לשבוע על מנת להתעדכן בהתקדמות המגעים ".  שליט סירב לפרט בדבר התקדמות כלשהי במגעים לשחרור בנו .
" האיפוק ,  האחריות ,  התמיכה בבנימין נתניהו שהתחייב להניע תהליך מסודר והקשר עם המתווך חגי הדס  כל אלה הכתיבו איזשהו מהלך שבמסגרתו עצרנו את כל הפעילים מלבטא את תחושותיהם כדי לתת מקום למשא ומתן מסודר ותכליתי ".  אמר יו"ר מטה המאבק שמשון ליבמן .  
לדבריו של ליבמן ,  קיים תסכול רב בקרב הפעילים במטה לשחרורו של שליט אשר נפגשו אמש ואשר צפויים להיפגש פעם נוספת בהמשך השבוע כדי לדון בצעדים להמשך המאבק . " הובהר לנו כל הזמן שחגי הדס מתואם עם ראש הממשלה ולפתע אנחנו עדים לדיווחים לפיהם אחרי שהדס הגיע לסיכום עם הגורמים המתווכים בגרמניה  נתניהו נסוג .  לכן ,  אנחנו מאוד מופתעים ". 
במטה שליט ישנו לחץ רב בימים האחרונים ,  על פי הדיווחים ,  לשנות לחלוטין את הגישה ולחזור לצעדי מחאה בולטים אשר ישיבו את סוגיית החייל החטוף למרכז סדר היום הציבורי . " אני עדיין מקווה שחלק מהדברים הכתובים לא נכונים ושראש הממשלה יעמוד בהבטחתו ויפעל להשבתו של גלעד הביתה "  אמר ליבמן לוואלה !  חדשות והוסיף : " אני מצפה מראש הממשלה שלאור המצב שנוצר  בין אם הדיווחים נכונים ובין אם לא ,  יבחר להזמין את המשפחה לפגישה עמו ".  לדבריו ,  עד כה טרם התקבלה הזמנה לפגישה כזו .
 

המטה לשחרור שליט :  שוקלים לחזור לרחובות
נעם ואביבה שליט ידונו עם המתווך חגי הדס על המאמצים לשחרור בנם .  פעילים במטה לשחרור שליט זועמים על הפרסומים לפיהם ראש הממשלה מסרב לאשר את העסקה

