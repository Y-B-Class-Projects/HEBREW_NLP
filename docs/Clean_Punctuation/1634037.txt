אליפות אפריקה :  פיטר הזאב
אודמווינגי כבש צמד ב-0:3 של ניגריה על מוזמביק בדרך לרבע הגמר ,  אניימה יחמיץ את משחק העונה .  0:2 למצרים על בנין
בית ג' של אליפות אפריקה הגיע היום  ( רביעי )  לסיומו ובמסגרתו משחק שודאי איכזב את אוהדי הפועל תל אביב .  ניגריה ,  בה משחק השוער וינסנט אניימה ,  הצליחה להעפיל לשלב רבע הגמר בזכות ניצחון 0:3 על מוזמביק ,  וזה אומר שהשוער המצטיין לא יוכל לעזור לאדומים במשחק העונה .  ניגריה סיימה במקום השני בבית שהיה כל כולו של מצרים .  האלופה ושיאנית הזכיות ביבשת ,  חתמה שלב בתים מושלם עם ניצחון 0:2 על בנין והראתה כי היא לא תוותר בקלות על התואר .
 ניצחון דחוק 0:1 על בנין במשחק הקודם הוריד הרבה מאוד לחץ מנבחרת ניגריה ,  שם כבר איימו במהפכות אחרי ההפסד למצרים במחזור הפתיחה של בית ג' .  לשמחתם ,  הנשרים הוגרלו לבית קל יחסית והניצחון הערב על מוזמביק הקטנה איפשר להם לסיים במקום השני ולתפוס מקום בין שמונה הגדולות של היבשת .
 מוזמביק ,  שכבר הקשתה על ניגריה במוקדמות המונדיאל עם 0:0 במשחק הראשון ביניהן ,  לא הייתה רחוקה מלהפתיע במחצית הראשונה .  ג'ניטו ופאיטו איימו על שערו של וינסנט אניימה ,  אבל שוער הפועל תל אביב הראה כי התאושש מההופעה החלשה מול מצרים ורשם מחצית נהדרת עם מספר הצלות גדולות .  בדקה ה-40 עצר אניימה הזדמנות נוספת של מירו ממוזמביק ,  וחמש דקות לאחר מכן הגיע השער בצד השני ,  כאשר פיטר אודמווינגי בעט כדור שטוח לפינה השמאלית והקפיץ את אוהדי הנשרים ביציעים .
 השער בדקה כל כך קריטית שבר את שחקני מוזמביק ,  שספגו את השני בדקה ה-47 .  איגביני יעקובו שבר את מלכודת הנבדל וסידר לאודמווינגי כיבוש קל מקרוב .  אובפמי מרטינס ,  שהחליף את יעקובו בדקה ה-68 ,  סגר עניין עם השלישי כשנותרו ארבע דקות לסיום .  אניימה חתם משחק מצוין מבחינתו ,  ויקווה שהפועל תל אביב תסתדר בלעדיו במשחק העונה מול מכבי חיפה ביום שני .  לו ,  ממש במקביל ,  יהיה משחק רבע גמר על הראש .
 אלופת אפריקה בפעמיים הקודמות כבר הבטיחה עוד בטרם המשחק הערב את עלייתה לרבע הגמר ,  וגם עם שחקנים מחליפים הוסיפה למאזנה ניצחון שלישי וסיימה את שלב הבתים כמושלמת היחידה .  המאמן חסן שחאטה בחר להעניק מנוחה לכמה מכוכביו ,  והרוויח את המחליפים .  
אחמד אל מוחמדי ,  אחד השחקנים המוכשרים בסגל של הפרעונים ,  ניסה להגביה כדור לרחבה בדקה השביעית וראה את שוער בנין מפספס ומסדר לו שער ראשון בטורניר ממש משום מקום .  עימאד מוטעב ,  החלוץ המוביל של מצרים בטורניר ,  הרשית את השלישי שלו באליפות כשעט על כדור שחזר מהקורה בדקה ה-24 .  מצרים בדרך הנכונה להגן על התואר ,  בנין תחזור הביתה ותתנחם בנקודה ההיסטורית שליקטה מול מוזמביק .
 
אליפות אפריקה :  פיטר הזאב
אודמווינגי כבש צמד ב-0:3 של ניגריה על מוזמביק בדרך לרבע הגמר ,  אניימה יחמיץ את משחק העונה .  0:2 למצרים על בנין

