שערוריית שיפוט
אם חשבתם שאחרי תקרית היד של הנרי בכירי הכדורגל העולמי יתעוררו ויבינו שנושא השיפוט הבינלאומי תקוע בשנות ה-80 בזמן שהענף כולו התקדם לעבר שנות ה-2000 ,  הגיע המחזור האחרון של ליגת האלופות שנהרס על ידי אנשי המשרוקית .  שגיב ברעם מסביר למה זה חוזר על עצמו שוב ושוב
ב-10 בפברואר התכנסו במלטה 103 שופטים בינלאומיים מרחבי אירופה לצורך השתתפות בקורסים מיוחדים שעסקו בקבלת החלטות ובכושר גופני .  באתר הרשמי של אופ"א סיפרו בגאווה על אימוני הכושר שנוהלו על ידי המומחה וורנר הלסן ,  על השיעורים העיוניים ועל מבחני האנגלית .  בדיוק שבוע חלף וכל הגאווה הזו נזרקה לפח האשפה של ההיסטוריה .  
פיורנטינה עשתה את עבודתה היטב ביום רביעי שעבר .  היא פגשה את באיירן מינכן הלוהטת באליאנץ ארנה ,  עצרה את פרנק ריברי ,  שיתקה את החוד של קבוצה שהגיע למשחק אחרי 13 ניצחונות רצופים וכבשה שער חוץ .  אבל זה לא הספיק לה . " מה שפיורנטינה לא יכולה הייתה לקחת בחשבון היה אפקט טום אוברבו ",  כתב מיד לאחר המשחק העיתונאי פיטר סטונטון .
 אם השם טום אוברבו נשמע לכם מוכר זה לא במקרה .  הוא רק שופט כדורגל ,  אבל למי שהספיק לשכוח ,  זה אותו נורבגי שפסל ללוקה טוני שער חוקי למהדרין נגד רומניה ביורו 2008 ,  אותו שופט שהעניק ליוון פנדל שנוי במחלוקת נגד נבחרת לטביה במוקדמות המונדיאל ,  אותו אחד שהפך לכוכב משחק הגומלין בין צ'לסי לברצלונה בחצי גמר ליגת האלופות בשנה שעברה אחרי שהתעלם ממספר עבירות ברורות של שחקני ברצלונה בתוך הרחבה שלהם .
 אוברבו ביצע שלוש טעויות קריטיות בפרק זמן של כשנה וחצי .  כולן נרשמו במשחקים גדולים וחשובים ,  אבל התאחדות הכדורגל האירופית בכל זאת שיבצה אותו למשחק בשמינית גמר ליגת האלופות .  ביום רביעי האחרון הוא אישר שער לא חוקי לזכותה של באיירן מינכן בדקה ה-89 והעניק לה ניצחון 1:2 על אותה פיורנטינה אומללה .  
בדיוק באותו זמן בו ניהל הנורבגי המושמץ את המשחק במינכן ,  שפט מרטין הנסון השבדי בהתמודדות בין פורטו לארסנל .  למרות שהוא לא קבע את התוצאה כמו עמיתו ,  הוא זכה לביקורת חריפה מצידו של ארסן ונגר על ניהול המשחק שלו .  את ההיסטוריה שלו היה קל יותר לזכור ,  הנסון הוא זה שאישר לתיירי הנרי בישול בעזרת היד לשער שהעלה את צרפת למונדיאל על חשבון אירלנד .
 שבוע בדיוק אחרי אותו כנס שופטים של אופ"א במלטה ,  שוחקו שני משחקים בשמינית גמר ליגת האלופות ובשניהם שובצו שני השופטים שביצעו את הטעויות המפורסמות ביותר בעולם הכדורגל בשנה האחרונה .  מי אמר שלאופ"א אין חוש הומור ? 
חייהם של שופטי הכדורגל אף פעם לא היו קלים ,  אבל כיום הם קשים שבעתיים והפרחים לטלוויזיה .  אם פעם היו מספר מועט של מצלמות בכל משחק ,  הרי שהיום האוהדים שמקללים את שחורי המדים כבר יכולים לבסס את הטענות שלהם נגדם .  עכשיו כל מצב מצטלם ממספר זוויות ובתוך פחות מדקה כבר ניתן לשפוט את השופט .  בעוד הכדורגל התקדם ,  המתקנים השתכללו ,  השחקנים רצים יותר והמדיה נכנסה לעובי הקורה ,  לשופט עדיין רק שתי עיניים .  
למרות שכל בר דעת ואוהד כדורגל יכול היה לראות איך הפערים הלכים וגדלים ,  בפיפ"א ואופ"א סירבו באופן מסורתי להכניס שינויים מהותיים שיסייעו לשופטים ,  לפחות עד הניסוי שנערך העונה ובמסגרתו למשחקי הליגה האירופית משובצים גם שופטי רחבה .  בהתאחדויות הכדורגל העולמי העדיפו לשים דגשים על כושר גופני והרצאות .  
במהלך השנים רועננו ההוראות לגבי סובלנות כלפי עבירות קשות ,  נערכו הסברים על חשיבות הקשר בין השופט הראשי לקוונים שלו ועוד .  בנוסף ,  אם לפני מונדיאל 1990 השופטים ניגשו למבחן במסגרתו הם היו צריכים לעבור מרחק של לפחות 2,400 מטרים ב-12 דקות ,  הרי שכעבור מספר שנים גדלה הדרישה ל-2,700 מטרים והיום הם כבר צריכים לגמוע שלושה קילומטרים .  אבל כל אלו לא הספיקו בפועל .  גם אם לשופטים היה כושר טוב יותר והם היו קרובים לאירועים ,  הם המשיכו לטעות במקרים מכריעים ובמשחקים גדולים .  לפיפ"א זה הפריע ,  אבל כנראה שלא מספיק .  
בזמן שהכדורגל הלך קדימה מכל בחינה ,  בהתאחדות הכדורגל העולמית פחדו לערוך שינויים בכל הנוגע לשיפוט .  עזרים טכניים נפסלו ,  הרעיון של שני שופטים שיחלקו ביניהם את המגרש עלה וירד והמצב נותר בעינו .  ההרצאות להן זכו השופטים לא מנעו טעויות ,  כושר גופני טוב יותר לא פתר תסבוכות ,  אולם המושכים בחוטי הכדורגל העולמי לא גילו אטימות רק בנוגע לשיפור השיפוט .
 שופט העבר האנגלי ,  פיליפ דון ,  שאחרי פרישתו שימש במשך מספר שנים כראש ועדת השופטים בפרמיירליג ,  סיפר בשנת 2007 ש"הדופק של שופטים כמו גרהאם פול וגרהאם בארבר ,  שמנהלים משחקים בליגת האלופות ,  גבוה ב-15 אחוזים במשחקי הליגה מאשר במשחקים באירופה ".  זה לא מנע מפול להרחיק את יוסיפ סימוניץ' במשחק בין אוסטרליה לקרואטיה במונדיאל 2006 רק אחרי ששלף לעברו צהוב שלישי ,  אבל אנשים רבים סבורים ששופטים מאנגליה ,  איטליה ,  ספרד וגרמניה ,  ראויים יותר לשפוט משחקים מרכזיים מפני שהם מנהלים מדי שבוע התמודדויות בעלות פרופיל גבוה .
" ראיתי את תקציר המשחק בין באיירן מינכן לפיורנטינה וטום אוברבו לא ברמה של השופטים הטובים מספרד או איטליה ,  שהם השופטים הטובים ביותר בעיניי ",  סיפר לפני מספר ימים מנג'ר מנצ'סטר יונייטד ,  אלכס פרגוסון , " קשה לשופטים ממדינות קטנות יותר כי הם לא רגילים לשפוט משחקים בקליבר הזה .  לדעתי ,  אופ"א צריכה לבחון את הדברים ולמצוא את הדרך הנכונה לתת לשופטים הללו לנהל משחקים ".  
נשיא ההתאחדות האיטלקית ,  ג'אנקרלו אבאטה ,  השמיע דברים דומים לאלו של פרגוסון אחרי אותו משחק באליאנץ ארינה  ( "מה שמדאיג אותי זו ההכנה של השופטים למשחקים כאלו .  המשחק של פיורנטינה הוכרע על ידי שופט וקוונים שלא עומדים בסטנדרט של משחקים מהסוג הזה ")  וגם שחקן העבר והפרשן ,  ג'יימי רדנאפ ,  התריע כבר אחרי אותו משחק מפורסם שניהל אוברבו בסטמפורד ברידג' ואמר : " אני לא מבין למה למשחק הזה לא שובץ השופט הכי טוב באיטליה או השופט הכי טוב בגרמניה ". 
ההיסטוריה הקרובה ,  זו שבגלל או בזכות הטלוויזיה אף שופט לא יוכל להתחמק מטעות שביצע ,  מבשרת על סיפור דומה .  נכון ,  שופטים מליגות כדורגל בכירות גם כן טעו ,  טועים וייטעו ,  אבל המשגים החמורים יותר בעשור האחרון נזכרים לא פעם לאלו ממדינות שלא נמנות על אימפריות הכדורגל העולמי .  כך קרה שבשמינית גמר מונדיאל 2002 ביצע האקוודורי ביירון מורנו טעויות קשות שסייעו לדרום קוריאה לעלות לרבע הגמר על חשבון איטליה ובשלב הבא נהנתה אחת ממארחות הטורניר משיפוט שערורייתי של ג'מאל אל-גונדור המצרי כדי לחלוף על פני ספרד .  
משחק שמינית הגמר גרם אז להפרחת תיאוריות קונספירציה בדבר עדיפות לה זוכה דרום קוריאה מפיפ"א ,  אחרי רבע הגמר הן כבר הפכו לתסריטי אימה .  והתאחדות הכדורגל העולמית ?  פיפ"א ואופ"א הם כבר מזמן לא גופים שעוסקים רק ,  או אפילו בעיקר ,  בקידום הכדורגל .  פוליטיקה היא שם המשחק ,  ריצוי של כל מי ששווה קול בהצבעות הוא הדבר החשוב באמת .  ב-5 בפברואר פורסם סגל 30 השופטים למונדיאל הקרוב .  בעוד איטליה ,  ספרד ,  גרמניה ואנגליה ישלחו שופט אחד כל אחת לדרום אפריקה ,  ניו זילנד דווקא תשלח שניים וגם אימפריות הכדורגל איי סיישל ,  גואטמלה ,  מאלזיה ואוזבקיסטן ,  ישלחו שחורי מדים .
 הטעות הקשה של טום אוברבו במשחק בין באיירן מינכן לפיורנטינה לפני שבוע ,  גרמה נזק עצום לתדמית של השופטים וגם של המשחק ,  אבל ייתכן שמאותו שער מנבדל ברור של מירוסלב קלוסה ,  ניתן לשאוב גם עידוד .  בימים האחרונים המקרה הזה יצר הדים בכל עולם הכדורגל וכנראה שבפיפ"א התחילו לשקשק לקראת המונדיאל .
 מזכ"ל פיפ"א ,  ז'רום ואלקה ,  התבקש להתייחס לנושא החם בשבוע שעבר ,  אבל גלגל את הכדור ממנו והלאה : " יש לנו ועדת שיפוט ואנשיה עובדים מדי יום .  הוועדה עברה על מספר דברים ואני מקווה שרשימת השופטים שהיא בחרה תימנע מבעיות במהלך המונדיאל ".  יחד עם זאת ,  קולות של מוכנות לשינוי דווקא כן נשמעו ,  ומכיוון החלונות הגבוהים .
 קשה לומר אם יש היום יותר טעויות שיפוט ,  אבל בהחלט ניתן להגיד שבניגוד לעבר ,  היום כל אחת כזו מתועדת .  כנראה שלהבנה הזו הגיע סוף סוף גם נשיא פיפ"א ,  ספ בלאטר ,  שנחשב למי שמעולם לא התלהב משינויים מרחיקי לכת . " התעוררתי אחרי ערב שקט בו אפילו לא צפיתי בטלוויזיה ,  אבל כשקראתי את העיתונים גיליתי שהשופטים שוב הגיעו לכותרות בגלל טעויות ",  הוא סיפר על בוקרו של יום חמישי האחרון , " לפיכך אני יכול לאשר שבישיבה הבאה של פיפ"א ,  ב-6 במארס ,  יתקיימו שיחות על הדרכים בהן נוכל לסייע לשופטים ". 
בלאטר לא פירט ,  אבל בנוסף לדיונים על הוספת שופטים ,  שנקבעו עוד לפני הטעות של אוברבו ,  דבריו של הנשיא רמזו לכך שכעת הוא מוכן לדון ברצינות בסיוע לשופטים באמצעים אלקטרוניים .  קשה לראות שינויים מהותיים מוכנסים כבר במונדיאל ,  אבל רצוי שבישיבה החשובה ב-6 במארס יתקבלו החלטות אמיצות .  כל עוד זה לא יקרה ,  שופטי הכדורגל ימשיכו לאבד את כבודם ויום יגיע וכולם יבינו שהאשמות האמיתיות הן קודם כל מי ששולחות אותם למגרשים .
 
שערוריית שיפוט
אם חשבתם שאחרי תקרית היד של הנרי בכירי הכדורגל העולמי יתעוררו ויבינו שנושא השיפוט הבינלאומי תקוע בשנות ה-80 בזמן שהענף כולו התקדם לעבר שנות ה-2000 ,  הגיע המחזור האחרון של ליגת האלופות שנהרס על ידי אנשי המשרוקית .  שגיב ברעם מסביר למה זה חוזר על עצמו שוב ושוב

