לגמור את זה יפה ,  או להימאס על המעסיק 
דילמת העובד
 >  >  השכירים שבינינו בוודאי מכירים את המצב הבא :  עובד נותן שנים רבות למען מקום העבודה ,  וביום בהיר אחד הוא חפץ בשינוי - סביבת עבודה שונה ,  תפקיד אחר וכו' .  פה מתחילה דילמה - להתפטר ולאבד את הזכות לדמי הפיצויים שהופרשו במשך כל שנותיו במקום העבודה ,  או להמאיס את עצמו על המעסיק ולהביא לפיטוריו .  אין ספק שהאפשרות השנייה היא גרועה ,  היא פוגעת קודם כל במעסיק עצמו ולא מוסיפה כבוד לעובד ואף עלולה לסכנו במצב שבו יואשם בגרימת נזק לחברה .   מצד שני ,  כשהמעסיק רוצה או נאלץ לפטר עובדים ,  דרכו סלולה ופתוחה - במידה מסוימת ניתן לומר כי השנים האחרונות הפכו את חרב הפיטורים לנשק קטלני בידי המעסיקים והם עושים בו שימוש בזירת מערכה לא מאוזנת שכמעט תמיד פועלת לטובתם .  חוקי העבודה המגדירים את העילות ודרך החישוב של תשלומי הפיצויים נותרו כשהיו כבר שנים רבות ,  ולא נותנים מענה לבעיות המרכזיות הנמצאות בטווח שבין יחסי עובד-מעביד .  אחת הסוגיות המרכזיות העולות כשמסתיימת העסקת העובד היא שחרור כספי הפיצויים - כספים שאותם מפריש המעסיק מדי חודש על מנת ליצור עתודה כספית במקרה של פיטורי עובד .  בפועל ,  יכולה עתודת הפיצויים לשמש כדלת מסתובבת חוקית לכספי החברה - במקרה של עובד שמתפטר מיוזמתו והמעסיק אינו מחויב לשחרר את הכספים ,  הופכת ההפרשה עבור העובד במהלך השנים למעשה לרווח .  אם לא די בחוסר האיזון המתרחב בין צד המעסיקים לעובדים ,  נתקלתי באחרונה במסגרת עבודתי גם בניסיונות של מעסיקים להביא לעזיבת עובד ללא שחרור דמי הפיצויים - תחת טענות שונות ומשונות ,  חסרות בסיס ,  לפיהן לעובד לא מגיעות הזכויות הבסיסיות כיוון שגרם נזק או פגיעה בחברה .  אני רואה במקרים אלה סימן מדאיג מאוד שיש להסתכל עליו כדגל שחור לבאות .  כדי ליצור איזון ,  יש להוציא את נושא שחרור דמי הפיצויים מידיו של המעסיק ולאפשר את נטילתם גם במקרה שהעובד מתפטר מיוזמתו - אלה הם כספים שמיועדים אליו ,  הם ניתנים לא בגין שירות החברה בזמן עבר ולא על חשבון העתיד .  הם ה"שכר "  הנצבר על התמדתו ,  על הוותק ועל מיטב שנותיו שנתן למקום העבודה .  הוצאת כספי הפיטורים גם על ידי התפטרות העובד יכולה בטווח הבינוני-ארוך לשנות משהו מהתנהלות המעסיקים כלפי העובדים - האינטרנס של המעסיק שהעובד יישאר אצלו בחברה יגדל ,  והוא ישקיע יותר ברווחתו וישמר יותר בכבודו .  בימים בהם המדינה ,  המעסיק הגדול במשק ,  וההסתדרות מצליחים להגיע להבנות ללא שביתות ועיצומים ,  יש לקחת את אווירת ההסכמות צעד נוסף קדימה לשינוי ופתרון עיוותי מהעבר - מענק התמדה אינו בהכרח שיפור כוחו של העובד על חשבון המעביד - הוא יכול פשוט לחזק את הקשר ורמות האמון בין שני הצדדים ,  החיוניים כל כך ליצרנותו של המשק ,  התייעלותו והשיפור ברמות התוצר בו .  - הכותבת היא עו"ד המתמחה בדיני עבודה ודיני עמותות ,  משמשת כיועצת משפטית של כמה עמותות וחברות לתועלת הציבור

לגמור את זה יפה ,  או להימאס על המעסיק 
דילמת העובד

