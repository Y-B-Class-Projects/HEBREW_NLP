האיגוד נגד המנהלת ,  סיבוב שני
מנהלת הליגה קנסה את ירושלים בגין זריקת אבוקות .  האיגוד :  מדובר בהחלטה נטולת סמכות .  ירושלים לא מחוייבת בדבר
חוסר התקשורת והמחלוקות בין איגוד הכדורסל למנהלת הליגה נמשך במלוא המרץ .  היועץ המשפטי של איגוד הכדורסל ,  עו"ד שוקי קרמר ,  החליט בשבוע האחרון לשלוח מכתב נזיפה להפועל ירושלים ,  וזאת לאחר שאוהדיה הדליקו אבוקה במהלך המשחק מול מכבי תל אביב ביום ראשון האחרון .  מלבד מכתב הנזיפה נשלחה התראה לירושלים שאם אוהדיה יחזרו על הפעולה ,  הקבוצה תעמוד לדין משמעתי באיגוד .  
מי שזעמו בעקבות ההחלטה היו הפועל חולון ומכבי חיפה ,  שנקנסו בעבר על ידי האיגוד בעקבות מקרים דומים .  מאיגוד הכדורסל נמסר כי ההבדל בין הקבוצות הוא כי למכבי חיפה היו הרשעות קודמות בנושא זה ,  ולכן הם קיבלו עמדו לדין משמעתי ,  שם הוחלט לקנוס את הקבוצה .  
מכבי חיפה אף הוציאה הודעה בה נכתב : " בעונה שעברה אוהדנו הדליקו אבוקה במשחק הליגה הראשון נגד רמת גן בשניות הסיום של המשחק ונענשנו על כך מיידית על ידי בית הדין של איגוד הכדורסל בקנס כספי של 5,000 שקלים .  על האבוקה ורימון העשן בנוקיה כבר נקנסנו בהמשך ב 40,000 שקלים .  לא זכינו לקבל כל התראה או נזיפה .  כנראה שאצל מקבלי ההחלטות הרלוונטיים יש מי שחושב שלג'ף רוזן כיס עמוק וכסף מיותר ולעזאזל השוויוניות וההוגנות ".  מספר שעות לאחר מכן החליטה מנהלת הליגה להעניש את ירושלים בעצמה בעקבות הדלקת האבוקה והטילה עליה קנס בגובה 30 אלף שקלים .  באיגוד הכדורסל לא קיבלו את הידיעה בשמחה ,  והוציאו תגובה נזעמת ,  בה נכתב : " ההודעה שנמסרה להפועל ירושלים ,  נוגדת את מדיניות היועץ המשפטי לאיגוד הכדורסל ,  לפיה בפעם הראשונה לעבירה ,  מקבלת הקבוצה אזהרה ופעם שנייה היא עומדת לדין משמעתי בבית הדין המשמעתי של איגוד הכדורסל ". 
עורך דינו של האיגוד ,  שוקי קרמר ,  הוסיף ואמר : " תמוהה ביותר החלטת מר אבנר קופל ,  לפיה החליט לקנוס את הפועל ירושלים בקנס של 30 אלף שקלים .  מדובר בהחלטה נטולת כל סמכות והפועל ירושלים אינה מחויבת בדבר ".  באיגוד המשיכו והודיעו : " הסמכות הבלעדית לכך היא בהליך משמעתי מסודר המתברר אך ורק בבית הדין המשמעתי של איגוד הכדורסל ".  
בתוך כך ,  מנהלת הליגה החליטה להטיל היטל כספי גם על מכבי תל אביב ,  מכיוון שבחרה לפעול בניגוד להחלטת הדירקטוריון לה הייתה שותפה ,  הקובע מחירי כרטיסים אחידים לכל משחקי ליגת העל .  מכבי בחרה להעלות את מחירי הכרטיסים לקראת משחק הבית הקרוב שלה נגד מכבי חיפה ומנהלת הליגה הטילה עליה קנס .
 בהנהלת הצהובים זעמו על ההחלטה ,  ואמרו : " המנהלת מצאה מקור בלתי אכזב לגביית קנסות .  זה כמובן לא מקובל עלינו .  מחירי הכרטיסים למשחק הבית הקרוב שלנו מול מכבי חיפה זהים למחירי הכרטיסים שאנו רכשנו למשחק בו התארחנו בחיפה ". 
באיגוד הכדורסל הודיעו היום כי ביום חמישי הבא יעמדו הפועל חולון ועירוני אשקלון לדין ,  בגין אירועי משחק רבע גמר גביע המדינה בין הקבוצות לפני כשבוע וחצי .  כזכור בסיום המשחק נפתחה תגרה בין אוהדי שתי הקבוצות שכללה גם את שחקני אשקלון ,  ואף הוגשה תלונה למשטרה על ידי אוהד חולון בטענה כי ברוקס סיילס מאשקלון תקף אותו .  סיילס נחקר במשטרת אשקלון ,  ונראה כי בשלב זה לא יוגש כתב אישום נגדו .
 באיגוד החליטו להעמיד את הקבוצות לדין לא על סמך דוח המשקיף ,  שלא ציין את האירועים שארעו לאחר סיום המשחק בדוח שהגיש ,  אלא בעקבות תלונות של הקבוצות אחת על השנייה ,  ובעקבות דוח המשטרה שהוגש בסיום המשחק .
 עדכון ראשון :  21.1 14:23

האיגוד נגד המנהלת ,  סיבוב שני
מנהלת הליגה קנסה את ירושלים בגין זריקת אבוקות .  האיגוד :  מדובר בהחלטה נטולת סמכות .  ירושלים לא מחוייבת בדבר

