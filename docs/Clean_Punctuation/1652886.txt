בלדוט : " היינו בהלם מהשערים שספגנו בחצי הראשון "
 קפטן בני יהודה התקשה להסביר את התבוסה להפועל תל אביב ,  אבל הודה במצב הרע : " גם כשניצחנו לא הצגנו כדורגל מדהים "
" לא ברור איך דבר כזה קורה ,  אף שחקן לא הגיע למשחק הזה .  אף לא אחד ",  כך אמר שחקן בבני יהודה הבוקר  ( ראשון )  ,  יממה לאחר התבוסה הקשה של הזהובים 4:0 להפועל תל אביב .  שחקני הקבוצה קיבלו הוראה חד משמעית לא להתראיין ,  ובנוסף התבקשו להגיע למועדון כשעה וחצי לפני משחק האימון מול הכח עמידר רמת גן היום אחר הצהריים .
 אתמול התפרקו השחקנים של גיא לוזון כבר מפתיחת המשחק וספגו שלושה שערים עוד במחצית הראשונה .  חוליית ההגנה של בני יהודה הציגה את אחד ממשחקיה החלשים העונה ,  במה שהיה המשך ישיר ליכולת שהציגו השחקנים גם במשחק הקודם בהפסד להפועל רמת גן .  כמעט כל שחקני הקבוצה הציגו יכולת חלשה ללא יוצא מהכלל ואם הזהובים ימשיכו כך ,  חלום ההתמודדות על כרטיס לאירופה גם העונה ,  ישאר בגדר חלום בלבד .  
המאמן גיא לוזון נראה אובד עצות מספר פעמים במהלך המשחק ,  כאשר במחצית השנייה נראה היה בשלב מסויים שגם הוא איבד את התקווה לחזור למשחק ,  אולם יש לציין כמובן שיחד עם הפיגור בן שלושת השערים ,  הקבוצה גם נותרה בעשרה שחקנים לאחר הרחקתו של איציק עזוז בדקה ה-52 ,  בעקבות צהוב שני די מפוקפק מהשופט לירן ליאני . 
" אני לא זוכר מתי התפרקנו ככה בפעם האחרונה ",  אמר הקפטן אסי בלדוט . " היינו בהלם משלושת השערים שספגנו בחצי הראשון ,  בחצי השני עלינו וניסינו לעשות משהו אבל הפועל היו עדיפים עלינו וכל הכבוד להם .  אנחנו כבר צריכים להסתכל לעבר המשחק הבא ",  הוסיף בלדוט .  הקפטן פירגן ליריבה האדומה ואמר : " אני חושב שהפועל נתנו משחק מצוין ,  באנו בהתחלה ובאמת ניסינו ורצינו ,  אבל קיבלנו את הגול הבאמת יפה של אביחי ידין ואחרי זה שני שערים נוספים והיה לנו קשה לחזור .  כשהפועל מובילים 0:3במחצית אז קשה מאוד מאוד לחזור למשחק ". 
בלדוט מודע לעובדה שקבוצתו לא נמצאת בתקופה טובה ומעדיף להסתכל קדימה : " בתקופה האחרונה ,  גם כשניצחנו לא הצגנו כדורגל מדהים ,  במיוחד במחציות הראשונות ,  בדיוק כמו היום .  אבל אסור לנו להוריד את הראש .  יש עוד חודשיים לסיום העונה ,  צריך להמשיך ולשחק ,  גם בליגה וגם בגביע ונצטרך להרים את הראש ולבוא בשבוע הבא ולנצח .  נצליח להתאושש מהמצב הזה רק אם נתאמן טוב ונבוא מוכנים .  אני מקווה שניתן הכל ושכבר בשבוע הבא נחזור לעצמנו ". 
נקודת האור היחידה שנראתה אמש בקבוצה היא חזרתו למגרש של הבלם אביב חדד שהחלים מפציעה ארוכה בברכו ונכנס אמש כמחליף בדקה ה-86 .  חדד צפוי להחליף את דין מורי שספג אמש צהוב חמישי וייעדר ממשחק הגביע בעוד שבוע וחצי נגד הפועל אשקלון בבלומפילד .
 
בלדוט : " היינו בהלם מהשערים שספגנו בחצי הראשון "
 קפטן בני יהודה התקשה להסביר את התבוסה להפועל תל אביב ,  אבל הודה במצב הרע : " גם כשניצחנו לא הצגנו כדורגל מדהים "
 
