המשחק הכי גדול
הטירוף של הקהל ,  הווינריות של אניימה ,  הלוזריות של נמני והגאונות של גוטמן .  המצלמה של ברני ארדוב תיעדה רגעי מפתח מהדרבי התל אביבי ,  במשחק ענק שהזכיר לנו למה אנחנו אוהבים כדורגל
מי שחיפש הוכחה נוספת למה הדרבי התל אביבי הוא המשחק הכי גדול בכדורגל הישראלי ,  קיבל אמש תשובה מוחצת .  כל מי שצפה במשחק  ( אולי חוץ מהצהובים ..  .)  נהנה מתצוגה מרגשת של כדורגל ,  עם קהל ססגוני ,  עידוד מטורף ,  שישה שערים ,  פנדל מוחמץ ואין ספור הזדמנויות ומצבים ליד השערים .  ככה זה כששתי הקבוצות מסתערות על השער במטרה אחת ברורה ולא מתפשרת :  ניצחון .  במצב כזה אין ברירה אלא להשתמש בקלישאה המוכרת :  הפועל ניצחה ,  אבל המנצח הגדול היה הכדורגל
מכבי עוד דגדגה בפתיחה ,  אבל מי שחגגו ראשונים  ( וגם אחרונים )  היו האדומים ,  שפירקו את ההגנה של מכבי עם שלושה שערים מסחררים תוך 30 דקות .  הגולים של הפועל הזכירו את הפוטנציאל ההתקפי שטמון בקבוצה של גוטמן ,  עם שערים במהלכים פשוטים ונקיים ,  שהותירו את ההגנה הצהובה חסרת אונים .  מנגד ,  התיאוריה על פחד פסיכולוגי של מכבי הפכה למציאות מרה מהר מאוד ,  והקריסה המנטלית גמרה לנמני את המשחק מוקדם מהצפוי .  זה רק סמלי שזה המשחק שהשלים את המהפך ההיסטורי במאזן בין הקבוצות
כדאי לאוהדים של הפועל להתענג מגילי ורמוט כל עוד יכולים ,  כי בקצב הזה ,  הוא ייחטף מהר מאוד לאירופה ,  ובצדק .  הקשר האדום הציג עוד משחק מצוין ,  ושני בישולים שלו פירקו את ההגנה של מכבי בקלילות בלתי נסבלת .  עכשיו מה שוורמוט צריך זה לעבור עוד שלב קטן בהתפתחותו ,  לשמור על יציבות ולהתבגר מעט ,  ואז השמים הם הגבול עבורו .  לתשומת לבו של מאמן הנבחרת הבא
בסיום המחזור הקודם ,  כשהפועל ניצחה 0:4 את אחי נצרת ,  אלי גוטמן נשמע מעט טרחן וקפדן על הנזיפות שלו לשחקניו ,  אבל אמש הכל הסתדר .  המאמן האשים את שחקניו בחוסר פרגון ובאנוכיות ,  ואתמול כולם ראו עד כמה הביקורת שלו הייתה מדויקת וחשובה .  כשדבריו מהדהדים בראשי השחקנים ,  הפעם הם פרגנו ,  מסרו ,  ועם ארבעה בישולים פשוטים ומדויקים הביאו ניצחון אדום .  הזעם שלו על השופט מאיר לוי על השער של בוזגלו ,  שבסך הכל המתיק במעט את התבוסה הצהובה ,  הזכיר שמאחורי הקפדנות שלו עומדת משנה סדורה
שוער גדול הוא הדבר שמבדיל בין קבוצה טובה לקבוצה אלופה ,  ואניימה הוכיח את זה שוב .  בפיגור 3:1 מאור בוזגלו נעמד מולו על הנקודה הלבנה ,  ופשוט שקשק מהדמות הכריזמטית שנעמדה מולו .  מי יודע מה היה קורה אם בוזגלו היה כובש את הפנדל ,  מי יודע איך המומנטום היה משתנה ,  אבל השוער הניגרי ביטל כל אפשרות לספקולציות .  כמובן שזו לא הייתה ההצלה היחידה של השוער הנהדר במשחק ,  שהתעופף ,  קלט והנהיג את ההגנה שלו בעוד משחק הרואי .  אניימה שוב הזכיר למה הוא מוזכר בנשימה אחת עם אובארוב וצ'אנוב כאחד מגדולי השוערים ששיחקו אי פעם בישראל
ניסו קפילוטו הוא לא האשם היחידי בקריסה ההגנתית של מכבי ,  אבל הוא סימל היטב את הבלבול בחוליה האחורית הצהובה .  חוסר התיאום שלו עם ראלדס הורגש בכל התקפה ,  חוסר הניסיון שלו במעמדים הללו בלט מרחוק ,  וגם העובדה ששחקני ההגנה נותרו לבדם מול ההתקפה של הפועל לא עזרה לו .  אומנם מכבי היא לא הקבוצה היחידה שנכנעה לוורמוט ושכטר ,  אבל קבוצה שמתיימרת לאליפות או לזכייה בתארים חייבת הגנה יציבה יותר
לרגע נדמה היה שנמני הוא גאון ובוזגלו הוא אליל ,  כשעשר דקות מאז כניסתו של מאור מכבי תל אביב הצליחה להתאושש מה-3:0 .  אבל אז בוזגלו ניגש לפנדל ברשלנות מקוממת ,  נכנע ללחץ וגלגל את הכדור לידיים של אניימה ,  ובכך מנע את האפשרות לשינוי מומנטום .  אומנם 13 דקות לסיום הוא הצליח לכבוש ,  אך זה היה מעט מדי ,  מאוחר מדי .  אם בוזגלו לא יתחיל לתפקד ברגעי האמת ולנצח משחקים גדולים עם שערים מכריעים ,  תיוותר ממנו רק תחושת פספוס ,  והוא ייזכר לנצח כשחקן של כמעט
כמה קש אכל וואליד באדיר בקאזאן ,  כמה כבד ,  מסורבל וחסר אונים הוא נראה לעתים מול החלוצים האירופאים ,  אבל בישראל ,  בבלומפילד ,  הוא מרגיש בבית וחוזר להיות בלם טוב ויעיל .  גם אתמול הוא נתן עבודה טובה ושקטה בהגנה של גוטמן ,  והאמת ,  כשלצדך נמצאים דה סילבה ואניימה ,  העבודה הרבה יותר פשוטה
מבלי לשים לב אבי נמני ,  סמל הווינריות המכביסטית ,  הפך למאמן עם המאזן הכי גרוע בתולדות משחקי הדרבי בתל אביב .  אמש הוא הגיב לא רע לפיגור המוקדם ,  ולרגע נדמה שהוא שולף קסמים ,  אבל זה היה רק זמני ,  ובסופו של דבר זה נגמר בעוד מפח נפש .  אומנם בקרב רוב אוהדי מכבי הוא עדיין מיתוס קדוש ,  אך אם ימשיך להפסיד במשחקי דרבי ,  גם למעריציו הגדולים ביותר תיגמר הסבלנות
הם נתנו את המקסימום ,  עודדו בגבורה ,  התכוננו עם שלטים ,  בלונים וקונפטי ,  והיו חלק מכריע באווירה המדהימה שהייתה אתמול בבלומפילד ,  אבל בסופו של יום אוהדי מכבי תל אביב שוב הלכו הביתה מאוכזבים ,  מושפלים ואומללים .  גם הם בימים אלה נאלצים להרכין ראש ולהודות במציאות :  תל אביב נשלטת על ידי הפועל .  מישהו מוכן להמר שבסיומו של הדרבי הבא זה ייראה אחרת ? 

המשחק הכי גדול
הטירוף של הקהל ,  הווינריות של אניימה ,  הלוזריות של נמני והגאונות של גוטמן .  המצלמה של ברני ארדוב תיעדה רגעי מפתח מהדרבי התל אביבי ,  במשחק ענק שהזכיר לנו למה אנחנו אוהבים כדורגל

