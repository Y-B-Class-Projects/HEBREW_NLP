פופוליזם מהסוג הטוב 
כשל שוק
 >  >  ח"כ שלי יחימוביץ' וחבריה ,  שהגישו אתמול את הצעת החוק להגבלת דמי הניהול ,  יואשמו מן הסתם בפופוליזם - אבל מדובר בפופוליזם מהסוג הטוב .  מי שמעלה לסדר היום הציבורי בעיה כאובה שאיש לא מטפל בה ברצינות הוא פופוליסט טוב .  וכאשר פופוליזם נוצר כתוצאה מוואקום רגולטורי ,  אין אלא לברך את מבשריו .  אפשר להגיד כמה דברים רעים על שלושה ח"כים שמתיימרים לקבוע במדויק את גובהם של דמי הניהול בקופות הגמל ,  קרנות הפנסיה וביטוחי המנהלים ,  אבל לפחות דבר אחד טוב חייב לצאת מהיוזמה הזאת :  היא יכולה להניע את הרגולטור האחראי על שוק הביטוח הפנסיוני לפעולה .  את התקדים לכך מכירים במשרד האוצר :  לפני שש שנים הגיש ח"כ יצחק כהן  ( ש"ס )  הצעת חוק להפרדת קופות הגמל מהבנקים ,  אחרי שנים שבהן איש לא הצליח לנתק את הבנקים ממקור ההכנסה שהפך אותם לשליטי שוק ההון הישראלי .  הצעת החוק האיצה פעולה רגולטורית שנודעה גם כ"ועדת בכר "  - אותה ועדה שהובילה להפרדת הקופות והקרנות מהבנקים .  הפעם נמצא ח"כ כהן בצד השני של המתרס :  הוא משמש כסגן שר האוצר ,  והצעת החוק נועדה לדחוק בו ,  בשר האוצר יובל שטייניץ ובממונה על שוק ההון פרופ' עודד שריג לפעול .  אין זה תפקידו של בית המחוקקים לקבוע את רמות המחירים בשוק החופשי ,  אבל אין ספק שהפעילות של שלושת הח"כים משקפת את חוסר האונים הציבורי אל מול תופעה כלכלית בעייתית .  הח"כים נטלו את היוזמה לידיהם מכיוון שהרגולטורים לא השכילו למצוא את הדרך להגביר את רמת התחרות הנמוכה בענף הביטוח הפנסיוני ,  ובעיקר בביטוחי מנהלים .  דמי הניהול הגבוהים הם רק אחד הסימפטומים לבעיה .  פעולה רגולטורית נכונה צריכה להתבסס על הגברת התחרות והסרת כל חסמי המעבר בין חברות ,  כך שהמבוטחים יוכלו לנצל את כוח השוק שלהם ,  להתמקח ולשלם דמי ניהול נמוכים יותר .  בהיעדר פעולה כזו ,  הח"כים הולכים ישירות לשורה התחתונה .  הצעת החוק הנוכחית היא יריית הפתיחה למירוץ בין הח"כים למשרד האוצר .  בסוף המירוץ יושג אחד משניים :  או שהאוצר יפעל להגברת התחרות כך שדמי הניהול יופחתו ,  או שהדבר ייעשה בחקיקה .  הפתרון השני פחות רצוי ,  כי הוא קצר טווח ועשוי להזמין תרגילים שונים לעקיפת החוק .  במקום דמי ניהול יקראו לזה עמלת שירות ,  דמי שמירה או שם יצירתי אחר .  לחלופין ,  החברות עלולות לפגוע ברמת השירות למבוטחים כדי לתת מענה לפגיעה בהכנסותיהן .  לעומת זאת ,  הדברת התחרות והסרת חסמי המעבר תהיה טובה יותר למבוטח ,  שכן החברות יתחרו עליו ,  ימטירו עליו הטבות והנחות וגם ישפרו את השירות שלהן כדי לזכות בו .  פתרון אחר שמשרד האוצר חייב לקדם הוא מתן אפשרות למבוטחים לנהל בעצמם את כספם בקופות אישיות המכונות ira .  מדובר בפתרון שמתאים ללקוחות בעלי רמת מעורבות גבוהה ,  אבל הן בהחלט יכולות לצמצם את העלות הגבוהה של ניהול פנסיוני בחברות הביטוח וקרנות הפנסיה .  פתרון כזה לצד הסברה נכונה יכולים ללחוץ על חברות הביטוח יותר מכל הצעת חוק .
 
פופוליזם מהסוג הטוב 
כשל שוק

