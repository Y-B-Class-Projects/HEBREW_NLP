האוטובוסים של שאשא בדרך לבורסה
מסיעי שאשא נערכת בימים אלה לקראת הנפקת מניותיה בבורסה בתל אביב ,  אשר תתבצע על סמך התוצאות הכספיות של 2009 או לחילופין על סמך תוצאות הרבעון הראשון של 2010
ההתעוררות המחודשת בשוק ההנפקות לאחר תקופת היובש שבאה עקב המשבר הפיננסי ,  עשויה להביא לבורסה חברות קטנות יחסית עם מחזורי פעילות ורווחיות לא גבוהים במיוחד הפועלות בענפים מאתגרים .  ל-TheMarker נודע כי מסיעי שאשא ,  שבשליטת אריה שאשא ובניהולו של אודי שאשא ,  נערכת בימים אלה לקראת הנפקת מניותיה בבורסה בתל אביב .  
ההנפקה תתבצע ככל הנראה ,  על סמך התוצאות הכספיות ל-2009 או לחלופין על סמך תוצאות של הרבעון הראשון של 2010 .  מסיעי שאשא צפויה להנפיק לציבור כ-30% לפי שווי חברה של 100-150 מיליון שקל ולפיכך ,  לגייס 30-50 מיליון שקל ,  לצורך הרחבת פעילותה .  ככל הידוע ,  החברה עורכת בימים אלה סבב פגישות עם החתמים ,  ובהם פועלים אי.בי.אי חיתום ,  המועמדת להוביל את ההנפקה .  
לפי הערכות בשוק ההון ובענף התחבורה והתיירות ,  הרווח הנקי השנתי של מסיעי שאשא נאמד בכ-10 מיליון שקל עם הכנסות של 50-100 מיליון שקל .  בשוק החיתום העריכו אתמול כי זה לא יהיה פשוט להנפיק בבורסה חברה הפועלת בענף שבו מוסר תשלומים לעתים לוקה בחסר וכמו כן תלוי במצב המדיני .  
הנפקת שאשא מצטרפת למבול של 11 הנפקות ראשונות של מניות לציבור הצפויות להתבצע באפריל-מאי ,  ובהן ההנפקות של קבוצת עזריאלי ,  אמפא נדל"ן ,  נמלי אשדוד וחיפה ואלעד קנדה .  
מסיעי שאשא נוסדה ב-1979 והיא אחת מחברות ההסעה הגדולות והוותיקות בישראל .  החברה פועלת בעיקר בתחום הסעות תלמידים לבתי ספר ולמוסדות חינוך ,  הסעות עובדים של מוסדות וארגונים שונים ,  רשויות ציבוריות ,  מפעלים ,  והסעות מזדמנות .  החברה מפעילה יותר מ-200 כלי רכב הכוללים אוטובוסים ,  מיניבוסים ומוניות .  
עם לקוחות החברה נמנים גופים ציבוריים ופרטיים מהמובילים במשק ,  כמו משרד הביטחון ,  בנקים ,  משטרת ישראל ,  משרדי ממשלה ,  עיריות ,  סמינר הקיבוצים ,  בזק ,  ביטוח ישיר ,  מקורות ,  אולפני הרצליה ,  אולפני מימד ועוד .  כמו כן פועלת שאשא בתחום תיירות הפנים ותיירות החוץ .  הבעלים ,  אריה שאשא ,  מחזיק נדל"ן במרכז ובמזרח אירופה ,  אך פעילות זו אינה צפויה להיכלל בהנפקה .  

האוטובוסים של שאשא בדרך לבורסה
מסיעי שאשא נערכת בימים אלה לקראת הנפקת מניותיה בבורסה בתל אביב ,  אשר תתבצע על סמך התוצאות הכספיות של 2009 או לחילופין על סמך תוצאות הרבעון הראשון של 2010

