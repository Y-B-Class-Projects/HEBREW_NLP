 " מזל וברכה "  מספיקים בעסקות מקרקעין ?  
מלים בקבלנות
 >  >  צמד המלים  " מזל וברכה "  הוא קוד מוסכם המבטא גמירות דעת בעסקה בין יהלומנים .  כך ,  כאשר המלים הללו נאמרות בצירוף תקיעת כף ,  יודעים הצדדים כי נסגרה עסקה בענף היהלומים .  הדברים שונים בעסקות במקרקעין .  כדי שחוזה יהיה תקף וסופי נדרש קיומם של שני תנאים מרכזים :  גמירות דעת  ( הסכמה מגובשת להתקשר בהסכם מחייב )  ומסוימות  ( הסכמה על הפרטים המהותיים והחיוניים של ההסכם )  .  בעסקות מקרקעין יש להוסיף את דרישת הכתב המפורטת בסעיף 8 לחוק המקרקעין .  במהלך השנים רוככו דרישת המסוימות ודרישת הכתב ,  ונקבע כי הסכם יהיה בר תוקף גם אם אינו כולל את כל הפרטים החיוניים להסכם ,  לאור האפשרות להשלימו מכוח הוראות חוק נורמטיביות .  בנוסף נקבע כי ניתן להתגבר על דרישת הכתב מכוח עקרון תום הלב .  בזמנים שבהם מחירי הנדל"ן נמצאים במגמת עלייה תמידית ,  מתחזקת המגמה שבה מוכרים מזגזגים וסוטים מסיכומים שהושגו עם קונים כדי לגרוף רווח גדול יותר ממכירת נכסיהם .  באחרונה ניתנו על ידי ביהמ"ש העליון שני פסקי דין שבחנו אם זיכרון דברים והצעה לרכישת דירה היו בעלי היסודות הנדרשים לאכיפתם כהסכמי מכר במקרקעין .  בפסק הדין עדני נערך זיכרון דברים מפורט על ידי עו"ד ,  ונקבע בו כי התשלומים יפורטו  " בנספח המצ"ב "  - מבלי שהצדדים צירפו את הנספח .  לאחר שהמו"מ לא הבשיל לכדי הסכם מכר ,  פנה המוכר לביהמ"ש כדי לבטל את זיכרון הדברים .  ביהמ"ש קבע כי זיכרון הדברים בטל ואינו מהווה הסכם מכר מחייב ,  שכן הצדדים לא הגיעו לכלל הסכמה לגבי תנאי התשלום - תנאי שמכוונת הצדדים עולה כי הוא תנאי מהותי שלא ניתן להשלימו באמצעות הוראות חוק אחרות .  מאידך סבר השופט יצחק עמית ,  בדעת מיעוט ,  כי זיכרון הדברים והתנהגות הצדדים לאחר מכן מעידים כי יסוד גמירות הדעת התקיים ,  ולפיכך כל יתר התנאים ,  ובכלל זה תנאי התשלום ,  ניתנים להשלמה .  בפסק דין אביצור נקבע כי מסמך בעל הכותרת  " הצעה ",  הנושא את חתימת שני הצדדים הוא הסכם מחייב בר אכיפה לכל דבר ועניין ,  חרף העובדה כי לא נקבעו בו פרטים מהותיים כגון תנאי תשלום ומועד מסירת החזקה .  בפסק הדין חתמה המוכרת על טופס הצעה  ( להלן המסמך )  למכירת דירה חדשה שאותה קיבלה במסגרת הסכם קומבינציה .  באותו מעמד שבו חתמה על המסמך ,  קיבלה המוכרת צ'ק של 50 אלף שקל מהקונים .  המסמך הוכן ונמסר למוכרת לחתימה על ידי מתווך ,  ונרשם בו כי הוא  " מותנה באישור המוכרים ".  בין לבין נפגשה המוכרת ,  בנוכחות נציג הקבלן ,  עם הקונים בדירה לצורך סיכום ביצוע שינויים בה .  השופטת קבעה כי המסמך ,  הפקדת הצ'ק ופגישת הצדדים בדירה לצורך ביצוע שינויים ,  מעידים כי קיימת גמירות דעת בין הצדדים ,  ויתר הדרישות ובכלל דרישת הכתב ניתנות להשלמה ואינן מבטלות את תוקפו של המסמך ,  ולפיכך יש לאכוף אותו .  ההבדל בין אכיפת ההצעה בפסק דין אביצור לביטול זיכרון הדברים בפסק דין עדני ,  נובע מכך שגמירות הדעת להתקשר בהסכם מכר ,  לשיטת ביהמ"ש בפסק דין אביצור ,  היתה מוחלטת ,  ואילו בפסק דין עדני קבע ביהמ"ש ,  בדעת רוב ,  שיסוד זה נפגע לאור היעדר ההסכמה על תנאי התשלום .  לסיכום ,  הדרישה הראשונה והמכרעת היא דרישה לגמירות דעת .  ככל שדרישה זו מתקיימת ,  בתי המשפט ייטו להשלים את יתר הדרישות - ובכלל זה את דרישת הכתב ודרישת המסוימות - על מנת לאכוף הסכם מכר .  - הכותב הוא עורך דין העוסק בתחום המקרקעין 

" מזל וברכה "  מספיקים בעסקות מקרקעין ?  
מלים בקבלנות

