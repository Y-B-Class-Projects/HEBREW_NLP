סמל סטטוס :  על  " הרשת החברתית "  של דיוויד פינצ'ר
בדומה לפייסבוק ,  גם  " הרשת החברתית "  מתגלה כביצוע מושלם לרעיון מעולה ,  אבל ההיסטריה סביב הסרט מוכיחה כמה מהירה בימינו האצבע על הלייק
אחד הדברים המעיקים ביותר בפייסבוק הוא כי וירטואלית ככל שתהיה ,  הרשת החברתית דווקא משקפת נאמנה את המציאות :  וכך ,  אם אתה רואה תמונות שבהן זוגתך לשעבר עושה כיף חיים בסיישל עם החבר החדש שלה - סימן שהם אכן היו שם ,  ואם השרירים שלו נראים בתמונות הללו גדולים משלך - אז ככה זה באמת .  אין מה לעשות ,  פייסבוק הוא מקום שבו תמיד מישהי שחשקת בה פעם תכתוב איפה היא אוהבת את זה בדיוק בזמן הלא נכון מבחינתך .  אפשר כמובן להימנע מכל זה אם רק נפסיק לחטט בחיים של אחרים או שפשוט נחדל לשים עליהם ,  אבל אנחנו נמשיך לנהוג כך ,  כי אנחנו בני אדם ,  והפייסבוק מנצל זאת כדי להפיק מכך את מירב רגשי הנחיתות שאפשר .
 באופן אירוני ,  האדם שיצר את המכשיר הקטלני הזה ,  ברנש צעיר בשם מארק צוקרברג היה מוצף מלכתחילה ברגשות כאלה . " הרשת החברתית ",  הסרט על אודותיו ועל הדרך שבה רמס את סביבתו כדי להפוך למיליארדר הצעיר בעולם ,  מדגיש זאת כבר בסצנת הפתיחה שלו .  סצנה זו מציגה את צוקרברג  ( ג'סי אייזנברג )  יושב בפאב עם אריקה ,  הבחורה היפה שעמה הוא מתרועע .  בשביל רוב האנשים ,  ערב כזה הוא בגדר דייט ,  אבל בשביל גיבור הסרט מדובר בדו-קרב שבו יוכיח שהעולם לא מעריך אותו כהלכה .  כמו גולש אחוז תזזית שלוחץ שוב ושוב על ריפרש כדי לראות אם כבר ענו לו למייל ,  הוא מתנהל בחוסר מנוחה תמידי :  כשהיא עונה לו על שאלה ,  הוא כבר מזמן במשפט הבא ;  כשהיא אומרת לו משהו הוא מתעקש לקרוא בזעם בין השורות ;  וכשהיא פולטת אמירה כללית כלשהי הוא משוכנע שהכוונה אליו .
 כל זה קורה כי בעולם של מארק צוקרברג רק הוא קיים וכל השאר הם כלים בעלי ערך אך נטולי אישיות במערכת של משחקי כוחות .  בהתאם לכך ,  בניסיון לפתות את אריקה הוא מבטיח לה שאם תהיה שלו הוא יכניס אותה למקומות שאחרת לא היתה מגיעה אליהם .  בתגובה לכך היא דווקא מחליטה לצאת ממערכת היחסים ,  אך לפני כן עוד מספיקה להפטיר בפניו   " אתה תמיד תחשוב שבחורות לא רוצות אותך כי אתה חנון ,  אבל שתדע שהן לא ירצו אותך כי אתה שמוק ". 
זו משוואה מדויקת למדי ,  אבל אריקה שכחה את עיקרון הביצה והתרנגולת :  אין ספק שצוקרברג שמוק ,  אבל הוא כזה בגלל היותו חנון .  אולי מדובר באחד האייקונים של המאה החדשה ,  אבל הוא מזכיר דווקא את גיבורי ספרות הדטרמיניזם החברתי של אמיל זולה  בדיוק כמוהם ,  גם במקרה של צוקרברג ,  הנסיבות החברתיות גזרו לעד את גורלו .  לא זו בלבד שהוא נולד כיהודי לא מיוחס ולא נאה בארצות הברית ,  שהחברה בה מעמדית כמעט כמו בהודו ,  אלא שהוא נחת גם במגדל השן שלה  אוניברסיטת הרוורד .  
במקום זה ,  איש כבר לא יתרשם מן התבונה שלו ,  שהרי רבים מסביבו קיבלו את הציון הגבוה ביותר במבחנים הפסיכומטריים .  ההבדל הוא שבניגוד אליו ,  לסטודנטים המבריקים הללו יש גם הורים מקושרים שיכולים להרים טלפון לנשיא האוניברסיטה ,  שרירים שמאפשרים להם להיות הקפטנים של נבחרת החתירה וגם כל מה שצריך כדי לפתוח את הדלתות למועדוני האחווה למיניהם .  מוחו מורה לו לזלזל בכל אלה ,  אבל הלב שלו  והרי אפילו ליצור כמו צוקרברג יש לב  גורם לו לרגשות קנאה ,  והשילוב בין שני אלה יוצרים בו טינה ובוז תמידיים כלפי הסובבים אותו .
 הדרמה לא נוצרת מכך שהברווזון המכוער מסתכל על הברבורים ורוצה להיות אחד משלהם  את זה אפשר היה לסדר בקלות .  היא נוצרת מכך שהוא רוצה יותר מזה  הוא רוצה להשפיל אותם ;  להשפיל את כל האנשים שהוא חושב שהם חושבים שהם יותר טובים ממנו .  היו בהיסטוריה האמריקאית אאוטסיידרים רבים  ( למשל ,  הנשיא הנוכחי )  ששאפו להגיע לצמרת כדי לדאוג לסדר חברתי מאוזן יותר .  צוקרברג רוצה להגיע לשם כדי להשתין על כולם בקשת .  
הדוגמה הטובה ביותר לכך מגיעה ברגעים שהם מרכז הכובד של הסרט :  הדיונים המשפטיים בין מיליארדר ההיי-טק ובין שני הקורבנות הראשיים שלו .  האחד הוא אדוארדו  ( אנדרו גרפילד )  ,  שהלך איתו לאורך כל הדרך עד שצוקרברג מחק אותו מרשימת החברים שלו ,  ככל הנראה כנקמה על כך שהוא תמיד היה מקובל ממנו בהרוורד ;  והתאומים טיילור וקמרון ווינקלווס  ( ארני האמר בתפקיד כפול )  ,  נסיכי הקולג' ,  שמהם גנב צוקרברג את הקונספט של פייסבוק כדי להעמידם במקומם .  הנתבע השנוא לא נלחם בהם כדי לנצח במשפט  כפי שהוא מצהיר ,  יש לו די והותר כסף לשלם פיצויים ,  וממילא הוא לא זקוק למיליוני דולרים לקניית מכונית מירוץ .  אם זו היתה המטרה שלו ,  מלכתחילה הוא לא היה מגיע לכאן .   .  בדומה לג'ורג' קוסטנזה ,  שבאותו פרק אגדי של  " סיינפלד "  גמא מאות קילומטרים וביזבז ימים שלמים כדי להתעלות על תגובת הנגד של עמיתו לשעבר למשרד ,  גם לגיבור סרט זה חשוב רק דבר אחד - להראות לתובעים ולעורכי הדין המשופשפים ומלאי הביטחון שמה שלא יגידו ,  תמיד יהיה לו משהו שנון יותר להגיד בחזרה .  רק ככה אמריקה תבין שגם עם כל הכסף שבעולם ועם החברים במקומות הנכונים איש לעולם לא יהיה טוב כמו מארק צוקרברג .
 התסריט המבריק של ארון סורקין משתמש בתככים הללו סביב פייסבוק ובמיקומם בזירה בסדר הגודל של הרוורד כדי לדון במבנה של החברה האמריקאית .  כיאה לשמו ,  הכל בסרט הזה חברתי ,  ואין כאן כל אלמנט לאומי או משפחתי ,  למשל .  ביוגרפיות נוהגות לנתח פסיכולוגית את הגיבור שלהן .  לרוב הן תולות את האשמה באביו ובאמו ,  ובכלל - מערכות היחסים בין האדם להוריו עומדות במרכזו של הקולנוע ההוליוודי ,  בכל ז'אנר שזה לא יהיה .  אבל אף שהוא לכאורה ה-סרט האמריקאי של השנה , " הרשת החברתית "  עושה דבר נדיר ונמנע מלהזכיר או להציג ולו לרגע את שארי בשרו של צוקרברג ,  וגם לא טורח להושיב אותו מעשית או מטאפורית על ספת הפסיכולוג .  תחת זאת ,  הסרט מצטרף לרשימה מצומצמת של יצירות מופת שעסקו במשחקי המעמדות האמריקאים ,  ובהן  " זר במגרש "  ו"חידון האשליות ". 
התסריט של סורקין טוב עוד יותר משני הסרטים הללו  ( שנעשו בשנות התשעים והתרחשו בשנות החמישים )  ,  וזאת מפני שהוא משתמש בכלים יצירתיים יותר .  כיאה לעידן שהסרט מתאר את התהוותו ,  שבו אתה יוצא מהמשרד לשעתיים ומגלה בשובך שיש לך יותר הודעות במייל ועדכונים בפיד מכפי שאתה מסוגל להכיל ,  גם  " הרשת החברתית "  תמיד נמצא צעד אחד קדימה .  הסרט נע בערמומיות בין זמני התרחשות ומנפיק משפטי מחץ בקצב של אחד לשנייה .  הוא גם בנוי בצורה כה חכמה ,  שככל שמיזם הפייסבוק העומד במרכזו תופס תאוצה כך הוא גם מתקדם מהר יותר ומשאיר את צופיו ואת גיבוריו עם התחושה שהם במרדף אחר פיסת מידע מהותית כלשהי .
 כשם שסורקין חד הלשון  ( "בחורים טובים ",   " הבית הלבן ")  הוא התסריטאי המושלם לסרט שכזה ,  גם דיוויד פינצ'ר הוא הבמאי האידיאלי בשבילו .  אחרי הכל ,  גם מרבית עבודותיו הקודמות - למשל , " מועדון קרב ",   " המשחק "  ו"זודיאק "  - עסקו בפער שבין הידיעה ואי-הידיעה ,  והבמאי יודע כיצד להשתמש בעריכה ובהעמדת הסצנה כדי לשחק עם הפער הזה . " הרשת החברתית "  אף מאפשר לפינצ'ר לטפל בסוגיה נוספת שצצה תדירות בעבודתו - גבריות במשבר ,  והעבודה הנהדרת כתמיד שלו עם השחקנים מקנה כוח רב לטיפול בנושא .
 אחת הבדיחות החבוטות ביותר כרגע היא הבלבול בין מייקל סרה  ( "ג'ונו ",   " סקוט פילגרם ")  וג'סי אייזנברג  ( "זומבילנד ")  ,  אבל כוכב  " הרשת החברתית "  מפריך כאן את הקלישאה הזו  סרה לעולם לא היה מצליח לגייס את תעצומות הנפש הדרושות כדי לשחק שמוק כה גדול .  בצד אייזנברג ,  התגלית ארני האמר מצליח למלא את הדמות הכפולה שלו בעוצמה אבל גם בחוסר אונים ,  אנדרו גרפילד מבדל את דמותו כמעוררת אמפתיה ואפילו ג'סטין טימברלייק מבריק בתור שון פארקר ,  מייסד  " נאפסטר "  שהפך לחונך ולשותף של צוקרברג .
 אם כך ,  בדיוק כמו פייסבוק ,  גם  " הרשת החברתית "  הוא ביצוע מושלם של רעיון מעולה .  נוסף על ההנאה בזמן הצפייה ,  הסרט גם משגר לקאנון שורה של ציטוטים וסצינות ,  למשל הפתיחה והסיום המוחצים ,  העימות בין נשיא הרוורד לתאומים השאננים או המפגש הראשון שלנו עם פארקר .  אך למרות כל זה ,  ההיסטריה סביב הסרט מוגזמת .
 לומר ש"הרשת החברתית "  הוא אחד הסרטים הטובים של השנה זה נכון ,  ולהזכיר אותו בהקשר של  " האזרח קיין "  זה בלתי נמנע ,  שהרי גם הסרט האגדי של אורסון וולס עסק באיל תקשורת שהתקוטט עם כולם בדרכו למעלה .  עם זאת , " האזרח קיין "  שינה לעד במו ידיו את השפה שבה מדבר הקולנוע ,  בשעה ש"הרשת החברתית "  הוא בסך הכל דוגמה לאופן שבו משתנה האמנות בגלל השפה שבה מדבר הקהל .  לפיכך ,  מי שמעמיד את שני הסרטים זה בצד זה רק מוכיח סופית כמה קלה בימינו האצבע על הלייק .  
הסיבה לכך שהציבור כה כפייתי כלפי הסרט פשוטה :  קיומה של קלאסיקה מלאת עומק על אודותיה של הרשת החברתית הממכרת גורמת לנו להתבייש פחות באובססיה שלנו כלפיה .  הרי אם פייסבוק מספיק חשוב בשביל להיות מקור השראה ליצירת פאר קולנועית ,  זה לא כל כך פאתטי לשבת עליו כל היום .  ובכן ,  אם יש דבר אחד שהסיפור של צוקרברג מלמד אותנו זה שכפייתיות מובילה בהכרח להרס ,  אז זו ההזדמנות לעמוד במבחן הבגרות האולטימטיבי ולהרוג שתי ציפורים במכה אחת :  כתבו סטטוס  " נהניתי מאוד מ'הרשת החברתית' ,  אבל לא יותר מזה ",  ותחזיקו מעמד יומיים לפני שאתם נכנסים לראות כמה הגיבו לכם .
 
סמל סטטוס :  על  " הרשת החברתית "  של דיוויד פינצ'ר
בדומה לפייסבוק ,  גם  " הרשת החברתית "  מתגלה כביצוע מושלם לרעיון מעולה ,  אבל ההיסטריה סביב הסרט מוכיחה כמה מהירה בימינו האצבע על הלייק

