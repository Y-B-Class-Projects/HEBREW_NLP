סיינה היא מכבי החדשה
פדרמן ומזרחי מקצצים ?  מונטפאסקי מגדילה בעקביות את התקציב ;  ההנהלה הצהובה מפולגת ?  הנשיא מינוצ'י שולט ביד רמה  ;  ביד אליהו אין שלד והיררכיה ?  האיטלקים יודעים איך בונים קבוצה .  למכבי תל אביב ,  פעם מועדון מצליח שנוהל לעילא ,  יש רק מה ללמוד מסיינה
בעונת 1975/76 יצאה מכבי תל אביב למשחק חוץ נגד ריאל מדריד במסגרת גביע אירופה לאלופות .  מכבי הייתה אז אנדרדוג ברור ואיש לא חשב שאפשר לנצח את סגנית אלופת היבשת ,  למעט המאמן פרד דווילי ,  שהצהיר לפני ההתמודדות כי מכבי תשחק בסגנון המשחק של ריאל שאופיין בקצב מסחרר והתקפות מתפרצות . " ננצח אותם בנשק שלהם ",  אמר ,  ריאל שמעה ,  ורמסה את מכבי 125:78 ,  התבוסה הגדולה בתולדות המועדון הצהוב עד עצם היום הזה .  אבל בטווח הרחוק זה הצליח למכבי ,  היא אכן ניצחה את ריאל בנשק שלה ,  ובשלושת העשורים שעברו בהמשך הפכה למועדון מצליח הרבה יותר מזה המדרידאי .
 סיינה מעולם לא ניצחה את מכבי .  בכל תשעת המפגשים ביניהם ידם של הצהובים הייתה על העליונה .  אבל בשנים האחרונות נראה שסיינה אף היא תנצח את מכבי בנשק שלה .  ממועדון צנוע בקנה מידה אירופי הפכה סיינה בעשור האחרון לאחת הקבוצות החזקות ביבשת ,  כשהיא מזכירה לא מעט את מכבי של פעם  קבוצה עם סגל מגובש שרץ יחד כמה שנים ,  מאמן שמזוהה עם המועדון ונחשב לבשר מבשרו ,  והנהלה שפועלת בשקט וביסודיות תוך חשיבה לטווח ארוך .  סיינה למדה ממכבי ,  ובדרכה שלה ,  הופכת לסוג של מכבי איטלקית .  איך סיינה הפכה למועדון שהוא מודל לחיקוי ביבשת ,  ומה ההבדל בינה לבין מכבי ,  שנמצאת בשנים האחרונות בתהליך של שקיעה ?  
" סיינה הגיעה לרמה שלה בזכות ועשתה את כל ההחלטות הנכונות כדי להישאר בטופ ,  אומר מאמן הקבוצה סימונה פיאניג'אני ,  ומצביע על הסיבה שלדעתו מבדילה את סיינה ממכבי ורוב קבוצות היבשת , " המועדון מתבסס המון על ארגון נכון .  תקציבית זו אף פעם לא תהיה הקבוצה הכי עשירה ,  אבל מבחינת ארגון ,  מדובר בקבוצה מספר אחת ".  את האופן בו מנוהל הארגון ,  והבסיס האיתן עליו הוא ניצב ,  יש לזקוף לזכות פרננדו מינוצ'י ,  שמונה ב-1990 למנהל השיווק של סיינה ,  הפך תוך מספר שנים לנשיא ושינה את המועדון .  מינוצ'י חיבר בין בנק מונטפאסקי המקומי לקבוצה ,  ובכך סיפק לה ספונסר גדול ,  יציב ונלהב .  ההצלחה הגיעה מהר .  ב-2002 זכתה הקבוצה בגביע ספורטה ,  ב-2004 הקבוצה עלתה לפיינל פור היורוליג והשתלטה מאמצע העשור על הליגה האיטלקית .  לא פלא שביולי 2008 הוכתר למנהל השנה ביורוליג . 
" המאמן פיאניג'אני והנשיא מינוצ'י מעריכים מאוד זה את זה .  הם המנהיגים הברורים של המערכת ,  והרוויחו זאת בזכות יכולתם לעבוד בהרמוניה ",  אומר עיתונאי יורובאסקט איטליה סטפנו פיני .  המפתח בסיינה הוא שקט תעשייתי ,  כשמינוצ'י דואג לספק למאמנים השונים שעברו במועדון בשני העשורים האחרונים את האמצעים להצליח ,  בדומה למכבי תל אביב של שנות ה-70 וה-80 . " היחסים ביניהם מעולים ,  מוסיף קרלו סנטי ,  איש הכדורסל של העיתון אל מסאג'רו , " שניהם בני העיר ,  הם עובדים בתיאום ,  חושבים רק על טובת המועדון ופועלים בתחושת שליחות ,  וזה משהו שקשה למצוא במועדונים אחרים ".  
בניגוד לסיינה הסולידית ,  מכבי תל אביב של השנים האחרונות היא קרקס קקפוני של מסרים ,  חילוקי דעות ,  חוסר החלטיות ,  בזבזנות וחוסר כיוון והנהגה .  תיבת הפנדורה של מוני פנאן ועזיבתו המתוקשרת של רענן כץ פגעו קשות בתדמית הקבוצה .  עזיבתו של כץ פגעה בעוד אספקט חשוב  כוח האש הפיננסי של מכבי תל אביב קטן משמעותית .  גורמים במכבי תל אביב מספרים שדייויד פדרמן אמר לאנשי הצוות המקצועי כי הם יכולים לשחרר את לאמפה ,  ושהוא וחברי הדירקטוריון ידאגו לסכום הכספי הדרוש להבאתו של זר חדש .  הבטחות לחוד ומציאות לחוד .  במקום להתחזק ,  מכבי ,  בצעד חסר תקדים ,  תקצץ במשכורות שחקניה ועובדיה ,  בשיעור של בין ארבעה לחמישה אחוזים .  לא ברור לאן המועדון הזה מידרדר ",  הגיב גורם במכבי על החלטת ההנהלה ,  ואי אפשר היה לנסח את ההבדל בין סיינה היציבה של מנוצ'י למכבי המתנדנדת והמזגזגת של פדרמן ומזרחי בצורה טובה יותר .  חוסר היכולת הכלכלית להביא זר והדרישה לקיצוץ מאפשרים הצצה למצבה הכלכלי הירוד של הקבוצה ,  שבעבר דבר לא היה בלתי אפשרי עבורה .  
מאז שנת 2007 מכבי מסיימת כל עונה בגירעון שנע בין 4.6 מיליון שקלים ל-6.5 מיליון שקלים ,  ובעונה שעברה החריגה היתה גדולה יותר .  את העונה שעברה פתחה מכבי עם תקציב של 19.4 דולר ,  ובהמשך הוסיפה קרוב לשלושה מיליון דולר על שכרם של גרשון ודרוקר ,  מרכוס פייזר ,  אלטון בראון ,  צ'ארלס גיינס ,  די בראון ,  ארון מגי ורביב לימונד .  זה אפילו לא הספיק לעלייה להצלבה .  ההפסדים הם תוצאה של החלטות מקצועיות וניהוליות גרועות .  ההנהלה ,  תחת ציפיות האוהדים ,  הספונסרים וגורמי השידור ,  ניהלה מדיניות נטולת כל רסן ,  שערורייתית ,  והביאה את עצמה למצב בו היא חייבת לקצץ ,  ובכך להתרחק עוד יותר מהטופ האירופי .  
סיינה ,  לעומת זאת ,  רק מתקרבת לשם ,  בצעדים מדודים .  בעונת 2007/08 תקציבה עמד על קרוב ל-14 מיליון דולר ,  ב-2008/09 על קצת יותר מ-18 מיליון דולר ,  והשנה הוא צמח ל-21 מיליון דולר .  הכיוון של שתי הקבוצות ברור .  עד שמכבי לא תחזיר לעצמה את היציבות ניהולית ותדאג להגדיל משמעותית את המשאבים הכלכליים של המועדון ,  יהיה קשה לתרגם את הפעילות במגרש ומחוצה לו להצלחה אמיתית .
 כשפיני גרשון עלה למשחק הפתיחה ביורוליג ללא אף ישראלי בחמישייה ,  לא מעט סברו כי זו החותמת הסופית לאיבוד צביונה הישראלי של הקבוצה .  בניגוד למכבי ,  סיינה לא עומדת תחת ציפיות לאומיות .  מינוצ'י הקים מחלקת נוער לתפארת ,  שקבוצותיה בגילאי 15 עד 18 זכו יחד בתשעה תארי אליפות ,  אבל מבט על סגל סיינה בעשור האחרון מגלה שהקבוצה מתבססת ברובה על זרים . " סיינה משקיעה הרבה כסף בנוער ,  אך לרוב שחקני הנוער מושאלים לקבוצות בליגות הנמוכות ,  שם מצפים מהם להבשיל ,  אומר פיני , " רובו המוחלט של סגל הקבוצה הבוגרת מורכב משחקנים שנולדו בין 1977 ל-1982 .  עם כל הרצון הטוב ,  קשה להחדיר לכזה סגל מגובש שחקן צעיר ,  אלא אם הוא חזק כמו עמרי כספי ".  
בזאת סיינה דומה למכבי ,  אבל בסקאוטינג ובנייה לטווח ארוך יש הבדל . " סיינה בדרך כלל מחתימה שחקנים רעבים ,  לדוגמה דייויד הוקינס ,  שבמשך כמה שנים באיטליה שיחק ברומא ומילאנו ולא זכה עמן בכלום ,  מסביר פיני על אסטרטגיית הקבוצה . " בשונה משאר המועדונים ,  סיינה בודקת בשבע עיניים את הגישה של השחקן לא רק על הפרקט אלא גם מחוצה לו ,  מוסיף סנטי . " ערכים כמו תשוקה ,  רעב להישגים ומחויבות חשובים להם מאוד ,  ומהווים הכרח עוד לפני שבודקים את הרמה המקצועית .  סיינה בוחרת שחקנים שידעו להשתלב ברוח המועדון ,  שדוגלת בקבוצתיות .  לכן בכל שנה הסגל עובר מעט מאוד זעזועים ,  בכל פעם מחליפים שחקן אחד או שניים כדי לשפר את האיכות ".  
כשמכבי התלבטה אם להחתים את אולסי פרי או זר אחר שנבחן באותה עת בקבוצה ,  היא הגיעה להחלטה לא על סמך יכולתו בהגנה או בהתקפה .  באחת מארוחות הקבוצה רלף קליין והנהלת מכבי ראו את הזר הנבחן האחר מעמיס עוגות על צלחתו ,  ואילו את פרי לוקח פרוסה אחת בלבד .  באותו רגע הם החליטו שאולסי פרי יהיה הזר אותו יצרפו .  שיקולי אופי כאלה כבר מזמן לא קיימים במכבי .  בניגוד לסיינה ,  מכבי הביאה שחקנים שבעים  ( מרכוס בראון )  ,  לא קבוצתיים  ( קרלוס ארויו )  ,  בעייתיים  ( רודני וויט )  ומיותרים  ( אלטון בראון ,  ארון מגי וכיוב' )  .  כולם היו יקרים ביחס לתפוקה ולערך המוסף שהיו אמורים להביא .  הרוח הקבוצתית והחשיבה על המרקם החברתי ,  שהיוו נדבך מרכזי בהצלחתה של מכבי לאורך השנים ,  נהרסו עד היסוד .  מכבי לא בחלה באמצעים ,  ובעונה שעברה החתימה ושחררה תשעה שחקנים כמענה מיידי לבעיות השעה ,  ללא התחשבות במרקם האנושי וההשפעה שלו על הצד המקצועי .  
סיינה נמנעת מלהחליף שחקנים באמצע עונה ,  ואילו מכבי לא בוחלת בשינויים ;  מכבי תל אביב ביצעה בכל קיץ מהפכה ומאמניה היו צריכים לברוא אותה מחדש ,  סיינה מבצעת התאמות ,  כששלד הקבוצה נשמר לאורך זמן ;  מאז עונת 2002/03 אימנו בסיינה שני מאמנים ,  במכבי שבעה . " הסוד הגדול שלהם הוא 'איך לשמור את השחקנים בקבוצה' ,  אומר פיני ומזכיר את מקינטאייר ולברינוביץ' כשניים שחוזרו נמרצות בקיץ על ידי אולימפיאקוס וריאל , " שנה אחרי שנה המערכת מוסיפה שחקן פה ושחקן שם ,  שחקנים שמכירים את הכדורסל האיטלקי ,  קבוצתיים ,  שמסוגלים להשתלב .  סיינה מסתכלת כל הזמן קדימה .  בעונה שעברה היא החתימה את דייויד מוס ,  סמול פורוורד מגוון ,  והשאילה אותו לווירטוס בולוניה העונה ,  כדי שיכיר את הכדורסל האיטלקי .  הכוונה שלהם היא להכין אותו למקרה שרומיין סאטו יעזוב ".  בנג'מן אזה כבר עונה שישית בסיינה ,  סטונרוק רושם עונה חמישית ,  מקינטאייר ,  סאטו וקרארטו רביעית ,  לברינוביץ' ורס שלישית ודומרקאנט שנייה .  ההיכרות עם הליגה הישראלית כלל אינה שיקול במכבי ,  כאשר היא רוצה לצרף שחקנים ,  ועל שלד אין מה לדבר .
 סיינה משחקת כדורסל מלהיב ,  מהיר ופיזי ,  חוטפת הרבה ,  מאבדת מעט ,  זורקת מחוץ לקשת והרבה והעומס מתחלק יפה בין השחקנים .  התיאור הזה נכון לעונה זו כמו לקודמותיה . " סיינה מקפידה על שינוי מדורג ואטי בסגל לאורך השנים ,  ומביאה שחקנים שמתאימים לסגנון המשחק שלה ,  ולא שחקנים שהיא תצטרך להתאים את עצמה לסגנון שלהם ,  אומר סנטי ,  ומציין הבדל נוסף בינה לבין מכבי .  בקיץ הקבוצה רצתה יותר נפח לקראת קרבות היורוליג ,  והחתימה את זיסיס והוקינס המגוונים והחזקים יותר מפינלי וקאוקינאס שעזבו ,  שחקנים שהשתלבו מצוין בשיטה של פיאניג'אני .
" יש היררכיה ברורה בקבוצה ,  אומר סטפנו פיני , " שמונה שחקנים מובילים - סאטו ,  הוקינס ,  לברינוביץ' ,  מקינטאייר ,  זיסיס ,  דומרקאנט ,  סטונרוק ,  ואזה - וארבעה על תקן משלימים שמקבלים דקות ספורות - קרארטו ,  רס ,  מרקונאטו וד'ארקולה .  מקינטאייר קובע את הקצב ,  סטונרוק מנהיג את ההגנה ונעזר בסאטו המצוין וזיסיס ,  הקבוצה מחפשת מתפרצת בכל הזדמנות ,  מיומנת בפיק אנד רול ,  ואוהבת לזרוק מהפינות ,  דבר שהוא חריג ביורוליג .  הכל ברור ,  כל אחד יודע את מקומו ,  וזה יוצר מערכת בריאה שבה השחקנים מרוצים ולא קבוצה שבה 12 שחקני יורוליג ברמה גבוהה שלא מרוצים ".  המשפט האחרון מתאר לא רע את מכבי הנוכחית .  כששיטת המשחק ברורה ומוטמעת בשחקנים והקבוצה מגובשת מקצועית וחברתית ,  אין פלא שסיינה הפסידה העונה רק לברצלונה העצומה .  למכבי אין שיטת משחק ,  ספק אם גרשון יצליח ליצור היררכיה עד תום העונה ,  ומכבי עדיין מחפשת את זהותה כקבוצה . 
" הכדורסל בסיינה גורם גאווה עצומה לעיר ,  וההתלהבות מדביקה גם את הזרים ,  שמרגישים בקבוצה ובעיר כמו בבית ,  מספר סנטי על הקסם המיוחד של המועדון . " הם מרגישים שסיינה היא הרבה מעבר לעוד מקום עבודה ,  והופכים לגיבורים מקומיים ".  בשנים בהן כבשה את אירופה הדברים האלה היו מדויקים לגבי מכבי .  שחקנים שהפכו לכוכבים במדים הצהובים כמו ניקולה וויצ'יץ' ואנתוני פארקר ,  העדיפו להישאר ביד אליהו למרות הצעות מפתות והיו נערצים על רבים .  העונה מכבי ניסתה לחדש את המודל שהצליח עד אמצע העשור החולף ,  וזהו צעד ראשון בדרך לשפיות ,  אולם בסגל שנבנה על ידי פיני גרשון אין לשחקנים זיקה מיוחדת לעיר או לאוהדים ,  וכולם אלמוניים בתודעה הציבורית הישראלית .  לא תמצאו בקבוצה הנוכחית של גרשון שום אולסי פרי ,  קווין מגי או פארקר .  כדי לשמור על גחלת האוהדים בוערת ולחזור להיות הקבוצה של המדינה ,  מכבי חייבת ליצור זיקה בין הקהל לשחקנים ,  דבר שבינתיים ,  כמו שאר הדברים שקיימים בסיינה ולא בתל אביב ,  רחוקים מלהתקיים .
 
סיינה היא מכבי החדשה
פדרמן ומזרחי מקצצים ?  מונטפאסקי מגדילה בעקביות את התקציב ;  ההנהלה הצהובה מפולגת ?  הנשיא מינוצ'י שולט ביד רמה  ;  ביד אליהו אין שלד והיררכיה ?  האיטלקים יודעים איך בונים קבוצה .  למכבי תל אביב ,  פעם מועדון מצליח שנוהל לעילא ,  יש רק מה ללמוד מסיינה

