חיפה .  סוף השבוע שעבר .  יומן
בין בית ספר הריאלי ,  בית המשפט ,  בית עלמין ,  עוספיא ,  החשודים בהצתה וחבריו של אלעד ריבן .  בין הלהבות הסתובב אוהד גרינוולד
עיניו של אמיל ריבן מסרבות להאמין .  בנו יחידו ,  אלעד ,  מורד אל הקבר ,  וריבן אינו מסתכל .  הוא מטה את ראשו לאחור ,  שניים מחבריו אוחזים בכתפיו .  הכרתו מעורפלת .  מה מתרחש במוחו ?  מה הוא ממלמל ?  האם מדבר עם אלעד ?   *  *  *  עוספיא .  כותלי המספרה של ארז זאהר נושקים לבית משפחת הנערים החשודים בהצתה ,  שהובילה לאש הגדולה בכרמל .  מוצאי שבת עכשיו ,  כמעט עשר בערב .  כמה שעות קודם לכן ,  בעת שהמשפחה סעדה ארוחת צהריים ,  הגיעה המשטרה .  שוטרים פרצו לבית ,  מעיד זאהר ,  גררו שניים מילדי המשפחה לניידת ,  ונעלמו .
 בחוץ מתגודדים השכנים .  אחד מהם לבוש מדי ב' צה"ליים .  כולם מאמינים בחפותם של הנערים . " המשטרה תפסה שעירים לעזאזל ",  משוכנע בן הכפר עלי דביאן .  דביאן מספר שהכיר את הנערים  " מאז שהיו תינוקות .  הם ילדים נהדרים ,  מחונכים .  מעולם לא הפריעו לאיש ".  דביאן מסתובב חמוש במצלמה .  הוא עיתונאי חובב ,  בעל אתר הבית של הכפר .
 האזור עודנו בוער ,  אך דביאן כבר הגה מספר תיאוריות משלו . " ראיתי שכתבו שהשריפה החלה במזבלה .  אתה יודע שהאש הגיעה למזבלה רק היום ?  בשני בדצמבר צילמתי באזור שוויצריה הקטנה שני אודים עשנים ,  שעולים משום מקום ",  הוא מגלה . " אני יודע שהיה גל של הצתות בכל הארץ .  בקרית ביאליק ,  בירושלים .  למה נפלו דווקא עלינו ?  בכלל ,  קצת מוזר לי שהכל קורה יומיים אחרי הסיפור עם סלקום .  הנה ,  הם כבר לא בכותרות ". שכן אחר ,  מהמבוגרים שבחבורה ,  מתפרץ לדבריו . " הילדים היו אוכלים ופתאום מגיעים 40 שוטרים ,  זרקו להם את הצלחות ,  לקחו אותם בלי נעליים ,  עם בעיטות ,  לתחנה ",  הוא אומר בהתרגשות .  ניכר שהוא עדיין מצוי תחת הרושם שהותירו בו מאורעות הצהריים . " דחפו את האבא שלהם לרצפה ,  הוא פרק את הכתף .  זה הכל ספין .  אם היה מקום למכבי אש או מים ,  כמו שאנחנו מבקשים כבר שנים ,  זה לא היה קורה .  זו רשלנות שלהם .  רוצים להפיל על הכפר הכל .  שיאשימו את מי שצריך .  נשרפו לנו כאן הרבה דונמים .  זאת הייתה הפרנסה שלנו .  תגיד לי אתה ,  איזה בן אדם גוזר פרנסה של עצמו ?  ". 
לפני שנתיים ,  לחשו לנו לאחר מכן ,  נשרפו למוות שניים מבניו של אותו שכן .  לוו ממנו סכומי כסף גדולים ולא החזירו ,  אמרה השמועה .  דיברו על ענייני כבוד המשפחה .  המשטרה לא חוקרת .
 כמעט חצות הלילה .  אומרים שהאש תחת שליטה .  כנראה שלא יהיה חורבן בית שלישי .  בחפ"ק הגדול שהוקם באוניברסיטת חיפה מתחילים להרגיש הקלה .  השר דניאל הרשקוביץ' עובר בין האוהלים ,  מתעניין ולוחץ ידיים .  חבורת כבאים מרוסיה אוספת את הציוד .  רק חבורה של מטפלים ,  שהופיעו כאן כמה שעות קודם לכן ,  עדיין עובדת במרץ .  אלו חבר'ה בגילאי 25 עד 65 ,  שהגיעו על מיטתם המתקפלת וציודם ,  ומציעים מסאז' מפנק לאותם לוחמים מותשים שעוד נותרו במקום ,  חינם אין כסף .  יש שמפקירים עצמם לחסדיהם ,  הרוב מתפדחים .
 ליד מחסומי הברזל המקיפים את רחבת הכניסה הגדולה עומדים חמישה צעירים בשנות העשרים לחייהם .  מה אתם עושים כאן ?   " באנו להתנדב .  נסענו לכאן מתל אביב ",  משיבה הבלונדינית שבחבורה . " אנחנו עומדים פה בערך מצאת השבת ,  מחכים שייקראו לנו .  אנחנו רוצים לעזור ".  אלא שגם הם נכנעים בסופו של דבר ,  ונוסעים לחפש אקשן במקומות אחרים .
 עשר בבוקר ,  יום ראשון .
 שטח תיכון הריאלי בחיפה נקי .  המדשאות מטופחות והשיחים גזומים למשעי .  בעוד שנתיים יחגוג המוסד הוותיק מאה שנים להיווסדו .  בשבילים הללו צעדו סופרים ,  שופטים ,  מצביאים ומשוררים ,  אך כעת פוסעים בו מאות צעירים ,  לבושים שחורים .  מכאן יצאו כולם באוטובוסים לבית העלמין בנשר ,  שם ייטמן חברם אלעד ריבן ז"ל ,  הקורבן הצעיר ביותר של האסון הגדול .  בן 16 וחצי בלבד ,  מתנדב ב"צופי האש ",  שקיפח את חייו במהלך ניסיון חילוץ אוטובוס צוערי השב"ס בבית אורן .
 צוות בית הספר זריז מספיק בהקמת עמדת זיכרון ,  שהוצבה בכניסה למבנה המרכזי .  על שני לוחות גדולים ,  עטויים בד שחור ,  הודקו תמונות של אלעד ,  לצד כמה גזרי עיתונים מהבוקר ,  שסיפרו בהרחבה את סיפורו .  על השולחנות ספרי זיכרון גדולים ,  בהם יכולים חבריו לכתוב מילות פרידה ,  ואשר בתום השבעה יועברו להוריו .
" היד רועדת על הדף הזה ",  כתבה אחת מידידותיו , " זה לא נקלט שאיבדנו אותך ".  ואחר כתב לאלעד , " מי שנלחם בגיהנום ,  מגיע לגן עדן ".  שגיא פלד היה אחד מחבריו הקרובים ביותר ,  נראה מבוגר מכפי גילו . " אלעד תמיד חיבק את כולם ",  סיפר . " הוא אהב את כולם .  היה הדבק של החברה .  הוא היה אחד שתמיד היה לו משהו מעניין לומר .  זה עולם ומלואו שנעלם ".  את ההודעה הרשמית על מותו קיבל ביום שישי בלילה . " בשישי בבוקר קיבלנו טלפון ממלי ,  המחנכת שלנו .  היא אמרה שיש חשש כבר לחייו של אלעד ושנבוא לבית שלה .  הבנו שמשהו לא טוב קרה ,  אבל לא רצינו לעכל .  בלילה הודיעו לנו שזיהו את הגופה .  זה היה רשמי כזה ,  וזה היה כל כך נורא לשמוע .  אפילו אם גם קודם לכן הערכנו שהוא לא יחזור ,  ההודעה הזו כבר שברה את כולם ". 
בצהריים מחליט ביהמ"ש השלום בחיפה להאריך את מעצרם של האחים החשודים בהצתת השריפה .  צפויים להם עוד ארבעה ימים של חקירות ,  לפחות .  יש יסוד סביר לחשד כי החשודים היו מעורבים בביצוע העבירות המיוחסות להם ,  כתבה השופטת .  כ-10,000 איש חיים בעוספיא ,  מועצה מקומית שגובלת בפארק הכרמל .  80% מתושבי הכפר הם דרוזים ,  15% נוצרים .  היתר מוסלמים וסטודנטים יהודים שלומדים באוניברסיטת חיפה.מזרקה ריקה נמצאת בחזית בניין המועצה הצנוע .  בקרבת מקום ,  מרכז של חנויות ומסעדות .  העסקים ריקים וריח העשן עודנו באוויר .  חלק מן התושבים פונו בשל סכנת האש .  רבים התלוננו על כך שהוזנחו בידי שירותי הכבאות ,  עד שנאלצו לצאת ולכבות בידיהם את הלהבות שאיימו לשרוף את הכפר .  הרבה תושבים מסתובבים ברחוב .
 הדרוזים מורעלים על הצבא ,  הרבה יותר מהיהודים .  בשנת 2008 התגייסו לצה"ל מספר לא שגרתי של כ-83% מבני העדה ,  בעוד שאצל היהודים עמד אחוז המתגייסים על 74% בלבד ;  כך דיווח אתר החדשות הצפוני karmel.co.il ,  בהתבסס על נתוני דובר צה"ל .  מן הסתם ,  אחוז המתגייסים בעוספיא גבוה הרבה יותר מאחוז המתגייסים בתל אביב .
 גם ת' ,  אביהם של שני הנערים החשודים ,  שירת בצה"ל . " אני שירתי את המדינה ,  ובעזרת השם כל הילדים שלי יהיו בצבא ",  הוא אומר .  יש לו שבעה ילדים .  שישה בנים ובת ,  שיהיו בריאים כולם .  החשודים הם שני הגדולים שלו .  אחד תלמיד כיתה י"א ,  השני תלמיד כיתה ט' .
 ת' ממוצע קומה .  שערו שחור .  צבע עורו שחום .  כשהוא מדבר איתנו ,  גם עיניו רושפות . " לקחו ילדים קטנים ,  חפים מפשע ",  הוא אומר בכאב . " ילדים תמימים ,  לא מופרעים .  באותו יום שפרצה השריפה הייתה בעבודה .  התקשרו אליי ואמרו שיש להבות ליד הכפר .  חזרתי מהעבודה לבית ,  לראות כמה האש קרובה .  אחר כך אני והילדים שלי הלכנו לעזור לכבות את האש עד השעות המאוחרות של הלילה .  עבדנו יחד וכיבינו אותה .  ואז חזרנו הביתה .  לא היו מים .  רק בבוקר ,  אחרי שקמתי ,  יכולתי להתקלח .  המים היו שחורים מכל הפיח .  נראה לך שהם אחראים לכל זה ?  ". 
כמיטב המסורת ,  דלת בית המשפחה פתוחה .  בסלון הרחב יושבים בני הבית בצורת חי"ת ,  כשמולם הטלוויזיה .  ערוץ 2 דולק .  יש הפרעות בקליטה .  כולם מדברים בשקט ,  מתהלכים על קצות האצבעות .  ככה מרגישה סוכת אבלים .
 רק כשמגיעה פמלייתו של נשיא המדינה יכול מסע הלוויה של אלעד ריבן לצאת לדרך .  אלפים מתאספים במקום ,  בדוחק רב ;  בית הקברות הקטן אינו נבנה כדי להכיל כמות כזו של אנשים .  באולם המרכזי מוצבים כמה עשרות כיסאות ,  משני צידי הארון .  כל המכובדים יושבים שם :  שמעון פרס ,  גדעון סער ,  ראשי עיריות חיפה ונשר ,  ניצב כבאות והצלה .  כולם נושאים הספדים .  אמיל וצביה ריבן ,  הוריו של אלעד ,  כורעים לצד הארון .  כוחם תש .
 טרם היציאה לדרך דיברנו עם רשף אבי כהן ,  מפקד צופי האש בשירותי כבאות חיפה ,  שהיה מפקדו של אלעד .  כהן סיפר ,  שריבן הגיע לחפ"ק שבאוניברסיטה על דעת עצמו .  אימו לקחה אותו לשם .  הוא קפץ על הכבאית הראשונה שראה ,  שהוחשה לאזור האוטובוס הצוערים הבוער .  ריבן לא נרשם בשום מקום .  לא הודיע לאיש שיצא לשטח .  אף אחד לא ידע שעלה על כבאית .  שעות רבות היה בחזקת נעדר ,  עד שאותר מיקומו ,  בעזרת הטלפון הסלולרי שלו .
" הייתי מגדיר את מה שקרה עם אלעד כ'תקלה טכנית' ",  מודה כהן . " הייתה תקלה שאני מבטיח שלא תקרה עוד לעולם .  אין דבר כזה שכבאי נוער לא חובר לאיש צוות וותיק ,  לא נרשם ולא נצמד להוראות .  אני לא חושב שאלעד היה רשלן ;  הוא פשוט כל כך רצה להיות במוקד האש ,  עד שנכנס לרכב הראשון שראה ".  
הוא נשאל כיצד זה שאין בנמצא נוהל שמתנה צירופם של בנים יחידים לפעילות התנדבותית מסוכנת ככיבוי אש בחתימת הורים ,  כפי שקיים בצה"ל . " כולנו יודעים שבצופי האש אין מצב שיקרה אסון כזה ",  אומר כהן . " עובדה שעד היום זה לא קרה .  אנחנו יודעים איך לטפל בחבר'ה הצעירים .  הם צמודים לכבאים ותיקים ,  שמכירים את המטריה .  אבל אולי פספסתי את זה .  אולי הייתי צריך להיות יותר רגיש ",  הוא מוסיף בגילוי לב נדיר .
 מסע הלוויה של אלעד ריבן מתקרב לסיומו ואביו אמיל לוחש את הקדיש .  לאחר מכן ,  במשך דקות ארוכות ,  עוברים נציגיהם של עשרות גופים וארגונים שונים על פני הקבר הטרי ומניחים זרים ,  מכל הסוגים והגדלים ,  זה על זה ,  בערבוביה ,  עד שדומה שהפך הקבר להר ירוק של ממש .
 עשרים וארבע שעות לאחר מכן ייעצר נער אחר ,  בן 14 .  הוא ,  תטען המשטרה ,  כבר הספיק להודות שהשליך גחל נרגילה בוער לשיחים .  משם התפשטה האש הלאה ,  ליערות .  האחים מעוספיא ישוחררו ללא כל אישום .  הם ישובו לבית הספר .
 
חיפה .  סוף השבוע שעבר .  יומן
בין בית ספר הריאלי ,  בית המשפט ,  בית עלמין ,  עוספיא ,  החשודים בהצתה וחבריו של אלעד ריבן .  בין הלהבות הסתובב אוהד גרינוולד

