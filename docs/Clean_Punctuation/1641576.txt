למה בערד לא מוכנים לקלוט תושבים חדשים ? 
30 משפחות ,  חברי קהילת  " דרך הלב ",  העבירו את משכנם לעיר הדרומית רק כדי לגלות שהעירייה מערימה עליהם קשיים . " הגענו לערד עם רצון להשתלב ".  העירייה : " הם פועלים ללא אישור "
 בית משפט השלום בבאר שבע הורה אתמול  ( שלישי )  לעכב בשבוע את צו הסגירה שהוציאה עיריית ערד למאפיית  " לחם אברהם "  בעיר .  לדברי בעלי המאפייה ,  עיכוב הצו נועד לאפשר את השגת האישורים הדרושים להפעלתה .  ואמנם במקרה זה אין מדובר בבעלים מן הסוג המקובל - אלא בקהילה השיתופית הנקראת  " דרך הלב ". 
קהילת  " דרך הלב "  מורכבת מכ-30 משפחות ,  ועד הגיעה לערד לפני כחודש שכנה הקהילה באזור המרכז .  הקהילה מאמינה בהתבוננות מודעת בכל אספקט בחיים ובחירה עצמאית וצלולה באופן שבו יש לחיות את החיים .  בהתאם לכך ,  חינוכם של 35 הילדים שבקבוצה מופקד בידי ההורים ,  על חשבון מערכת החינוך .  כמו כן ,  רבים מחברי הקהילה הנם בעלי רקע אקדמי ,  חלקם עוסקים בהוראה וחינוך ,  היי טק ,  טיפול הוליסטי ועוד .
 בקהילה טוענים שצו הסגירה הוא הצעד האחרון בניסיון של העירייה למנוע את כניסת הקבוצה לעיר : " ראש הוועדה הממונה בערד ,  גדעון בר לב ,  מפיץ עלינו כל שמועות ,  שאנחנו 'כת' של מוזרים ,  ופועל ממניעים אישיים "  טען יניב לב ,  יושב ראש ועד הקהילה . " בנוסף ,  אנו מנסים לפגוש אותו כבר שלושה חודשים והוא מתעלם מאיתנו .  הגענו לערד עם רצון עז להשתלב בעיר כקהילה חברתית ,  והתחושה היא שמנסים לשים לנו רגל במקום לסייע לנו להיקלט ".  דוברת עיריית ערד נתבקשה להגיב על הטענה כי ראש העיר מסרב לפגוש את הקבוצה ,  אך היא לא ענתה על כך .
 פרשת הניסיון למנוע את הגעת הקהילה לעיר התעוררה לאחר שחבריה עברו לפעול במרכז הקליטה : " חתמנו על חוזה מול הסוכנות היהודית לקבלת המבנה ",  סיפר לב , " והתגובה של בר לב הגיעה אלינו רק דרך גורמים פוליטיים בעיר ,  והיתה :  'על גופתי המתה' .  יש לו תכניות אחרות לבניין הזה ".  בתגובה לכך אומרים בעיריית ערד כי  " מרכז הקליטה בערד אינו מיועד לתפקיד זה .  הסכם השכירות שנחתם בין הסוכנות לבין הקבוצה נעשה שלא על דעת העירייה ובניגוד לתקנות .  בתוך כך התחילו עבודות בנייה במבנה בניגוד לחוק וללא אישור ,  ולכן הוצא צו הפסקת העבודה ".   מהסוכנות היהודית נמסר שעל פי ההסכם שנחתם עם חברי הקבוצה ,  מוטלת עליהם האחריות להשיג מהעירייה את כל האישורים הנדרשים על פי חוק .  הסוכנות היהודית פנתה לעיריית ערד כדי שתפעל בכל המישורים להסדיר את הנושא .  לפיכך עתרה הקהילה לבית המשפט נגד הצו ,  ובמקביל פועלת עתה להשיג את האישורים ממשרד הבריאות ומשאר הגורמים . 
" התושבים מקבלים אותנו בחום רב ",  סיפר לב , " ולא ברור למה דווקא הגופים הרשמיים מנסים לסכל את בואנו ".  ואכן המאפייה וסדנאות הייצור מעסיקות כמה עשרות אנשים מערד ומהסביבה ,  והתוצר היומי של המאפייה מגיע לכ-500 קילוגרמים .
 
למה בערד לא מוכנים לקלוט תושבים חדשים ? 
30 משפחות ,  חברי קהילת  " דרך הלב ",  העבירו את משכנם לעיר הדרומית רק כדי לגלות שהעירייה מערימה עליהם קשיים . " הגענו לערד עם רצון להשתלב ".  העירייה : " הם פועלים ללא אישור "
 
