מתקשים להגיע למצבים
הקרב המביך על בוקארי רק חידד את השאלה :  למה הקבוצות הישראליות מתקשות למצוא חלוץ בחלון העברות הנוכחי ? 
שבועות רבים לפני פתיחת חלון ההעברות הנוכחי החלו מרבית קבוצות הליגה במירוץ חימוש לחוד .  מכבי חיפה ,  הפועל ת"א ,  מכבי ת"א ,  בית"ר ירושלים ובני יהודה הכריזו כי יעשו ככל שביכולתם כדי לחדד את השפיץ  בפועל ,  עד למהלך הבזק של האלופה עם סאדאת בוקארי ,  אף אחת משאר הקבוצות שציינו לא מצאה חלוץ ,  כששתי המובילות של הטבלה מתקוטטות על חלוץ לא מוכח מהליגה הטוניסאית .
 כשנפגש אבי נמני עם מיטש גולדהאר והציג בפניו את הצורך בחלוץ ,  השיב לו הבעלים הקנדי כי הוא מוכן להשקיע סכום נכבד ,  אבל רק עבור חלוץ שישדרג את הקבוצה באמת . " מניה בטוחה ",  הוא הקביל זאת לעולם העסקים .  את אותה התשובה שמעו גם יתר מאמני הצמרת .  למרות הניסיונות ואין ספור הקלטות שראו  לא הצליחו למצוא חלוץ טוב מחד ,  ושקבוצתם תוכל לעמוד בעלויותיו מאידך .
 המחסור החריף בחלוצים הפך את חלוץ קבוצת הנוער של בית"ר לשעבר ,  סאדאת בוקארי ,  לשם החם בישראל ,  כשהיה על סף חתימה בהפועל ת"א ועכשיו מצטרף למכבי חיפה ,  כשהסכום הנדרש על הגנאי בן ה-20 הוא מעל למיליון יורו . " הוא פוטנציאל והוא חלוץ טוב ,  אבל הוא משחק בסה"כ בטוניסיה ורוצים עליו סכומים מטורפים ",  מסביר סוכן השחקנים גלעד קצב . " הכל בגלל שהמחיר העולמי לחלוצים הרקיע שחקים ". 
בוקארי הוא למעשה רק דוגמה מייצגת למגמה העולמית . " הכל זה כלכלה נטו ,  עניין של היצע וביקוש ",  מסביר גיא לוזון ,  שרצה לחזק את בני יהודה בחלוץ אבל בסוף הבין כי לא יצליח להביא אחד שישדרג את הסגל הקיים . " ההיצע לחלוצים נהיה קטן והביקוש רק הולך וגדל ,  ניתן לראות את זה בכל הקבוצות הגדולות בעולם .  מי שלמד אפילו רק את הקורס הראשון בכלכלה יודע שבמצב כזה המחירים במשק עולים ".  קצב ממשיך במבוא למיקרו כלכלה ומספר מניסיונו כי  " המחסור העולמי משפיע גם על המשק הישראלי ,  אנחנו כבר לא שוק סגור כמו לפני עשרות שנים .  הקבוצות הגדולות בעולם מתקשות למצוא חלוצים לרמתם ומביאות במחיר גבוה חלוצים שפעם התאימו לקבוצות קטנות יותר ,  מה שיוצר שרשרת שבסופה אפילו חלוץ שפעם היה נחשב לבינוני בישראל ,  היום כבר מבוקש ומעדיף ללכת לקבוצה קטנה באירופה ,  אפילו לליגה השנייה בגרמניה או בספרד ,  מאשר להגיע לקבוצה גדולה בישראל ".  
" באופן מסורתי חלוצים תמיד היו המשתכרים הכי גבוהים בקבוצה ",  מסביר שחקן נבחרת אנגליה לשעבר ומאמן אחי נצרת ,  ג'ון גרגורי . " הרי הרבה יותר קשה לצייר תמונה מאשר להרוס אותה ,  והחלוצים הם אלה שיוצרים ומייצרים את האמנות של הכדורגל  הגולים .  הרבה יותר מסובך להיות חלוץ ולנסות ליצור מאשר להיות שחקן הגנה שמנסה להרוס ",  ממשיך גרגורי שכבש בעצמו 83 שערים בליגה האנגלית . " חלוץ זה התפקיד הכי חשוב בכדורגל ,  ואני בתור מאמן או אפילו אם הייתי בעלים של קבוצה ,  מבין שלהשקיע הרבה בחלוץ שווה יותר מהכסף שהוא עולה לך ,  כי חלוץ טוב מנצח משחקים ודואג להשאיר את המאמן במשרה שלו ". 
גם גרגורי ,  שהחל לאמן לפני מספר שבועות את אחי נצרת ,  רצה לחזק את הקבוצה בחלוץ ,  אבל ויתר מראש . " הבנתי שעם התקציב שקיבלתי לא אוכל למצוא משהו שיעזור לי והעדפתי להשקיע בתומר חמד שפורע שטרות .  אפילו אם חמד יבוא עכשיו ויבקש העלאה בשכרו אני אבקש מההנהלה לתת לו ,  כי חלוץ טוב תמיד יקבל הצעות טובות ואם כבר יש לך גולר בקבוצה חשוב לשמור עליו  זו תכונה נדירה בכדורגל המודרני ".  
" כל תפקיד בקבוצת כדורגל זה חלק מקבוצה ,  התפקיד היחידי שזה באמת מקצוע זה לתת גולים ",  ממשיך את הקו סוכן השחקנים ג'קי דהאן שאמנם שיחק כבלם ,  אך כבר בהופעת הבכורה שלו בהפועל פתח תקוה כבש שער ניצחון . " לא חשוב באיזה ליגה ובאיזה מקום  חלוץ אמיתי ,  איפה שתשים אותו ,  יבקיע ". 
מעבר לעובדה שיכולת הבקעה היא כישרון מולד שקשה ללטשו מעבר לנקודה מסוימת ,  שאר האלמנטים במשחק השתפרו פלאים בשנים האחרונות ,  מה שמקשה את מלאכת הכיבוש עוד יותר . " משחק ההגנה נהיה הרבה יותר טוב ומקצועי ומקשה על חלוצים ",  מסביר לוזון . " כל מימד הפיזיות והאתלטיות גם כן התפתח ולמעשה הכישרון הטהור והגולמי נהיה מצרך נדיר ויקר .  אפשר במחיר נוח להביא זר פיזי וחרוץ שיהיה מעל הרמה של הליגה ,  אבל כשזה מגיע לחלוץ זה לא מספיק ". 
גם כשהקבוצות כבר מוכנות להשקיע את הסכומים האסטרונומיים ביחס לשוק הישראלי  ( ע"ע המו"מ של הפועל תל אביב עם בוקארי )  ,  עניין המניה הבטוחה שהעלה גולדהאר גורם להם לחשוב שנית . " כשאתה מביא חלוץ יקר אין לך ביטוח שהוא יהיה טוב ",  מבהיר קצב . " אנחנו הבאנו את דוד אגאנסו לבית"ר מספרד ,  הוא חלוץ פנטסטי ,  אבל הוא לא היה הצלחה גדולה .  בחלון ההעברות הנוכחי וגם בשנים הקרובות כנראה ,  בשביל להביא חלוץ טוב בהשאלה לחצי שנה אתה צריך לשלם 300-400 אלף דולר וזה מטורף ,  אני לא חושב שיש קבוצות בארץ שיסכימו לזה ". 
אם פעם קבוצות ישראליות עוד יכלו לנצל את השוק האפריקאי או הדרום אמריקאי ולגנוב מציאות כמו איגביני יעקובו או סמואל יבואה ,  הרי שקצב מבהיר כי  " גם שם המחירים עלו .  קבוצות מאירופה כבר לא מחכות שחלוצים בינוניים יחסית אליהם יתאקלמו בקבוצת מדרג הביניים כמו קבוצות הצמרת בישראל ,  אלא חוטפות אותם עוד לפני שאנחנו מגיעים לשם ". 
מבט על רשימת חלוצי הרכש הזרים בישראל מגלה כי רק ולדימיר דבאלישווילי מספק את הסחורה עם 13 שערים עד כה . " השוק היחיד שנותר פתוח הוא השוק הבלטי משם גם הגיע דאבלישווילי ששיחק בליגה הלטבית ",  מסביר ג'קי דהאן שהביא את החלוץ לחיפה . " הבעיה היא שבישראל מזלזלים במדינות האלה כאילו אנחנו המצאנו את הכדורגל או שאנחנו משתתפים קבועים במונדיאל וביורו .  בפועל ,  המדינות האלה משתתפות בטורנירים הגדולים ,  ומגדלות שם חלוצים נהדרים וגם חלוצים אנונימיים משאר העולם מעדיפים לשחק שם .  אלו ליגות קשוחות ומי שמצליח להבקיע שם יבקיע גם בארץ ,  אבל המאמנים בישראל מחזיקים בדעה קדומה .  גם דאבלישווילי שהגיע עם קבלות מוכחות נאלץ להיבחן בחיפה ,  אבל אחרי שבוע מבחנים הם הבינו שהוא בינגו ". 
בחיפה מעריכים את החלוץ הגיאורגי במעל למיליון יורו כיום ,  תשואה יפה בהתחשב בכך שרכשו אותו ב-300 אלף יורו בלבד לפני פחות מחצי שנה . " היום אף קבוצה בישראל לא יכולה לשלם סכום כזה ,  לכן אם הוא לא היה בא מלטביה ,  הוא לא היה מגיע לישראל ",  קובע דהאן .
 אלא שהמחסור בחלוצים עובד לשני הכיוונים ויתכן כי כבר בקיץ הקרוב ניפרד מחלק מבכירי חלוצינו לטובת אירופה . "  שים את איתי שכטר היום בריאל מדריד והוא גם יהיה גולר ",  בטוח קצב . " אם נסתכל על החלוצים הטובים בארץ - ברק יצחקי ,  טוטו תמוז ועוד  אין הרבה שחקנים ברמות האלה באירופה ,  הבעיה שאנחנו ישראלים וסעיפי היציאה לאירופה מאוד גבוהים אצלנו ביחס לעולם .  אם היו פה סעיפי יציאה במחירים נורמאלים כמו חצי מיליון יורו ,  אף אחד מהם כבר לא היה בישראל .  אבל השוק עולה וגם במחירים הגבוהים בסוף יקנו .  המבורג ,  לדוגמה ,  רצו את איתי שכטר והציעו סכומים מאוד גבוהים ,  אבל הפועל העדיפה לא לשחרר אותו באמצע העונה בגלל המחסור בחלוצים ".  
" החומר המקומי שלכם בהתקפה הוא משובח והייתי ממליץ להשקיע בו ולעבוד חזק במחלקות הנוער מכיוון שבישראל אין את הכסף המתאים להביא חלוצים זרים שישתוו לרמה של החלוצים הישראלים ",  מסכם גרגורי .  בהתחשב בכך שבית"ר ירושלים דורשת 2 מיליון יורו עבור ברק יצחקי ,  לא ברור עד כמה ישתלם להביא גם ישראלים ,  אבל גרגורי מבהיר כי  " מחירי החלוצים זו לא בועה שתתנפץ ,  זו מגמה מוצדקת ביחס להתפתחויות והשינויים בכדורגל והסכומים שמשלמים עבור לחלוצים כמו ווין רוני ,  רוד ואן ניסטלרוי ודרוגבה בטח שלא ירדו ,  וכך בהתאם גם לחלוצים ברמות הנמוכות יותר ". 

מתקשים להגיע למצבים
הקרב המביך על בוקארי רק חידד את השאלה :  למה הקבוצות הישראליות מתקשות למצוא חלוץ בחלון העברות הנוכחי ? 

