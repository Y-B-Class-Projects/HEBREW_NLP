הורדת מחירי החשמל - צעד פופוליסטי 
משק האנרגיה
 >  >  גז טבעי מתאפיין ברמת הפליטות הנמוכה ביותר בהשוואה למזוט ,  סולר ופחם במיוחד - ולכן הדגש שהמדינה שמה על שימוש נרחב בגז טבעי .  החזון של ייצור חשמל בשיעור גבוה מגז טבעי עומד להתגשם בשנים הקרובות ,  עם השלמת הקמת מערכות ההולכה והחלוקה של הגז ותגליות הגז מול חופי המדינה .  גז טבעי זול משמעותית מחלק מהדלקים האחרים שבהם נהגה חברת החשמל להשתמש בייצור חשמל - המזוט והסולר .  כך המדינה מרוויחה פעמיים - גם חוסכת בפליטות וגם חוסכת בעלויות .  המתבונן מהצד שאינו בקיא בניהול של משק אנרגיה לאומי עשוי להתפתות לרצון להוריד מחירי החשמל בהתאם להפחתת העלויות של הדלק לייצור של חשמל ,  עם החלפת הדלקים היקרים בגז הטבעי הזול יותר .  כך אכן מסתמן דווקא בגישת רשות החשמל ,  שביקשה להפחית ב-12.5% את מחירי החשמל ,  בהתאם למשקל הגבוה יותר של הגז הזול יותר בסל הדלקים החדש של המדינה ,  ואישרה אמש הפחתה בשיעור מתון מעט יותר .  ואולם מדובר בגישה החוסכת כיום על חשבון המחר ,  צעד פופוליסטי וקצר ראייה שיפגע אנושות במגוון נושאים עיקריים במשק האנרגיה הישראלי .  גם כך מחיר החשמל במדינה נמוך יחסית לעומת מדינות מערביות אחרות ,  מה שמונע כניסתם של יצרנים פרטיים בשל חוסר האפשרות שלהם להתחרות בחברת החשמל ,  ומגביר את התלות של הציבור בגורם היחיד  ( חברת החשמל )  שמייצר חשמל במדינה .  הפחתת המחירים תהיה המסמר האחרון בארון של הייצור הפרטי במדינה ,  מה שעומד בניגוד להחלטות הממשלה במשך השנים ,  המבקשות לעודד ייצור פרטי של חשמל בהיקף של כ-20% מסך הייצור במדינה .  אם יפחתו מחירי החשמל ,  תהיה סכנה ליציבותו של משק החשמל .  רזרבות החשמל של ישראל מגיעות כמעט לנקודת האפס בשעות שיאי הביקושים ,  ובקיץ 2010 המדינה עלולה להיקלע למקרים של עלטה בשל המחסור החמור בחשמל .  מחירים נמוכים מעודדים בזבוז של אנרגיה ופועלים בדיוק בכיוון ההפוך מצורכי המדינה ,  שאינה יכולה להישען על שום מקור אחר כדי לתת גיבוי למערכת החשמל של ישראל .  הממשלה חייבת לנהוג באופן שקול ולא לבזבז את המשאבים העצמיים שלה ,  של גז טבעי ,  במרוץ בלתי מרוסן של בזבוז מיותר של אנרגיה .  אפשר וצריך להפוך את ההתפתחויות החיוביות של משק הגז הטבעי לביטחון אנרגטי לטווח הארוך .  על המדינה לנצל את החיסכון הגדול בכניסת הגז הטבעי ,  הנאמד ביותר מ-2 מיליארד שקל בשנה ,  לחיזוק התשתיות החסרות של חשמל ,  כדי לאפשר כניסה מסיבית של אנרגיות מתחדשות .  עליה לתמרץ פיתוח של טכנולוגיות חדישות להתייעלות אנרגטית ואנרגיות מתחדשות ,  כדי שלמדינה יהיו מקורות עצמאיים משלה לטווח הארוך כאשר הגז ייגמר ,  ולהנהיג תוכנית אגרסיבית בציבור לחיסכון באנרגיה ולשינויים בהרגלי הצריכה .  ההחלטה בדבר הניצול של החיסכון המושג בכניסת הגז הטבעי לשימוש נרחב היא עניין של מדיניות מהמדרגה הגבוהה ביותר ,  ולכן צריכה להתקבל ברמתו של שר התשתיות ,  תוך גיבוי של הממשלה כולה .  על הגוף הרגולטורי ליישם את המדיניות שתיקבע בעניין ולא לקבוע אותה בעצמה .  הכותב הוא יו"ר האיחוד לאנרגיה נקייה בישראל ולשעבר מנכ"ל משרד התשתיות

הורדת מחירי החשמל - צעד פופוליסטי 
משק האנרגיה

