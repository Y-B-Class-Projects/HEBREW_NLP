פסח רחוק - אבל המבצעים אוזלים
השנה הקדימו הישראלים ,  יותר מבכל שנה ,  להזמין כרטיסי טיסה לחופשת הפסח .  מי שביצע את העסקה בדצמבר זכה להשיג מחירים טובים .  עדיין אפשר למצוא מבצעים - אבל מעכשיו המחירים רק עולים
 >  >  הצצה חטופה לאתרי סוכנויות הנסיעות לצורך בדיקת מחירים לפסח מגלה מחירים לא נמוכים בהתחשב בעובדה שאנחנו עדיין כשלושה חודשים לפני החג .  אמנם הצלחנו להשיג טיסה לברצלונה בפסח ב-479 דולר עם אייר באלטיק או טיסה לפאריס ב-489 דולר במבצע של אייר פראנס ,  אבל רוב המחירים ליעדים הפופולריים נעו בטווחים גבוהים .  למשל ,  רוב המחירים לניו יורק היו באזור ה-1,600 דולר לאדם ,  וללונדון המחיר בדרך כלל לא יורד מתחת ל-700 דולר . " מחירי הטיסות השנה עלו בכ-15% ממחירי הטיסות באותם החודשים בהשוואה לאשתקד .  כמו כן ,  חלה גם עלייה בביקושים של יותר מ-30% בקרב היוצאים לחו"ל בחג הפסח הקרוב ",  אומר אריאל אטיאס ,  מנכ"ל וואלה טורס .  לדבריו , " הסיבה העיקרית היא שבאותה תקופה ב-2009 היינו בלבו של המשבר הכלכלי ולצדו משבר ביטחוני  ( מבצע עופרת יצוקה )  ,  וישראלים רבים השהו ואף ביטלו חופשות ,  והחברות ,  בתמורה ,  יצאו במחירים נמוכים למלא את המקומות העודפים שנשארו על הטיסות ".  אייל אטיאס ,  סמנכ"ל תיירות יוצאת באשת טורס ,  טוען גם כי חברות התעופה בעולם מתקשות לעמוד בביקושים וגם זה משפיע על המחירים : " חברות רבות נמצאות בתהליך הרמת קווי תעופה שצומצמו בתקופת המשבר .  השוק מתאים את עצמו לביקושים ,  אבל זה תהליך שעדיין קורה ולוקח זמן ".  מעבר לאווירת היציאה מהמשבר ,  נראה כי הסיבה לתזמון המחירים הגבוהים יחסית היא הזמנה מוקדמת של הישראלים .  אייל אטיאס מסביר כי  " חברות התעופה הוציאו מחירים טובים לפסח כבר בסביבות אמצע דצמבר 2009 והיתה התנפלות רבתית .  מספר המושבים שהוקצו למחירים הנמוכים ביותר אזל ,  ובתחילת ינואר חלה התייקרות של 15%-25% ליעדים הפופולריים - ארה"ב ומערב אירופה ".  לדבריו ,  זו מגמה שמתרחשת כל שנה ,  רק שהשנה הדבר החל מוקדם יותר ומהר יותר . " הצפי היה שרק בפברואר המחירים יתחילו לעלות ",  אומר איתן כתרי ,  מנכ"ל פורטל התיירות tayara.co.il , " אבל נראה שמי שחשב על האביב עוד לפני שהחורף התחיל - הרוויח .  זה נחשב יותר למנהג אירופי או אמריקאי לתכנן את החופשה זמן רב מראש ,  אבל משנה לשנה הישראלים מבינים שכדאי וזול יותר להזמין מוקדם בעונות השיא .  חוץ מזה ,  כדאי לזכור גם שפסח יוצא יחסית מוקדם השנה ".  כתרי מוסיף כי לא רק ארה"ב ומערב אירופה התייקרו ,  אלא גם בנגקוק : " בתחילת דצמבר המחירים לתאילנד נעו סביב 650-750 דולר לכרטיס וכיום זה יותר בכיוון של 850-1,100 דולר ".  סיבה נוספת למגמה בעליית המחירים היא התיירות הנכנסת .  בדצמבר נרשם שיא של כל הזמנים בתיירות הנכנסת לישראל  ( 225 אלף תיירים )  בחודשי דצמבר ועלייה של 11% לעומת דצמבר 2008 - כך עולה מנתוני הלשכה המרכזית לסטטיסטיקה ומשרד התיירות .  לאחר שב-2009 ביקרו בישראל 2.7 מיליון תיירים ,  יותר מאשר בכל שנה אחרת ,  הצפי ל-2010 הוא עלייה נוספת . " אנחנו צופים גידול משמעותי בתיירות נכנסת בפסח ,  מאירופה ודרום אמריקה בעיקר ,  שתופס הרבה מהקיבולת ומעלה בתמורה את המחירים ",  אומר אייל אטיאס .  ימי המבצעים ספורים לא צריך כמובן להסיק כי המטוסים התמלאו ומי שעוד לא הזמין כרטיס טיסה ייאלץ להישאר בבית .  למעשה ,  רוב משרדי הנסיעות מסכימים כי שיא ההזמנות עוד לפנינו ,  אך מכיוון שגל ההזמנות הראשון לפסח כבר החל ,  מומלץ להזדרז .  מצד אחד הדולר ממשיך לרדת ובשבוע האחרון הגיע לשפל של 15 חודשים  ( 3.66 שקלים )  .  צרכנים רבים אולי ממתינים לירידות נוספות ,  שכן תמחור הטיסות הוא בדולרים אך התשלום הוא בשקלים .  ואולם מצד שני ,  ההערכות בענף הן שמכאן המחירים רק הולכים להאמיר . " הטיסות עוד לא מלאות ואנחנו צופים ששיא ההזמנות יגיע בסוף ינואר ",  אומרת אביבה חביב ,  מנהלת השיווק של קווי חופשה , " אבל אין ספק שהביקושים השנה יהיו קצת יותר גדולים יחסית לשנה שעברה ולא רק בגלל היציאה מהמשבר .  בשל העובדה שפסח יוצא השנה על כמעט שלושה סופי שבוע ,  אנחנו מעריכים שיותר אנשים ינצלו את החג לעשות גשר ".  גם רונן קרסו ,  סמנכ"ל השיווק של איסתא ,  מסכים שהשיא עוד לפנינו : " בינתיים יש עוד מבצעים לפסח ,  כמו מבצע הרשמה מוקדמת לפאריס ב-499 דולר וללונדון ב-599 דולר עם אל על ,  אבל ימי המבצעים ספורים .  בסופו של דבר ,  כמובן שחברות התעופה יוסיפו מטוסים בהתאם לביקושים ,  אך מכיוון שאלה יחזרו ריקים ,  המושבים יעלו הרבה יותר ".  למרות שטורקיה עדיין נחשבת ליעד פופולרי ,  עדיין אין הערכות מה יקרה למחירים אליה בחג . " את החופשה לפסח הישראלים קודם כל מזמינים לארה"ב ,  אחר כך למערב אירופה ורק כחודש לפני החג הם בוחרים בין אילת ,  טורקיה או יעדי הנופש האירופיים ,  כמו יוון ",  מסביר אייל אטיאס .  נראה כי בניגוד לשאר היעדים הפופולריים ,  לטורקיה פחות כדאי להזמין זמן רב מראש ומומלץ לראות כיצד יתפתח המצב הפוליטי והתיירותי בין שתי המדינות .  לפי שעה ,  לא ניכרת התאוששות בתנועת הישראלים לטורקיה בהזמנות בינואר ובענף מעריכים כי בחודשים הקרובים תחול ירידה של 50%-60% במספר הנוסעים בהשוואה לתקופה המקבילה ב-2008 ,  וירידה של כ-30% לעומת 2009 .  זאת ,  בעיקר בשל החרם שהכריזו ועדי עובדים וארגונים שונים על הנופש בטורקיה בעקבות המתיחות בין שתי המדינות .  חברות התעופה מגבירות את קצב הטיסות  >  >  כדי להתמודד עם כמות הנוסעים שצפויה באביב-קיץ 2010 ,  חברות התעופה הזרות והישראליות נערכות להוסיף טיסות ליעדים מישראל לצפון אמריקה ,  אירופה והמזרח הרחוק ,  ויחליפו את מטוסיהן לגדולים יותר .  אייר קנדה למשל ,  שמבצעת כיום שלוש טיסות קו סדירות בשבוע לישראל וממנה ,  מתכוונת להוסיף טיסות כבר באפריל הקרוב . " בשלב ראשון מדובר בטיסה אחת לפחות ובהמשך הכוונה היא לבצע חמש טיסות קו סדיר בשבוע לישראל וממנה ",  אמרה מנכ"לית החברה בישראל ,  רות בן צור .  לפי התוכנית החדשה ,  אייר קנדה מתכוונת גם להחליף את המטוס בקו לישראל לגדול ומשוכלל יותר .  כיום מבצעת החברה הקנדית את טיסותיה לישראל וממנה במטוס בעל כ-200 מושבים .  המטוס החדש יהיה בעל 280 מושבים .  לדברי מנכ"ל סוויס בישראל ,  אבנר גורדון ,  בלוח אביב-קיץ החדש ,  ממארס ,  תחזור החברה השווייצית להפעיל מטוס רחב גוף בטיסה היומית השנייה שלה בקו לישראל .  המשמעות המעשית לדבריו היא שהיצע המושבים בכל טיסה יומית כזו יגדל מ-130 מקומות ל-230 מקומות .  החברה אף פועלת לפתוח קו טיסות מנתב"ג לז'נווה .  קוריאיין אייר תחליף אף היא את מטוסה נוכחי בשל הביקוש המסתמן בטיסות ליעדים במזרח הרחוק - מדגם בואינג 747 קומבי הכולל 274 מושבים לבואינג 747 רחב יותר ,  המכיל 400 מושבים .  המשמעות המעשית :  גידול של 32.5% בהיצע המושבים .  כמו כן ,  קוריאיין אייר תציעה לראשונה חבילות תיור שישלבו ביקורים בדרום קוריאה ובפיליפינים .  מנכ"ל חברת טורבו תעופה ותיירות ,  סימי זיידרמן ,  המייצג את חברת התעופה הדרום קוריאנית בישראל ,  אומר כי  " הכוונה ליצור חבילת סיור אטרקטיבית לנוסעים מישראל ,  שתתמודד מול חבילות הביקור למדינות באזור ,  כמו תאילנד .  התוכנית היא להציע סיורים לקבוצות מאורגנות ,  בני שבוע ;  עשרה ימים ו-14 יום - בהתאם לרמת המחירים ויכולת התשלומים של הנוסעים מישראל ".  ארקיע השלימה אף היא את תוכנית העבודה לעונת האביב-קיץ .  לפי נתוני החברה ,  היא תגדיל בכ-10% את היצע המושבים בקווי התעופה הבינלאומיים מישראל .  הגידול יתאפשר כתוצאה מהוספת טיסות והכנסתם לשימוש של שני מטוסים חדשים בקוויה מנתב"ג - מטוס אמברייר ,  שנקלט אמנם אשתקד אך השנה ישתלב ביותר טיסות ליעדים באזור ,  ומטוס חדש מדגם 72-atr ,  שהגיע רק לפני כשבוע לישראל .  החברה תפעיל ,  בין היתר ,  טיסות לפאריס ,  רודוס ,  ברצלונה ,  טיביליסי ,  מינכן ווינה .  זוהר בלומנקרנץ

פסח רחוק - אבל המבצעים אוזלים
השנה הקדימו הישראלים ,  יותר מבכל שנה ,  להזמין כרטיסי טיסה לחופשת הפסח .  מי שביצע את העסקה בדצמבר זכה להשיג מחירים טובים .  עדיין אפשר למצוא מבצעים - אבל מעכשיו המחירים רק עולים

