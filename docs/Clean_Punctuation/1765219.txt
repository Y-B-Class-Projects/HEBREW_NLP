 " אנחנו כבר לא מקבלים את כל מה שאנו צריכים ממשרד הפרסום "
 סמנכ"לי השיווק מספרים על המהפכה בעולמם :  הם עוברים לעבודה מול חברות קטנות רבות ולא רק מול משרד הפרסום המסורתי ,  משנים את שיטת התשלום לספקים ומגייסים כוח אדם עם מיומנויות חדשות .  בדרך הם צריכים ללמוד על שיטות מדידה שלא הכירו ,  ולהתמודד עם העולם הטכנולוגי החדש
 >  >  הקרקע מתחת לרגליהם של משרדי הפרסום והמשווקים הגדולים בעולם רועדת .  היא מזדעזעת בשל שינויים דרמטיים בעוצמתם של אמצעי מדיה חדשים - חלקם בני כמה שנים ,  דוגמת פייסבוק או טוויטר .  היא מזדעזעת גם בשל הקצב שבו נכנסות לעולם השיווק חברות חדשות - המתחרות במשרדי הפרסום היציבים והוותיקים .  החברות החדשות הללו הן בעלות מאפיינים של חברות סטארט-אפ :  הן זריזות ,  מעודכנות בטכנולוגיות החדישות ביותר ,  רעבות ומוכנות להתנסות בזירות שבהן משרדי הפרסום מעדיפים שלא לדרוך .  הן מציעות למפרסמים לאמץ את הטכנולוגיות החדשות הללו בפעילות השיווקית שלהן ,  ומציעות להן גם שיטות מדידה חדשות הבוחנות את ההוצאה הכספית על שיווק ביחס לתמורה שמתקבלת מהקמפיין - שיטות שלא היו קיימות בעבר .  עבור סמנכ"לי השיווק מדובר בבשורה טובה ,  כזו שתאפשר להם לפתח את המותג בכיוונים שיווקיים שבהם לא התפתח עד כה .  עבור משרדי הפרסום שלא הפנימו את מהות וחשיבות התחום הדיגיטלי ,  מדובר בבשורה טובה פחות .  הם יצטרכו ללמוד לחיות עם עולם שבו המודלים המסחריים משתנים ,  מאפייני כוח האדם מקבלים פנים חדשות ,  וההתמקצעות נעשתה למילת המפתח - גם בנישות קטנות ,  שאין בהן הכנסות של מיליונים מרכש מדיה .  כתבה שפירסם בתחילת דצמבר המגזין  " פאסט קומפני ",  תחת הכותרת  " כאוס בשדרות מדיסון ",  עוסקת בשאלה כיצד מתמודדים משרדי הפרסום והמפרסמים עם השינויים הדרמטיים .  בכתבה מוצגים כמה מהמותגים הגדולים בעולם ,  הפונים לדרכים חדשות ,  כאשר האפשרויות שטומן בחובו עולם הדיגיטל קורצות להן .  כך למשל מוצגת קראפט - אחת המפרסמות הגדולות באירופה ובארה"ב - עם תקציב שיווק של 1.6 מיליארד דולר בארה"ב לבדה ,  כשהיא מרחיבה את מספר נותני השירותים והספקים שלה בשיווק הדיגיטלי ב-70 חברות .  יתר על כן ,  הכתבה מציגה החלטה של קראפט לחתום על הסכם עם סטארט-אפ בשם ג'יניוס רוקט  ( geniusrocket )  ,  המספק שירותי קריאייטיב על בסיס חוכמת ההמונים .  באמצעות החברה היא מנהלת את ההשקה מחדש של החומוס שלה - athenos .  עם ג'יניוס רוקט עובדות גם סוני ,  היינץ' ואקווה-פינה ,  חברה השייכת לפפסיקו והפועלת בתחום המים . " הרייטינג פרימיטיבי יותר מהמדידה באינטרנט"כחלק מהעולם החדש צריכים כיום אנשי השיווק הבכירים לעבוד מול הרבה יותר גורמים .  אם סמנכ"לי השיווק עבדו בעבר רק מול משרד הפרסום הוותיק והמסורתי שטיפל בקמפיינים ,  משרד יחסי ציבור ומשרד קידום מכירות להפקת אירועים ,  כיום הצטרפו בעלי מקצוע רבים שמולם צריך לעבוד - משרד פרסום דיגיטלי ,  משרד יח"צ לדיגיטל ,  חברות קידום במנועי חיפוש ,  חברות המתמחות במדיה חברתית ,  מתכנתים ועוד .  מה השתנה בסביבת עבודתו של סמנכ"ל השיווק ?   " כמו שבעולם הניו מדיה ברור לכל איש שיווק שהוא עובד כיום בריבוי ערוצים ,  כך גם עברו אנשי השיווק לעבוד מול ריבוי חברות וספקים ",  אומרת תמר יסעור ,  סמנכ"ל שיווק של בנק לאומי . " סמנכ"לי השיווק כבר לא מקבלים את כל מה שהם צריכים ממשרד הפרסום ,  כפי שהיה מקובל פעם ,  וזו הסיבה שיש תופעה רחבה של ריבוי ספקים .  אנחנו צריכים לעבוד עם חברה שתנהל לנו את קידום המכירות הדיגיטלי ,  חברה שתעזור לנו עם הבלוגים הארגוניים ,  ניהול ההטבות ברשת ,  פרסום בגוגל ,  יצירת אפליקציות חדשות ,  פעילות דיגיטלית שונה במגזרים - כל אחד מהתחומים הללו מצריך התמקצעות ולכן אי אפשר לקבל פתרונות שיווק ופרסום של כולם מספק אחד ".  ואולם בעוד שבעולם מצליחות החברות הקטנות הללו לפרוח ,  בישראל - שבה יש ארבעה משרדי פרסום גדולים - קשה להן הרבה יותר .  הן מנסות לדחוק רגל במערכי הפרסום והשיווק של המפרסמים הגדולים ,  אך ברגע שהן מרימות ראש גבוה מדי ונוגסות בתקציבי הפרסום ,  דואגים הפרסומאים החזקים לנטרל אותן .  הקשרים האישיים בין בעלי החברות לבין בעלי משרדי הפרסום נכנסים אז לפעולה ,  והחברה הקטנה - חכמה ומתקדמת ככל שתהיה - מוצאת את עצמה שוב נדחקת לשולי תקציב הפרסום .  יסעור כיהנה במשך שש שנים כסמנכ"ל ולאחר מכן מנכ"ל של משרד הפרסום פוגל-אוגלבי .  בשלוש השנים וחצי האחרונות היא מכהנת כסמנכ"ל השיווק של בנק לאומי ,  והיא חולשת על תקציב שיווק שנתי של כ-50 מיליון שקל . " כיום כל אחד מהאנשים שלי צריך להיות מומחה לארבעה דברים לפחות ,  וגם סמנכ"ל השיווק צריך להיות מפוצל לעשרות תחומים - הרבה יותר מבעבר ",  אומרת יסעור .  היא מדברת גם על השינוי שעבר תחום המדידה בפרסום ובשיווק : " המדידה הדיגיטלית שאנחנו עושים באופן חיצוני חשובה לי לא פחות מהרייטינג בטלוויזיה ומהחשיפה שהמודעות שלי מקבלות בעיתונות .  מבחינתי ,  מדידת הרייטינג בטלוויזיה היא שיטת המדידה הכי פרימיטיבית שיש לעומת מה שיש לי בדיגיטל . " עד לפני שנה-שנתיים סמנכ"ל שיווק יכול היה להעלות לאוויר קמפיין טלוויזיה ענק ,  וכולם היו אומרים 'וואו' .  פעם הייתי יכולה לעשות סרטון של 45 שניות שישודר בהפסקת הפרסומות שצמודה למהדורת החדשות ויום למחרת היו מוחאים לי כפיים במשרד .  העידן הזה נגמר .  כיום יש בשיווק פחות זוהר ,  כי התקציבים מתפצלים להרבה ערוצים קטנים ,  ואין את אפקט ה'וואו' הגדול .  90% מהמשתתפים בישיבות ההנהלה בבנק לא ראו כלום ממה שאני עושה בשיווק ,  כי הם לא קהל היעד ".  כמי שניהלה משרד פרסום במשך כמעט שלוש שנים ,  איך את רואה את המשך פעילותו של הענף הזה בשינויים הדרמטיים שהוא עובר ?  יסעור : " כיום כבר כל משרדי הפרסום הגדולים השכילו להבין שהם חייבים לבנות יחידות דיגיטל חזקות .  אם הייתי כיום מנכ"ל משרד פרסום והייתי צריכה לבנות תוכנית עבודה שנתית לשלוש השנים הבאות ,  הייתי בונה על זה שהדיגיטל יהיה גדול יותר מהפעילות שאינה דיגיטלית .  כבר כיום בבנק לאומי מה שמוביל את הפעילויות שלנו זה הדיגיטל ולא סרט הפרסום בטלוויזיה ".  יותר מדדים ,  יותר ספקים  " אם ידענו עד היום בדיוק מה עושים - מתי לעלות עם קמפיין מודעות בעיתונות ,  מתי רדיו אפקטיבי וכדומה - כיום זה כבר לא כך ",  אומרת ענת גרוס-שון ,  מנהלת חטיבת עסקים ושיווק בתשלובת החלב תנובה . " דיגיטל הוא משהו שאנחנו צריכים ללמוד ,  וכתוצאה מכך העבודה שלנו כיום כאנשי שיווק מורכבת יותר .  אנחנו מכירים את הכללים לבניית קמפיין נוסף בטלוויזיה ,  אבל את העולם הדיגיטלי כולנו עדיין לומדים ".   " זה לא יותר מסובך ,  זו פשוט יותר עבודה ",  אומר עופר חברוני ,  סמנכ"ל שיווק שירות וקשרי לקוחות של שירותי בריאות כללית ,  המנהל תקציב שיווק שנתי של כ-10 מיליון שקל בשנה . " השינוי הגדול הוא שנוצר עוד עולם ,  עם הרבה תתי רבדים ,  ואי אפשר להתעלם מאף רובד . " בניגוד לשיווק המסורתי ,  כאן אין גלים של קמפיין כמו שהיינו מורגלים ",  מסביר חברוני . " פעם היה לנו גל ראשון של קמפיין ואז הפסקה לפני הגל השני .  כעת הגל נמשך כל הזמן וצריך להיות כל הזמן בכל מקום .  כתוצאה מכך ,  מנהלי השיווק צריכים לנהל את הקמפיין כל הזמן ".  גם שיטות המדידה החדשות מאתגרות את סמנכ"לי השיווק ,  שמשקיעים בלמידתן לא מעט מזמנם . " אני יושבת עם חברות המספקות כלים דיגיטליים להבנת הצרכנים ולמעשה מנטרות מה קורה ברשת ונותנות לי דו"חות לגבי מה אומרים עלי ברשת ,  אם יש צורך להגיב על כך וכדומה ",  אומרת גרוס-שון .  חברוני מספר כי שירותי בריאות הקימה לפני שנה וחצי מחלקה חדשה האחראית על שיווק דיגיטלי בשם רפואה מקוונת . " זה התחיל מזה שאמרנו שאנחנו מתייחסים אל התחום הזה כאל מחוז נוסף .  פעם היה מנהל פרסום שהיה מתעסק עם כל המדיות ,  כולל עם הפרסום בבאנרים באינטרנט .  עכשיו יש מנהל מיוחד לתחום השיווק באינטרנט .  הוא עובד מול חברה האמונה על המדיה החברתית ,  חברה אחרת שעושים דרכה את פעילות הקידום בגוגל ,  חברה שבוחנת את הצרכים של הלקוחות שלנו באינטרנט ועוד ".  חברוני מציג גם את מה שהרבה אנשי שיווק מעדיפים שלא לדבר עליו - שינוי שיטות התשלום בתחום הפרסום והשיווק : " התוספת של הדיגיטל לעוגת הפרסום שינתה את כללי המשחק בכל הנוגע לתשלום לספקים על שירותים ",  הוא אומר . " עכשיו אנחנו עובדים יותר על בסיס ריטיינר  ( תשלום חודשי קבוע )  .  הכל חדש ,  והכל קורה תוך כדי פעולה ,  אנחנו פשוט מאמצים כל דבר חדש גם בתחום הזה ".  גרוס-שון מספרת על יחידה דיגיטלית בתוך מערך השיווק שמוקמת בימים אלה . " ברור לנו שצריך לשנות את מערך השיווק ואת מערך הספקים .  צריך להתחיל להכשיר את הצוות שלי ולשלוח אותם לכנסים וקורסים בנושא .  השנה זה בא לידי ביטוי .  מתחילת השנה יש לנו מנהל שיווק דיגיטלי בתנובה ,  ואנחנו נקים יחידה דיגיטלית בתוך מערך השיווק .  בתוך חודש נגייס עוד שני אנשים שיעסקו בתחום ".  המומחים החדשים - צעירים ומעודכנים אנשי השיווק הבכירים בתעשייה רגילים להיות הסמכות המקצועית בחברות שבהן הם עובדים בכל הנוגע לשווק ולפנייה ללקוחות .  חלקם הגדול יצאו עם מספר רב של קמפיינים בחייהם המקצועיים ,  זכו בפרסים והביאו למהפכים בנתחי השוק אל מול השחקנים המתחרים בקטגוריה .  כעת ,  בני העשרים פלוס ,  המגיעים הישר מספסל הלימודים ,  מכירים את הזירות החדשות לפחות כמוהם - לעתים קרובות טוב מהם . " לא הייתי קוראת לכך חיסרון .  נכון ,  התחום הזה לא בא לי באופן אינטואיטיבי כמו לצעירים ,  אבל אני חושבת שהידע ,  הכלים והניסיון הרב שיש לי בעולם השיווק וחוכמת המקצוע מאפשרת לנו - אנשי השיווק הוותיקים - לחפות על החסר וללמוד את הכלי החדש .  בסוף זה עוד כלי שאני צריכה ללמוד כדי לתקשר עם הצרכנים ",  טוענת גרוס-שון .  על החסר מתגברים אנשי השיווק הוותיקים על ידי העסקת אנשים עם ידע רב בפלטפורמות החדשות שבהן נערכים יותר ויותר מהלכי שיווק .  גרוס-שון מגדירה את אותם צעירים כמורי נבוכים , " אתה לוקח אנשים שעוזרים לך להתמקצע בעולם הזה .  הם גם אלה שמכירים את החברות בתחום האינטרנט שאנחנו מתקשרים מולם ".  הצעירים הללו ,  המגויסים כיום לחטיבות השיווק בחברות בעלות תקציבי הפרסום והשיווק במשק ,  הם אלה שיהיו עמוד השדרה השיווקי של הארגונים הגדולים בעוד כמה שנים .

" אנחנו כבר לא מקבלים את כל מה שאנו צריכים ממשרד הפרסום "
 סמנכ"לי השיווק מספרים על המהפכה בעולמם :  הם עוברים לעבודה מול חברות קטנות רבות ולא רק מול משרד הפרסום המסורתי ,  משנים את שיטת התשלום לספקים ומגייסים כוח אדם עם מיומנויות חדשות .  בדרך הם צריכים ללמוד על שיטות מדידה שלא הכירו ,  ולהתמודד עם העולם הטכנולוגי החדש

