סרט השנה של 2010
מהו סרט השנה הנבחר של ספריית האוזן השלישית ?  רמז :  יש שניים
במשך שנים חוקר מיכאל הנקה בסרטיו המושלמים את המקורות לאלימות האנושית ואת ביטוייה ,  הלעיתים חסרי פשר .  במשחקי שעשוע הוא עסק באלימות שרירותית באמצעות ז'אנר האימה ובהמורה לפסנתר הוא עסק באלימות מינית וסאדו-מזוכיזם .  את סרטו האחרון ,  המושלם עוד יותר ,  הוא הקדיש למקורות האלימות הפוליטית בתרבות ממנה הוא בעצמו יצא  החברה הגרמנית שקדמה לעליית הנאצים לשלטון .  הדרמה המתרחשת בכפר צפון-גרמני קטן ,  בתקופה שלפני מלחמת העולם הראשונה ,  מתפרשת על פני כמה משפחות ,  ביניהן זו של הכומר המקומי ,  של בני האצולה ,  של הרופא ממעמד הביניים ושל האיכרים העניים .  כל משפחה כזו מייצגת מעמד בחברה הגרמנית הפרה-מודרנית  ( אפשר בהחלט להתייחס לסרט כאלגוריה )  ,  כשלנוכח חולשתה והתנוונותה של האצולה ,  שולטת הכנסייה הפרוטסטנטית הנוקשה בחיי המוסר של הכפריים ,  בעוד האינטליגנציה  ( המיוצגת ע"י המורה החדש והתמים )  עומדת חסרת אונים אל מול מעשי אלימות בלתי מוסברים שמתחוללים במקום .
 אט אט סוגר הנקה על ילדי הכפר ,  בעיקר על ילדיו של הכומר ,  כשהוא מדגיש אלמנטים מטרידים בהתנהגותם ,  כתגובה לחינוך הסאדיסטי הנוקשה המופעל עליהם מצד אביהם .  סרט לבן מהווה חקירה קרה ,  חדה כתער ,  אניגמטית ,  אל נבכי החברה הפטריארכלית הפרוסית ,  שיצרה בלי להיות מודעת לכך את המפלצת הנאצית הברברית .  דור הילדים ,  זה שיצא לקרב ב-1914 ושייצטרף לקלגסיו של היטלר מסוף שנות ה-20 ,  מתואר כאן כדור שהאלימות הוטבעה בו כמו באג ,  כמו וירוס רדום שמחכה להתפרץ .  האימאז'ים המטרידים  ( ציפור משופדת על צלב ,  למשל )  והצילום המדוייק בשחור-לבן רק מגבים את אווירת הנכאים המצמררת ,  בסרט השנה שנבחר ללא עוררין ע"י צוות האוזן השלישית .  

למרות הקונצנזוס סביב סרטו של הנקה ,  יהיה זה רק ראוי להעניק כבוד דומה לסרט יווני חריג - סרטו עטור הפרסים של גיורגוס לאנטימוס ,  שמספק חוויית צפייה אלטרנטיבית ומאתגרת .  הסרט בעל המבנה האפיזודי מורכב מסצנות שמתחברות לכדי יצירה אפלה ומטרידה ,  מצחיקה וביזארית ,  כזו שמותחת את גבולות הקולנוע המוכר .  במרכזו עומד תא משפחתי מעוות ,  שמאכלס זוג הורים המתעקשים לשמר את הילדים באחוזה המשפחתית ,  באמצעות הבניית עולמם במנותק מהעולם החיצוני .  שפה מדוברת חדשה ,  מסיבות ריקודים ביזאריות ,  מטוסי צעצוע הנופלים מהשמיים ,  גילוי עריות וחתול אחד מאיים ,  ימלאו את עולמם של המתבגרים ,  עד אשר הניב  ( שן הכלב )  תנשור מפיהם .  כשלתמונה נכנסת זרה חיצונית במטרה לשחרר את בן המשפחה מלחצי החרמנות שלו ,  היא מאיימת על הסטטוס-קוו ומערערת את האינקובאטור שיצר האב במשך שנים .
 הסרט בעל האספקטים האלגוריים המובהקים ,  מעלה תמות ורעיונות נדירים יחסית בקולנוע ,  הרבה מתחום הפסיכולוגיה ההתפתחותית :  תהליכי רכישת השפה ,  יחסי אובייקט ,  התפתחות מינית וכו' .  הוא עוסק בכוחה הדמוני של האינדוקטרינציה ,  בדיקטטורה של ההורה ובאלימות הפוטנציאלית המוטמעת בטבע האנושי .  אפשר לומר שבאופן עקיף דן לאנטימוס במחלה החברתית הנובעת מתוך מדיניות הבניית הפרנויה בקרב ההמונים האינפנטיליים .  כמו התסריט המשונה והנרטיב הקטוע ,  כך גם הצילום מזוויות לא שגרתיות ,  והמשחק נטול הרגש ,  מספקים אמירה נוקבת על מוסד המשפחה וחוליו .  אפשר לומר ש-Dogtooth הוא פורץ הדרך של השנה .  
הכותבים הם עובדי האוזן השלישית .
 
סרט השנה של 2010
מהו סרט השנה הנבחר של ספריית האוזן השלישית ?  רמז :  יש שניים

