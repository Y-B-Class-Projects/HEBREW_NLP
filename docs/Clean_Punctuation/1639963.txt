גרמניה :  הלפיד הגיע למינכן
באיירן הלוהטת התעללה בוולפסבורג הדועכת 1:3 ,  וניצלה את ה-1:1 של לברקוזן עם בוכום על מנת להשתוות לה בפסגת הטבלה
המחזור ה-21 בבונדסליגה הגרמנית יצא לדרך ביום שישי ,  כשורדר ברמן אירחה את הרטה ברלין למשחק בין שתיים מהקבוצות המאכזבות ביותר בגרמניה השנה ,  וניצחה אותה 1:2 .  הערב  ( שבת )  נכנסו למעגל המשחקים גם שלישיית הצמרת ,  כשלברקוזן איבדה שתי נקודות חשובות בבוכום עם 1:1 מאכזב ,  אותו ניצלה באיירן מינכן הלוהטת על מנת להשתוות לה בפסגת הטבלה ,  עם 1:3 גדול על וולפסבורג .  הצלע השלישית ,  שאלקה ,  סיימה ב-0:0 עם פרייבורג ,  והתרחקה מרחק ארבע נקודות מהפסגה .  המחזור יושלם ביום ראשון ,  כשמיינץ תארח את מנשנגלדבאך ומאוחר יותר תשחק פרנקפורט בדורטמונד .
 רבים ציפו לשלב בו לברקוזן תתחיל לאבד גובה ,  אבל זה בינתיים לא קרה ,  והקבוצה הצנועה של יופ היינקס ממשיכה להיות הקבוצה היחידה בליגה שעדיין לא נוצחה העונה .  עם זאת ,  איבוד הנקודות הערב גם עלה להיינקס ושחקניו בצפיפות בפסגת הטבלה לאור נצחונה של באיירן מינכן ,  וכעת לברקוזן מקדימה את הבווארים בזכות הפרש שערים בלבד .  בוכום ,  ששיפרה את הופעתה מאז פגרת החורף ,  דאגה שהאורחים יסתפקו בנקודה אחת בלבד ,  עם משחק נחוש במיוחד .  לברקוזן היתה מאוד מסוכנת במחצית הראשונה ,  ובאה על שכרה רגע לפני הירידה להפסקה ,  כשארן דרדיוק ניצל בישול של סטפן קיסלינג המצוין על מנת להבקיע את שערו התשיעי העונה ,  ולקבוע 0:1 .  אלא שבוכום ,  כאמור ,  לא נשברה ,  ובדקה ה-68 קבע זלאטקו דדיץ' את השוויון ,  לאחר מסירה של לואיס הולטבי .  לברקוזן יורדת למקום השני בטבלה עם הפרש שערים נחות מזה של הבווארים ,  ותקווה לשוב לפסגה בשבוע הבא ,  כשתארח את וולפסבורג הדועכת .
 הביקור האחרון של באיירן בוולפסבורג ,  באפריל 2009 ,  הסתיים בתבוסת 5:1 כואבת ובתחילתה של רעידת אדמה במועדון הבווארי ,  אבל מאז הרבה מאוד השתנה ,  וקל היה לראות זאת על כר הדשא .  האורחים הגיעו למשחק הערב עם שבעה ניצחונות ליגה רצופים ושניים נוספים בליגת האלופות ואחרי חבלי לידה לא פשוטים ,  ניתן לקבוע בבירור כי הקבוצה של לואיס ואן חאל מחוברת ,  סוף סוף .  וולפסבורג ,  האלופה למי ששכח ,  נמצאת בדיוק בכיוון ההפוך ואחרי שאת הניצחון האחרון שלה היא השיגה בתחילת נובמבר 2009 ,  היא קרובה הרבה יותר למקום ממנו יורדים ליגה ,  מאשר לצמרת .  הפתיחה של הבווארים היתה מוחצת ,  כאשר כבר בדקה השניה כבש אריאן רובן הלוהט בפעם השלישית ברציפות ,  הפעם מבישול של תומאס מולר .  
באיירן המשיכה לשלוט לחלוטין ,  ובדקה ה-26 אף הכפילה את התוצאה ,  כשדניאל ואן בויטן - הבלם ,  להזכירכם - הבקיע את שער הליגה השישי שלו העונה .  בדקה ה-57 זה כבר הפך לסוג של השפלה ,  כשפרנק ריברי בעט ברגל ימין כדור שפגע באנדראה ברצאלי ועשה דרכו פנימה .  וולפסבורג האומללה עוד הספיקה להחטיא פנדל  ( גראפיטה ,  65 )  ,  ולהבקיע שער ניחומים  ( גראפיטה ,  90 )  על מנת להפוך את הערב שלה לעגום קצת פחות .  באיירן משתווה ללברקוזן בפסגה לאור איבוד הנקודות של היינקס ושחקניו ,  וכרגע נדמה שמעט מאוד קבוצות בגרמניה מסוגלות לעצור את הבווארים הלוהטים .
 הצלע השלישית של חבורת הצמרת היא שאלקה ,  שבדיוק כמו לברקוזן ובאיירן ,  היתה בתקופה מצוינת - עד הערב .  ההגנה של הקבוצה מגלזנקישרן היא אמנם הטובה בליגה וגם הערב לא ספגה ,  אלא שהפעם גם ההתקפה לא היתה בשיאה ,  ופרייבורג ניצלה זאת על מנת לשבור רצף של ארבעה הפסדים רצופים ,  ולאגור נקודת תחתית חשובה .  האורחים אמנם היו טובים יותר ,  אלא שהחמצות של קווין קוראני הלוהט מנעו מהם את הניצחון .
 שתיים מהקבוצות המאכזבות והמאוכזבות ביותר העונה התעמתו בווסרשטדיון במטרה להשיג שלוש נקודות ולשפר עמדות ,  כל אחת באזור בו היא נמצאת בטבלה .  ברמן הגיעה לרצף של 23 משחקים לקראת סיום 2009 ,  אבל ב-2010 המצב בכי רע וחמישה הפסדי ליגה רצופים דירדרו אותה למקום השישי ,  הרחק ממאבק האליפות .  הרטה במצב גרוע הרבה יותר מיריבתה .  אחרי עונה טובה למדי ,  הקבוצה מהבירה ממשיכה לגרד את התחתית של הטבלה .  בתום 90 דקות של מאבק ,  ברמן השיגה ניצחון חשוב שמפיח בה תקווה ,  ואילו הרטה הסתבכה עוד יותר .  
המחצית הראשונה התאפיינה בקצב יחסית אטי ,  והסתיימה ללא שערים ועם החמצה מסמרת שיער של קלאודיו פיזארו ,  שמשלושה מטרים נגח לגופו של שוער הרטה ,  ירוסלב דרובני .  החצי השני נפתח בקצב מהיר מצד שתי הקבוצות ובדקה ה-65 נשבר השוויון .  מרקו מרין מסר למזוט אוזיל ,  שניסה לבעט מקצה הרחבה .  הכדור פגע במגן הרטה והוסת לכיוונו של מרין ,  שמ-14 מטר אלכסונית מצד שמאל לשער הניף את רגלו ושחרר פצצה מהאוויר.0:1 לברמן .  המארחת לא הספיקה לחגוג וכעבור שתי דקות הגיעה השוויון .  הגנת ברמן לא הצליחה להרחיק כדור גובה ,  ותאופניס גקאס היווני בעט בחוזקה משישה מטרים פנימה ,  וקבע 1:1 .  בדקה ה-81 ברמן החזירה לעצמה את היתרון .  כדור עומק לרחבת הרטה חלף על פני כל הגנת האורחים ונעצר אצל קלאודיו פיזארו ,  שבעט ממרכז הרחבה פנימה וקבע 1:2 לברמן .  
משחקים נוספים בשבת :
 קלן - המבורג 3:3כבשו לקלן :  יוסף מוחמד  ( 31 )  ,  מיליבוצ'ה נובאקוביץ'  ( 75 )  ,  אדיל צ'יהי  ( 88 )  .  להמבורג :  מארסל ינסן  ( 2 )  ,  מלאדן פטריץ'  ( 36 ,  50 ,  פנדל )  .
 הופנהיים - האנובר 1:2להופנהיים :  קרלוש אדוארדו  ( 35 )  ,  סיאד סליחוביץ'  ( 40 ,  פנדל )  .  להאנובר :  ארונה קונה  ( 57 ) 
נירנברג - שטוטגרט 2:1לנירנברג :  אלברט בוניאקו  ( 60 )  .  לשטוטגרט :  טימו גבהארט  ( 22 )  ,  רוברטו הילברט  ( 87 ) 

גרמניה :  הלפיד הגיע למינכן
באיירן הלוהטת התעללה בוולפסבורג הדועכת 1:3 ,  וניצלה את ה-1:1 של לברקוזן עם בוכום על מנת להשתוות לה בפסגת הטבלה

