לזליקו אין מזליקו
מאמן פאו ספג הפסד שני בטופ 16 ,  הפעם 80:78 למארוסי ,  ומתרחק מהשלב הבא .  22 נקודות לאליהו ב-75:78 על ציבונה
המחזור השני בשלב הטופ 16 נפתח כבר אתמול  ( רביעי )  עם לא פחות מחמישה משחקים והפתעות ,  ונסגר הערב ,  כשמלבד משחקה הקריטי של מכבי תל אביב נגד ריאל מדריד ביד אליהו ,  נאבקו עוד ארבעה מועדונים על המשך דרכם באירופה .
 ביוון התקיים דרבי מקומי ,  כשמארוסי הצליחה לעשות בדיוק את מה שעשתה פרטיזן בלגרד לאלופת אירופה ,  פנאתינייקוס ,  והנחילה לה הפסד שני ,  80:78 ,  במה שמצטרף להפתעות מאתמול .  במשחק השני ,  הצליחה קאחה ויטוריה להשיג ניצחון בכורה בשלב הזה אחרי ניצחון דרמטי וצמוד על ציבונה זאגרב 75:78 ,  כשליאור אליהו מנצל את היעדרותם של טיאגו ספליטר וסטנקו באראץ' כדי לקבל דקות ולסיים כקלעי המצטיין עם 22 נקודות .  במשחק ,  אגב ,  שפט סמי בכר ,  ששב לשפוט גם ביורוליג .
 זה אמור היה להיות המשחק הקל ביותר של פנאתינייקוס בשלב הטופ 16 ,  אבל שחקניו של ז'ליקו אובראדוביץ' חוו על בשורם הפתעה נוספת במחזור המשוגע הזה .  פאו סופגת מכה חזקה עם הפסד נוסף ,  שני במספר ,  שמערער לגמרי על ההגמוניה שלה ביבשת ,  ומעלה גם את השאלה אם פאו יכולה להתגבר על המשבר ולהתאושש בהמשך כדי לעלות לשמונה האחרונות .
 מארוסי ,  אותה פוגשת פאו גם בליגה ,  עשתה הכל כדי להקשות על החיים של פאו ,  ואחרי שהפסידה בצורה מינימלית בשבוע שעבר לברצלונה ,  היא הוכיחה שאולי בכל זאת היא יכולה להגיע למקום השני בבית .  האם זה יהיה על חשבונה של פאו ?  נצטרך עוד להמתין ,  אבל בינתיים במשחק ביניהן מארוסי חיקתה את פרטיזן בלגרד והתעללה ביריבתה בשניות האחרונות .
 רבע ראשון מצוין של ניקולה פקוביץ'  ( 13 נקודות ברבע )  שמר את פאו צמוד למארוסי ,  שהייתה חמה גם היא בהתקפה ,  אבל למחצית ירדה מארוסי בפיגור 40:37 .  זה המשיך להיות צמוד גם במחצית השנייה ,  אך בכל זאת היתרון נשמר אצל פאו ,  אבל באמצע הרבע האחרון מארוסי קיבלה ביטחון ,  בילי קיז עם שלשה העלה אותה לארבע הפרש .  מייק באטיסט ניסה לשמור את חבריו בתמונה ,  וצימק לנקודה ,  אבל קוסטאס קימאקוגלו אמר את המילה האחרונה עם סל הניצחון החשוב .
 מרכוס הייסליפ ,  שהצטרף לקבוצה ואמור לסייע לפאו למשחק הפנים ,  שיחק עשר דקות בלבד וקלע שתי נקודות .  ניקולה פקוביץ' היה גורם משמעותי קצת יותר וקלע 19 נקודות ,  אבל מייק באטיסט  ( 15 נקודות )  ,  דרו ניקולאס ודימיטריוס דיאמנטידיס  ( 11 כל אחד )  היו פחות משמעותיים .  אצל מארוסי הבולט היה קיז ,  שסיים עם 17 נקודות .
 שתי המפסידות מהמחזור הראשון סידרו קרב צמוד במאבק שלהן על ניצחון הבכורה בטופ 16 ,  כשציבונה מבינה שהסיכויים שלה להמשיך לרבע הגמר פחתו הערב משמעותית .  הספרדים הגיעו לאולם ע"ש דראזן פטרוביץ' ,  מקום בו מעולם לא היה קל לנצח ,  אחרי ההפסד המאכזב לאולימפיאקוס  ( 89:85 )  ולא היו רחוקים מהפסד נוסף אחרי רבע ראשון התקפי רע מאוד שלהם ,  בסיומו הם ירדו בפיגור 23:13 ,  אך בהמשך הם השתפרו וכפו משחק צמוד ,  כשהרבע השלישי הסתיים ב-58:60 למארחים .
 בהיעדרם של טיאגו ספליטר וסטנקו באראץ' ,  העבודה של קאחה ויטוריה הייתה קשה הרבה יותר ,  וביתרון 73:74 לספרדים פחות מחצי דקה לסיום ,  קארל אינגליש הלך אל הקו והעלה את ההפרש לשלוש .  מרקו תומאס דייק גם הוא מהעונשין ,  אבל ציבונה איבדה את ההזדמנות שלה בהתקפה הבאה עם החטאה של תומאס ,  וליאור אליהו השלים את העבודה עם סל ניצחון שקבע את תוצאת הסיום בשנייה האחרונה .
 אליהו סיים כקלעי המצטיין של קאחה עם 22 נקודות  ( 10 מ-16 משתיים ,  2 מ-4 מהעונשין )  ב-34 דקות לצד תשעה ריבאונדים ואסיסט אחד .  אינגליש סיים עם 17 ומירזה טלטוביץ' קלע 16 .  אצל המפסידים תומאס קלע 22 נקודות וג'מון גורדון הוסיף 19 .  שחקניו של דושקו איבאנוביץ' ,  שיכולים כעת לנשום לרווחה ,  יוצאים בשבוע הבא למשחק חוץ לא פשוט אצל חימקי ,  כשניצחון שלה יסדר לה מקדמה לא רעה לקראת ההמשך ,  בעוד ציבונה וולימיר פרסוביץ' ,  תנסה להינצל מהדחה כבר אחרי שלושה מחזורים נגד אולימפיאקוס .
 
לזליקו אין מזליקו
מאמן פאו ספג הפסד שני בטופ 16 ,  הפעם 80:78 למארוסי ,  ומתרחק מהשלב הבא .  22 נקודות לאליהו ב-75:78 על ציבונה

