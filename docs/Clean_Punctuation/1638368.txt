עוד הופעה של מנטאליקה
המאבק במקרה של בריאנט הוא לא ביכולת הפיזית ,  אלא במנטליות של שחקן על ובחינוך של ג'קסון .  הבלוג של אברהמי
הלייקרס סיימו יום גדול לשחקני וקבוצות החוץ .  אני מתרשם מהניצחון הזה מכמה סיבות .  אני חושב שאנחנו רואים כדורסל עילאי של קובי בריאנט .  מקצועית תמיד זה היה שם ,  אבל הדקות האחרונות הראו שבריאנט הופך לחיקוי אותנטי של המקור .  בכלל לא חשוב מה קרה עד הדקות האחרונות - בריאנט התעלם מכל ההחטאות ,  הזריקות הרעות ואיבודי הכדור ,  סחט שריקה לזריקות עונשין וקלע את הסל המנצח .  לך תעשה דאבל טים על מנטליות של שחקן על .
 הרשים אותי שבפיגור של עשר נקודות המיקרופונים של ABC תפסו את פיל ג'קסון מדבר על איך המשחק נמצא בידיים של הלייקרס ,  שהכל תלוי בשחקנים שלו ,  ואיך למרות שקצב המשחק וכמות הנקודות שיחקו לטובת הסלטיקס ,  ג'קסון עדיין האמין שהמשחק משוחק בקצב שמתאים ללייקרס .  אני יודע שאלו רק מילים ,  אבל בפיגור עשר נקודות בבוסטון מול קהל עוין ,  הדבר הכי חשוב למוח עייף הוא לשמוע שהוא בשליטה .  הלייקרס ,  וזה מאפיין קבוע לקבוצות של ג'קסון ,  לא איבדו שליטה ברגעים שהם היו אמורים להתמוטט .
 הרשים אותי שרון ארטסט קלע סל משוגע בשלהי המשחק שצמצם את הפיגור לנקודה אחת ,  ובמקום לנסות להתלונן אצל השופטים על הפאול הברור שנעשה עליו ,  הוא ירד להגנה ולקח מהשופטים עבירת תוקף של פול פירס .  והרשים אותי המשחק של אנדרו ביינום נגד קנדריק פרקינס .  ביינום ,  בניגוד לגאסול ,  לא נתן למרפקים של פרקינס להפחיד אותו או להרחיק אותו מהסל .  מתישהו הספסל של הלייקרס יהיה חייב לתת להם תרומה כלשהי ,  ואז אני לא רואה קבוצה במערב שלוקחת אותם למשחק שישי .
 התמונה הרבה פחות אופטימית בבוסטון .  אני חושב שברגעים האלו זה מה שאפשר לקבל מהסלטיקס .  רונדו הוא אולי אולסטאר ,  אבל יש תקרה מאוד ברורה למה שהוא יכול לעשות .  לגארנט ,  פירס ואלן נשארו התפרצויות של כישרון ,  חמש-שבע דקות פה ושם .  אני לא חושב שהגוף שלהם יכול לתת להם משחק שלם ,  ואני לא רואה איך זה משתפר בחצי השני של העונה או באינטנסיביות של הפלייאוף .  וגם שם ,  בוסטון תצטרך לעבור באורלנדו ,  קליבלנד או אטלנטה .  טוני אלן ואדי האוס היו טובים ,  אבל רוטציה של שמונה שחקנים היא משהו שהרגליים של גארנט לא יכולים לסבול .
 תחושת הבטן שלי אומרת לי שזה היה הביקור האחרון של הלייקרס בבוסטון השנה .
 
עוד הופעה של מנטאליקה
המאבק במקרה של בריאנט הוא לא ביכולת הפיזית ,  אלא במנטליות של שחקן על ובחינוך של ג'קסון .  הבלוג של אברהמי

