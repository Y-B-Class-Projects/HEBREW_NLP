ספרד :  ברצלונה ניצחה 0:1 את מאיורקה ועלתה לפסגה
שער בודד של איברהימוביץ' העניק ניצחון לקטאלנים ,  שעלו זמנית לפסגה .  מסי פתח על הספסל .  סראגוסה הביסה 0:3 את ולנסיה
13 משחקים אירחה מאיורקה בביתה עד המפגש מול ברצלונה במסגרת המחזור ה-29 בליגת הספרדית .  12 מהם היא ניצחה ,  אחד נוסף ,  מול קבוצה בכירה ,  סביליה ,  היא הפסידה .  הקבוצה של גרגוריו מנזאנו פגשה הערב  ( שבת )  קבוצה בכירה נוספת ,  וחובת ההוכחה שהבית שלה הוא אכן מבצר הייתה עליה ,  אלא שהיא כשלה .  הקבוצה האדומה מהאי נחלה הפסד נוסף ,  שני בבית ,  1:0 לברצלונה ,  שהציגה יכולת פושרת ורדודה .
 פפ גווארדיולה החליט לתת מנוחה לכוכב לאונל מסי ,  שלא מפסיק להבקיע ולהכריע משחקים לטובת קבוצתו לאחרונה .  גווארדיולה אולי רצה לספק מנוחה לפנומן שסוחב את הקבוצה כמעט לבד משחק אחר משחק ,  לפני המשחק הראשון רבע גמר ליגת האלופות באמצע השבוע נגד ארסנל ,  אבל זה כמעט ועלה לו ביוקר .  מסי פתח על הספסל ונכנס שש דקות לאחר פתיחת המחצית השנייה ,  כאשר כלום לא עבד לברצלונה עד אז .
 מסי אמנם לא היה מעורב בכיבוש השער של זלאטן איברהימוביץ' בדקה ה-63 ,  אבל אין ספק שהנוכחות של מסי על המגרש תמיד חיובית עבור בארסה .  לדודו אוואט היה חלק לא קטן בשער ,  לאחר שהדף לא טוב בעיטה של קרלס פויול ,  כאשר איברה היה במקום לכבוש .  עם זאת ,  השוער הישראלי הציג משחק לא רע בכלל ולקח כמה כדורים מסוכנים .
 מאיורקה דווקא פתחה מצוין ,  כשכבר אחרי שתי דקות הגיעה להזדמנות כפולה ,  כאשר בפעם הראשונה הכדור פגש את עמוד השער ואת הריבאונד עצר ויקטור ואלדס .  לקראת סיום המחצית כדור חופשי נהדר של בורחה ואלרו מכ-20 מטרים שוב פגש את עמוד השער של בארסה ,  ששוב ניצלה מספיגה .  הקבוצה הקטלונית לא התקשתה לשמור על שער היתרון מול מאיורקה שהייתה די אנמית בהתקפה .
 בארסה ,  כמו באמצע השבוע ,  שוב פותחת באופן זמני פער של שלוש נקודות על פניה של ריאל מדריד ,  כאשר הקבוצה הלבנה תארח ביום ראשון בדרבי הגדול של עיר הבירה את אתלטיקו ,  לאחר שגברה ביום חמישי בדרבי קטן 2:4 על חטאפה .  ניצחון מינימלי של ריאל ישיב אותה למקום הראשון שבועיים לפני הקלאסיקו הענק ,  כל תוצאה אחרת תשאיר את בארסה בפסגה .
 סראגוסה - ולנסיה 0:3
קרלוס דיוגו העלה את המארחים ליתרון 0:1 בדקה ה-42 ,  כשבעט במדויק ברגל שמאל לחלק העליון של השער .  עם פתיחת המחצית השנייה הורחק ניקולה זיגיץ' בכרטיס אדום והיה למורחק השמיני של ולנסיה ב-11 משחקיה האחרונים .  העטלפים נותרו בעשרה שחקנים .  סראגוסה נילה זאת ובדקה ה63 עלתה ל-0:2 משער של חאבייר אריסמנדי ,  אקס-ולנסיה ,  שעצר את הכדור בחזה ובעט אותו פנימה .  בדקה ה-71 קבע יירי יארוסיק ,  שהצטרף לסראגוסה בחלון העברות ,  את תוצאת המשחק .  
משחק נוסף :
 מלאגה - טנריפה 1:1למלאגה :  אפונו  ( 66 )  ,  לטנריפה :  אלפארו  ( 85 ,  פנדל )  .  פטריק מטיליגה ממלאגה הורחק בדקה ה-85 .
 
ספרד :  ברצלונה ניצחה 0:1 את מאיורקה ועלתה לפסגה
שער בודד של איברהימוביץ' העניק ניצחון לקטאלנים ,  שעלו זמנית לפסגה .  מסי פתח על הספסל .  סראגוסה הביסה 0:3 את ולנסיה

