yes רכשה לשידור את  " גן עדן עכשיו "  והתחרטה
המועמד לאוסקר העוסק במחבלים מתאבדים היה אמור להיות משודר ב-20 בפברואר ,  אולם חברת הלווין חזרה בה מההחלטה לשדרו
חברת הלווין yes רכשה את הזכויות לשידור הסרט השנוי במחלוקת  " גן עדן עכשיו "  שביים האני אבו אסעד ,  שיבצה אותו לשידור ,  ואז נסוגה והחליטה בסופו של דבר לא לשדרו .  בטופס המונה את הסרטים הבולטים של חודש פברואר פרסמה חברת הלווין כי תשדר את הסרט העוסק בסיפורם של מחבלים מתאבדים ב-20 בפברואר לכבוד פסטיבל ברלין  ( בו זכה הסרט )  שיינעל באותו הערב .  עם זאת ,  לאחר פניית וואלה ! תרבות ,  נמסר מ-yes כי הסרט בסופו של דבר לא ישודר ,  על פי החלטת הנהלת החברה ,  למרות שהזכויות להקרנתו נרכשו .  
לוואלה !  תרבות נודע כי להחלטה לשדר את הסרט קדמו דיונים רבים ,  בשאלה האם כדאי להקרין את הסרט ולהסתכן בעימות עם משפחות שכולות ,  שנלחמו נגד מועמדותו לאוסקר בשנת 2006 .  כבר בעבר הייתה התלבטות בחברה אם לשדר את הסרט או לא ועד כה הוחלט שלא לשדרו .  ב-yes נמנעו בעבר מלשדר את  " התערבות אלוהית "  של איליה סולימאן ואת  " הפסיון של ישו "  של מל גיבסון . 
" אני שומע על כך לראשונה ",  אמר הבוקר לוואלה !  תרבות מפיק הסרט ,  אמיר הראל . " yes רשאים להחליט מה שהם רוצים ,  למרות שכמובן שהייתי רוצה שסרט שלי ישודר בכמה שיותר מקומות .  כנראה שאם זה לא יכול לקרות עכשיו ,  אני רוצה לקוות שזה יקרה בעתיד ".  
מ-yes נמסר בתגובה : " לאחר התלבטויות רבות בחרנו שלא לשדר את הסרט ".   
" גן עדן עכשיו ",  זוכה גלובוס הזהב לשנת 2006 כנציג פלסטין ,  מתעד את סיפורם של שני פלסטינים המתכננים לבצע פיגוע בתל אביב .  בסרט משחקים קייס נאשף והיאם עבאס ,  שזכו לחשיפה בינלאומית בעקבות הסרט .  בישראל ,  התאגדו הורים שכולים למלחמה בינלאומית במועמדותו של הסרט לאוסקר ,  בטענה כי הסרט מעניק לגיטימציה לטרור .
 
yes רכשה לשידור את  " גן עדן עכשיו "  והתחרטה
המועמד לאוסקר העוסק במחבלים מתאבדים היה אמור להיות משודר ב-20 בפברואר ,  אולם חברת הלווין חזרה בה מההחלטה לשדרו

