הפסדתם בבורסה ?  הישועה כנראה לא תגיע מביהמ"ש
משקיעים רבים תובעים את חברות הברוקרים או את הבנקים בגין הפסדים בשוק ההון .  אולם בתי המשפט ,  מתברר ,  סבורים שרוב האחריות מוטלת לרוב על הלקוחות ,  שלקחו על עצמם את הסיכון
טבח בגמלאות חיפש קצת עניין בחיים והחליט להשקיע בניירות ערך .  ההחלטה עלתה לו הרבה כסף - הוא הפסיד מאות אלפי שקלים תוך פחות משנה .  הגמלאי ורעייתו ,  לקוחות זה 40 שנה של בנק אוצר החייל ,  תבעו את הבנק בגין ההפסד בטענה שנציגיו פיתו אותם להשקיע באפיקים ספקולטיביים .  אחת מפקידות הבנק העידה במשפט כי הלקוח  " אמר שהוא רוצה פלפל בתיק ,  שהתיק לא יזחל ,  שיהיה אקשן - אלה היו המלים שלו ".  
במשפט נמצא כי הגמלאי ניהל עשרות שיחות עם יועצי ההשקעות וביצע מאות פעולות מכירה וקנייה של ניירות ערך .  הבנק הציג במשפט תמלילי שיחות של היועצים עם הגמלאי ,  שהראו כיצד הוא מתנהל באופן הפוך מהמומלץ לו ,  מתעקש לרכוש מניות במגמה הפוכה למגמת השוק ומשקיע ביורו חרף הצורך בהצמדה לדולר לאור תוכניתו לרכוש דירה .  
שופט בית המשפט המחוזי בתל אביב מיכאל תמיר דחה באחרונה את תביעת בני הזוג . " ככל שבחר הבעל על דעת עצמו להיכנס להשקעות ספקולטיביות יותר ,  אין להטיל את האחריות לכך על נציגי הבנק - כל עוד הזהירו את התובע מפני הסיכונים הכרוכים בהשקעות אלה ",  כתב השופט .  
אגב ,  לא היה ברור אם בני הזוג חתמו על הסכם ייעוץ השקעות .  השופט קיבל את עמדת הבנק ,  שהוכיח כי ייעוץ אינו אפשרי בלא הקלדה ממוחשבת של הסכם כזה - אף שלא הוצג במשפט ההסכם עצמו .
 לא פשוט לנצח בנק או בית השקעות בתביעה .  הגוף הפיננסי חמוש בכל מה שצריך כדי להדוף את התובע :  הקלטות של שיחות ,  החתמה על ייפוי כוח וייעוץ משפטי צמוד של משרד גדול .  
אז מה בכל זאת מביא אנשים פרטיים להגיש תביעה כזו ?  התשובה טמונה ביחס סיכון-סיכוי שהמשקיע המופסד רואה לנגד עיניו .  בישראל לא מקובל להטיל הוצאות משפט ריאליות  ( שעשויות להסתכם במאות אלפי שקלים )  על תובע שהפסיד - כך שכדאי לתובע שהפסיד 0.5 מיליון שקל לסכן עוד כמה עשרות אלפי שקלים שבית המשפט עלול להטיל עליו .  על הגמלאי חובב הסיכונים ,  למשל ,  הטיל בית המשפט הוצאות משפט בסך 40 אלף שקל .  
קושי נוסף שניצב בפני משקיע מתוסכל שמנסה להוכיח את תביעתו נובע מהקשר בין סיבה לתוצאה - בין פעולת הברוקר להפסד בתיק .  מתברר שאפילו הרשעה בפלילים של יועץ ההשקעות שייעץ בלי שהיה לו רישיון מתאים אינה מובילה לניצחון המשקיע .  
ב-2005 תבע גמלאי בזק בשם יצחק לוי את מגדל שוקי הון בגין הפסדים שנגרמו לו בחשבון ההשקעות .  תביעה זו היתה שונה מתביעות הקושרות ליועץ רשלנות או חריגה מהרשאה .  לוי תבע בשל עילות משפטיות המוגדרות בחוק הפרת חובה חקוקה ,  הפרת חוזה והפרת חובת נאמנות - וכל זאת בשל העובדה שליועץ ,  נפתלי מנדלוביץ'  ( מנדי )  ,  לא היה רישיון ניהול תיקים .  
לקראת פרישתו מבזק השתתף לוי בהרצאה של מנדלוביץ' על השקעת כספי פרישה וחסכונות .  מנדולביץ' ניהל בעבר את מכללת ביזפורטל ,  וכיום הוא מנכ"ל בית הספר מגמות ,  שמעביר קורסים בסיסיים בשוק ההון .  לוי התרשם ולאחר ההרצאה פנה למנדלוביץ' והוסכם שהוא ינהל בעבורו כספים בחשבון במגדל .  
לוי הפקיד 825 אלף שקל בחשבון ההשקעות וייפה את כוחו של מנדלוביץ' לבצע פעולות בשמו .  שווי התיק קפץ תוך כמה חודשים ל-1.5 מיליון שקל ,  אבל בהמשך החל לרדת ,  עד שהגיע ב-2002 ל-143 אלף שקל .  רק אז נזכר לוי לבטל את ייפוי הכוח .  
התביעה האזרחית שהגיש לוי התבססה על הרשעה פלילית של מנדלוביץ' ,  שניהל 20 תיקי השקעות בלי רישיון .  ב-2009 נדחתה תביעתו של לוי .  בית משפט השלום בתל אביב קבע כי ההפסדים של לוי ,  בסך 1.2 מיליון שקל ,  נבעו מאירועים חיצוניים שהשפיעו על כלל שוק ההון בתחילת שנות ה-2000 .  
עוד קבע בית המשפט כי לא הוכח קשר בין היעדר הרישיון לירידה בשווי התיק .  נהפוך הוא :  לוי ידע כי כספו הושקע בקרנות שאינן נחשבות סולידיות .  על הכיוון הספקולטיבי היה יכול ללמוד גם מהרווחים המהירים שהניב לו התיק בתחילת הדרך .  במשפט התברר כי ללוי הוצע לצאת מהקרנות ,  אבל הוא קיווה שהירידה היא זמנית .
 פרשה מוכרת יותר בתחום תביעות משקיעים היא זו של אלי ארוך ,  שקיבל ב-2006 פסק בורר חלומי של 95 מיליון שקל בתביעה נגד כלל פיננסים .  ארוך הוכיח לבורר כי לא בוצעו פעולות שדרש לבצע ב-99' .  הפרשה היתה רוויית פיתולים וחקירות פליליות .  פסק הבורר בוטל ובהסכם פשרה קיבל ארוך 5.7 מיליון שקל בלבד .  עורכי הדין שלו קיבלו 3.5 מיליון שקל נוספים .  
המנצח האמיתי בפרשה ,  אגב ,  היה ידידו לשעבר של ארוך ,  דוד שילוח המכונה ה"צל ",  שקיבל 14.2 מיליון שקל מכלל בעבור חציית קווים ומסירת מידע מפליל אודות זיוף מסמכים לכאורה בהליך הבוררות של ארוך .  
עו"ד גד טיכו ממשרד כספי ,  שייצג את כלל ובדרך כלל מגן על תאגידים גדולים ,  אומר כי המשבר הפיננסי הוביל משקיעים רבים לחשוב על דרך השגת פיצוי .  באופן כללי ,  לדבריו ,  מעטים מגיעים לבית המשפט ,  כי הגישה העקרונית של השופטים היא לא להתערב בהליכים כלכליים ולקבוע רשלנות בהתנהלות בית ההשקעות . " אלא אם כן ",  הוא מדגיש , " היתה חריגה מהוראות ". 
טיכו : " בתי המשפט לא אוהבים את הרעיון שמצד אחד אדם שהשקיע בהשקעה ספקולטיווית מרוויח ,  ואז אין לו טענה ,  וכשהוא מפסיד ,  הוא בא לחפש כיס עמוק להיפרע ממנו .  ככלל ,  בתי המשפט מתייחסים לבורסה כסוג של קזינו :  אם אדם בוחר להמר והכדור לא נפל בגומה שהוא רוצה - אז מדוע שיבוא לבית משפט ?   
" בית משפט חושש לקבוע מתי השקעה היא נכונה .  למשל ,  אג"ח של אפריקה נחשבה סולידית ודורגה בדירוג גבוה .  בדיעבד המשקיעים הפסידו את מרבית כספם .  השאלות הכלכליות הסבוכות הן מתי היה צריך לממש את התיק ,  ובית המשפט אינו מוכן להיכנס לסוגיות כאלה ",  מסביר טיכו ,  ומזכיר כי גם התביעות נגד חברות הדירוג נדחו ,  אף שאלה כשלו כישלון חרוץ במשבר העולמי האחרון .
 טיכו : " אם יש הפרה ברורה של הסכם .  נניח שקבעתם כי רק 30% מהתיק יהיה מנייתי ומשום מה כל התיק היה מנייתי .  זה מקרה קלאסי שבית המשפט יתערב לטובת המשקיע ".  
עו"ד ישראל בודה ממשרד שרגא בודה ,  שייצג את בנק אוצר החייל בתביעה שהגיש הטבח הגמלאי ,  מסביר את הקושי לנצח את התאגיד : " התביעות הן קשות להוכחה ,  כי ברוב המקרים המשקיעים מעורבים באופן אישי - הם מבצעים את הפעולות ולא נותנים לבנק לבצע את הפעולות .  היועצים הקלאסיים בבנק לכל היותר יגידו 'אנו ממליצים על אפיק השקעה כזה או אחר' .  בדרך כלל הבנקים לא הולכים בכיוון של הכתבת האפיק ,  אלא של המלצה כללית ".  
קושי נוסף שניצב בפני התובע הוא תיעוד השיחות .  בודה מבהיר כי ההקלטה מתבצעת בדרך כלל במוקדים הישירים ובמוקדי ההשקעות של חדרי העסקות . " רוב המשקיעים עובדים עם יועצי השקעות ,  ואלה אינם מקליטים .  עם זאת ,  הם מתעדים את עיקרי השיחה .  בתי משפט נוטים לתת אמון בתרשומות שנעשות בזמן אמת ".  לדבריו ,  מי שמגיע למוקד ישיר או לחדר עסקות יודע מה הוא רוצה לעשות - ו"אין מדובר בגברת כהן מחדרה שמבקשת ייעוץ ". 
לכל כלל יש יוצא מן הכלל .  בית משפט השלום בתל אביב חייב ב-2008 את מגדל שוקי הון ואת החברה הבת ,  החברה המרכזית לשירותי בורסה ,  לפצות משקיע בכ-24 אלף שקל בגין אחריותן החלקית להפסדיו .  
ב-2000 פתח רוני טווקולי חשבון במגדל שבו השקיע כ-119 אלף שקל .  תוך כמה חודשים הוא הפסיד את כל כספו ,  ואף נותר חייב 16 אלף שקל ,  בעיקר בעסקות עתירות סיכון בבורסה של ניו יורק  ( רכישת חוזים עתידיים ומכירה בחסר של מניות צ'ק פוינט )  .  
טווקולי תבע 200 אלף שקל ממנשה מטלון ,  פרילנסר בחברה לשירותי בורסה שניהל את השקעותיו ,  ומהחברות ,  בטענה כי ביצעו בחשבונו  " פעולות מסוכנות במיוחד בלא הרשאה מפורשת כנדרש בחוק וללא הודעה לתובע ,  תוך מתן אשראי מוגזם מעבר לכל פרופורציה ובלי שהיו לו ערבויות וביטחונות ".  החברות טענו כי הן רק צינור לביצוע הוראות הלקוח ואינן אמורות לנהל את התיק או לפקח עליו .  
במשפט התברר כי למטלון אין רישיון ייעוץ השקעות וניהול תיקים ,  וכי הוא כונה בחברה המרכזית  " משווק ",  שמקבל עמלות בעבור גיוס לקוחות .  שופטת בית משפט השלום בתל אביב נורית רביב קבעה כי מטלון הועסק במעמד לא ברור ,  בלי שהחברה תטרח לבדל את פעילותה מפעילותו .  בפועל ,  בוצעו פעולות מסוכנות על פי הוראות מטלון .  
השופטת ציינה כי המסמכים שעליהם חתם טווקולי מבלבלים ,  ומשחקים לטובתו .  עוד קבעה השופטת כי תקנון הבורסה  ( כנוסחו אז )  חייב חבר בורסה להתנות את העבודה עם מנהל תיקים בהסכם כתוב ובקבלת ייפוי כוח מהלקוח ובו פרטים מזהים .
 מגדל והחברה המרכזית חויבו רק ב-25% מסכום הקרן שהשקיע טווקולי . " ברור שהתובע אינו יכול לתלות בנתבעות את האשם העיקרי בהפסדיו ",  כתבה השופטת רביב . " התובע פנה להשקיע בשוק ההון ואישר בחתימתו שבכוונתו לעשות גם עסקות בעלות אופי מסוכן ".  שני הצדדים עירערו על ההחלטה לבית המשפט המחוזי בתל אביב .  
עו"ד רונן עדיני ,  שמייצג בדרך כלל תובעים : " למרות הקושי ,  לא אחת ניתנו פסקי דין לטובת המשקיעים שסבלו הפסד ,  ולעתים הגיעו הצדדים לידי הסכמי פשרה ".  לעתים ,  הוא מוסיף ,  מתקבלות הפשרות לפני שמוגשת תביעה לבית משפט .  
היתרון הבולט של בית ההשקעות או הבנק בפשרה היא הסודיות ,  שאינה מאפשרת לציבור לדעת כמה כסף הצליח התובע להוציא מהגוף הפיננסי .  כך ,  במקרה לא מייצג חויבה החברה המרכזית להשיב ללקוח ,  שיוצג על ידי עדיני ,  150 אלף שקל ,  לאחר שהתברר כי נגבו עמלות שלא כדין במסגרת מה שכונה  " חיבוץ ".  הכוונה למקרים שבהם הברוקר מבצע פעולות סרק בחשבון הלקוח של קנייה ומכירה של אותו נייר ,  באותו מחיר ,  כשהמטרה היחידה היא גביית עמלה מהלקוח בלי שללקוח יש רווח כלשהו .  
עדיני ממליץ למשקיע הטיפוסי להגדיר את צרכיו מול מנהל התיקים מבחינת מטרת ההשקעה ,  רמת הסיכון הרצויה וטווח הזמן של ההשקעה . " הלקוח צריך לשתף את מנהל התיקים גם בתוכניותיו וגם בציפיותיו ,  כדי שניתן יהיה לתכנן בהתאם את מדיניות ההשקעה .  למשל ,  אם לקוח רוצה בעיקר לשמור על ערך הכסף ,  כי זה כסף שמיועד לרכישת דירה לבן שמתחתן ,  אז צריך לומר את זה למנהל התיקים - כלומר ,  תיק סולידי עם סיכון נמוך ביותר ",  מפרט עדיני . " להבדיל ,  אם מדובר על כסף עודף ,  שמיועד להשקעה ,  והלקוח יכול ורוצה ליטול סיכונים ,  גם את זה צריך לומר ". 
עדיני : " אם לקוח רצה תיק ש-80% ממנו מושקע במניות ,  אז ברור שאם הבורסה ירדה ,  וכל המדדים ירדו בתקופה מסוימת ,  הרי שרק הגיוני שגם התיק של אותו לקוח יירד - וזה לא מעיד על רשלנות מנהל התיקים .  רשלנות תהיה רק אם ,  למשל ,  בתקופה שבה כל המדדים בבורסה עלו ,  ואילו התיק ירד ,  ורק כשהפערים בין התיק לשוק הם גדולים במידה ניכרת ,  ואין להם הסבר הגיוני ". 
החוק מחייב להגדיר בכתב את מדיניות ההשקעות של הלקוח .  חשוב גם לבדוק באתר רשות ניירות ערך אם למנהל התיקים יש רישיון ואם הוא מבוטח .  לא פעם ,  מספר עדיני ,  מנהלי תיקים פועלים באמצעות חברות קיקיוניות שהם פותחים וסוגרים ,  ולכן קשה להגיע אליהם .  בהתאם לכך ,  לדבריו ,  כדאי לבדוק היטב מול מי חותמים את הסכם ההשקעה . 
" אם החברה שמנהלת את התיקים היא כזו המנהלת גם קרנות נאמנות ,  חשוב לאסור במפורש על מנהל התיקים לרכוש בעבורו את קרנות הנאמנות של אותה חברה .  אחרת ,  יש כאן ניגוד עניינים מובנה ,  וכספו של הלקוח לא יושקע על פי שיקולים עניינים - אלא ישרת את צורכי בית ההשקעות ",  מסכם עדיני .
 
הפסדתם בבורסה ?  הישועה כנראה לא תגיע מביהמ"ש
משקיעים רבים תובעים את חברות הברוקרים או את הבנקים בגין הפסדים בשוק ההון .  אולם בתי המשפט ,  מתברר ,  סבורים שרוב האחריות מוטלת לרוב על הלקוחות ,  שלקחו על עצמם את הסיכון

