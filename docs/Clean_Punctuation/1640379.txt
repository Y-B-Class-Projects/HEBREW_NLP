תקלה בהוואי מקטינה את הכנסות אורמת במיליון דולר בחודש
 >  >  בעיות תפעול ממשיכות לפגוע בתוצאותיה הכספיות ובצמיחתה של אורמת טכנולוגיות שבשליטת משפחת ברוניצקי .  החברה הודיעה ביום חמישי שעבר כי הכנסותיה יירדו במיליון דולר בחודש כתוצאה מירידה בהספקת הקיטור מהמאגר הגיאותרמי לתחנת הכוח של החברה בפונה ,  הוואי .  אורמת טכנולוגיות מציינת שההספק הנוכחי של התחנה הוא 17 מגה-ואט ,  כלומר ב-44% פחות מההספק הרגיל של התחנה .  אורמת טכנולוגיות מוכרת את החשמל שהיא מייצרת בתחנה לחברת החשמל של הוואי לפי חוזה חשמל ארוך טווח .  ההתמחרות מבוססת על העלות הנחסכת לחברת החשמל בהשוואה לעלות הייצור העצמי של חשמל על בסיס דלק שמיובא לאי .  מחיר ההספקה של החשמל שמייצרת אורמת טכנולוגיות ומספקת לחברת החשמל של הוואי מחושב מדי חודש .  תחנת הכוח ייצרה חשמל בהספק של 25 מגה-ואט ,  אך היתה אמורה לעלות לקצב ייצור של 30 מגה-ואט בעקבות השלמת עבודות שיפוץ בתחנה שבוצעו ברבעון הרביעי של 2009 .  אורמת טכנולוגיות מציינת שבינואר 2010 חלה ירידה בהספקת הקיטור לתחנה שגרמה לירידה בהספקה .  אורמת מעריכה שהבעיה נובעת מסתימה בצינורות שמובילים מהבארות הגיאותרמיים לתחנת הכוח ואינה קשורה לשינויים במאגר הגיאותרמי עצמו .  אורמת מנסה לפתור את הבעיה באמצעות ניקוי כימי של הבארות שמפיקות את הנוזל הגיאותרמי .  אם הניסיון ייכשל תידרש אורמת לבצע ניקוי מכני שיהיה ממושך ויקר יותר .  בנוסף ,  אורמת מתכננת להתחיל בקידוח באר חדשה ולחבר אותה לתחנת הכוח .  הקידוח שעלותו 11 מיליון דולר יושלם עד לסוף הרבעון השני של 2010 ויאפשר לתחנת הכוח לחזור להספק המלא של 30 מגה-ואט .  תחנת הכוח בפונה סיפקה 6% מכושר ייצור החשמל של אורמת טכנולוגיות ב-2008 .  ואולם היא תרמה לאורמת טכנולוגיות הכנסות של 58 מיליון דולר ,  שהיו 23% מהכנסותיה ממכירת חשמל ב-2008 ו-16.3% מהכנסותיה הכוללות ,  בשל מחירי הדלק הגבוהים ששררו ב-2008 - והשפיעו לטובה על התעריפים שאורמת גובה מחברת החשמל של הוואי .  התקלה בפונה מצטרפת לעיכוב המתמשך בהכרזה על הפעלה מסחרית של תחנת הכוח הגיאותרמית בנורת' ברולי בקליפורניה .  התקלה נובעת מכמויות החול הגדולות במאגר הגיאותרמי באתר זה ,  שגורמות לסתימת הבארות ומונעת הזרקה חוזרת של המים לבארות .  אורמת טכנולוגיות סיימה את הרבעון השלישי של 2009 ברווח של 23.4 מיליון דולר במחזור של 120 מיליון דולר ,  בהשוואה לרווח של 15.8 מיליון דולר במחזור של 100 מיליון דולר ברבעון המקביל ב-2008 - כך שהירידה החודשית בהכנסות מפונה שקולות ל-2.5% מההכנסות ו-4.3 מההכנסות ממכירת חשמל .  אורמת דיווחה קודם על זכייה בזיכיון לקידוחי ניסיון לצורך גילוי מאגר גיאותרמי בשטח של 104 אלף דונם מצפון למתחם הוולקני הכפול בסן פבלו/סן פדרו שבצ'ילה .  שטח הזיכיון קרוב גם לכבישי גישה ולמכרות נחושת ,  שעשויים להיות לקוח פוטנציאלי לחשמל שיופק ממאגרים גיאותרמיים ,  אם אכן הקידוח יעלה יפה .
 
תקלה בהוואי מקטינה את הכנסות אורמת במיליון דולר בחודש
nan
