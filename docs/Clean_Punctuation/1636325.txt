לבנת :  הסכום שסופר מרוויח היום  מבזה 
" שוק הספרים איבד את האיזון שלו ואנחנו צריכים להגן על התרבות הישראלית "  - כך אמרה שרת התרבות במסיבת עיתונאים בה הציגה את החוק להגנה על הספרות והסופרים
שרת התרבות והספורט לימור לבנת הציגה היום  ( שלישי )  את הצעת החוק להגנת הספרות והסופרים בישראל .  על הצעת החוק חתומים חברי הכנסת ניצן הורוביץ  ( מרצ )  ,  זבולון אורלב  ( הבית היהודי )  ,  נחמן שי  ( קדימה )  ושלי יחימוביץ'  ( העבודה )  ומטרתה  " להבטיח גמול הולם לסופרים הישראלים תמורת יצירתם ,  לקדם את הספרות בשפה העברית ,  לשמור על גיוון תרבותי בפרסום ובהפצה של ספרים בישראל ולאפשר תחרות בין הוצאות הספרים ".  
הצעת החוק היא הצעת חוק פרטית של חברי הכנסת הזוכה לתמיכת השרה . " שוק הספרים בישראל איבד את נקודת האיזון שלו ",  אמרה לבנת במסיבת עיתונאים שקיימה בעניין . " ישנה תחרות פרועה בין שתי רשתות ספרים ואנחנו צריכים להגן על התרבות הישראלית ,  להגן על הסופרים ,  על התרבות ועל האיכות .  יש סופרים שמקבלים שקל אחד עבור כל ספר שלהם שנמכר .  אם ניקח סופר מצליח שמוכר 20 אלף עותקים מספריו לאחר שנתיים שעבד על ספר ,  יוצא שהוא מרוויח פחות מ-1,000 שקל בחודש .  זה מבזה וזה בעיקר לא מאפשר לסופר להשקיע ולשבת ולכתוב ספרים טובים .  אם אנחנו רוצים שימשיכו להיות לנו סופרים ומשוררים שהם נכסי צאן ברזל ולא רק למכור את הרלן קובן וג'ון גרישם ,  אז תפקידנו לשמור על התרבות הישראלית והספרות הישראלית ".   
" אנחנו רוצים להבטיח לסופרים שכר הולם כדי שיצליחו להתפרנס בכבוד מעבודתם ",  הוסיפה השרה . " יש הוצאות ספרים שעומדות להתפרק והן מוכרות והקוראים מכירים אותן .  זה מצב בלתי אפשרי .  אנחנו סבורים שיש כאן הכרח להתערב בחקיקה ,  אך זה לא יפריע לשוק החופשי להמשיך להתקיים ,  זה לא יפריע למחירי הספרים וזה לא יפריע לקוראים ליהנות מהנחות ומבצעים .  רשתות הספרים וחנויות הספרים ,  שלצערי נשארו מעט מהן ,  יוכלו לתת הנחות אך הן לא יהיו על חשבון הסופרים ולא על חשבון המו"לים ".   
" אין לי שום דבר נגד המפיצים ורשתות השיווק ",  אמרה לבנת . " אין לי שום דבר נגד בעלי הון ,  אני לא נגדם .  יחד עם זאת ,  אנחנו חייבים להגן על התרבות הישראלית ,  על הסופרים והספרות .  אני לא רוצה שאייל מגד הבא ויורם קניוק הבא לא יהיו קיימים .  אלו הדברים שחשובים בעיניי ועל זה אנחנו חייבים לשמור ". 
לצד לבנת ,  השתתפו במסבת העיתונאים גם חברי הכנסת הורוביץ ואורלב ,  מיוזמי החוק . " אנחנו עם הספר והפצת הספרים גדלה ,  אך ככל שהפצת הספרים גדלה כך חלקו של הסופר נעשה קטן יותר ",  אמר חבר הכנסת זבולון אורלב . " יש פה מעגל אבסורדי שגורם לבעיה חמורה מאד של בכל הקשור לקיומם של הסופרים ".  
הן השרה לבנת והן חבר הכנסת אורלב החמיאו לחבר הכנסת הורוביץ על יוזמתו בהצעת החוק הראשונה והן על הקמפיין המאסיבי שניהל יחד עם סופרים על הצעת החוק . " זה חוק למען התרבות הישראלית ",  אמר הורוביץ . " ישראל היא המדינה היחידה בעולם בה יוצאים ספרים בעברית .  אם אנחנו לא נדע להגן על הספרות בישראל ,  לא תהיה ספרות בעברית .  אם היוצרים ,  העורכים ,  המתרגמים והמגיהים לא יזכו לגמול הולם לא יתקיים אחד היסודות החשובים ביותר ". 
הצעת החוק קובעת מינימום לתמלוגים שניתן לסופרים וכן מגבילה את ההנחה שניתן לתת על ספר .  עם זאת ,  היא אינה כוללת ולו מילה אחת על נושא הבעלות הצולבת - זאת בניגוד להצעתו של הורוביץ ,  שקבעה כי לא תתקיים בעלות צולבת בין הוצאת ספרים לרשת שיווק ספרים ,  קשר שמתקיים בין הוצאת כנרת זמורה-ביתן לבין רשת צומת ספרים ובין הוצאת כתר לבין רשת סטימצקי . " הבעלות הצולבת בענף הספרים היא בעייתית ולכן האיסור על בעלות צולבת הופיע בחוק המקורי ",  אמר הורוביץ ,  שגם התייחס בנושא להצעת החוק של חברי הכנסת שלי יחימוביץ  ( עבודה )  וכרמל שאמה  ( ליכוד )  בנושא  . " אנחנו מנסים לגבש משהו בהסכמה כדי לייצר מהלך רחב ,  ולכן גרעין החוק הוא הבטחת ההגנה על הסופרים וזכויותיהם ".   " אין כאן הכשר לבעלות הצולבת ",  הדגיש אורלב והשרה לבנת הצטרפה ואמרה שהנושא אכן בעייתי והוא יטופל בהרחבה .
" המצב כיום יוצר איום ממשי על עתיד הספרות בישראל ובעיקר על המגוון הספרותי העומד בפני הציבור הישראלי ",  נכתב בדברי ההסבר שמקדימים את הצעת החוק . " על כן ,  יש לעגן בחקיקה הן את זכויות הסופרים והן את זכויות ההוצאה לאור ,  אשר יבטיחו כי ההיצע הספרותי בשנים הקרובות יהיה עשיר ומגוון ולא יוגבל לרבי מכר ".  
עיקרי הצעת החוק דומים להצעת החוק שהגיש חבר הכנסת הורוביץ בשנה שעברה והיא תוצאה של דיונים שקיים ראש מינהל התרבות במשרד התרבות ,  צח גרניט ,  עם הורוביץ ,  סופרים ומו"לים בעקבות המצב השורר כיום בשוק הספרים .  לדברי אורלב ,  שתי הצעות החוק בנושא יוגשו לאישור הוועדות השונות בכנסת ,  אולם בהמשך הן ימוזגו .  
כאמור ,  הצעת החוק החדשה קובעת מינימום לסכום התמלוגים שיועברו לסופרים וזאת על פי מספר העותקים שנמכרו מכל ספר .  על פי ההצעה ,  סופר בעל יותר מספר אחד ברזומה שלו יזכה ל-8% מסכום המכירה של כל ספר עד לעותק ה-6,000 .  מהעותק ה-6,001 יזכה הסופר ל-10% מסכום המכירה של כל ספר .  סופר ביכורים יזכה ל- 20% פחות מהסכומים הללו .  
הצעת החוק מנסה להבטיח גם כי ביחסים בין ההוצאה לאור לרשתות השיווק תתנהל רגולציה .  על פי ההצעה ,  בשנתיים הראשונות לצאתו של הספר  ( "תקופת ההגנה "  על פי החוק )  רשת שיווק לא תוכל לקנות ספר מהוצאה לאור בפחות מ-50% אחוז מהמחיר המומלץ לצרכן ,  על ספרים שמחירם הוא עד 65 שקלים .  על ספרים שמחירם בין 66 ל-85 שקלים לא תעמוד על ההגבלה על 47% מהמחיר ,  ועל ספרים שמחירם מ-85 שקלים - על 45% מהמחיר .  הצעת החוק קובעת כי  " חנות ספרים לא תהיה רשאית לבקש כל תמורה נוספת שהיא בגין כל פעילות נוספת המבוצעת על ידה כגון תמריצים למוכרים ,  מיקום הספרים בחנות ,  הפצה וכדומה ".  
באשר להנחות שניתנות לרוכשים ,  נקבע בהצעת החוק כי בשנתיים הראשונות להוצאתו של הספר לאור ,  ההנחה לא תעלה על 15% מהמחיר המומלץ לצרכן למעט בחודש יוני ,  חודש שבוע הספר וכן ב-15 הימים שלפני ראש השנה ופסח ובמהלכם .  בכל מקרה ,  בתקופת ההנחות התמורה שיקבל המוציא לאור לאחר ההנחה ,  לא תפחת מ-40% מהמחיר המומלץ לצרכן .  הצעת החוק אף קובעת סנקציות על העובר על החוק ,  בגובה 300 אלף שקלים להפרה .  בנוסף ,  רשאי בית המשפט לפסוק בהליך אזרחי פיצוי בשיעור של 50 אלף שקלים ,  ללא צורך בהוכחת נזק .  
יושב ראש מועצת התרבות חבר הכנסת חיים פרלוק הדגיש כי הצעת החוק תצטרך להתעדכן כדי להגן גם על מאיירים ,  מתרגמים בספרות הזרה ועוד . " המלאכה רק מתחילה ",  אמר פרלוק .
 
לבנת :  הסכום שסופר מרוויח היום  מבזה 
" שוק הספרים איבד את האיזון שלו ואנחנו צריכים להגן על התרבות הישראלית "  - כך אמרה שרת התרבות במסיבת עיתונאים בה הציגה את החוק להגנה על הספרות והסופרים

