המדריך לשמירה על הפנסיה שלנו 
ההמלצות שתגיש היום ועדת חודק אינן קיצוניות או מופרזות .  למען האמת ,  הן אמורות להיות מובנות מאליהן עבור כל מנהל השקעות בשוק ההון .  איך זה שעד היום מנהלי הפנסיה שלנו לא נהגו כך ? 
 >  >  האם הייתם רוצים כי מנהל כספי הפנסיה שלכם יערוך בדיקה מעמיקה של חברה לפני שהוא מחליט אם להלוות לה את הכסף שחסכתם לעת זיקנה ?  כנראה שכן .  האם הייתם רוצים שמנהל הפנסיה שלכם יקבל סדרה של מסמכים המפרטים את תנאי ההלוואה שהוא מעניק לפני שילווה את כספכם לבעלי חברות הזקוקים להלוואה הזו ?  כנראה שכן .  האם הייתם רוצים שמנהל כספי הפנסיה שלכם - לאחר שהעניק הלוואה מכספכם לחברת נדל"ן או ליסינג - יקבל עדכונים שוטפים על מצב החברה כל זמן שהיא חייבת לו ולכם כסף ?  כן ,  כן וכן .  כך ,  לכל מי שמעוניין בהתנהלות תקינה ויציבות פיננסית של שוק האג"ח בישראל ,  כדאי לתמוך באופן חד-משמעי בהמלצותיה של ועדת חודק ,  שתפרסם את הדו"ח הסופי שלה היום .  למעשה ,  בחינה של המלצות ועדת חודק כפי שפורסמו בדו"ח הביניים בספטמבר 2009 מעלה תמיהה .  לא מכיוון שמדובר בהמלצות קיצוניות או חריפות מדי ,  אלא מכיוון שהדיוט הקורא בהן עשוי לגרד את ראשו ולומר  " מה ,  המנהלים של הפנסיה שלי לא התנהלו בצורה הזו עד היום ?  "  סעיפי המלצות הוועדה מתארים את הדרך בה היינו רוצים שמנהלי קרנות הפנסיה שלנו ,  קופות הגמל וביטוחי המנהלים יתנהלו בבואם להעניק הלוואות באשראי החוץ-בנקאי .  הוועדה בסך הכל אומרת למנהלים של הכסף שלנו :  תהיו מקצוענים ותשמרו על הכסף שלנו ,  או במלים אחרות - תעבדו קשה יותר ותהיו מנהלי השקעות טובים .  הנפגעים העיקריים מהמלצות הוועדה הם אלה הזקוקים להלוואות מהציבור .  אנשי עסקים הזקוקים למימון של הציבור הרחב חוששים מירידה בזמינות הכסף הציבורי ומסרבול של התהליך ומהירות הגיוס .  אך אין מה לדאוג - ועדת חודק לא תגרום לקיפאון בשוק האשראי החוץ-בנקאי .  אנשי העסקים הגדולים ימשיכו להנפיק אג"ח ומנהלי הפנסיה ימשיכו לרכוש אותן מכספנו .  ניתן להניח שמי שירצה מאוד לעקוף את התקנות - ולהיכנס בפזיזות להשקעות מפוקפקות בנדל"ן בסיביר או בחברות ליסינג באפריקה - יצליח .  הוא רק עשוי להיות חשוף לתביעות במקרה שהשקעה הזו תיכשל .  לכל הפחות ,  המלצות הוועדה לא יתקבלו והמצב יישאר כמות שהוא .  אך אם יתקבלו עשויות ההמלצות להקטין את היקף ההשקעות המסוכנות בכספי הפנסיה שלנו ,  לאפשר למנהלי ההשקעות שלנו לגבות ריבית גבוהה יותר על הכסף שילוו במקרים מסוימים ולהעניק להם יותר כוח בהתמודדות עם לווה שאינו מוכן להחזיר את הכסף .  המלצות הוועדה 1 .  גוף מוסדי יחויב בהכנת אנליזה כתובה וחתומה שמית הממליצה על רכישה או אי-רכישה של אג"ח סחירות ולא סחירות - עוד לפני הרכישה בשוק הראשוני .  על הגוף המוסדי לבסס את הניתוח על הדו"חות הכספיים של שלוש השנים האחרונות לפחות ,  ועל הניתוח להתייחס למאפייני המנפיק ,  יכולתו להחזיר את החוב ,  מאפייני האג"ח ,  השיעבודים על נכסי החברה ופרמטרים אחרים .  במלים אחרות ,  סעיף זה מהווה דרישה לבדיקות יסודיות בטרם הענקת הלוואה בשוק האשראי החוץ-בנקאי .  למי שמחפש את החיסרון בסעיף ,  ניתן לציין כי הוא כרוך בעבודת אנליזה נוספת של בתי ההשקעות ובעלויות גבוהות יותר שיהיו כרוכות בניהול הכסף שלנו .  עם זאת ,  הסעיף עשוי למנוע חלק מהמקרים שבהם הושקעו כספי הפנסיה באג"ח של חברות שנקלעו לקשיים ולא החזירו את הכסף במועד .  אם היו מיישמים המלצה זו בעבר ,  מנהלי כספי הפנסיה של הציבור היו בודקים היטב את מצבן הפיננסי של חברות כמו אפריקה ישראל ,  גמול ואחרות - שלא עמדו בהחזרי החוב שלהן - והיו עשויים להעריך טוב יותר את הסיכונים הכרוכים בהלוואה לחברות אלה .  הערכה זו היתה עשויה להוביל להחלטה להימנע מהשקעה בחברות אלה ,  או לפחות לדרישה כי תינתן ריבית גבוהה יותר שתשקף את הסיכון .  2.יש לקבוע סף מקסימלי לשיעור או היקף ההשקעה של הגופים המוסדיים באג"ח ,  כאשר כל השקעה מעבר לסף זה תהיה כרוכה באישור ועדת ההשקעות או ועדת האשראי באותו הגוף .  סעיף זה קשור ישירות לאחד ההסברים לגאות בשוק ההנפקות בשנים שקדמו למפולת של סוף 2008 :  עודף הנזילות של המוסדיים והמרוץ אחר תשואות גבוהות לחוסכים ,  שדחפו את הגופים המוסדיים להשקעה באפיקים מסוכנים .  ההמלצה עשויה לגרום לגופים מוסדיים לעצור ולשקול פעם נוספת לפני שהם מגדילים את שיעור ההשקעה בחוב מסוכן .  גם אם תתקבל ההמלצה ,  גוף שירצה להשקיע 99% מכספו באג"ח של חברות מסוכנות במזרח אירופה - יוכל לעשות זאת .  אלא שמהלך זה יהיה כרוך באישור ועדת ההשקעות שלו ,  כך שבכירי בית ההשקעות יצטרכו לקחת אחריות על ההחלטה .  3.יש להקים לשכת רישום לאג"ח לא סחירות ,  שתעקוב אחרי אירועים בחיי האיגרת עד מועד פירעונה .  לפי הוועדה ,  חברה לא מדווחת  ( שאינה נסחרת בבורסה )  שתרצה לגייס כסף באג"ח לא סחירות תצטרך לספק מגוון פרטים על מצבה הפיננסי ,  פעילותה ותנאי החוב שלה .  בנוסף ,  מנהל הפנסיה יהיה חייב לקבל מידע שוטף במהלך חיי החוב מאותן חברות .  4.תנאי ההנפקה יימסרו לגוף מוסדי שבעה ימי עסקים לפני המועד שבו עליו להגיש הזמנה להנפקה .  מטרת סעיף זה היא למנוע  " הנפקות בזק ",  שבהן אין לגופים המוסדיים זמן להתעמק בתנאי ההשקעה ,  ומניעה של החלטות פזיזות מצד מנהלי ההשקעות .  מנגד ,  הסעיף יקשה על חברה המאתרת הזדמנות חד-פעמית במזרח אירופה ומעוניינת לבצע עסקה בתוך זמן קצר .  5 .  מנהלי הפנסיה המשקיעים באג"ח ידרשו מהמנפיק לעמוד בסדרה של התניות פיננסיות ואמות מידה הקשורות ליכולתו לעמוד בהחזר הכסף שלווה מהם ,  כמו חלוקת דיווידנד ,  עסקות הפוגעות ביכולת להחזר החוב ומתן שיעבודים של נכסי הלווה לטובת גופים אחרים .  בנוסף תהיה למוסדיים אפשרות לדרוש פירעון מיידי של האג"ח במקרה של התרחשויות חריגות .  סעיף זה מחייב את המלווה להיות קשוח מול מנפיק האג"ח ,  ומעניק לו יותר כוח אם החברה לה הלווה את הכסף נקלעת לקשיים פיננסיים .  אם ההמלצה תתקבל ,  המלווה עשוי להתקשות ללוות עוד כסף מהבנקים במקביל לכסף שקיבל מהגופים המוסדיים לצורך השקעותיו .  6 .  קביעת הפרדה חדשה לפי קטגוריות שתפלח את ענף האג"ח לפי לפי היקף ואיכות החוב המובטח .  סעיף זה נועד להגדיל את המידע המוגש למנהל ההשקעות הבוחן השקעות באג"ח ,  ויחדד בפניו את ההבדלים באיכות אג"ח השונות בהן הוא משקיע 7 .  הוועדה תפרסם שטר נאמנות לדוגמה שיחייב את המנפיקים והמשקיעים לעקוב אחריו .  שטר הנאמנות הוא אחד המסמכים המלווים הנפקת אג"ח שנועד לשמור על המשקיעים .  מעקב אחר שטר לדוגמה יגביר את רמת המחויבות של מגייסי החוב כלפי מנהלי ההשקעות .  המודל החדש המלצות ועדת חודק נועדו להגן על החוסכים ,  לשפר את התשואה שכולנו מקבלים על הפנסיה שלנו ולמנוע מצב שבו מלווים מאתנו כסף - ולא מחזירים .  אין מה לפחד מרגולציה שתרסן את כוחות השוק .  שוק ההון הישראלי שרד את המפולת של סוף 2008 טוב משווקים אחרים בעולם בזכות היותו שונה .  גם בסוגיית ההגנה על שוק האשראי החוץ-בנקאי - אין מה לפחד מפגיעה ביד הנעלמה .  אם יש משהו שלמדנו מהשנתיים האחרונות זה שחשוב לפקח על היד הזו ולרסן אותה .
 
המדריך לשמירה על הפנסיה שלנו 
ההמלצות שתגיש היום ועדת חודק אינן קיצוניות או מופרזות .  למען האמת ,  הן אמורות להיות מובנות מאליהן עבור כל מנהל השקעות בשוק ההון .  איך זה שעד היום מנהלי הפנסיה שלנו לא נהגו כך ? 

