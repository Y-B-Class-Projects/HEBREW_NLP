משרד האוצר נכנע לעשירים ולחזקים 
 >  >  4.5 מיליארד שקל - זהו גובה ההטבה שישראל מעניקה מדי שנה ליצואניה במסגרת חוק עידוד השקעות הון .  מדובר בהטבה נכבדת לכל הדעות ,  שניתן היה להצדיק אותה לו היתה משרתת את המטרות שלהן נועדה :  עידוד השקעות ועידוד תעסוקה ,  בדגש על אזורי פריפריה ,  של מפעלי יצוא .  זוהי המטרה ,  כפי שגם עולה משמו של החוק - עידוד השקעות הון .  רק שבין המטרה למציאות נפער פער עצום .  כך קורה ש-57% מסכום ההטבה השנתית זורמים לכיסו של המאיון העליון של היצואנים בישראל .  חמש חברות היצוא הגדולות בישראל ,  בתוכן נכללות טבע וכנראה גם כיל ,  נהנות מהרוב הגדול של ההטבה שמציעה ישראל - על אף שבעליל מדובר בחברות גדולות ,  חזקות ועשירות ,  שלא באמת זקוקות לסיוע של המדינה .  מנגד ,  העשירון התחתון של היצואנים ,  שללא ספק זקוק מאוד לסיוע של המדינה כדי לשפר את התחרותיות שלו ,  מקבל רק 0.1% מההטבה השנתית .  לפי מחקר שערך מינהל הכנסות המדינה ,  העיוות בהקצאת הסיוע של המדינה מביא לכך ששיעור המס של היצואנים הגדולים והחזקים ,  המאיון העליון ,  היה ב-2008 7% בממוצע .  זאת לעומת שיעור מס ממוצע של 14% ששילמו היצואנים הקטנים בעשירון התחתון .  כלומר ,  החלשים שילמו מס כפול מהחזקים .  זאת ועוד ,  בחלוקה גיאוגרפית שילמו היצואנים הממוקמים במרכז  ( בעיקר ענף ההיי-טק )  שיעור מס ממוצע של 8%-10% .  לעומת זאת ,  התעשייה המסורתית הממוקמת בפריפריה שילמה שיעור מס ממוצע של 17%-20% .  לפיכך ,  חוק עידוד השקעות הון הקיים מסייע בעיקר לחזקים ,  בעיקר ליצואנים הממוקמים במרכז ,  ולא הצליח לעודד תעסוקה .  בוודאי שלא בפריפריה .  מי צריך אם כך את החוק הזה ?  זאת שאלה מצוינת ,  שלמשרד האוצר יש עליה תשובה עוד יותר מצוינת :  מכיוון שאיש אינו באמת זקוק לחוק הקיים ,  לפחות לא למסלול הטבות המס הכלול בו ,  אז במקום לבטל את החוק ננסה לשנותו כך שהוא יהיה חוק גרוע פחות .  גרוע קצת פחות .  באוצר למדו כי החברות הגדולות והמתוחכמות ,  הנעזרות במומחי מס ,  מצליחות לנצל את ההטבות המסובכות בחוק עידוד השקעות הון לטובתן - ולכן במקום לבטל החליטו לפשט את החוק .  מעתה כל יצואן באשר הוא יידרש לשלם מס חברות של 12% במרכז ו-8% בפריפריה  ( לעומת מס חברות מלא של 24% ,  שיורד ל-18% ב-2016 )  .  יצואנים גדולים ויצואנים קטנים ישלמו בדיוק את אותו מס .  קל ,  פשוט ואלגנטי .  רק שמרוב פשטות נשכחו המטרות שלשמן נחקק חוק עידוד השקעות הון ,  ושבשמן ישראל משלמת הטבות מס בסכום של 4.5 מיליארד שקל בשנה אך ורק לתעשיינים שעוסקים ביצוא .  כך ,  בניגוד גמור לשם החוק - חוק עידוד השקעות הון - אין יותר עידוד ,  לא של השקעות בכלל ,  ולא של השקעות הון בפרט .  מעתה אין יותר צורך להשקיע כדי ליהנות מהטבת המס .  די בקיומו של מפעל יצוא כדי שהוא יהיה זכאי אוטומטית לשיעורי מס מופחתים ,  וזאת לכל אורך חיי המפעל .  לפיכך ,  חוק עידוד השקעות הון חדל לעודד השקעות .  בהכרח הוא גם חדל לעודד תעסוקה - כדי להגדיל תעסוקה מפעלים נדרשים בדרך כלל להשקיע בהרחבה .  בנוסף ,  החוק אינו מעודד כמעט את הפריפריה - פער מיסוי של 8% בפריפריה לעומת 12% במרכז לא יגרום לאף מפעל להעתיק את מקומו לפריפריה .  למעשה ,  הדבר היחיד שהחוק עושה הוא לקחת את אוכלוסיית מפעלי היצוא הקיימת בישראל ולשפר את מצבה באמצעות הפחתת מס .  כך ,  מפעלים חזקים ועשירים במרכז ששילמו עד היום שיעור מס מסוים על רווחיהם ,  ישלמו בעתיד חצי או שליש מסכום המס הזה ,  וזאת מבלי שהם נדרשים לעשות דבר :  לא להרחיב ,  לא להשקיע ,  לא להכניס טכנולוגיות חדשות וגם לא להעסיק יותר עובדים .  סתם כך ,  מן השמים ,  תנחת עליהן הטבת מס .  הללויה .  מה הטעם לשלם 4.5 מיליארד שקל בשנה הטבת מס ,  שרובה תזרום לכיסיהם של מפעלי היצוא הגדולים במרכז ,  מבלי שאף אחת מהמטרות הלאומיות  ( תעסוקה ,  פריפריה והשקעה בחדשנות )  יוצאת נשכרת מכך ?  אין כנראה טעם ,  כל מה שיש כאן הוא כניעה מוחלטת של האוצר לתכתיבי היצואנים הגדולים .  בעיקר ,  ענף ההיי-טק .  באוצר מבינים כי ההטבה של חוק עידוד השקעות הון אינה משרתת את המטרות הלאומיות ,  אבל הם גם חוששים כי ביטול ההטבה יביא לנטישה המונית של מפעלים חזקים את ישראל .  כיל כנראה אינה יכולה לנטוש ,  ולכן החוק החדש לא יעניק לה יותר הטבות .  אבל טבע או צ'ק פוינט יכולות בהחלט לנטוש ,  ולכן האוצר מעדיף שלא לריב אתן .  במקום לעשות את מה שדרוש - ביטול מסלול המס בחוק עידוד השקעות הון והסטת הכסף שייחסך להגדלת מסלול המענקים בחוק ,  מסלול שמתמרץ השקעות בחדשנות ובתעסוקה בפריפריה בלבד - האוצר הולך בין הטיפות :  מרע קצת את מצבם של היצואנים הגדולים והחזקים - שישלמו מעכשיו 12% מס במקום ממוצע של 7%-10% ששולם על ידם עד כה - ומשפר קצת את מצבם של היצואנים הקטנים - במקום 14% מס הם ישלמו 8%-12% .  בסך הכל ,  באוצר סבורים כי המצב תחת החוק החדש יהיה קצת יותר שוויוני וקצת יותר יעיל מהמצב תחת החוק הקיים .  אבל בין זה ובין קידום המטרות הלאומיות של ישראל ,  המרחק ימשיך להיות גדול .
 
משרד האוצר נכנע לעשירים ולחזקים 
nan
