ליווי עד הבית
ליווי אישי ברכישת דירה נהפך לטרנד חדש בשוק .  החברות מסייעות לרוכשים להגדיר את צורכיהם ,  מייעצות להם בנוגע למשכנתא ומקשרות ביניהם לבין אנשי מקצוע מומלצים
 >  >  שחר מורד ,  31 ,  לא מבין בנדל"ן ,  גם לא במשכנתאות ,  ונושאי תכנון ובנייה הם בכלל שפה זרה עבורו .  על אף שמורד החזיק בהון עצמי ,  הוא חשש לרכוש דירה והעדיף להתגורר בשנים האחרונות בדירת 36 מ"ר בתל אביב תמורת 3,600 שקל לחודש .  לזאת נוסיף את מגבלות הזמן שעמדו לו לרועץ ,  היות שמורד עובד בתחום הטלוויזיה - הוא ערך בין היתר את התוכניות  " המרוץ למיליון "  ו"הישרדות "  שצולמו בחו"ל ,  ולכן חצי מזמנו כלל לא היה בבית .  המצב של מורד מוכר לרוכשי דירות רבים - מצד אחד מחסור אקוטי בזמן ,  ומצד שני התמצאות מועטה בנבכי שוק הנדל"ן .  חברות חדשות שצצו באחרונה בשוק הנדל"ן מבקשות לתת פתרון בדיוק לבעיות אלה .  חברות אלו מציעות שירותי ליווי הכוללים בניית תקציב ,  הגדרת הדירה המתאימה ,  סיוע במשא ומתן מול המוכרים והבנקים למשכנתאות וקישור לאנשי מקצוע אמינים כגון עורכי דין ,  מתווכים ומעצבים . " כל כך רציתי לקנות דירה ,  עד שכמעט התפתיתי לרכוש את הדירה ששכרתי ,  אשר הוצעה לי ב-920 אלף שקל .  יכולתי להסתדר עם הסכום - זו דירה נוחה ,  אני אוהב ומכיר את הסביבה והשכנים ,  ויש לי כאן כתובת קבועה כבר חמש שנים .  אבל חברים שיכנעו אותי לא להיכנע ".  לא צריך להיות כלכלן או מקצוען בנדל"ן כדי להבין ש-25 אלף שקל למ"ר הוא סכום מוגזם לדירה קטנה .  למורד זה לא היה ברור . " כשהרעיון לרכוש דירה הפך ממשי ,  מאד נלחצתי וככל שהתייעצתי עם אנשים נעשיתי מבולבל יותר ",  אומר מורד . " גם כשבדקתי רכישת דירה בפרויקטים נדל"ניים ,  אנשי המכירות קלטו שאין לי מושג וניצלו את זה כדי להלחיץ אותי במתן מקדמה גבוהה ,  תוך שהם מעדכנים אותי שהדירה שאני מעוניין בה היא האחרונה בפרויקט ".  ליווי אישי ברכישת בית מורד היה חייב ייעוץ .  על הוריו המתגוררים בצפון הוא לא חשב  - " תחום הנדל"ן הוא לא חזק אצלם ".  וגם עורכי דין או מתווכים לא באו בחשבון מבחינתו .  הוא חיפש סוכן אישי .  על חברת  " לא לבד "  - חברה לליווי אישי ברכישת בית או דירה ,  בבעלות האחיות ליאת קביאטקובסקי וחמד ברי-עוז - שמע מחברים והחליט לנסות . " כשנפגשתי עם ליאת וחמד ,  סיפרתי להן על מעללי והן קודם כל הרגיעו אותי .  בהמשך הייתי בקשר עם חברת הבנייה ,  וכך גיליתי שיש לה עוד שמונה דירות כמו זו שהוצעה לי .  בהמשך נודע לי שעליי לדאוג לעיצוב הדירה ,  לבחור את סוג הקרמיקה ,  המטבח ,  המיזוג מרכזי ,  לברר אם אקבל תריסי חשמל ,  אם יהיו לי נקודות חשמל והכנה למזגן .  לא היה לי מושג בכל זה ".  הדירה שבה התעניין מורד היתה בפרויקט  " מול צדק "  של בולווארד ,  בשטח של 60 מ"ר עם חניה ,  והיא הוצעה לו ב-1.1 מיליון שקל .  מורד חשף בפני ליאת וחני את מצב חשבון הבנק שלו ,  איך הוא מנוהל ,  כמה הון עצמי יש לו ,  וכן סיפר להן על אורח חייו ,  מה ההוצאות שלו לחודש ועל מה לא יסכים להתפשר . " אמרתי להן שחשוב לי ליהנות מקפה בשדרה ,  ללכת למסעדה ולקנות אוכל בטייק אווי .  במשך חודש הן ניהלו משא ומתן עם החברה בנושא מקדמת התשלום ופריסת התשלומים והצליחו להוריד את מחיר הדירה ל-950 אלף שקל .  במקביל בנו לי תוכנית ריאלית ,  שלפיה אני משלם 8% מקדמה  ( במקום 30% שדרשו בתחילה )  ,  ואת התשלום הבא עם בניית השלד ,  שזה בעוד שנה מהיום .  בחרנו משכנתא ,  והן מסייעות לי בעיצוב הדירה ובבחירת הקבלנים והספקים ".  למצוא את הדיל הטוב ביותר חברת לא לבד ,  התופרת עסקה ללקוח בהסתמך על אופיו וההון העצמי שלו ,  מסמלת טרנד חדש בשוק .  החברה מלווה את רוכש הדירה ומעניקה לו סל שירותים פיננסי ,  עיצובי ותכנוני תמורת 3,000-8,000 שקל . " החברה מסייעת ללקוח במציאת דירה ,  מנהלת עבורו משא ומתן ,  מעניקה המלצות פיננסיות ,  מנהלת משא ומתן מול בנקים ,  קבלנים וספקים ",  מסבירה קביאטקובסקי .  לדבריה , " מדובר בליווי אישי ,  שהוא הכרחי דווקא בגלל ריבוי האינפורמציה .  ככל שיש יותר מידע ,  אנשים יותר מבולבלים והעסקות מסתבכות .  יש לקוחות שמפחדים מביצוע העסקה או שהם מוגבלים בזמן ,  מה שמונע מהם לבצע סקר שווקים .  המטרה שלנו היא לצאת איתם למסע רכישה ,  לבדוק את כל הפרטים ,  לנתח את השוק עבורם ולמצוא את הדיל הטוב ביותר ".  קביאטקובסקי וברי-עוז מתגוררות במודיעין .  קביאטקובסקי סיימה לימודי אדריכלות ,  שיווק ומינהל עסקים וכעת הוציאה רישיון תיווך מקרקעין .  ברי-עוז היא בעלת תואר ראשון בחינוך לגיל הרך והוציאה רישיון תיווך .  השתיים מנהלות במשך שמונה שנים גן ילדים ,  ובשעות אחר הצהריים מתפנות למיזם החדש ,  שאליו הגיעו מתוך ניסיון חייהן . " אנשים החלו להתייעץ איתי בגלל עסקות שעשיתי לעצמי .  עברתי חמש דירות בחיי ,  רכשתי דירות להשקעה ,  שידרגתי ומיחזרתי משכנתאות ",  מספרת קביאטקובסקי . " אחרי זמן רב שייעצתי למעגל החברים והמשפחה הקרוב ,  החלטתי לעשות מזה כסף .  אנשים לא יודעים שהם יכולים לבצע משא ומתן עם בנקים ,  ספקים וקבלנים ,  וחלקם סוגרים עסקות שלא מתאימות להם בגלל חוסר ידע או לחץ זמן .  אנו נותנות עצות ריאליות ,  ולא אמוציונליות כמו אלה שמעניקים חברים או משפחה .  אנו נתקלות בהרבה עסקות שגויות שאנשים עושים ,  וכבר כיום ניתן לראות לא מעט דירות בכינוס נכסים ,  מה שמעיד על כך שאנשים רוכשים דירות הגדולות פי כמה מהמידות שלהם . " אנשים גם לא יודעים לקרוא את תוכניות בניין העיר .  הם רואים קווים .  אנחנו רואות איך הבניין ייראה - הנוף המשקיף ,  הבניין שמסתיר ממול .  בסופו של דבר ,  אפשר להפוך את התהליך הזה לחווייתי ולא מאיים ".  קואצ'ינג לרוכשי הדירות חברה נוספת שנכנסה באחרונה לשוק היא הקובייה הישראלית  - " בית שירות נדל"ן "  - שאותה מגדיר יזם הרעיון ,  שוקי גוטמן ,  44 ,  מפרדס חנה ,  כסטארט-אפ בעולם הנדל"ן .  בחברה מעניקים מעטפת שירותים לרוכשי דירות ,  החל בשלב איתור הנכס בפעילות מול מתווכים ועד בדיקת הנכס וניהול משא ומתן מול בעל הנכס .  החברה מבצעת עבור הלקוח סקר צרכנים וביקורת מבנה וסביבה ,  וקובעת הגדרה מדויקת של הצרכים והרצונות של הלקוח .  בהמשך היא מתאמת מתן שירותים מול גורמי מקצוע בתחום המשכנתאות ,  האדריכלות ועיצוב הדירה החדשה ,  כאשר כל הגורמים המקצועיים ,  כמו מתווכים ועורכי דין ,  חותמים על אמנת שירות הכוללת התחייבות למתן שירות מקצועי ואמת בפרסום .  גוטמן ,  בנוסף להיותו מחזיק ברישיון תיווך מקרקעין ,  הוא גם מאמן אישי וחבר באיגוד הקואצ'ינג הישראלי .  גוטמן לא מסתיר את העובדה ,  כי חלק מהתהליך שעוברים רוכשי הדירות הוא תהליך של אימון אישי . " בעוד שהנכס העיקרי של מתווכים זה נכסים ,  הנכס העיקרי של בית שירות זה האנשים .  הרבה פעמים אנשים מעוניינים בנכס שלא בהכרח מתאים לצרכים שלהם . " התלבטות נפוצה של רוכשים ,  שבית השירות מסייע לפתור ,  היא אם לקנות דירה איכותית באזור פחות אטרקטיבי או דירה באיכות נמוכה יותר אבל באזור טוב ",  אומר גוטמן . " התלבטות נפוצה נוספת היא איזה מסלול משכנתא כדאי לקחת .  בהרבה מקרים אנשים כלל לא יודעים מה המחיר הסופי האמיתי של הדירה שהם קונים ,  ומה הסכום שהם צריכים לשריין מעבר למחיר הדירה ,  עבור הוצאות כמו מס רכישה וחיבורים לחשמל ולגז .  יש אנשים שלא יודעים שלפני שקונים דירה חדשה מקבלן ,  צריך לבדוק אם הוא מופיע ברשם הקבלנים .  אנחנו עוזרים לקונים להימנע מלקיחת החלטות מוטעות ושומרים על האינטרסים שלהם ".  שרון יוסף  ( 38 )  ,  שמתגוררת בתל אביב בשכירות ,  חיפשה כמעט שנתיים דירה לבד ,  עד שהחליטה להיעזר בקובייה הישראלית : " מצאתי אוטו למכירה לפני שנתיים ,  הוא נראה טוב ,  לקחתי אותו לבדיקה וקניתי אותו .  בדיעבד הסתבר שהאוטו לא היה במצב טוב ,  ולבסוף כמעט שבק חיים .  את הרכב מכרתי במחיר אפסי ,  הפסדתי כסף ,  והיו לי בעיות להגיע ממקום למקום .  זו היתה מבחינתי נורת אזהרה כשהחלטתי לקנות דירה .  הלכתי להמון מתווכים בתל אביב ,  ומדי פעם מתווך התקשר ותיאר לי דירה שנשמעת בדיוק כמו מה שאני מחפשת ,  וכשבאתי לראות אותה גיליתי שזה לא בדיוק מה שחיפשתי .  מתווך הוא לא בהכרח בצד של הקונה .  אני עובדת ועסוקה ויודעת שאני צריכה עזרה ",  מספרת יוסף .  המתווכים ברשימת הקובייה הישראלית גובים עמלה של 1%-1.5% דמי תיווך  ( לעומת 2% שגובה מתווך בדרך כלל )  .  החברה עצמה גובה עמלה של 4,000 ל-6,000 שקל .  גוטמן מצדיק את ההוצאה הכספית הכרוכה בליווי הרוכשים ,  בכך שהשירות מונע טעויות נפוצות ולבסוף גם חוסך זמן וכסף .  אל הטרנד החדש נכנס באחרונה גם המתווך ניסים זקיף מראשון לציון .  גם זקיף החליט להרחיב את עיסוקו ולהציע חבילה כוללת לרוכשי הדירות .  המחיר שזקיף גובה עבור שירות זה הוא 5,000-6,000 שקל . " המצב כיום הוא שהמידע חשוף וזמין לכולם ,  אבל יש יותר מדי .  לכן ,  לדעתי מתפתח הצורך במישהו שילווה את הלקוח ,  יסייע לו לסנן את כל המידע ,  וישאל את השאלות הנכונות כדי לבחור את הנכס הטוב ביותר עבורו .  בין היתר ,  אנחנו מבררים פרטים תכנוניים שלא כל הרוכשים לוקחים אותם בחשבון ,  מנהלים מו"מ מול המוכר ומשדכים בין הרוכש לבין גורמי מקצוע נוספים .  אני רואה את השירות שאנחנו נותנים כסנונית ראשונה שתיהפך לפופולארית במהלך השנים ".   " מישהו בא ועשה לי סדר בחיים ",  מסכם מורד . " הן פשוט לקחו את המשקפיים של שחר והרכיבו אותן .  שום עורך דין או מתווך לא היו עושים את זה .  מדובר בסטארט-אפ לרכישת דירה בלי הרבה סיכונים וחששות ".   " לא מאמינה בסופרמרקט של שירותים ">  >  עדינה חכם ,  מנכ"לית אנגלו סכסון ,  מטילה ספק בטרנד החדש : " אני לא מאמינה בחברות שנותנות שירותים אסוציאטיביים ,  אלא בחברות שמתמקצעות ומתמחות בתחום ספציפי .  לדעתי ,  מדובר בניסיון שיווקי שאינני בטוחה בתכנים שעומדים מאחוריו .  אני לא מאמינה בסופרמרקט של שירותים - סופרמרקט נועד למוצרי צריכה יומיים ולא לשירותים הקשורים בעסקאות הכי גדולות שאנו עושים בחיים ".   " המסר שלי לצרכן הישראלי הוא שיש מומחים שמבינים באיתור נכסים וביצירת מפגש רצונות אפקטיבי בין מוכר לקונה ,  ויש אנשי מקצוע שמבינים בנושאים משפטיים ,  בנושאי מימון ומשכנתאות ובנושאי איכות סביבה . " תפקידנו להקל על הלקוח ולאפשר לו לקבל את השירותים הקשורים במכירה ,  רכישה והשכרה של נדל"ן על ידי מתן  " לידים "  לאנשי מקצוע המתמחים בתחומם  ( כמו עו"ד יועצים סביבתיים ,  יועצים למשכנתאות ,  מעצבים וכד' )  ". 

ליווי עד הבית
ליווי אישי ברכישת דירה נהפך לטרנד חדש בשוק .  החברות מסייעות לרוכשים להגדיר את צורכיהם ,  מייעצות להם בנוגע למשכנתא ומקשרות ביניהם לבין אנשי מקצוע מומלצים

