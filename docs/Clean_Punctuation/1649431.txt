איים לירות בשופט ונשלח ל-38 ימי מאסר
על רקע הדברים שאמרה נשיאת העליון ,  לפיהם איומים על שופטים מפוררים את הדמוקרטיה ,  גזרה שופטת בימ"ש השלום בפ"ת 38 ימי מאסר בלבד ,  על תושב העיר שאיים לירות בשופט
בעוד נשיאת בית המשפט העליון דורית ביניש ,  מתלוננת על אווירה שמתירה פגיעה בשופטים ,  השופטים עצמם חסים על מי שמאיים עליהם .  בית משפט השלום בפתח תקוה גזר היום  ( רביעי )  38 ימי מאסר ושלושה חודשי עבודות שירות על אדם שאיים לירות בשופט ולשרוף את בית המשפט .  
לפי כתב האישום שהוגש נגד תושב פתח תקוה בן 36 ,  אשתו הגישה נגדו תביעת מזונות בבית המשפט לענייני משפחה בכפר סבא ,  במסגרת הליך גירושין .  בחודש שעבר שוחח הנאשם עם עורך דינה של אשתו בניסיון להגיע לפשרה בתביעה .  
בשלב מסוים אמר הנאשם לעורך הדין שאם השופט יפסוק לו סכום של 4,000 שקל מזונות הוא יפגע בשופט וכי  " אם מישהו יירה בשופט זה אני ,  אני אשרוף את כל המקום הזה ".  בעקבות זאת הוא הואשם באיומים .
 התביעה ביקשה להטיל עליו עונש מאסר בפועל  " בשל הצורך להגן על נציגי החוק ".  מנגד ,  אשתו סיפרה כי מדובר בבעל טוב ואב מסור ,  שאינו אלים .  הנאשם עצמו ביקש סליחה ואמר שמדובר בפליטת פה טפשית . " במציאות בה אנו חיים ,  כאשר איומים מושמעים יוצאים מן הכח אל הפועל ,  ובשל מריבות של מה בכך אנשים משלמים בחייהם ,  חובה על בתי משפט לנהוג בזהירות יתרה ולהחמיר כדי להרתיע ",  כתבה השופטת ליה לבאון בגזר הדין .
 אולם היא הוסיפה שיש להתחשב בנסיבותיו האישיות של הנאשם ,  עברו הנקי והעובדה שלקח אחריות מהרגע הראשון והביע חרטה וצער על דבריו . " אין לי ספק כי ימי המעצר ,  החקירה וההליך השיפוטי השיגו את יעד ההרתעה אצל הנאשם שבפני ,  ויהא בהם כדי לשמש אות ואזהרה לאחרים הדומים לו ",  קבעה השופטת .
" למרות הגל התקשורתי והאירועים כלפי שופטים שהתרחשו לאורך התקופה האחרונה ראה בית המשפט לקיים איזון ואבחנה ,  לא רק בין מילים למעשים ,  אלא גם לשקול בין האינטרס הציבורי לאינטרס של הנאשם ,  שאת עונשו צריך לגזור בפעם הראשונה בחייו ",  אמרה פרקליטתו של הנאשם ,  עו"ד ניבה נקש . " בסופו של יום ולמרות הכל ,  העונש שהושת על מרשי משקף ומאזן נכונה בין מכלול השיקולים והאינטרסים ,  דבר שראוי להערכה בעיניי ". 

איים לירות בשופט ונשלח ל-38 ימי מאסר
על רקע הדברים שאמרה נשיאת העליון ,  לפיהם איומים על שופטים מפוררים את הדמוקרטיה ,  גזרה שופטת בימ"ש השלום בפ"ת 38 ימי מאסר בלבד ,  על תושב העיר שאיים לירות בשופט

