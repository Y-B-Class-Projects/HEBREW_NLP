איטליה :  מילאנו בוערת
מילאן הרשימה ב-0:4 על סיינה  ( שלושער לרונאלדיניו )  וצימקה את הפער מאינטר ,  שבוע לפני הדרבי .  יובה הפסידה 1:0 לקייבו
שבוע לפני הדרבי הגדול של מילאנו ,  עושה רושם שהמאבק על האליפות יהיה חם ורותח ,  ויישאר אך ורק בתוך העיר .  אחרי המעידה של אינטר בבארי ,  מילאן ניצלה זאת וצימקה את הפער לשש נקודות בלבד בזכות ניצחון קל ומרשים ,  0:4 על סיינה .  לרוסונרי עדיין משחק חסר וכמובן אפשרות להקטין את הפער בדרבי .  ביכולת הזו ,  לאינטר בהחלט יש סיבה לדאוג .
 בניגוד למילאן שממשיכה להתקדם ,  יובנטוס רק הולכת ונחלשת .  הביאנקונרי הפסידו 1:0 במגרשה של קייבו ואיבדו את המקום השלישי לטובת רומא ,  שניצחה 0:3 את גנואה .  גם נאפולי חלפה על פני יובה ועלתה למקום הרביעי ,  למרות 0:0 ביתי מול פאלרמו .  פיורנטינה הופתעה בביתה על ידי בולוניה שניצחה 1:2 ,  ואטאלנטה הביסה 0:3 את לאציו .
 איבוד הנקודות של היריבה העירונית בבארי עשה שירות נהדר למילאן .  הרוסונרי הגיעו להוטים למשחק הביתי מול נועלת הטבלה ,  וסגרו עניין כבר במחצית הראשונה כדי לפנות את הראש לדרבי הגדול במחזור הבא .  כעת יתרונה של אינטר עומד על שש נקודות בלבד ,  כאשר למילאן יש עדיין משחק חסר מול פיורנטינה ,  כך שהכל עדיין פתוח .
 מילאן ,  מלבד מעידה אחת בהפסד הביתי לפאלרמו ,  עברה שינוי רציני מאז סוף ספטמבר .  רונאלדיניו נכנס לעניינים ,  אלסנדרו נסטה הזכיר את הימים הגדולים ובתקופה האחרונה גם מרקו בוריילו פורח ומפציץ בחוד .  בדקה העשירית הוכשל החלוץ ברחבה על ידי השוער ג'אנלוקה קורצ'י שגם הורחק ,  ורונאלדיניו לא התקשה להרשית מהנקודה הלבנה .  
בוריילו לא הסתפק בפנדל שסחט ,  ובדקה ה-28 המשיך מהאוויר מסירה של אנדראה פירלו ונעץ את השני ברשת של סיינה שסופגת הפסד רביעי ברציפות .  במחצית השנייה המשיך רונאלדיניו ללהטט ,  ובדקה ה-72 הבקיע את השמיני שלו העונה בליגה ,  בנגיחה .  הברזילאי רצה שלושער ראשון באיטליה ,  וקינח עם גולאסו לחיבורים דקה לפני הסיום .  ז'וזה מוריניו כבר בכוננות .
 ג'אנלואיג'י בופון חזר לשערה של הגברת הזקנה אחרי חודש היעדרות ,  וקיווה לעזור לחבריו לשים מאחור את התבוסה הקשה למילאן במחזור הקודם .  יובנטוס הרשימה בניצחון על נאפולי בגביע באמצע השבוע ,  אבל לא הצליחה לשחזר זאת במשחק החוץ בוורונה ואיבדה נקודות מיותרות במאבק התיאורטי על התואר .  כרגע יובנטוס מאבדת גם את המקום השלישי ,  ובקצב הזה הכרטיס לליגת האלופות נתון בסכנה .
 קייבו ,  שנוצחה בשלושת משחקיה האחרונים ,  לא התחשבה ברצונות של יובה ובמעמדו המעורער של צ'ירו פרארה ,  עמדה איתנה מול ניסיונות הכיבוש של פאביו גרוסו וגם עקצה בדקה ה-33 .  הקשר ג'נארו סארדו היה הגיבור של החמורים המעופפים ,  כשבעט כדור מדויק מחוץ לרחבה ומצא את הרשת של בופון .
 נאפולי - פאלרמו 0:0
שתי הקבוצות שהודחו מהגביע באמצע השבוע ,  נפגשו בסן פאולו במטרה להתקדם בטבלה .  נאפולי ,  שטרם הפסידה בליגה מאז מינויו של וולטר מצארי ,  קיוותה לנצל את ההפסד של יובנטוס ולטפס למקום השלישי ,  בעוד לפאלרמו ניתנה הזדמנות לקפוץ למקום השישי ולהשתוות לנאפולי במאזן הנקודות .  האורחים הגיעו אחרי ארבעה ניצחונות בחמשת המשחקים האחרונים ,  אבל בדקה ה-22 ביזבזו צ'אנס נהדר כאשר פבריציו מיקולי החמיץ מהנקודה הלבנה מול מורגן דה סנקטיס ,  והמשחק הסתיים בתיקו מאופס ומאכזב .  נאפולי רביעית ,  פאלרמו שישית .
 המארחת רצתה להעפיל זמנית למקום השלישי ,  ועשתה זאת בסטייל עם ניצחון על חשבון גנואה חסרת היציבות ,  ששימש גם כנקמה על ההפסד מולה במחזור הפתיחה .  סימונה פרוטה חגג ראשון בדקה ה-17 ואז פינה את השטח עבור שער הבכורה של לוקה טוני .  החלוץ ניצל בישול של מירקו ווציניץ' והכניע את מרקו אמליה כדי לחגוג לראשונה באולימפיקו ,  במשחק בו לא ממש הורגש חסרונו של הקפטן פרנצ'סקו טוטי .  טוני לא הסתפק באחד ,  ובדקה ה-60 נגח לרשת אחרי בישול נוסף של חברו המונטנגרי .  עבור רומא היה זה משחק עשירי ללא הפסד ,  מתוכם שבעה ניצחונות ,  והיא בהחלט חזק בתמונה על הכרטיס לליגת האלופות .
 פיורנטינה - בולוניה 2:1
הפתעה נוספת היום הגיעה מפירנצה ,  שם בולוניה מהתחתית השיגה ניצחון חוץ ראשון העונה ועצרה את ההתאוששות של פיורנטינה .  הנרי חימנז האורוגוואי הכניע את סבסטיאן פריי בדקה ה-28 ובישל למרקו די ואיו את השני על סף השריקה לסיום המחצית הראשונה .  פיורנטינה ניסתה לחזור לאחר ההפסקה ,  וצימקה משער נגיחה של אדיראן מוטו בדקה ה-51 .
 בפעם השנייה העונה ,  אטאלנטה מוכיחה שמשנה מאמן ,  משנה מזל - לפחות בשלבים הראשונים .  אנטוניו קונטה ,  שהחל טוב את דרכו כשהגיע לאחר מספר מחזורים ,  פינה את מקומו לבורטולו מוטי ,  שאימן באטלאנטה לפני יותר מעשור ומרגיש בבית בברגמו .  לאציו ,  שלא נוצחה ב-2010 ,  שימשה הפעם כקורבן .  כריסטיאנו דוני חזר לחייך ,  ופתח את המשחק בסערה עם צמד  ( 5 ו-9 )  .  המשחק התנהל כולו בכיוון אחד ,  ובדקה ה-35 עבר דוני לתפקיד המבשל וסידר שער לסימונה פדואין .  ניצחון חשוב לאטאלנטה .
 משחקים נוספים :
 פארמה - אודינזה 0:0
סמפדוריה - קטאניה 1:1לסמפדוריה :  ג'אמפאולו פאציני  ( 45 בפנדל )  .  לקטאניה :  כריסטיאן ז'אמה  ( 14 ) 

איטליה :  מילאנו בוערת
מילאן הרשימה ב-0:4 על סיינה  ( שלושער לרונאלדיניו )  וצימקה את הפער מאינטר ,  שבוע לפני הדרבי .  יובה הפסידה 1:0 לקייבו

