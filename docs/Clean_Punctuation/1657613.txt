הפרסום הגיע לתחתית
יוזמה חדשה תאפשר לסטודנטים לשלם חצי מחיר על מסמכים מצולמים שיישאו פרסומות .  היזמים אייל קדם ואיתמר שפיר אופטימיים - על אף שיוזמות דומות נכשלו בעבר
 >  >  אם נדמה שהסטודנט הישראלי הוא חיה טכנולוגית שלא זזה בלי הלפטופ ושערימות הניירות המצולם והמודפס נעלמות והולכות ,  באים המספרים וקובעים אחרת .  250 אלף הסטודנטים הלומדים בישראל בכל שנה משתמשים בממוצע בכ-1,000 עמודים כל אחד - סך הכל 250 מיליון צילומים והדפסות לשנה .  אם ניקח בחשבון שצילום ממוצע באוניברסיטה עולה כ-16 אגורות לעמוד ,  נגלה שוק שמגלגל מיליארדי שקלים .  איתמר שפיר ואייל קדם ,  יזמים זריזים שהקימו בשנה שעברה את חברת פרינט  ( frint ,  משחק מלים על free print )  מבינים היטב כי בעתיד הנראה לעין השוק הזה ייעלם ,  אך חושבים שניתן עדיין לגזור קופון נאה מהמצב הקיים .  בחודשים האחרונים הסתיים פיילוט ארוך שיצר סוג חדש של מדיה פרסומית :  מודעות מודפסות על גבי דפי צילום והדפסה באוניברסיטאות .  השיטה פשוטה :  הסטודנט שמגיע אל נקודת הצילום בוחר בין מכונות רגילות לבין אלה שנותנות לו הנחה של 50% על כל עמוד ,  במידה שדף הצילום או ההדפסה יישא בתחתיתו סטריפ פרסומי . " עשו את זה בעבר ,  אבל בשיטות פרימיטיביות ,  על ידי הטענת המכונה בניירות עם פרסום שהופיע בעיקר על גב הדף ",  מסביר שפיר ,  המשמש מנכ"ל החברה . " השיטה שלנו מבוססת על מערכת ניהול קמפיינים אינטרנטית המופעלת מרחוק ,  מאפשרת גמישות למפרסם  ( ניתן להחליף מודעה בכל כמה דקות ולהחליט כמה באנרים יהיו בכל הדפסה )  ,  והמודעה מופיעה בתחתית העמוד ולא על גבו ,  כך שהיא בולטת במיוחד ".  נדל"ן פרסומי מייסדי פרינט פונים לסטודנטים ,  שידועים כאוכלוסייה דלת אמצעים שמחפשת הנחות ,  אך גם למפרסמים שמחפשים מדיות פרסום חדשות .  במהלך הפיילוט שערכו באחת האוניברסיטאות גילו כי הסטודנט הישראלי הבררן לא תמיד מבסס את החלטתו על מחיר .  יש מי שלא רוצה להיהפך לפרסומת מהלכת ,  וחלק מהסטודנטים כעסו על פרסומות מסוימות . " כשהודפסה למשל תחזית אהבה הורוסקופית בתחתית העמוד ,  אנשים התלוננו שזה מביך ",  אומר שפיר . " כך הבנו שהפרסומות צריכות לכבד את אוכלוסיית היעד .  לא ניתן יהיה לפרסם כל דבר בתחתית עמוד שסטודנט מוציא מהתיק ושם על השולחן ,  או מעביר לחברים ".  מה מודל הרווח שלכם ?  שפיר : " מפרסם משלם 35 אגורות לעמוד ,  ואנחנו צריכים להשלים את הסבסוד לצילום הזול - 8 אגורות לעמוד - ולהעביר עוד כמה אגורות לחברת מפעיל ,  המחזיקה את המכונות ,  וגם לאוניברסיטה .  הסכום הנותר ,  שאנחנו מעריכים ב-45% ,  הוא הרווח ".  איך המפרסם עוקב אחרי הקמפיין ?   " הוא קונה בנק צילומים בסכום מסוים והמערכת ,  שמצלמת כל דף ,  סופרת את המודעות שפורסמו ".  העובדה שהפרסום נמצא על הדף המצולם לא מצמצמת את מספר המלים שבתוכו ?   " המערכת בודקת בכל עמוד אם נותר רווח של שלושה סנטימטרים מהתחתית ,  ויכולה לצמצם מעט את השורות ,  אבל לעולם לא למחוק מלים ".  מי כבר מפרסם אצלכם כיום ?   " בין המפרסמים אצלנו כלל מימון ותיאטרון בית ליסין .  המספר קטן כרגע ,  אבל יגדל כשיידעו עלינו יותר ".  אתם עם הפנים לחו"ל בכלל ?   " בשווקי היעד שלנו ,  ארה"ב ומערב אירופה ,  לומדים כ-100 מיליון סטודנטים המצלמים ומדפיסים מיליארדי עותקים .  אנחנו רוצים שכל עותק כזה יהיה הנדל"ן הפרסומי שלנו ".  מה תעשו כשהסטודנטים יעברו למדיה דיגיטלית ?   " אנחנו מניחים שהשימוש בנייר יפחת במידה ניכרת בתוך 7-10 שנים ,  לכן אנחנו לומדים גם כל מה שקשור לפרסום תוכן דיגיטלי .  אנחנו לא מתביישים לחשוב בגדול .  החזון שלנו הוא להיהפך לחברה הגדולה בעולם לפרסום במדיה סגמנטלית ,  שמבוסס על ניהול קמפיינים מבוססי רשת וסבסוד משתנה ".  yazam@themarker.com

הפרסום הגיע לתחתית
יוזמה חדשה תאפשר לסטודנטים לשלם חצי מחיר על מסמכים מצולמים שיישאו פרסומות .  היזמים אייל קדם ואיתמר שפיר אופטימיים - על אף שיוזמות דומות נכשלו בעבר

