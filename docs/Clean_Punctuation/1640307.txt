סליחה שהפסדנו
יאיר לפיד אולי לא יאהב את זה אבל בסרטו החדש , " הזמן שנותר ",  מתגלה אליא סולימאן כיורשו הקולנועי של אפרים קישון .  לילך וולך ג'ינג'ית עם מפתח
לצנזורה יש פנים רבות .  לפעמים הן פניו הנחרצות של ג'וזף מקארתי ולפעמים הן חייכניות כפניו של מי שמגיש לכם את מהדורת החדשות של שישי בערב .  בעידן המטריד של היאיר לפידיזם ,  יהונתן סגל  ( הבמאי של  " אודם ")  נרדף כאחרונת המכשפות בגלל שהוא לא מספיק  " משלנו "  ולא מספיק  " לטובתנו ",  ואילו סרטו של אליא סולימאן ,  שמראש אינו משלנו ובטח ובטח שלא בצד של הטובים ,  מוקרן אך ורק בסינמטק תל אביב  מעוז השפיות האחרון ככל הנראה שנשאר במדינה . 
" הזמן שנותר  כרוניקה של נוכח נפקד "  הוא הפיצ'ר השלישי של סולימאן ,  יוצר ערבי ישראלי ,  יליד נצרת ,  הגולה כיום בפריז .  הסרט מוגדר כאוטוביוגרפי למחצה ומבוסס בין היתר על יומניו של אביו ועל מכתבים ששלחה אימו לבני משפחתם שגורשו ב-1948 .  כך ,  דרך סיפורה של משפחתו ,  מספר סולימאן את סיפורה של הנכבה ,  ומכל הדרכים שבהם ניתן לספר את הסיפור הזה הוא בחר לעשות זאת באמצעים מאופקים ,  מרוככים ,  אפילו מצחיקים .
 הסרט נפתח בסצנה אלגורית .  סולימאן ,  המגלם את עצמו ,  נוחת בישראל של זמננו ועולה על מונית הנהוגה בידי מנשה  ( מנשה נוי )  .  סערת גשמים מתחילה והם נאבדים בדרך . " איפה אני ?  "  ממלמל מנשה בחרדה הולכת וגוברת , " איפה אני ?  ".  היהודי נוהג ,  הערבי ננהג ,  אבל הייאוש וחוסר הכיוון משותף לשניהם .
 בהמשך ,  חוזר סולימאן להופיע  הפעם כילד צעיר ושתקן הצופה מהצד ומתבונן על סביבתו ועל הוריו ,  בעיקר על אביו ,  בגילומו המרשים והמאופק של סאלח בכרי .  כך ,  הסרט למעשה מביא את סיפורו של אביו של הבמאי כייצוג בזעיר אנפין של סיפורם של הערבים הישראלים :  צעיר אידיאליסט ,  שהופך כבוי יותר ויותר ככל שהשלטון הישראלי קונה שליטה בעירו נצרת ומשלם על כך בגופו וברוחו .
 הסרט נע בין זמנים שונים  מ-1948 דרך שנות השבעים ועד לימי גדר ההפרדה  ( שמעליה ,  בסצנת פנטזיה קורעת לב ,  קופץ סולימאן במוט אל העבר השני )  .  במהלכו עוברת נצרת גלגולים שונים :  מהרגע שבו היא עוברת לרשות ישראל וילדי בית הספר הערבי מנפנפים בה בדגלי המדינה ושרים בקול מתרונן את השיר הציוני  " מחר  ( אולי נפליגה בספינות )  ",  דרך ההתפכחות המכאיבה וההבנה שערביי ישראל תמיד יישארו אזרחים סוג ב' ,  ועד לגלות של סולימאן עצמו ,  שמגיע לבקר רק לאחר מות אביו ומלווה את אימו בימיה האחרונים .
 כיוצר אינטליגנטי וכן ,  סולימאן מסרב לצבוע את העולם בשחור ולבן או להחזיק בנקודות עיוורות .  הביקורת שלו מופנית פנימה והחוצה בו זמנית ,  והיא הומאנית ואוניברסאלית.אך מעל לכל , " הזמן שנותר "  הוא סרט מבריק מבחינה סגנונית ,  בעל פריימים מוקפדים ,  יפהפיים וסימטריים ,  המעדיפים מבע קולנועי מסוגנן על פני ריאליזם צרוף .  באמצעות הבחירה ההיפר מהוקצעת הזו נוצר מתח קבוע בין הכאוס המגולם בסרט לבין הצורך הנואש להכניס מעט סדר והיגיון בדייסה המבעבעת שהיא המציאות שלנו .
 את אליא סולימאן מרבים להשוות לבאסטר קיטון בגלל פני הפוקר שלו ולז'אק טאטי במיעוט המילים ובהומור הדק שבהם הוא נוקט .  אבל ב"הזמן שנותר "   בין אם במתכוון ,  בין אם ממש לא  הוא מזכיר יותר מכל דווקא את אפרים קישון :  במיזוג בין המריר למצחיק ובייצוג אפסותו של האדם הקטן אל מול מכונה גדולה ומעכלת כל .  וכמו אצל קישון ,  גם בסרט הזה ישנם כמה רגעים מצחיקים מאוד ומופיעים לא מעט טיפוסים ביזאריים ורגעי אבסורד צרוף שמזכירים שהמחאה של סולימאן מגיעה בכל צבעי הקשת .
 אך מעל לכל ,  חשוב לציין ש"הזמן שנותר "  הוא לא נחלתם של שמאלנים בלבד ,  ובטח שלא סמולנים .  לכן ,  העובדה שהסרט הזה נדחק על ידי המפיצים הצידה בבהלה של מי שנתקלו בחפץ חשוד פשוט מרתיחה .  גם ההנחה שאין לסרט קהל מחוץ למרכז תל אביב היא קרתנית ,  מעליבה וגזענית .
 שכן ,  בסופו של דבר , " הזמן שנותר "  הוא סרט שנעשה קודם כל מאהבה ,  מכאב ומגעגוע  חומרים דחוסים ,  מוצקים ואוניברסליים הרבה יותר מסעיף הלאום בתעודת הזהות של היוצר .  ומי שהשנאה מעוורת אותו עד כדי כך שלא יזהה זאת ,  יתכן שבאמת לא מגיע לו לצפות בסרטו הנפלא של אליא סולימאן .
 
סליחה שהפסדנו
יאיר לפיד אולי לא יאהב את זה אבל בסרטו החדש , " הזמן שנותר ",  מתגלה אליא סולימאן כיורשו הקולנועי של אפרים קישון .  לילך וולך ג'ינג'ית עם מפתח

