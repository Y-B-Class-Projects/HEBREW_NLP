כשאת מודדת כמה אני נותן
אף אחד לא באמת מצפה מכם לאהוב מישהו כמו שאתם אוהבים את עצמכם ,  גם אם נאמר לכם  " ואהבת לרעך כמוך ".  הקבלה מתעכבת על ה-ל'
חוכמת הקבלה מלמדת כי מערכת היחסים שבין אדם לחברו ,  מלבד היותה חשובה ועצומה לבניית קשרי משפחה וחברה ,  מבטאת באופן מהותי את היחס של האדם לבוראו .  היטיב לומר זאת ר' שמעון בן אלעזר במסכת אבות : " ואהבת לרעך כמוך משמע - אני ה' בראתיו ,  אם אתה אוהבו אני נאמן לשלם לך שכר טוב ואם לאו אני דיין לפרוע ".  מן הכתוב ניתן ללמוד כי קיימת זיקה ברורה שבין אהבת האדם לאהבת ה' ,  שכן כל אדם הוא חלק אלוה ממעל ומהווה את נזר הבריאה ולכן חשובה מצוות  " ואהבת לרעך "  בעיני ה' עד מאוד .  
יש המפרשים את  " ואהבת לרעך "  באופן הבא :  כמו שאתה אוהב את עצמך .  והרי זה משתבש באחד משלושה שיבושי העתקה ,  הרצופים זה לזה בתרגום שלוש מילים עבריות אלה .  שכן ,  לשון 'כמוך' אינו מתייחס לא אל מידתה ,  ולא אל טיבה ובוודאי לא אל עוצמתה של האהבה .  לפיכך אין לראות בכך חיוב המצווה את האדם לאהוב את זולתו באותו שיעור או באותו אופן שהוא אוהב את עצמו  ( מושג האהבה העצמית אינו נזכר כלל במקרא )  ,  אלא עיקר החיוב בעניין הוא - נהג בזולתך כשם שהיית נוהג עם עצמך .  שכן אין נאמר שעליך לאהוב את רעך ,  אלא לרעך .  
חיבור נדיר זה של הפועל הזה עם מושא עקיף אינו מצוי במקרא אלא בפרק זה של ספר ויקרא בלבד ,  וכשמבינים את הייחוד הלשוני הזה ,  לא יקשה עלינו לרדת לעיקר הכוונה .  רגש האהבה בין אדם לחברו ,  אין אפשרות ממשית להכיל אותו בהגדרה אחת קולעת וכמותית ובוודאי שלא ניתן לחייב דבר שהוא הפך טיבעו של האדם - לאהוב את עצמו יותר מכל .  מצוות  " ואהבת לרעך "  אינה תובעת מן האדם התמודדות קשה ומורכבת עד כדי יציאה מפוארת מן העצמיות על מנת לאהוב את הזולת במידת האהבה העצמית ,  שהרי אין כל יכולת ממשית והיגיון בריא לעשות זאת ,  מכיוון שהאדם שואף בראש ובראשונה לטובתו ולתועלתו האישית .  הכוונה כאן היא שעל אף האגו והאנוכיות צריך האדם לרצות בטובת חברו ממש כפי שהוא מבקש לעצמו ואף לעשות ככל שביכולתו להיטיב עימו .
 אנו למדים כל זאת מדברי הלל הזקן ,  שאמר לגר שביקש ללמוד את כל התורה במשפט אחד .  אמר לו  " דעלך סני לחברך לא תעביד  ( מה ששנוא עליך אל תעשה לחברך )  - זוהי כל התורה כולה "   ( ויקרא פ' קדושים )  .  הלל ביקש לומר כי התורה מצווה את האדם להתייחסות ראויה לזולת הואיל ונכללים בה ערכים המציינים את התייחסות האדם לבוראו .  מכאן ,  כשם שאדם מתייחס לזולתו כך יהא יחסו עם בוראו ,  ובמילים אחרות :  כבוד האדם הוא כבוד הבורא .  
ככלל ,  ישנו אדם שעושה את כל מעשיו לתועלתו האישית .  הוא מונחה על ידי מניעים אנוכיים ולא יבצע מעשה כלשהו טרם ישאל את עצמו מהי התועלת שתצמח לו מכך .  השימוש במושג עלות - תועלת מייצג אדם השוקל את צעדיו מתוך אינטרסים אישיים מובהקים ,  וגם אם יקיים מצווה הרי שזה ייעשה למען התהדרות בפומבי .  המצווה אכן גדולה אך אינה בוקעת ממעמקי הלב וסיבתה אינה להיטיב עם הזולת אלא עם עצמיותו .  כמובן שאין בכך אהבת האדם הכנה ולא ניתן לומר כי אדם זה ,  למרות מעשי החסד .  אכן מקיים את המצווה במשמעותה האמיתית .
 לעומתו ,  אדם המיטיב עם הבריות ועושה את כל מעשיו מתוך רצון טהור וכוונה אמיתית אכן מבין את טעם קיום המצווה ופועל על מנת לקיים אותה במשמעה הפשוט .  הוא מזדהה עם מצוקת הזולת וחש את כאבו ,  ויחסו אליו יהיה להיטיב בלבד ולא לשם קבלת דבר או כל תועלת אחרת .  אישיותו חדורת הכרת תודה על כך שניתנה לו האפשרות לעזור ולסייע והוא יעשה את כל מעשיו מתוך ענווה וצניעות .  אהבת האדם בעיניו היא ערך עליון .  הוא חש מחויבות להיטיב עם הבריות ושולל כל חשבונות של כדאיות .  
חוכמת הקבלה מסבירה כי בנקודה זו פועלת לטובתו של האדם מעלת הצדקה והחסדים ,  הואיל ומשמים אנו נמדדים  " במידה כנגד מידה ".  מובן מאליו ,  שאם ינקוט האדם בדרך מעשית האוהדת את חברו ,  ממרומים ינהגו איתו בהתאם וייטיבו לו .  קיום מצוות  " ואהבת לרעך כמוך "  היא זו שמפעילה את מידת החסד ומרחיקה את מידת הדין .  היא המפתח לשערי הברכה וכלולה בה הצבת סייגים וגבולות לתאוות ולאנוכיות האדם ובמשמעה העמוק מהווה יסוד איתן לבניית אישיות נאצלת .  אהבת האדם הבאה מתוך ענווה מעלתה גדולה וטומנת בחובה אמת מוחלטת .
 יצחק אהרון הוא איש קבלה ,  ראש מרכז  " חכמה "
 
כשאת מודדת כמה אני נותן
אף אחד לא באמת מצפה מכם לאהוב מישהו כמו שאתם אוהבים את עצמכם ,  גם אם נאמר לכם  " ואהבת לרעך כמוך ".  הקבלה מתעכבת על ה-ל'

