האם הפוליטיקאים קיימו הבטחותיהם הכלכליות ? 
שנה לאחר מערכת בחירות בה המועמדים לא חששו להכריז כיצד יפתרו את כל הבעיות - אילו הבטחות כלכליות מומשו ואיזה לא ,  מה נמצא בתכנון או בהליכי ביצוע ומה נשכח
חורף של השנה שעברה היה קשה במיוחד .  מדינת ישראל חוותה את אחד המשברים הכלכליים הגדולים בתולדותיה ;  האבטלה זינקה ;  הבורסה צללה והחשש ליציבותם של חלק מהבנקים והחברות הבורסאיות גדל .
 קשה להאמין שרק לפני שנה ,  די היה בצמד המלים  " רשת ביטחון "  כדי להעלות ניצוץ בעיני ציבור החוסכים והמשקיעים שראו כיצד חסכונות חייהם נעלמים .  הוויכוח על יישום רשת הביטחון התלהט לפני הבחירות בפברואר 2009 ,  והמפלגות שהתמודדו במערכה הבטיחו ליישם אותה מיד אחרי הבחירות .  אך עד שהוקמה הממשלה נראה היה שהמשק מתאושש מהמשבר והרשת ,  שאף אושרה על ידי האוצר ,  לא נפרשה .
 במהלך מערכת הבחירות הסוערת ,  הפריחו המפלגות הגדולות שלל הבטחות כמו הורדת נטל המסים ,  העלאת מספר המועסקים ,  לימודים חינם באוניברסיטאות ,  סבסוד תרופות לקשישים ,  הזנקת הישגיהם של התלמידים בבתי הספר ,  אוויר נקי ותרבות גבוהה .
 שנה לאחר מערכת בחירות ,  שבמהלכה המועמדים לא חששו להכריז כיצד יפתרו את כל הבעיות בישראל ,  חוזר TheMarker לבדוק אילו הבטחות כלכליות של השותפות הקואליציוניות מומשו ואיזה לא ,  מה נמצא בתכנון או בהליכי ביצוע ומה נשכח .
 האם המפלגות עמדו בהבטחותיהן ?  לא ממש .  מבין 40 הבטחות מרכזיות בתחום הכלכלי-חברתי שפיזרו ראש הממשלה נתניהו ,  תנועת הליכוד ושותפותיה המרכזיות - מפלגת העבודה ,  ש"ס וישראל ביתנו - יושמו רק שמונה ;  14 עדיין בהליכי תכנון ,  או שיושמו באופן חלקי ,  ורוב ההבטחות - 18 במספר - נותרו לעת עתה על הנייר בלבד .
 מדובר בהבטחות שהוצגו בנאומי נתניהו וברק ,  במצעי המפלגות ,  בתעמולת הבחירות ,  בראיונות בתקשורת ובהסכמות הקואליציוניות בין המפלגות .  רוב ההחלטות הוצגו כאן לפני הבחירות ,  בשיתוף מכון מאקרו לכלכלה .
 נכון ,  מאז הקמת הממשלה חלפו רק 10 חודשים ,  פרק זמן שלא מאפשר השגת תוצאות משמעותיות .  לכן ,  בחנו היכן עומדים הדברים .  יש לציין שבשנה האחרונה קודמו בממשלה נושאים אחרים שלא נדונו בקמפיין הבחירות ,  כמו הרפורמה בבנייה שהוצגה על ידי נתניהו ,  רפורמה למיסוי ירוק על כלי רכב ,  הגדלת הערבויות לבנקים בתקופת המשבר וכן הנהגת פנסיה חובה לעצמאים .  
לדברי חנן קריסטל ,  הפרשן הפוליטי של קול ישראל ,  כבר עשרות שנים שאין להבטחות הפוליטיקאים חשיבות גדולה מדי . " המצע הוא בסך הכל ניסיון להשיג קולות ",  אומר קריסטל . " במערכת הפוליטית הישראלית הולכים עם מצע לבחירות ומתחייבים לעשות משהו כדי להשיג קולות ,  אבל מאחר שלא מרכיבים פה ממשלה שמבוססת על מפלגה אחת כמו בארה"ב - במטרה להרכיב קואליציה צריך לחתום על הסכמים קואליציוניים ,  שהם פשרה בין המפלגות ".  
" אי אפשר להיות תמימים ולצפות שנתניהו וברק יקיימו את כל ההבטחות שלהם ",  מסביר ד"ר יריב בן אליעזר מבית הספר לתקשורת במרכז הבינתחומי הרצליה . " יש אילוצים שלא מאפשרים להם לעשות את זה .  אבל אם הדימוי שלהם נשאר טוב ,  לציבור הבוחרים לא משנה אם הם לא קיימו כמה הבטחות ". 
הבטחות המועמדים לפני הבחירות ,  לדברי בן אליעזר ,  נועדו רק כדי ליצור את הדימוי שלהם . " אם אתה אומר לאנשים בפריפריה שתפתור את הבעיות שלהם ,  ואז בא לעשירים ואומר שתקל על נטל המס ,  אז כל אוכלוסייה מקבלת את הדימוי שמנסים למכור לה .  אף אחד לא עומד לידם עם סטופר ופנקס חשבונות ובודק מה קיימו ומה לא ". 
לציבור ,  לעומת זאת , " אין כל כלים במערכת הבחירות ולדעתי הוא גם לא מעוניין בזה ",  אומר בן אליעזר . " אנשים לא קוראים מצעים ,  לא מתעסקים בתוכניות ולא שמים לב לניואנסים ,  אלא רק מצביעים ונשארים נאמנים למועמד שלהם ".  
לצד ההבטחות בתחום המדיני ,  הקדישו המועמדים את רוב המאמצים לשכנוע הבוחרים שהם היחידים שיצליחו לפתור את המשבר הכלכלי כמה שיותר מהר ובלי כאבים .  למרות ההסכמה של הליכוד והעבודה על רשת הביטחון ,  שתי המפלגות הציגו גישות שונות בתכלית לטיפול במשבר .  נתניהו הציג בהתלהבות את תוכנית הפחתת המסים שלו וכן שורה של צעדים ליישום בשוק ההון ,  ואילו בעבודה דרשו להגדיל באופן משמעותי את הוצאות הממשלה כדי להמריץ את הכלכלה - צעד שזכה ללעג בליכוד .
" יש כאלה שאומרים שצריך להגדיל את ההוצאה הממשלתית כי כך עושים בעולם ,  אבל אני חולק על זה ",  אמר נתניהו בראיון ל-TheMarker לפני הבחירות . " תמיד האמנתי שצריך לשמור על הכנסות שגדולות מההוצאות .  יש חילוקי דעות ביני לבין העבודה שרוצה להגדיל את הגירעון בצורה לא מבוקרת ,  מה שיביא אותנו לבירא עמיקתא ". 
בסופו של דבר ,  אחרי הבחירות ובעקבות ההסכמים הקואליציוניים ,  עסקת החבילה והממשלה המנופחת שהורכבה ,  תקציב 2009 היה 316.5 מיליארד שקל ,  ותקציב 2010 הוא הגדול ביותר בהיסטוריה של ישראל - 321 מיליארד שקל .  הגירעון בתקציב 2009 היה כ-5.5% מהתוצר ,  ולפי הערכות אנליסטים ,  ב-2010 הוא יירד ל-4%-4.5% מהתוצר - אף שלפי התכנון ,  הוא אמור היה להיות גבוה יותר .  הבטחת נתניהו  " לייעל את המערכת הציבורית "  נדחקה הצדה .
 הליכוד הבטיח ליישם גם כמה צעדים מרחיקי לכת בשוק ההון כדי  " להבריא את החיסכון הפנסיוני ",  שיטילו הגבלות על שוק ההון ,  בניגוד לרפורמות של נתניהו מתחילת העשור שכללו את שוק ההון .  ביניהם היו הגבלת קופות הגמל מהשקעות באג"ח מסוכנות ומניות ,  ביטול דמי ניהול בקופות הגמל ואפילו הבטחה להחזיר לשוק את האג"ח המיועדות - שצומצמו באופן משמעותי במסגרת הרפורמות של נתניהו כשר אוצר ב-2003 .  במטה של נתניהו הסבירו אז כי בסך הכל מדובר בצעדים שהיו כלולים ברפורמה הקודמת של נתניהו שלא יושמו בעבר בשל פרישתו . " לאחר הקמת הממשלה בראשות נתניהו ייושמו השלבים הבאים ברפורמה ותוסדר מסגרת לרשת ביטחון ",  אמרו שם .
 שנה מאוחר יותר ,  בכלל לא בטוח שהצעדים הללו ייושמו בעתיד .  נתניהו עמד בהבטחתו להגביל את פרסום התשואות של קופות הגמל .  שתי המפלגות הבטיחו להפחית את דמי הניהול בקרנות הפנסיה הוותיקות .  כיום ,  מתנהל משא ומתן מתקדם בין משרד האוצר להסתדרות והצדדים קרובים להסכם על ביטול העמלות . 
" אנחנו נבדלים מהסיעות האחרות בהבנתנו שהגיע הזמן להחליף את הקפיטליזם החזירי מבית מדרשו של הימין ",  אמר אהוד ברק לפני הבחירות וההצטרפות לממשלה .  כחלק מגישה זו ,  הבטיחו במצע העבודה להפחית את נטל המסים לשכבות החלשות על חשבון העלאת המסים לשכבות העשירות - צעד שלא יושם .
 נתניהו ,  שעבורו הפחתת מסים היא כמו  " דלק סילוני ",  הבטיח להפחית את מס ההכנסה השולי ל-35% בתוך ארבע שנים ,  ולהוריד את מס החברות ב-18% .  לבסוף יושם מתווה שכבר היה קיים ,  שלפיו מס ההכנסה השולי יופחת ל-39% ,  אך זה ייעשה בהדרגה עד 2016 - אז גם יירד מס החברות .  שתי המפלגות הבטיחו להוריד את המע"מ ,  אך הוא הועלה מיד לאחר הבחירות ,  ובאחרונה ירד ל-16% - עדיין גבוה מזה שלפני הבחירות  ( 15.5% )  .
 נושא חם אחר בכלכלה בסוף 2008 היה הכרה במס על הוצאות טיפול בילדים .  שתי המפלגות הבטיחו לעשות זאת ,  אך לבסוף הסתפקו בפשרה שנויה במחלוקת עם האוצר על מתן נקודות זיכוי לאמהות עובדות החל ב-2012 .  העבודה הרחיקה לכת והציעה פטור ממס על תשלומי המשכנתא ,  והליכוד רצה לפטור את הפנסיונרים ממס על תשלומי הפנסיה .  שתי ההצעות לא בוצעו .  
החשש הגדול ביותר של כל שכיר בשנה שעברה היה למצוא את עצמו ללא עבודה ,  בשל גל הפיטורים שיצר המשבר הכלכלי .  בעוד ששיעור האבטלה מזנק הבטיחו המפלגות לדאוג לרווחת העובדים .  בנאום הצגת הממשלה באפריל 2009 הכריז נתניהו כי  " לנגד עינינו עומד העובד שפוטר ערב החג ,  העובד שמטה לחמו נשבר ופרנסת משפחתו מדירה שינה מעיניו ". 
בהסכם הקואליציוני הוסכם בין העבודה לליכוד על תקצוב של 100 מיליון שקל לתוכנית להכשרה והסבה של עובדים מקצועיים שפוטרו .  מתוך סכום זה ,  8 מיליון שקל קוצצו ,  ו-20 מיליון שקל הועברו לצורך הכשרת אקדמאים להוראה במערכת החינוך .  כרגע ממתינים במשרד התמ"ת לזוכה במכרז להפעלת התוכנית .
 במטרה לסייע לחברות במשק ולהביא לירידה בהיקף האבטלה ,  כלל ההסכם הקואליציוני גם הקמת קרן סיוע לעסקים במצוקה .  משרד רה"מ והתמ"ת פתחו בדיונים עם ההסתדרות והתעשיינים ,  אך הם הגיעו למבוי סתום והקרן לא הוקמה .  אחת הסיבות היא סירובם של המעסיקים להגביל את שכר המנהלים בעסקים שיזכו לסיוע ,  ולא לאפשר להם למשוך כספים מהחברה .  בהסכם הקואליציוני סוכם גם על הקמת קרן לפיצוי בעלי מקצועות שוחקים  ( עבודה פיסית )  ,  בעקבות העלאת גיל הפרישה מ-2003 .  לצורך כך הוקצבו 600 מיליון שקל לעשר שנים ,  אך הקרן לא הוקמה .  עם זאת ,  בהתאם להסכם הקואליציוני ,  הוגדלו ימי הזכאות לדמי אבטלה בעד 30 יום ,  מהלך שהיטיב עם המובטלים . 
" אנחנו במשבר אבל אפשר להיחלץ ממנו ",  קבע נתניהו בסוף 2008 .  הוא לא דיבר על המשבר הכלכלי אלא על מצבה הקשה של מערכת החינוך הישראלית . " הפערים בחברה נעשים גדולים יותר ויותר בגלל הכשל של מערכת החינוך .  אני מחויב לבצע מהפכה אמיתית בחינוך ",  אמר נתניהו לפני פתיחת שנת הלימודים ב-2008 .
 נתניהו הפך את נושא החינוך לאחד מיסודות המצע שלו והציג את  " תוכנית נתניהו לחינוך ",  שלצורך יישומה לא נדרשה העלאה בתקציב החינוך .  יעדי התוכנית - להקפיץ את תלמידי ישראל לראש טבלת המדינות מבחינת ההישגים במבחנים הבינלאומיים - שולבו ביעדי משרד החינוך .
 התוכנית כללה העלאה של שכר המורים ,  לצד העלאת רף הכניסה למקצוע ואיכות המורים ,  האצלת סמכויות המנהלים ושינוי מודל התקצוב .  ואולם מאז הבחירות לא נשמע שמה של  " תוכנית נתניהו ".  משרד החינוך ממשיך ליישם את תוכנית אופק חדש ,  שתוקצבה ביותר מ-5 מיליארד שקל בממשלה הקודמת .
 לעומת זאת ,  הבטחות הליכוד למחשב את הכיתות מקודמת כעת כתוכנית מקיפה על ידי שר החינוך ,  גדעון סער ,  ואילו ההבטחה לממן שנת לימודים אקדמית לחיילים משוחררים מעוטי יכולת נמצאת בתהליכי יישום על ידי ועדה של משרד הביטחון .
 ליוצרים ולאמנים הבטיחה העבודה להקפיץ את תקציב התרבות ל-1% מהתמ"ג - כ-7 מיליארד שקל בזמן הבחירות .  שרת התרבות ,  המדע והספורט ,  לימור לבנת ,  אכן הצליחה להגדיל את תקציב מינהל התרבות לכ-825 מיליון שקל ב-2009-2010 - נמוך ביותר מפי שמונה מההבטחה של העבודה .  
המחסור החמור במיטות אשפוז בבתי חולים ידוע כבר יותר מעשור ,  והפוליטיקאים הבטיחו לטפל בו אינספור פעמים ,  כולל ברק במערכת הבחירות מול נתניהו ב-1999 ,  אז דיבר ראש מפלגת העבודה על הזקנה השוכבת במסדרון בבית החולים בנהריה .  הפעם ,  היה זה תורו של הליכוד להבטיח הוספת מיטות ומתקני אשפוז בבתי החולים .  בפועל עדיין קיים מחסור ,  ולפי נתוני המשרד ,  כיום קיימות 1.9 מיטות אשפוז בלבד לכל 1,000 איש .  עם זאת ,  משרד הבריאות צפוי להציג בקרוב תוכנית לתוספת משמעותית של מיטות אשפוז בחמש השנים הבאות .  הליכוד ,  כמו מפלגות אחרות ,  גם הבטיח להרחיב את סל הבריאות ,  שקוצץ השנה ב-65 מיליון שקל כדי לממן טיפולי שיניים לילדים נזקקים .
 בין ההבטחות החברתיות של הליכוד לפני הבחירות ניתנה תשומת לב מיוחדת לקשישים .  להם הובטחה בין היתר הנחה קבועה של 50% במחירי התרופות  ( העבודה הציעה הנחה של 20% בתרופות לכלל הציבור )  .  ההבטחה לא קוימה ,  ובינתיים מי שאמור לקבל תרופות ללא תשלום הם ניצולי השואה .  ואולם ועדה בין-משרדית בנושא ,  שתוקצבה בכ-20 מיליון שקל על ידי משרד האוצר ,  תקועה וממתינה לכך שמשרד הרווחה יקבע קריטריונים לקבלת ההטבה .
 לקשישים הבטיחה מפלגת הליכוד גם הנחות על חשבונות החשמל והארנונה .  עם זאת ,  בהתאם להבטחות הליכוד והעבודה וההסכמים הקואליציונים ,  הסכום המשולם כקצבת הזיקנה יגדל בכ-950 מיליון שקל עד ל-2011 .  
נתניהו הבטיח - וקיים - רפורמה במינהל מקרקעי ישראל ,  שתגדיל את זמינות הקרקעות .  הוא החל לקדם את התוכנית ואישר אותה זמן קצר לאחר היבחרו .  כיום ,  הממשלה שבראשותו מקדמת גם תוכנית להשקעה בתשתיות כבישים ורכבת בעלות של כ-51-83 מיליארד שקל .
 מפלגת העבודה הבטיחה שתדאג להכפיל את תקציב משרד הגנת הסביבה .  ואכן ,  תקציב המשרד הוכפל ל-407 מיליון שקל ב-2010 ,  לעומת 192 מיליון שקל ב-2008 .  במשרד שבראשות גלעד ארדן מיושמות כמה מהבטחות הליכוד ,  כמו עידוד המחזור וקביעת יעדי צריכת אנרגיה .  בהמשך להבטחות החוזרות ונשנות של ארדן לפני הבחירות למנוע את הקמת תחנת הכוח הפחמית שעתידה לקום מצפון לאשקלון ,  נתניהו וארדן הביאו לעיכוב הדיון בנושא עד לדיון הממשלה על נחיצות התחנה .
 ממפלגת העבודה נמסר : " המפלגה פעלה רבות לקידום הנושאים המדיניים ,  הביטחוניים ,  הכלכליים והחברתיים בממשלה ,  ובכלל זה הרחבת מסגרת התקציב ועסקת החבילה במשק .  העבודה תמשיך לקדם את מימוש ההסכם הקואליציוני ,  בדגש על הסיוע לפנסיונרים ". 
מלשכת נתניהו נמסר בתגובה : " בזכות החזון הכלכלי והמדיניות האחראית שהובילו ראש הממשלה ושר האוצר ,  ישראל היא אחת המדינות שיוצאות ראשונות ובצורה הטובה ביותר מהמשבר הכלכלי .  תנופה זו באה לידי ביטוי כבר עכשיו בגידול בצמיחה ובגירעון תקציבי נמוך מהצפוי .  בשנתיים שנותרו לכהונת הממשלה ימשיך ראש הממשלה לפעול לקידום כלכלת המדינה ולהגשמת החזון שהתווה עוד לפני הבחירות ".  

האם הפוליטיקאים קיימו הבטחותיהם הכלכליות ? 
שנה לאחר מערכת בחירות בה המועמדים לא חששו להכריז כיצד יפתרו את כל הבעיות - אילו הבטחות כלכליות מומשו ואיזה לא ,  מה נמצא בתכנון או בהליכי ביצוע ומה נשכח

