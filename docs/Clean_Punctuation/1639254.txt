ארה"ב :  AIG תחלק בונוסים בסך 100 מ' ד'
חברת הביטוח האמריקאית מתכננת להעניק השבוע בונוסים לעובדיה של חטיבת המוצרים הפיננסיים של החברה - החטיבה שכמעט הובילה לקריסתה ב-2008
חברת הביטוח האמריקאית AIG ,  שקיבלה סיוע בסך 182 מיליארד דולר מהממשל האמריקאי ,  מתכננת להעניק השבוע בונוסים בסך 100 מיליון דולר לעובדיה של חטיבת המוצרים הפיננסיים של החברה ,  אותה חטיבה שהימוריה המסוכנים כמעט הובילו לקריסתה ב-2008 .
 לדברי גורמים המקורבים לחברה ,  הסכימה AIG לקצץ את הבונוסים המתוכננים לעובדיה של חטיבת המוצרים הפיננסיים ב-20 מיליון דולר ,  אך עדיין מתכוונת לחלק 100 מיליון דולר לעובדי החטיבה .  החלטתה של החברה עוררה סערה ציבורית בארה"ב ,  לאחר שבשנה שעברה כבר עוררה סערה ציבורית כשהחליטה להעניק לעובדי החטיבה בונוסים בסך 165 מיליון דולרים .
" AIG לקחה את משלמי המסים כבני ערובה .  היא הערימה על ממשל אובמה ,  והעובד שהמגעים בין הממשל לחברה מתנהלים בדלתיים סגורות רק מגבירים את הספק שמשלמי המסים אי פעם יצליחו לצאת כשידם על העליונה ",  אמר אתמול הסנאטור הרפובליקני צ'רלס גרסלי ,  בתגובה לדיווחים על הבונוסים ב-AIG .
 לאחר שהחלטתה לחלק בונוסים לעובדי החטיבה במארס 2009 עוררה סערה ציבורית בארה"ב והובילה להתערבות של הרגולטורים ולאיומים על עובדי החברה ,  הודיעה AIG כי תחזיר חלק מהבונוסים שכבר חולקו לעובדים .  באוגוסט האחרון הבטיחה החברה להחזיר 45 מיליון דולר ,  אולם עד כה רק בונוסים בסך 19 מיליון דולר הוחזרו .  אתמול הודיעה AIG כי הקיצוצים בבונוסים לעובדי החטיבה השנה ,  בסך 20 מיליון דולר ,  יועברו לממשל כפיצוי על הבונוסים לעובדים שלא נלקחו חזרה בשנה שעברה . 
" אני תוהה האם ממשל אובמה נוהג בשקיפות עם העם האמריקאי ,  מאחר שהנשיא הביע בעצמו זעם עם הבונוסים ב-AIG לפני שנה ",  אמר חבר הקונגרס הרפובליקני דארל איסה . " או שהבונוסים מוצקים ,  ולממשל יש מחויבות להסביר לעם האמריקאי מדוע ,  או שהם אינם מוצדקים ועליו לומר זאת ",  הוסיף .  דובר מטעם משרד האוצר האמריקאי אמר כי הבונוסים קשורים לחוזי עבודה מ-2007 ,  שלא היו תחת סמכותו של צאר השכר של הממשל קנת' פיינברג ,  וציין כי  " העובדה שעובדי AIG מסכימים לעמוד בהבטחותיהם מעודדת ". 

ארה"ב :  AIG תחלק בונוסים בסך 100 מ' ד'
חברת הביטוח האמריקאית מתכננת להעניק השבוע בונוסים לעובדיה של חטיבת המוצרים הפיננסיים של החברה - החטיבה שכמעט הובילה לקריסתה ב-2008

