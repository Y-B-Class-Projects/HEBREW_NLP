תמצית הסתמיות
במונחי עיצוב ,  'קפה איטליה' לוקחת בהליכה את רוב המסעדות .  והאוכל ?  זה כבר סיפור אחר .  המבקר אבי אפרתי מצפה לרנסאנס
לחלל ברחוב קרמנצקי 6 ,  יש היסטוריה מכובדת במונחי עולם המסעדנות התל אביבי .  בעבר שכנה בו מסעדת צ'ימיצ'נגה ,  שסיפקה את אחד המטבחים המבריקים ביותר בדברי ימי הקולינריה הישראלית .  השף אבי קונפורטי ,  כשמאחוריו קבוצת היזמים שזכתה בעתיד לבוא לכינוי  " קבוצת ירזין ",  הרים שם את מטבח סנטה פה הראשון ובינתיים גם האחרון בישראל .  מים רבים  ( ועכורים למדי )  זרמו בירקון מאז חגגו קונפורטי והירזינים הצלחות משותפות .  קונפורטי ,  שף גאון ,  מוביל כבר מזמן את צפרה ,  לא מסעדה רעה אבל בטח לא הפלא שצ'ימיצ'נגה הייתה ;  והירזינים פתחו לפני כשנה וחצי ,  באתר בו פעלה צ'ימצ'ינגה ,  את המסעדה האיטלקית  " קפה איטליה ". 
כמו בכל ממפעלות ירזין ,  הדקורציה והאווירה מושלמות למדי .  קפה איטליה יותר מזכיר קפה או בראסרי מסוגננים בפריז מטרטוריה או ריסטורנטה בארץ המגף .  במונחי הסצנה המקומית ,  תחשבו סבסטיאן או הבראסרי באבן גבירול .  כיף שם .  בפרמטרים של עיצוב ושירות ,  היא לוקחת בהליכה את מירב המסעדות בתל אביב .  והאוכל ?  נו ,  זה כבר סיפור אחר .  
מסעדת קפה איטליה מציגה עצמה כ"מסעדה איטלקית באווירה משפחתית שמדברת בגובה העיניים "  ומגישה  " מנות איטלקיות קלאסיות בביצוע מושלם ".  צר לי ,  אבל זו הייתה אחת הארוחות האיטלקיות היותר בעייתיות בהן נתקלתי בשנים האחרונות ,  ש"ביצוע מושלם "  הוא התואר האחרון הרלוונטי לגביה .  המנות אכן איטלקיות קלאסיות מהסוג הפשוט ביותר ,  אבל אוכל מהסוג הזה מחייב ,  לצד חומרי גלם טובים ,  גם יד קלה וטובה במטבח .  מאחר שקפה איטליה איננה מסעדת שף אלא מפעל הסעדה ענק שמאכיל מאות אנשים ביום בסרט נע ,  לא מדובר ביד אלא בידיים רבות .  מטבח כזה אמור להיות אולטרה מדויק ומתוקתק .  אם לשפוט על בסיס מה שאכלנו שם השבוע ,  המצב שם רחוק מלהיות כזה .  אבל לא רק הביצוע בעייתי בעיניי בקפה איטליה ,  גם קונספט המנות .  התחושה היא של רישול וחוסר מאמץ מובהקים ,  העומדים בניגוד מוחלט לתמחור .  יורם ירזין ,  מאנשי המקצוע היותר מרשימים שקיימים כאן בתחום המסעדנות ,  הציג פעם בריאיון עיתונאי את המסעדות בקבוצת ירזין ככאלו המושתתות על קונספט התמורה הראויה לכסף .  זה נכון מאוד בכל מפעלותיו  מעד העצם ,  דרך זוזוברה ומוזס ועד טוני וספה ,  לא כולל קפה איטליה .
 הגענו בערב ,  מוקדם ולמרות שהזמנו למעלה מיממה מראש ,  גירדנו שולחן לשעתיים בקושי .  תוך כדי שהותנו שם המקום אכן החל להתמלא עד התפקעות .  מסקציית האנטיפסטי הזמנו פטריות אליו אוליו  ( 32 שקלים )  וסלט כבדי עוף חמים בויניגרט פטל  ( 42 שקלים )  .  קיווינו ליותר מסוג אחד של פטריות .  קיווינו לנגיעת שובבה ונחמדת בפטריות .  אליו אוליו במיטבו ,  גם אם הוא פשוט ,  יכול הרי להיות מקסים .  אז קיווינו .  בפועל הגיעה מנה זערורית עד גיחוך של שמפיניון ששחו בשמן ,  אשר פוצץ במלח .  ואם זה נשמע נורא זה רק בגלל שזו אכן הייתה מנה נוראית .  
סלט הכבד לא היה מוצלח בהרבה .  מהאופן שבו מוצגת המנה אפשר לדמיין שמדובר בלפחות שלושה כבדי עוף שלמים ,  צרובים מבחוץ ,  אדמומיים מבפנים ,  על סלט .  בפועל היו שם מעט מאוד פיסות כבד קטנטנות ,  מיובשות לגמרי ,  שאיבדו את כל קסמן ,  ועלים ,  שנעטפו ברוטב חסר כל טאץ' וחן ,  של שמן זית וחומץ פטל .  זו הייתה מנה סתמית ומרגיזה .  שתי מנות הפתיחה הללו לא היו מטבח איטלקי פשוט .  אם כבר ,  הן ייצגו את האדפטציה הפרימטיבית אליו .  יש לנו כל כך הרבה מסעדות איטלקיות-ישראליות גרועות .  מסעדה של קבוצת ירזין ,  עליה מופקד אישית האח ארי ,  היא המקום האחרון שבו ניתן היה לדמיין שמוגש אוכל כזה .
 המשכנו לעיקריות .  פילה דניס בקראסט תבלינים  ( 94 שקלים )  וטליאטה די מנזו  ( 92 שקלים )  .  הדג הביא את היעדר התמורה לכסף לשיא מתסכל ביותר .  על בסיס תמחורו ,  ניתן בהחלט לצפות להשקעה כלשהי בו .  הגיעו שני פילטים ,  שהושלכו סתם כך על צלחת לצד רבע לימון ,  עם טופינג תבלינים ופירורי לחם צרוב שנזרה ממעל .  בצד הגיעה צלוחית עם התוספת שבחרנו ,  שעועית ירוקה בעגבניות ,  שהייתה סרת טעם לגמרי .  באיטליה מגישים כך בטרטוריות פשוטות מאוד ,  בטח לא ברמת התמחור של קפה איטליה .  חוץ מזה ,  אף שהדג לא יובש ,  מדובר בתמצית הסתמיות .
 טליאטה די מנזו היא מנה שבאמת תמצאו בכל מסעדה באיטליה .  מדובר בנתחי בשר דקים צרובים קלות ,  עם עלי רוקט מעליהם .  המנה שלנו הגיעה על פלטה לוהטת וחשפה בשר בלתי מרשים בעליל .  שותפי לארוחה אכל אולי שליש מכמות הבשר ,  מחמת הרעב ,  כיבד אותי בפיסה ,  והניח .  התוספת שלו  תפוחי אדמה עם שמן זית ורוזמרין הייתה עוד הדגמה לרישול העצום שנחשף בארוחה .  הם היו צרובים מבחוץ אך סרי טעם ובמרקם של כמעט פירה מבפנים ,  ושמן הזית והרוזמרין לא הותירו בהם חותם טעם ממשי .
 הטירמיסו  ( 38שקלים )  הנחמד שחלקנו היה נקודת האור היחידה בארוחה .  מכיוון שנותר מיותם באיכותו ,  את הרושם הכללי הוא לא ממש שינה .  על בסיס המנות שאכלנו תעלה ארוחת שלוש מנות לאדם בקפה איטליה בין 160 ל-170 שקלים ,  לא כולל שתייה מכל סוג שהוא .  
בהתחשב ברמת האוכל ,  זו אחת העסקאות הגרועות ביותר בתל אביב נכון לעכשיו .  ומכיוון שמדובר בשלוחה של קבוצת הסעדה מוערכת כל כך ,  צריך לקוות שליקוי המאורות יתוקן לאלתר .  ויפה שעה אחת קודם .
 קפה איטליה - רחוב קרמניצקי 6 ,  תל אביב .  טלפון :  561288803 .
 
תמצית הסתמיות
במונחי עיצוב ,  'קפה איטליה' לוקחת בהליכה את רוב המסעדות .  והאוכל ?  זה כבר סיפור אחר .  המבקר אבי אפרתי מצפה לרנסאנס

