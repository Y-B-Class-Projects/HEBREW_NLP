אנגליה :  כשמפציץ חמקן פוגש בתותחנים
דרוגבה כבש צמד והעלה את מאזנו מול ארסנל ל-12 ב-12 משחקים ,  כשצ'לסי ניצחה 0:2 את יריבתה לצמרת ושבה לפסגה
עם כל הכוונות הטובות והרצונות הבאמת כנים של ארסן ונגר - אין כל חדש בלונדון .  גם הערב  ( ראשון )  בסטמפורד ברידג' ,  ארסנל שלו לא הצליחה להשיג נקודות במשחק גדול ואיפשרה לצ'לסי לשוב אל הפסגה עם ניצחון יוקרתי 0:2 מצמד של מי אם לא ,  דידייה דרוגבה .  החלוץ המחונן כבש פעמיים כבר במחצית הראשונה ,  העלה את מאזנו מול התותחנים ל-12 שערים ב-12 משחקים והחזיר את צ'לסי למקום הראשון .
 הקבוצה של קרלו אנצ'לוטי המשיכה בכושרה הנפלא בדרך למשחק 13 רצוף ללא הפסד ,  גם אם בדקות רבות נתנה לארסנל לשלוט ברסן המשחק ולסכן יותר את שערו של פטר צ'ך המצוין .  המאמן האיטלקי שם מבטחו בקפטן ג'ון טרי ,  גם האוהדים העניקו לו תמיכה אדירה בפתיחת המשחק לאחר שנלקח ממנו סרט הקפטן בנבחרת בעקבות פרשת הבגידה ,  והבלם נתן תמורה על המגרש .  בדקה השמינית הוא המשיך בראשו כדור קרן שהגביה פלורן מאלודה ,  ודרוגבה שנותר חופשי בפינה הרחוקה לא התקשה להרשית ממטר .  ארסנל איימה להשיג את השיוויון ,  אלא שבדקה ה-23 דהר פרנק למפארד למתפרצת ,  זיהה את דרוגבה בצד ימין והחלוץ חתך למרכז הרחבה ובשמאל לא השאיר סיכוי למנואל אלמוניה .
 ארסנל ,  נטולת חלוץ חוד אמיתי - אולי ההבדל המרכזי בין שתי הקבוצות העונה - שוב קרסה במשחק קריטי והוכיחה כי אינה מסוגלת להוות יריבה אמיתית לשתי הבכירות .  ססק פברגאס ניסה להניע את התקפת התותחנים ,  הגיע להזדמנויות משלו ויצר מצב נהדר לאנדריי ארשבין כאשר התוצאה הייתה עדיין 0:1 ,  אך במבצר של צ'לסי זה פשוט לא מספיק .  ארסנל אמנם הייתה האחרונה שניצחה בסטפמורד ברידג' ,  בנובמבר 2008 ,  אך העונה היא פשוט פחות טובה מיריבתה ,  שמצידה תמשיך לרוץ ראש בראש מול מנצ'סטר יונייטד בקרב על התואר .
 דקה 8 :  גול !  קרן של מאלודה מצאה את הראש של טרי ,  שהחליק לפינה הרחוקה שם ניצב דרוגבה שממטר דחק פנימה .  0:1 מהיר לצ'לסי ,  שער 11 לדרוגבה ב-12 משחקים מול התותחנים .
 דקה 17 :  פברגאס ראה התגנבות של ארשבין בצד שמאל ,  הרוסי בעט לעבר השער וצ'ך עצר מצוין עם רגליו ,  דקה לאחר שמנע שער גם מנאסרי .
 דקה 23 :  גול !  למפארד מצא את דרוגבה בצד ימין במתפרצת קטלנית .  החלוץ הנפלא כידרר לכיוון המרכז ,  הטעה שלושה מגינים ובעט חזק אל הרשת של אלמוניה .  0:2 לצ'לסי .
 דקה 69 :  פברגאס בעט כדור חופשי שטוח שעבר בין החומה ,  אבל צ'ך שוב היה מוכן והדף .
 דקה 83 :  דרוגבה כמעט השיג שלושער ,  אבל הבעיטה החופשית הנפלאה שלו נעצרה במשקוף .
 דקה 90 :  פברגאס הגיע ראשון לכדור גובה ,  אבל הנגיחה שלו יצאה החוצה .
 הרכב צ'לסי :  פטר צ'ך ,  ברניסלאב איבנוביץ' ,  ג'ון טרי ,  ריקרדו קרבאליו ,  אשלי קול ,  מיכאל באלאק  ( יורי ז'ירקוב ,  82 )  ,  ג'ון אובי מיקל ,  פרנק למפארד ,  פלורן מאלודה ,  ניקולא אנלקה  ( ג'ו קול ,  87 )  ,  דידייה דרוגבה  ( סלומון קאלו ,  90 )  .
 הרכב ארסנל :  מנואל אלמוניה ,  בקארי סאניה  ( עמנואל אבואה ,  74 )  ,  וויליאם גאלאס ,  תומאס ורמאלן ,  גאל קלישי ,  אלכסנדר סונג ,  ססק פברגאס ,  אבו דיאבי  ( תומאס רוסיצקי ,  74 )  ,  סמיר נאסרי ,  תיאו וולקוט  ( ניקלאס בנדטנר ,  64 )  ,  אנדריי ארשבין .
 
אנגליה :  כשמפציץ חמקן פוגש בתותחנים
דרוגבה כבש צמד והעלה את מאזנו מול ארסנל ל-12 ב-12 משחקים ,  כשצ'לסי ניצחה 0:2 את יריבתה לצמרת ושבה לפסגה

