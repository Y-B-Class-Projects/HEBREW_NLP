כחלון : " בזק ו-HOT משתמשות בכל טריק אפשרי "
 אחרי המאבק של משרד התקשורת מול חברות הסלולר - שטרם נגמר ,  מגיע המאבק הבא שנועד לשמור על הכיס שלנו - ספקיות תשתיות האינטרנט 
אחרי מאבק ארוך אפשר לסמן ניצחון בסיבוב הראשון למשרד התקשורת :  הוא ריסן את מונופול הסלולר באמצעות שורה של רפורמות שייכנסו לתוקפן בשנה הקרובה  ?  זאת לא רגולציה משעממת - זה הכיס של כולנו  ?  השר משה כחלון כבר מסמן את היעד הבא - ספקיות תשתית האינטרנט : " הן תוקעות

הלילה בחצות ,  מי שלא יעביר את זמנו במסיבות ובנשיקות המסורתיות ,  יוכל להתקשר למכריו לאחל להם שנה אזרחית טובה .  המחיר שיידרש לשלם עבור השיחות האלה יהיה נמוך מזה שהיה נהוג רק חמש דקות קודם לכן :  דמי הקישוריות יורדים הלילה ביותר מ-70% .  המשמעות :  הצרכנים והמשק הישראלי יחסכו לפחות מיליארד שקל ב-2011 .  
אחרי שנים שבהן סובל שוק הסלולר ממבנה ריכוזי ,  תחרותיות נמוכה ותעריפים גבוהים ,  נכנסות הערב לתוקפן כמה רפורמות חשובות במסגרת חוק ההסדרים שאושר השבוע יחד עם התקציב ,  העשויות לשנות את המצב הקיים . " תהיה תחרות ",  מבטיח שר התקשורת ,  משה כחלון : " 2011 תהיה שנת המהפך בשוק התקשורת בכלל ובסלולר בפרט ".  
אל קו חצי הגמר הזה מגיע כחלון אחרי ריצה ארוכה ומיוזעת .  זאת היתה שנה לא פשוטה עבורו ,  שבה הופעלו עליו לחצים בלתי רגילים מצד בעלי החברות הסלולריות שיצאו נגד הרפורמות בתחום ,  ובראשן דמי הקישוריות ;  נגד המשרד הופעלו לוביסטים בכנסת ,  הוגשו עתירות לבג"ץ ואף הושמעו הכפשות אישיות . 
" הגעתי למסקנה שקל יותר לעשות מאשר לא לעשות ",  מסכם כחלון . " ראיתי שוק עם עוולות צרכניות שזועקות לשמים ,  חוסר תחרות ,  פגיעה בצרכנים ולקוחות בשבי .  כאשר עיני הציבור נשואות אלינו כמי שיכולים לסייע להם - קשה יותר לא לעשות דבר ".  
מלבד הורדת הקישוריות והרפורמות בחוק ההסדרים ,  החליט המשרד באחרונה על 16 תיקונים צרכניים שגם הם ייכנסו לתוקפם ב-1 בינואר .  עם זאת ,  מצהיר כחלון : " אני לא מאמין גדול בתיקונים צרכניים ,  כי החברות תמיד מוצאות דרך אחרת .  המהפך האמיתי יגיע עם כניסת מפעילים חדשים .  מפעילים סלולריים נוספים הם הפתרון ,  כי הם יצטרכו להיאבק על לקוחות ולפתות אותם - ווהתחום שבו הם יכולים להתחרות הוא המחיר ".  
לפני כמה שבועות עלתה חמתו של כחלון על חברות הסלולר ,  כאשר ראה שאלה חזרו על הריטואל הקבוע של העלאת תעריפים בשיעור דומה ובתזמון דומה .  כחלון הגיב בפנייה לרשות להגבלים עסקיים ,  בבקשה להכריז על חברות הסלולר  " קבוצת ריכוז ",  מדרגה יותר נמוכה ממונופול .  כחלון חושף כעת כי הוא לא נסוג בו : " נפגשתי לאחרונה עם יו"ר ועדת כלכלה ,  שר התמ"ת והממונה על ההגבלים עסקיים בנושא ,  ואני מתכוון להיות מעורב באופן אישי בקידום חוק 'קבוצות הריכוז' כדי למנוע ריכוזיות בשוק התקשורת ".  
כחלון בקיא לפרטי פרטים בתחום הסלולר ,  אבל רגע לפני הצילום לכתבה ,  דואג יועץ התקשורת של כחלון להגניב לו ליד אייפון של אחד מעובדי המשרד - הוא עצמו מסתובב עם ה"ממשלתי "  הרגיל ,  מכשיר נוקיה בן שלוש שנים .  גאדג'טים כסמלי מעמד לא תמצאו אצלו .  הוא חיפאי גאה ,  שבעבר אף הסתובבה שמועה על רצונו להיות ראש העיר חיפה .  
השר הקודם במשרד ,  אריאל אטיאס ,  נלחם במשרד האוצר בכל דרך .  מנגד ,  כחלון מצא באוצר שותף לדרך ,  ודחף את הרפורמות גם באמצעות חוק ההסדרים - ה"בייבי "  של נערי האוצר .  כחלון מקפיד להודות לכל הגורמים שסייעו לו בשנה הקשה ,  מעובדי משרדו ,  דרך השותפים במשרדי האוצר והמשפטים ,  דרך יושבי ראש ועדת הכלכלה ואף יו"ר הכנסת ,  ראובן ריבלין .  הקואליציה הזו שהרכיב כחלון איפשרה לו לטפל בשוק התקשורת באופן מבני ,  וזאת כאשר קודמו עסק בעיקר בקוסמטיקה .  
את השלב הראשון בניעור השוק סיים כחלון בהצלחה ,  אבל כפי שהוא עצמו מודה ,  הדרך עוד ארוכה : " 2010 היתה שנת הסרת החסמים עבור השוק ,  הכנו את הקרקע ",  הוא אומר . " 2011 היא השלב הבא .  אני רואה במהפכה של התשתיות מהלך חשוב לא פחות ,  ואולי אפילו יותר ,  מאשר מהפכת הסלולר .  לכן גם רתמתי לזה את ראש הממשלה ,  שמגלה בכך עניין אישי .  יש לנו גם עניין גדול מאוד בפס רחב .  ישראל מרושתת בפס רחב - זה דבר שיזניק את המדינה קדימה .  נגישות לפס רחב יכולה לתרום לצמצום פערים ,  למדע ,  לתרבות ולטכנולוגיה . 
" מסיבה זו אנחנו מקדמים את כניסת חברת חשמל לענף התקשורת ",  מסביר כחלון . " התחרות בין ספקי התשתיות  ( חברת החשמל מול בזק ו-hot ,  א.ז )  תהיה גורם מאזן למבנה ההון הבעייתי של חברות התקשורת בישראל ,  שרובן משתמשות במזומנים לחלוקת דיווידנדים לבעלי המניות ,  ולמעשה חסרות מזומנים להשקעות .  התחרות החדשה מצד חברת החשמל תהיה על עצם קיומן ולכן הן ייאלצו להשקיע בתשתיות ולשדרג את הקווים בפרקי זמן קצרים .  
לדברי כחלון , " חברת החשמל מתכוונת לפרוס סיבים אופטיים לבתי לקוחות ולאפשר אינטרנט במהירות 100 מגה-ביט ,  בהעלאה ובהורדה .  נקבע כי החברה חייבת למצוא שותף שירכוש שליטה של 51% במיזם .  הרישיון שניסח משרד התקשורת למיזם הוא כזה שיחייב שחברת החשמל תצטרך לפרוס את התשתית החדשה לכל יישוב בישראל בתוך חמש שנים ".   
" לנו יש יכולת לייצר תמריצים למיזם ,  כי האינטרס הציבורי גובר על האינטרס הכלכלי ".  כחלון רומז כי הממשלה מוכנה ללכת לקראת חברת החשמל כדי שהמיזם ייצא לפועל ,  ואין כוונה להפוך אותו למקור הכנסה לקופה .  
משרד התקשורת מסמן יעד נוסף - שוק הטלפונייה הנייחת ,  שסובל גם הוא מבעיה קשה בתחרותיות :  באינטרנט שולט דואופול בזק  ( 60% )  ו-hot  ( עם 40% )  .  בטלפוניה המצב בעייתי עוד יותר :  בזק מחזיקה בכ-73% מהשוק הפרטי ,  וב-82% מהשוק העסקי .  ועדה שגייס המשרד לבחינת רפורמות בשוק הטלפון הקווי ,  בראשות אמיר חייק ,  רו"ח ואיש עסקים פרטי ,  שבעבר היה מנכ"ל משרד התעשייה והמסחר ,  אמורה למסד בישראל  " שוק סיטוני "  שיאפשר לחברות לרכוש מבזק ומ-hot קווים בהנחה ולשווק אותם לצרכן הסופי .  
דקות לפני הראיון יוצא חייק ממשרדו של כחלון . " חייק הודיע שבתוך כמה שבועות הוא יגיש מסקנות ביניים ",  אומר כחלון . " צריך להבין שגם בעניין השוק הסיטוני וגם בעניין חברת החשמל - בזק ו-hot משתמשות בכל טריק אפשרי ,  תוקעות מקלות בגלגלים - ובסופו של דבר זה פוגע קשות בכל הצרכנים .  אעשה הכל כדי שהרפורמות ייצאו לפועל ".  
החודש אישרה ועדת הכלכלה את החקיקה המייגעת ביותר בכנסת הנוכחית - המעבר לרישיונות בטלוויזיה המסחרית .  משמעות החוק הוא כי זכייניות הטלוויזיה המסחרית יקבלו רישיון שידורים קבוע ולא יידרשו לגשת מדי כמה שנים למכרז ,  שבו הן יכולות גם להפסיד ולאבד את מקומן בשוק ,  כמו שקרה לטלעד .  
מאז יצא החוק לדרך ועד שעבר בכנסת חלו בו שינויים רבים ,  החל בהוצאת הכבלים והלוויין מהחקיקה ,  דרך פיצול נושא ערוץ 9 ועלייתו לממיר ה-dtt ושינויים נוספים .  
נושא שעמד במרכזם של כמה מהדיונים הוא המשך האחזקה המשותפת בחברת החדשות - כחלון נכנע לזכייניות ערוץ 2 ואישר להן להמשיך להחזיק במשותף בחברת החדשות לתקופה של שלוש שנים אחרי שיעברו לרישיונות ,  כלומר גם לאחר שקשת ורשת יתפצלו לערוצים נפרדים ישדרו שניהם את אותה מהדורה ,  וכן תוכניות חדשותיות נוספות שיאושרו .  הדבר יוצר מונופול דה-פקטו של שידורי חדשות טלוויזיוניים . 
" מצאתי לנכון לאפשר למחזיקי רישיון להחזיק בחברת חדשות משותפת לתקופה מוגבלת של עד שלוש שנים .  אני מדגיש את המלה 'עד' ,  כי אין לי ספק שאם החברות יהיו בעלות רישיון ,  כוחות השוק יובילו לתחרות גם בנושא החדשות ",  הוא מסביר .  
נראה שכחלון מתגאה בעיקר בהחלטתו להפקיע את ערוצים 22 ו-10 מידי הזכייניות הנוכחיות ,  מה שיכול להביא לפתיחת דף חדש בתחרות שבה יימחקו הרגלי הצפייה שנוצרו במשך כמעט 20 שנה .  המועד הראשון של המעבר לרישיונות נקבע ל-2012 ,  ואולם מאז השתנתה החקיקה והוא הועבר ל-2013 או 2014 ,  לפי בחירת השר ,  כאשר זכייני ערוץ 2 יכולים להחליט שהם נשארים במשטר זיכיונות עד לסוף הזיכיון שלהם ב-2015 .  
הדבר יוצר אי בהירות ,  שכן במידה שהגופים ירצו לקבל רישיון במועדים שונים ,  זה יכול להביא לשמיטת הקרקע מעל פתיחתה של התחרות בעידן הרישיונות .  הנוסח הנוכחי מאפשר לשר גמישות במעבר ,  ויש להניח כי המטרה היא להגיע למצב שבו כל שלושת החברות הקיימות יעברו לרישיון באותה העת .  
בהקשר לתחום השידורים ,  מטיל כחלון פצצה לא קטנה ומודיע כי מערך עיד"ן פלוס  ( dtt )  ייצא בעתיד להפרטה .  מדובר במערך שמפעילה כיום המדינה ,  ומשדר 5 ערוצים דיגיטליים בחינם :  1 ,  2 ,  10 ,  33 ו-99 .  כעת מתכננת המדינה להרחיב את המערך בעוד 7 עד 10 ערוצים ,  ואז למכור אותו ליזם פרטי . " עם הרחבת מערך ה-dtt ,  הדבר הנכון יהיה שהתשתית לא תוחזק על ידי רגולטור ",  מסביר כחלון . " אנו מדינה עם כלכלה חופשית ".  עד כה השקיעה המדינה כ-60 מיליון שקל בהקמת ה-dtt ,  אך מכירת המערך אחרי השבחתו תכניס למדינה סכום גדול מזה בהרבה .  מדובר למעשה במיני מהפכה שבה תקום פלטפורמת טלוויזיה שלישית ,  מתחרה ל-hot ו-yes .  
בכירים בשוק התקשורת טוענים נגד כחלון כי הוא גורר רגליים ברפורמה החשובה מכולן - הקמת רשות תקשורת עצמאית שתחליף את משרד התקשורת ,  כנהוג בעולם .  סמוך לכניסתו לתפקיד ,  הביע כחלון תמיכה בהקמת גוף כזה .  כחלון טוען כי לא נסוג מכוונתו : " אני עדיין עומד במריי .  צריכה לקום רשות תקשורת ,  למרות כל ההישגים של המשרד השנה .  אם היתה רשות תקשורת בישראל ,  לא היינו נדרשים לפעולות דרסטיות כמו אלה שעשינו השנה .  הדברים פשוט התפתחו לממדים מפלצתיים ,  קנסות יציאה ,  התחייבויות ,  ריבוי מסלולים ".  
אם כך ,  מדוע תזכיר החוק בנושא רשות התקשורת לא הגיע לשלבי חקיקה ?  כחלון מסביר כי נעשתה במשרד חשיבה מחדש לגבי נוסח החוק ,  במטרה להגדיל את עצמאות הרשות ,  ולחזק את יכולות הניהול והאכיפה שלה . " אני לא מוותר על הכיסא לטובת מישהו טוב פחות ,  אלא לטובת מישהו טוב יותר ",  הוא מתבדח .  
אבל לא צריך לדאוג לכחלון .  גם אם המעבר לרשות תקשורת ,  שתבטל את הצורך במשרדו ,  יתממש עוד בקדנציה שלו ,  סיכוייו לקידום גדולים .  כחלון הוא אחד האנשים החזקים בליכוד ,  ומקורב לנתניהו . " אמרתי כבר שאני הולך להישאר בחיים הציבוריים עוד קדנציה אחת .  הייתי רוצה לקבל תפקיד של שר כלכלי בכיר בקדנציה הבאה ,  אבל זה הכל שאלות תיאורטיות ",  הוא אומר וצוחק : " מי יודע ,  אולי מחר ציפי לבני תהיה ראש הממשלה ".  

כחלון : " בזק ו-HOT משתמשות בכל טריק אפשרי "
 אחרי המאבק של משרד התקשורת מול חברות הסלולר - שטרם נגמר ,  מגיע המאבק הבא שנועד לשמור על הכיס שלנו - ספקיות תשתיות האינטרנט 

