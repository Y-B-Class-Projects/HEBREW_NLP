כולם אשמים
לא רק בוזגלו ונמני אחראים לעימות ביניהם .  במכבי תל אביב קורים הרבה דברים רעים ,  שמאיימים על החזון של גולדהאר
אחד המאפיינים הדומיננטיים של קבוצה במעבר הוא סטריקיות ,  פיזוז מהיר מרצף לרצף .  את שני הרצפים האחרונים של מכבי תל אביב ,  שישה ניצחונות שאחריהם באו חמישה משחקים ללא ניצחון ,  הגיוני וכמעט מתבקש לתרץ בהגדלת הליגה .  בששת ניצחונותיהם גברו הצהובים על ארבע עולות חדשות ,  על הפועל פתח תקווה ועל בני יהודה .  לאחר התבוסה בדרבי ,  הפסידו למכבי פתח תקווה ולמכבי חיפה וסיימו בתיקו עם הפועל באר שבע ומכבי נתניה ,  קבוצות שכולן משתייכות לחלק האמצעי-עליון של הטבלה .  
אלא שזו לא הסיבה המרכזית לדעיכה הזו .  ניתן לזהות תהליך במכבי תל אביב .  זו אולי לא קבוצה מבריקה ,  אבל היא בהחלט מעידה על כיוון כלשהו .  הבעלים מיטש גולדהאר עובד לפי המודל האמריקאי  חשיבה ארוכת טווח ,  בנייה של שנים .  בעיני רוחו ,  התוצר הסופי שלו יהיה סן אנטוניו ספרס ,  פיטסבורג פנגווינס או אינדיאנפוליס קולטס ,  קבוצות שנבנו לאט-לאט על יסודות מוצקים והניבו פירות משובחים .  לפחות בינתיים ,  הוא משתדל לא לתת למציאות הלבנטינית חמת המזג ודורשת התוצאות המיידיות להפריע לו .  
המשחק מול בית"ר ירושלים יכול היה לשמש כאבטיפוס מצוין לתהליך של גולדהאר .  מכבי תל אביב באה לטדי מוכנה ,  שלטה במשחק במחצית הראשונה וירדה להפסקה ביתרון מוצדק ,  אפילו זעום ביחס להזדמנויות שאליהן הגיעה .  הקיפאון הרגעי בתחילת המחצית השנייה עלה לה בשוויון ,  אבל אחריו חזרה ההתמודדות לשליטה כמעט מלאה של הכחולים .  הפסד בפנדלים ?  קורה ,  כי אחרי שבעטת שמונה כדורים סופך להחטיא לעתים קרובות .  בסופו של דבר ,  זה היה מקרה קלאסי שבו הדרך חשובה לא פחות מהתוצאה ,  המנטרה שהבעלים דוגל בה בשלב זה של התהליך .  על הדרך הזו אמון אבי נמני ,  שיקבל את המפתחות גם בעונה הבאה כדי להתקדם עוד צעד בדרך למטרה .
 אז כמעט הכל היה טוב בטדי ,  חוץ מהדקה ה-113 ,  כמובן .  הסירוב של מאור בוזגלו להיכנס למשחק הוא מעשה לא ראוי ולא מקובל ,  ואם אפילו האבא המגונן לא מצדיק אותו ,  כנראה שהילד אכן הלך רחוק מדי .  לא אומרים לא לחילוף ,  גם אם הוא רק לשבע דקות ,  גם אם כל מה שאתה צריך לעשות הוא לבעוט פנדל בהצלחה .  אבל הסירוב הזה הוא לא סתם כתם על התהליך שמנסה גולדהאר לייצר ,  הוא סימן אמיתי לגידול שרובץ על גופה של מכבי תל אביב .  מה שנראה בתחילת השבוע כמו עקיצת יתוש טורדנית עם הדחתו של בוזגלו מההרכב הראשון ,  התנפח במהלך ההארכה לכדי מורסה מוגלתית שדורשת בדיקת מעבדה .  
בידוד המקרה של בוזגלו והפיכתו לסטיית תקן ,  לכאורה ,  יהיו בגדר טעות .  מי שלא נמצא בלב העניינים אולי לא מזהה את זה ,  אבל אין אידיליה היום במכבי תל אביב .  האוהדים לא מפסיקים לתקוף את היו"ר אביב בושינסקי ,  שמסיבותיו שלו בוחר לא להשיב אש .  המנכ"ל עוזי שעיה מאבד כוח ואולי גם מוטיבציה ,  והמפגש המשותף שלו ושל גולדהאר עם דרור קשטן מיצב גם אותו במחנה שמול בושינסקי .  כל אלה מושפעים מהכניסה הצפויה של ג'ק אנגלידיס למערכת ,  שלא גורמת לאף אחד להרגיש בטוח מדי .  
בחזית המקצועית ,  למאמן  ( ששוב יש להדגיש  עושה עבודה טובה בסך הכל )  קופץ מדי פעם הנמני לראש .  תכונה מרכזית אחת שמפרידה בין נמני לבין קריירת אימון מבטיחה היא הפנקסנות שממנה הוא לא מסוגל להיפרד .  אברהם גרנט התעלם ממשקעי העבר עם טל בן חיים והשאיר אותו בהרכב פורטסמות .  נמני ,  אחד התלמידים הבולטים של גרנט ,  לא מצליח  ( ואולי גם לא מנסה )  לעשות את הסוויץ' ובוחר בסדרת חינוך ,  גם במקומות שבהם צריך לדעת להיות גדול ולוותר .  ויש ,  כמובן ,  את משפחת בוזגלו ,  שגורמת לעצמה נזק לא מבוטל בכל מקום שאליו מגיע מאור .
 כל המיקס הזה מעלה תבשיל עם ניחוח לא טוב .  כבר הרבה זמן לא היה לקבוצה מגה-סטאר ישראלי שהגיע מבחוץ למועדון והצליח לתקוע בו יתד .  הכישרונות הגדולים לא מתאקלמים  ( שבחון )  או שנבעטים החוצה  ( דגו )  .  ההתחלה של בוזגלו במועדון נראתה אחרת ,  ועכשיו גם העסק הזה התחרבש קשות .  באשמת נמני ?  בגלל אבא ?  בשל חוסר השליטה של ההנהלה ?  בסיוע הכעס העצור שהתפרץ לפתע אצל מאור ?  אל תטרחו לסמן אף תשובה ,  כולן נכונות .  
השורה התחתונה היא שכפי שעשתה כל כך הרבה פעמים בעבר ,  מכבי תל אביב מצליחה שוב לשרוף שחקן פרנצ'ייז שסביבו אמור המועדון להיבנות .  זוהי נורה אדומה ובוהקת שעליה צריך גולדהאר לתת את הדעת .  כי התקרית בין בוזגלו לנמני אינה ייחודית ,  אלא תוצר של חוסר שקט .  ובלי שקט ,  אי אפשר לייצר שום תהליך .
 
כולם אשמים
לא רק בוזגלו ונמני אחראים לעימות ביניהם .  במכבי תל אביב קורים הרבה דברים רעים ,  שמאיימים על החזון של גולדהאר

