שמש ,  הדבר החם הבא 
הפקת אנרגיה באמצעים תרמו-סולאריים תופסת תאוצה בישראל ובעולם .  קצב הצמיחה הצפוי של התחום טומן בחובו פוטנציאל אדיר
 >  >  הפקת אנרגיה באמצעים תרמו-סולאריים נהפכה באחרונה לדבר החם ביותר בעולם האנרגיה החלופית .  תחנות תרמו-סולאריות מבוססות על עיקרון פשוט :  הלהטת נוזלים בעזרת מראות הממקדות את קרני השמש כדי ליצור קיטור המפעיל טורבינה לייצור חשמל .  העיקרון אמנם פשוט ,  אך הביצוע הוא מורכב בהרבה .  כיום אין בעולם שחקניות רבות בתחום .  לשמחתנו ,  בין מיעוט החברות בתחום ישנן כמה ישראליות .  התחזית היא שעד 2020 ייצור החשמל ברחבי העולם מטכנולוגיה זו יגיע ל-20 אלף מגה-ואט - יותר מפי 30 מההספק כיום .  אם מתרגמים את הנתונים האלה לקצב צמיחה שנתי ,  מדובר ב-40% בשנה .  לכן ,  לא מפליא שחברת הפורטפוליו שלנו areva הודיעה בשבוע שעבר כי רכשה את ausra מקליפורניה ,  שלה טכנולוגיה בתחום ,  לאחר שהפסידה לסימנס בהתמחרות לרכישת סולל הישראלית בסוף 2009 .  האחרונה רכשה את סולל ,  המעסיקה 500 עובדים בבית שמש ,  ב-418 מיליון דולר - ואף הודיעה שתשקיע בחברה 50 מיליון דולר נוספים .  ישנן כמה טכנולוגיות להפקת חשמל תרמו-סולארי .  הוותיקה ביותר כוללת הצבת מראות בצורת שוקת ,  הממרכזות את קרני השמש אל צינור מלא נוזלים .  כך נוצר קיטור המובל ליחידה מרכזית לייצור חשמל .  זוהי הטכנולוגיה שבה מתמחה סולל כבר יותר מ-20 שנה .  דרך נוספת כוללת שימוש במראות שטוחות המכוונות את קרני השמש למגדל מרכזי שבראשו קולט ליצירת קיטור ויחידה לייצור חשמל .  החברות הישראליות bright source ו-aora פיתחו תחנות כוח כאלה .  הדרך השלישית היא שימוש במראות קעורות ,  שכל אחת מהן מכוונת את קרני השמש אל יחידת ייצור אנרגיה קטנה הניצבת מולה .  התחזית לגודל השוק נסמכת על תוכניות תמרוץ שהוכרזו ברחבי העולם .  תעריפים ספציפיים לייצור אנרגיה באמצעים תרמו-אלקטריים ההופכים את הפרויקטים לכדאיים כלכלית נקבעו בכמה מדינות ,  אך הסיפור אינו פשוט בשל הצורך במימון .  מכיוון שמדובר בטכנולוגיות חדשות יחסית ,  מרבית הבנקים בעולם חוששים לשמש מממנים .  זוהי הסיבה העיקרית למגמה של רכישת מפתחות הטכנולוגיה על ידי חברות הנדסה גדולות שהבנקים מוכנים לממן אותן .  עיקר הפרויקטים המתוכננים בעולם כיום הם בספרד ובקליפורניה ,  אך גם בישראל מתוכננות שתי תחנות גדולות יחסית .  כמו כן מתוכנן פרויקט גרנדיוזי בסהרה ,  שממנו יזרום חשמל בכבל תת ימי עד לאירופה .  את הפרויקט הזה מוביל קונסורציום של חברות החשמל והפיננסים הגדולות באירופה .  חשוב שמי שמעוניין להשקיע יכיר את שרשרת הערך של התעשייה ,  הכוללת ייצור רכיבים שונים ,  תכנון וביצוע הנדסי .  לרוב השחקניות בתחום אין היכולת להקים תחנה שכזו מא' ועד ת' ,  מלבד סולל לאחר שנרכשה על ידי סימנס .  בתחום פועלות גם החברות הציבוריות הבאות :  סנט גוביין הצרפתית ,  המייצרת מראות ;  ג'נרל אלקטריק ואלסטום המייצרות טורבינות ;  אבנגואה ואקצ'יונה - חברות ספרדיות המקימות ומפעילות תחנות ;  וטלבנט ,  המייצרת מערכות בקרה לתחנות .  נכון שקשה עדיין להיחשף לתחום על ידי השקעה בחברה ציבורית בודדת ,  אך מצב זה ישתנה בקרוב .  קצבי הצמיחה שמאפיינים את התחום מובילים לרוב להנפקות חדשות והפרדת פעילויות שהן פוטנציאל להשקעה .  - רן שחם הוא מנכ"ל משותף באלטשולר שחם .  יותם עירוני הוא אנליסט .  הכתבה אינה מהווה המלצה לרכישת ני"ע

שמש ,  הדבר החם הבא 
הפקת אנרגיה באמצעים תרמו-סולאריים תופסת תאוצה בישראל ובעולם .  קצב הצמיחה הצפוי של התחום טומן בחובו פוטנציאל אדיר

