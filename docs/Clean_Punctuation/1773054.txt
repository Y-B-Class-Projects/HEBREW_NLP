המשפחה החליטה לא לנתק את אבי כהן מהמכשירים
משפחתו של שחקן העבר בחרה להמשיך בטיפול הנשימתי ,  לאחר שהתברר כי הוא שרוי במוות מוחי .  תמיר כהן : " משתמע שאבא נפטר "
 צילום ועריכת וידאו :  נועם אשל 
" לצערנו ממסקנות הוועדה הרפואית משתמע שאבא נפטר ",  בכה תמיר כהן ועידכן היום  ( שלישי )  על מצבו של אביו ,  אבי כהן ,  ששרוי במוות מוחי החל משעות הצהריים .  הבן שחרר הודעה קצרה וסירב לענות על שאלות העיתונאים ,  כשהוסיף : " זה המצב הנתון כרגע .  תודה רבה לכל עם ישראל על התמיכה והעזרה .  תנו לנו כמשפחה להתייחד ולעכל את המצב הנתון ",  אמר תמיר כהן .  בהמשך עדכנה המשפחה כי הוחלט שלא לנתקו ממכשירי ההחייאה ולהמשיך בטיפול הנשימתי ,  כאשר את הלילה צפויה המשפחה להעביר במלונית בבית החולים ולחזור בבוקר למחלקה .
 שחקן העבר של מכבי תל אביב ונבחרת ישראל מאושפז מאז יום שני שעבר לאחר שעבר תאונת קטנוע ,  כשבכל התקופה הוגדר מצבו קריטי ,  הוא חובר למכונת הנשמה והורדם .  היום עבר כהן בדיקת דם נוספת על מנת לראות האם נותרו עדיין כמויות גדולות של התרופה שניתנה לו כחלק מהטיפול התרופתי שקיבל בשבוע שעבר .  בסיומה של הבדיקה ,  קבעה הוועדה שהתכנסה במרכז הרפואי כי הוא שרוי במצב של מוות מוחי .
 מבית החולים נמסר שהיום בשעה 13:15 אובחן מוות מוחי נשימתי אצל אבי כהן .  במצב זה קיימות למשפחה מספר אפשרויות :  האחת ,  תרומת איברים להצלת חיים ,  השנייה היא ניתוק ממכשירי ההנשמה ,  והשלישית היא הפסקת טיפול רפואי פרט לטיפול התומך ישירות בטיפול הנשימתי עד להפסקת פעולת הלב ,  כלומר ניתוק ממכשיר ההנשמה רק לאחר הפסקת פעילות הלב .  המשפחה ,  שהתבשרה בבשורות הקשות ,  בחרה בסופו של דבר באפשרות השלישית ,  וכך למעשה ירד מהפרק נושא תרומת האיברים .
 פרופסור נתן בורנשטיין ,  מנהל יחידת שבץ המוח בבית החולים איכילוב ,  עדכן לגבי מהות מצבו של אבי כהן ,  ואמר : " ניסים תמיד קורים ,  אבל המצב היה קשה מלכתחילה .  הוועדה קבעה שיש מוות מוחי לפי כל הכללים שנקבעו וכרגע למעשה מבחינה אמיתית אבי כהן מוגדר כמת ". 
שוער העבר ושותפו של כהן בארגון השחקנים ,  אריה אלטר ,  אמר : " מתחילים להרגיש ולהפנים שזה הסוף וזה עצוב מאוד .  ההחלטה מה לעשות שייכת רק למשפחה ולא ניתן לאף אחד להתערב בה .  אנחנו איבדנו אח וחבר ושותף והכאב הוא עצום .  אנחנו נמשיך לתמוך במשפחת כהן ,  זו משפחה מאוד חזקה ,  הם אנשים נפלאים .  אני איתם כבר 30 שנה ואם יהיה לי מזל אני אהיה איתם 30 שנה נוספות ". 

המשפחה החליטה לא לנתק את אבי כהן מהמכשירים
משפחתו של שחקן העבר בחרה להמשיך בטיפול הנשימתי ,  לאחר שהתברר כי הוא שרוי במוות מוחי .  תמיר כהן : " משתמע שאבא נפטר "
 
