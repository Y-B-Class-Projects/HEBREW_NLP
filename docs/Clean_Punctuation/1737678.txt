 " אי אפשר לישון בשקט - כל המשאבים והתשתיות חשופים להתקפות "
 בועז דולב ,  מי שהגן במשך 13 שנים על אתרי ממשלת ישראל : " מלחמה דיגיטלית תהיה שדה קרב נוסף אבל לא יחיד "
 בועז דולב ,  מי שימש כמנהל ממשל זמין ומנהל פרויקט תהיל"ה ,  האחראי על הגנת אתרי ממשלה מפני איומים מקוונים בין השנים 1996 ל-2009 ,  לא מתרגש מהפרסומים הזרים האחרונים על כך שישראל אחראית לתולעת המחשב שתקפה באיראן .  כיום ,  בתפקידו כיועץ לתחום אבטחת מידע ומנהל חברת סטארט-אפ בתחום המכרזים המקוונים ,  הוא אומר בראיון ל-themarker שלהערכתו ישראל מוגנת מפני איומים שכאלה .  האם מדינת ישראל ערוכה מפני איומים מהסוג שחוותה איראן של תולעת מחשב ?   " אני מאמין שהאבטחה של מדינת ישראל הופכת להיות טובה יותר משנה לשנה .  ברור לחלוטין שאי אפשר להיות מוכנים לכל איום ב-100% .  בייחוד כשמדובר באיום מחשב שפוגע מיד .  כשאתה לא יודע מה טיב האיום והוא יכול לתקוף מיידית ,  מה שמכונה תקיפת יום אפס ,  קשה יותר להתגונן מפני זה .  אבל יש לזכור שאפשר להיערך לזה ולגבות את המידע ,  את המערכות ,  ליצור שרידות גבוהה למקרה שנפגעת .  ונראה לי שהממשלה מבצעת עבודה טובה בענין הזה ".  מדוע חשוב כל כך לגבות את המידע ?   " אם תולעת מחשב פוגעת במערכת מיחשוב ,  במערכת תפעולית ,  אתה יכול להפעיל מערכת מיחשוב חלופית ולהתאושש יחסית מהר .  אלו מערכות שנקראות בעולם המיחשוב drp ".  מה דעתך על פרשת תולעת המחשב שפגעה במחשבים באיראן ?   " אחת לתקופה לוקחים תולעת מסוימת והופכים אותה לסלבריטי .  הסתיימה חופשת הקיץ וכנראה שמחפשים משהו הירואי להיתלות בו .  ישנן התפרצויות של סוסים טרויאנים ותולעי מחשב כל הזמן ובהרבה מקומות .  אני מאמין שהמקור לפרסומים האלה מגיע ממומחי אבטחת מידע שרוצים פרסום .  התקשורת נהנית להציג את זה בצורה מלומדרמטית .  זה מספק תחושה רומנטית של קסם ".  תקיפות של תולעי מחשב כנגד מדינות לא קורות ?   " ברור שדברים כאלה קורים .  זה קורה בכל יום ובכל שעה .  בשנה שעברה סינים הצליחו לגנוב מידע של חשבונות דוא"ל של ג'ימייל של גוגל .  מלחמת סייבר הוא דבר קיים .  ככל שהעולם שלנו יותר מחובר לרשת האינטרנט ויותר ממוחשב כך ניתן לפרוץ את המידע .  קח לדוגמא את המקרה של אפל ומכשיר הסלולר שלה אייפון 4 .  אפל משקיעה המון כסף בפיתוח מערכות אבטחה שימנעו פריצה של המכשיר אבל לא מצליחה .  יש מאות האקרים שפועלים כל הזמן כדי לפרוץ את המערכות של אפל .  במצב של היום אין הבטחה ל-100% הגנה ".  אם כיום יותר תשתיות כמו מים ,  גז וחשמל נשענות על מערכות מיחשוב ,  ואתה טוען שאין אבטחה ב-100% ,  אם אולי אי אפשר לישון בשקט ?   " אי אפשר לישון בשקט .  אין ספק שכיום יותר משאבים ותשתיות נשענים על מערכות מיחשוב .  השאלה היא האם אנחנו רוצים לחזור לעידן הפרה טכנולוגי ?  אני מניח שלא .  צריך להכיר במציאות שבעידן הטכנולוגי הנוכחי ישנן קפיצות טכנולוגיות כל כמה שנים וכמות האיומים הולכת וגדלה .  צריכים להיות מודעים למצב הזה .  ומי שצריך מטפל בכך ונערך בהתאם .  יש אמצעי הגנה והם ידועים ".  היית 13 שנים מגן על אתרי הממשלה .  מה חווית ?   " ראיתי הרבה התקפות כנגד אתרי ממשלה של ישראל .  חלקן דומות למה שמתרחש עכשיו .  חוויתי התקפות מסוגים שונים .  מדינת ישראל נמצאת במצב בלתי פוסק של התקפות .  ולכן ההתקפה הנוכחית לא מחדשת לי .  פשוט המודעות לנושא הולכת וגדלה ".  קשה להגן על אתרי הממשלה של ישראל ?   " כן ,  זה קשה .  ההגנה מצריכה משאבים רבים וגם הרבה מאוד אחריות .  אסור להיות רגועים .  לשמחתי הממשלה מבינה זאת ומשקיעה באבטחת מידע ".  היו ימים שאמרת לעצמך ,  ההאקרים הערימו עלי ?   " היו ימים שהרגשתי שהאנשים מסביבנו הם אנשים חכמים .  החוכמה לא נולדה רק במדינת ישראל ".  אתה חוזה מצב שבו שדה הקרב הבא יהיה אך ורק דיגיטלי ?   " מלחמה דיגיטלית תהיה שדה קרב נוסף ,  אבל לא יחידי .  אין ספק שתחום מלחמת הסייבר ילך ויתפתח .  בארה"ב ובאירופה מקימים פיקוד סייבר ומבינים כיום שזה שדה קרב עתידי ".   אתה מודאג או נינוח נוכח האיומים הממוחשבים שעומדים בפני ישראל ?   " אני לא מודאג ולא פסימי .  אני מודע לאיומים כבר הרבה שנים .  הם קיימים והם לא השתנו .  אני תמיד אופטימי .  הטכנולוגיה משתפרת אבל הסיכונים גדלים וצריכים להיות מודעים להם ".  

" אי אפשר לישון בשקט - כל המשאבים והתשתיות חשופים להתקפות "
 בועז דולב ,  מי שהגן במשך 13 שנים על אתרי ממשלת ישראל : " מלחמה דיגיטלית תהיה שדה קרב נוסף אבל לא יחיד "
 
