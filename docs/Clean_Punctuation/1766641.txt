הראל לוי : " אפרוש במרץ לכל המאוחר "
 הטניסאי הישראלי סובל מדלקת בכף הרגל ויאמן בימים הקרובים את דודי סלע : " החלטתי לפרוש ,  וכעת נותר רק עניין התזמון "
 כשבוע לפני פתיחתה של אליפות ישראל לבוגרים  ( 19-25 בדצמבר )  ,  מבצעים השחקנים הבכירים של ישראל את הכנותיהם האחרונות לקראת האליפות ,  שתהווה גם את ההכנה התחרותית האחרונה לקראת העונה המקצועית .  הראל לוי ,  עד לא מזמן המחבט מספר שתיים של ישראל ,  מבצע גם הוא הכנות ,  אך לא מהסוג שאנו רגילים לשמוע עליהן ,  שכן לוי לקח על עצמו לתקופה הקרובה את תפקיד המאמן של חברו לנבחרת ,  דודי סלע .
 בעקבות דלקת בכף הרגל ממנה סובל לוי ,  נבצר ממנו לבצע את ההכנות הנדרשות לתחרות ,  ולכן נרתם לעזור לסלע להתכונן בצורה המיטבית . " לצערי ,  כרגע אין לי אפשרות להתכונן ,  אך תוך ימים ספורים אני כבר אמור להיות בסדר גמור ",  אמר לוי לאתר איגוד הטניס .  את ההכנות עם סלע הוא התחיל לפני כשבוע ,  ומנקודת מבטו של לוי  " דודי מתאמן טוב על המגרש ונמצא גם בכושר גופני טוב .  אנחנו מתקדמים יפה ויש עוד הרבה עבודה ".  סלע ,  כזכור ,  החלים לא מזמן גם הוא מפציעה בגב אך החלים במהירות יחסית .  את העבודה עם סלע עשוי לוי בהחלט להמשיך גם בעתיד ,  אך לדבריו  " נתמקד יותר בעבודה בארץ מאשר בחו"ל ". 
לוי ממשיך ומספר על חשיבותה של אליפות ישראל תוך ניתוח קל של המשתתפים : " לכולם סיכויים דומים לזכות באליפות .  בסך הכל זאת תקופת טרום העונה ויחסית הרבה שחקנים לא שיחקו הרבה זמן ,  למעט וינטרוב .  בשביל דודי זאת הזדמנות לצבור משחקים לפני פתיחת העונה וגם ביטחון ,  אם הוא אכן יזכה .  התזמון של האליפות הוא מצוין ומשרת עד מאוד את המשתתפים .  השחקנים יכולים ליישם בתחרות של ממש את האלמנטים השונים עליהם הם עבדו באימונים וכמובן לצבור עוד שעות של נקודות על המגרש ",  אמר לוי .
 לוי בן ה-32 נמצא על מגרשי הטניס ב-25 השנים האחרונות כמעט מדי יום ,  אך בקרוב צפוי להודיע על פרישה ולצאת לדרך חדשה . " קיבלתי החלטה ,  ועכשיו נותר רק עניין התזמון .  לכל המאוחר אפרוש בחודש מרץ .  נרשמתי ללימודי כלכלה וניהול במכללה האקדמית תל אביב יפו ואני מתחיל כבר באמצע פברואר .  בתור התחלה מדובר בארבע שעות שבועיות ".  למרות הפרישה הצפויה לוי מבטיח כי ימשיך לשמור על קשר עם הענף ,  שכבר הפך לחלק בלתי נפרד מחייו : " אני הרבה מאוד שנים בענף ורכשתי הרבה מאוד חברים .  לא ברור בדיוק באיזה אופן וכמה אהיה מעורב ,  אך אני בטוח שהקשר שלי עם הטניס ימשיך ". 

הראל לוי : " אפרוש במרץ לכל המאוחר "
 הטניסאי הישראלי סובל מדלקת בכף הרגל ויאמן בימים הקרובים את דודי סלע : " החלטתי לפרוש ,  וכעת נותר רק עניין התזמון "
 
