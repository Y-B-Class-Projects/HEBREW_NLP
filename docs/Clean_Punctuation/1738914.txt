ישראל לא מצליחה לשחזר את ההצלחה של icq 
היי-טק
 >  >  המשקיעים המוסדיים בישראל - חברות הביטוח והקרנות שמנהלות את כספי הציבור - שוב הולכים מתוך שינה .  בשנות הבועה ,  אחרי שראו שקרנות ההון סיכון מצליחות ומייצרות תשואה נאה ,  מיהרו המוסדיים להשקיע בקרנות הון סיכון והפסידו חלק ניכר מהשקעתם .  קרנות הון סיכון הן כלי פיננסי שמאפשר למשקיעים להשקיע בצורה חכמה בטכנולוגיה .  אם הם מצליחים - מכפיל הרווח גדול מאוד .  לכן המוסדיים אוהבים להשקיע חלק קטן מתיק ההשקעות שלהם בקרנות הון סיכון ,  וכך להגדיל את הסיכוי לתשואה גדולה יותר .  ואולם בשנים האחרונות ,  רוב הקרנות הגדולות המשקיעות בטכנולוגיה מפסידות כסף .  המשקיעים בקרנות מפסידים ,  בעוד המנהלים של אותן קרנות נהנים ומרוויחים כסף רב ,  ללא כל קשר לתוצאות העסקיות של הקרנות .  מכיוון שרוב הקרנות הראו תשואה שלילית בשנים האחרונות ,  המוסדיים חוששים להשקיע וקשה לגייס כיום כסף .  התופעה משמעותית במיוחד בישראל .  בארה"ב ,  הקרנות הגדולות יציבות ומצליחות לגייס .  חלק מהקרנות האחרות ,  שלא הצליחו לגייס ,  נעלמו ובמקומן קמו קרנות קטנות ,  שיודעות להשקיע סכומים קטנים במהירות והן גם מותאמות לטכנולוגיה החדשה ולעולם האינטרנט .  גם בישראל ,  ניסיון העבר עם קרנות קטנות מלמד על הצלחות גדולות .  דוגמה טובה היא קרן ניצנים ,  שהרוויחה יותר מ-120 מיליון דולר בקרן שגודלה 20 מיליון דולר בלבד .  כיום ,  בגלל טכנולוגית הקוד הפתוח ומחשוב ענן ,  נדרשת השקעה קטנה יחסית בסטארט-אפ כדי להגיע למוצר עובד או לרווחיות ,  אבל גם האקזיטים נהפכו קטנים בהתאם .  כך ניתן לראות בעמק הסיליקון בארה"ב עשרות אקזיטים קטנים בחודש שנעים בין מיליון ל-20 מיליון דולר ,  ומהווים החזר השקעה מדהים במונחים פיננסיים למשקיעים .  העובדה כי אין מי שישקיע בישראל במיזמים בשלבים הראשונים מייצרת בעיה אסטרטגית אמיתית למדינה .  ההיי-טק מהווה 25% מכלכלת ישראל ומשפיע על תחומים רבים ;  אם לא נטפל בבעיה ,  נגלה בוקר אחד שישראל היא כבר לא מעצמה טכנולוגית כל כך גדולה כפי שרצינו לחשוב .  העולם עבר לטכנולוגיות ענן ולאינטרנט - וישראל פשוט לא שם .  אין מי שישקיע ביזמים צעירים ובתחום האינטרנט .  שנים רבות חלפו מאז ההצלחות של shopping.com ושל icq ,  ואנחנו לא מצליחים לשחזר את ההצלחה .  המוסדיים הישראלים ,  שאמורים להיות הדלק לקרנות ההון סיכון ולטכנולוגיה ,  אינם שם .  הם לא משקיעים יותר בקרנות הון סיכון ,  לא בקטנות ובטח שלא בגדולות - והן עשויות לגלות ששוב הן החמיצו את העגלה .  הכותב הוא מייסד ומנהל קרן ההון סיכון יתיר והיה יועץ לרה"מ בנימין נתניהו

ישראל לא מצליחה לשחזר את ההצלחה של icq 
היי-טק

