גונר אלדן טוען שרבע מהזכויות של קובי מימון בתאגיד המחזיק בקידוח תמר שייכות לו
תאגיד יואל-אקוויטל מחזיק ב-28% מהזכויות בקידוח .  אלדן טוען כי יזם בשנות ה-90 את מהלך ההשתלטות של מימון על התאגיד ,  והיה אמור לקבל 25% מהרווחים
 >  >  התפתחות חדשה בפרשת קווי אשראי ובסכסוך על הבעלות בקידוח תמר :  איש העסקים גונר אלדן טוען שבבעלותו 25% מחלקו של קובי מימון בתאגיד החברות יואל-אקוויטל ,  המחזיק ב-28% מקידוח הגז תמר 1 .  לטענת אלדן ,  הוא היה זה שיזם בשנות ה-90 את מהלך ההשתלטות של מימון על תאגיד חברות הנפט ,  ולפי ההסכם ביניהם היה אמור לקבל 25% מהרווחים וכן את הזכות לרכוש 25% מהמניות של מימון בתאגיד בעלות רכישתן .   לטענת אלדן ,  ב-2003 הוא הגיע להסכם פשרה עם מימון ,  אך זה נעשה תחת איומים מצד האחרון .  כעת דורש אלדן מבית המשפט לבטל את הסכם הפשרה . " מדובר במסכת איומים וההטרדות במתכונת שיטתית ומאורגנת שיכולה להתבצע רק כשקיימת יד מכוונת מלמעלה - זרועו הארוכה של הנתבע קובי מימון ",  כותב אלדן בבקשה , " הסחיטה והאיומים בוצעו באופן מתוחכם באמצעות 'חיילים' תוך הפעלת לחצים ואיומים בכמה מוקדים ".  חברת קווי אשראי הותירה ב-1999 חובות המוערכים בכ-800 מיליון שקל .  הבולט שבמנהליה ,  יובל רן ,  נמלט שנתיים קודם לכן מישראל והתמקם ביוסטון .  הגילוי של מאגר הגז מול חופי חיפה ,  לפני כשנה ,  העלה את הערך הפוטנציאלי של החברה המרוסקת במאות אחוזים .  המפרקים של החברה ,  שאמורים להחזיר את חובותיה ,  זירזו הליכים משפטיים נגד מנהליה לפני כחודשיים .  קווי אשראי החזיקה בשרשורים סבוכים במניות של חברות רבות בתחום הנפט ,  בהן יואל-אקוויטל ,  י.ח.ק וישראמקו .  לטענת המפרקים בתביעותיהם ,  רן ,  מימון ,  חיים צוף ואנשים נוספים שיתפו פעולה כדי להשתלט על אשכול חברות הנפט שהיה בבעלות קווי אשראי - על חשבון החברה .  הזינוק בערך של חברות חיפושי הנפט והגז גרם גם למפרקים וגם לרן לזרז מהלכים במישורים שונים .  כעת מוגשת תביעה זו נגד קובי מימון .  לפי הבקשה ,  לפני כמה שנים הקים אלדן - איש עסקים המתמחה בשוק ההון - חברה בארה"ב בשם דיל-ספין ,  המתמחה במסחר אלקטרוני .  לטענתו ,  בשנות ה-90 ,  כשבתאגיד יואל שלט איש העסקים ג'ו אלמליח ,  פנה אלדן אל קובי מימון לצורך ביצוע מהלך השתלטות על החברה .  לפי ההסכם ביניהם ,  מימון היה אחראי על רכישת המניות ,  ואילו אלדן ,  כיזם המהלך ,  היה זכאי לרכוש 25% מהמניות שבידי מימון לאחר ההשתלטות .  לטענת אלדן ,  בניגוד להסכם ביניהם ,  פנה מימון מאחורי גבו ליובל רן כדי לבצע את מהלך ההשתלטות על יואל ,  ובעצם נישל את אלדן מהשותפות ביניהם .  במאי 1996 הגיש אלדן ,  באמצעות עורך הדין אילן שביט ממשרד חיים צדוק ,  תביעה נגד מימון ,  שהסתיימה בהסכם פשרה שבה שילם מימון לאלדן סכום של 200 אלף דולר .  לטענת אלדן ,  ב-2003 ,  כשחתם על הפשרה ,  היה הערך של חלקו בחברה 65-70 מיליון דולר . " הערך של 25% מיואל לפי הערכתו של רו"ח חיים רבינוביץ' ,  המפרק של קווי אשראי ,  בעלת השליטה לשעבר בחברת יואל ,  נע כיום בין מיליארד ל-2 מיליארד דולר ",  כותב אלדן בתביעה .  בבקשה מותח אלדן ביקורת חריפה על עו"ד אילן שביט ,  שלטענתו ניהל את התביעה המקורית נגד מימון באטיות .  אחת הטענות נוגעת להימנעותו של שביט בגביית תצהיר מעורך הדין יורם זמיר ,  בנו של שופט העליון לשעבר ,  פרופ' יצחק זמיר .  זמיר ייצג את אלדן במגעים מול מימון לפני שפרץ הסכסוך ביניהם .  לטענת אלדן בבקשה ,  עורך דין המיודד עם שביט אמר לו ששביט מייצג את מימון בעסקות נדל"ן . " שביט פעל ופועל למען הנתבע מימון ,  יריבו של התובע ,  ובהתאם לכך חיבל ומחבל באינטרסים של התובע ",  טוען אלדן בבקשה .  בסופו של דבר ,  החליט אלדן להעביר את התיק לעו"ד עמיר לבונטין ,  הוא זה שלקח את התצהיר מזמיר ,  שאף העיד בבית המשפט בינואר 2003 .  חודש וחצי לאחר מכן הגיעו אלדן ומימון לפשרה שעתה אלדן מבקש לבטל .  התיק הועבר לשופט יהודה זפט והדיון הראשון צפוי להתקיים באפריל .  עו"ד דב פישלר ,  פרקליטו של מימון ,  מסר בתגובה : " זו תביעה הזויה שמטרתה היחידה היא לעשות כותרות .  אלדן הוא זה שיזם את הפשרה .  מעניין מדוע דווקא עכשיו ,  לאחר כל השנים ,  הוא נזכר להגיש תביעה ".  ממשרד צדוק נמסר שאילן שביט אינו נמצא בישראל ולא ניתן לקבל את תגובתו .  - סייעה בהכנת הידיעה :  הילה רז

גונר אלדן טוען שרבע מהזכויות של קובי מימון בתאגיד המחזיק בקידוח תמר שייכות לו
תאגיד יואל-אקוויטל מחזיק ב-28% מהזכויות בקידוח .  אלדן טוען כי יזם בשנות ה-90 את מהלך ההשתלטות של מימון על התאגיד ,  והיה אמור לקבל 25% מהרווחים

