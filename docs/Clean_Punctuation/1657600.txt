כבולים
יושב ראש המועצה לשידורי כבלים ולווין חן במכתב ליועץ המשפטי לממשלה יהודה וינשטיין :  ראש מינהלת הסדרת השידורים דורלי אלמגור מנצלת את כובעה כיועצת משפטית של מועצת הכבלים כדי להכתיב מדיניות
הזנחה משפטית הנמשכת כשמונה שנים נחשפה במכתב ששיגר בשבוע שעבר יו"ר מועצת הכבלים והלוויין ניצן חן ליועץ המשפטי לממשלה יהודה וינשטיין .  המכתב נשלח על רקע מערכת יחסים מקצועית עכורה .  חן פנה ליועץ לבחון את מעמדה של מנהלת  " מינהלת הסדרת השידורים ",  עו"ד דורלי אלמגור ,  המכהנת גם כיועצת המשפטית של מועצת הכבלים .  
מינהלת הסדרת השידורים היא הזרוע הביצועית של מועצת הכבלים והלוויין ,  וככזו היא אמורה להיות כפופה להנחיותיה של המועצה בראשותו של חן .  במינהלת הסדרת השידורים מועסקים בעיקר משפטנים והיא מתפקדת בפועל כמחלקה משפטית עצמאית של המועצה ,  במנותק מהלשכה המשפטית של משרד התקשורת .  
במכתבו ליועץ טוען חן כי אלמגור נושאת בכובע ביצועי ובמקביל משמשת יועצת משפטית לאותו גוף ,  דבר העומד בסתירה להנחיה מ-2001 של היועץ המשפטי לממשלה דאז ,  אליקים רובינשטיין .
 ב-1999 התריע היועץ המשפטי של משרד התקשורת באותה עת ,  עו"ד יזהר טל ,  כי מעמדה של המינהלת כגוף המעניק ייעוץ משפטי למועצת הכבלים והלוויין אינו תקין . " אין מקום ואין הצדקה לקיומה במשרד התקשורת של יחידת עורכי דין נוספת ונפרדת מהלשכה המשפטית ",  כתב אז טל .  בעקבות פנייתו של טל הורה היועץ המשפטי רובינשטיין על שיוך משפטני המינהלת ללשכה המשפטית של משרד התקשורת , " בכפיפות ישירה וברורה ליועץ המשפטי של המשרד ".  
ואולם ב-2002 עיכב רובינשטיין למשך שנה את הנחייתו על רקע התוכנית ל"איחוד המועצות "   ( מיזוג מועצת הכבלים עם מועצת הרשות השנייה ,  ע.ב )  .  עם זאת ,  רובינשטיין קבע כי אם איחוד המועצות לא ייצא אל הפועל יש להסדיר את מעמד המינהלת בהתאם לנהוג במשרדי ממשלה אחרים .  איחוד המועצות לא התממש ,  אך מעמד המינהלת לא הוסדר עד היום .
" מדובר במצב דברים לא תקין וספק אם חוקי הן במישור המשפטי-עקרוני והן במישור המעשי ",  כתב חן ליועץ וינשטיין .  
חן אינו מסתיר כי פנייתו נובעת מעימות מקצועי עם אלמגור . " אלמגור מנצלת היטב את כפל התפקידים שבו היא מכהנת ואת העובדה שהיו"ר והמועצה כפופים  ( ובצדק )  לחוות דעתה המשפטיות ",  טוען חן . " היא עושה שימוש בכובעה כיועצת המשפטית של המועצה לצורך כפיית דעתה גם בנושאים נוספים שאינם משפטיים ,  ובכלל זה גם בעניינים של התוויית מדיניות ,  שהם בסמכותו הבלעדית של היו"ר ואשר היא ,  כמנהלת המינהלת בהתאם להגדרת תפקידה ,  מחויבת לציית להנחיותיו ".  
מקור הבקיא בעבודת מועצת הכבלים והלוויין מציין כי בעיית כפל התפקידים לא התעוררה בשמונה השנים האחרונות ,  שכן ממלאי התפקיד שקדמו לאלמגור הקפידו שלא לנצל את הכוח הטמון בידם באופן שיעמידם בניגוד עניינים .  לדברי אותו מקור , " אלמגור עשתה בכפל הסמכויות שימוש באופן שחידד את ניגוד העניינים הנובע מכהונתה המקבילה כמנהלת גוף ביצועי וכיועצת המשפטית לגוף זה ".  
במכתבו ליועץ וינשטיין מציין חן כי על רקע העימות בינו לאלמגור הוא הגיש בשבוע שעבר תלונה נגדה לנציב שירות המדינה שמואל הולנדר .  
אלמגור סירבה להתייחס לגופן של הטענות במכתב ואמרה : " יש לי הרבה מה לומר ,  אך אמסור את הדברים בצינורות המקובלים ,  כפי שעשיתי עד עתה ".  
חן סירב להתייחס לדברים ואמר כי  " כל הטענות יתבררו במסגרות המתאימות ". 

כבולים
יושב ראש המועצה לשידורי כבלים ולווין חן במכתב ליועץ המשפטי לממשלה יהודה וינשטיין :  ראש מינהלת הסדרת השידורים דורלי אלמגור מנצלת את כובעה כיועצת משפטית של מועצת הכבלים כדי להכתיב מדיניות

