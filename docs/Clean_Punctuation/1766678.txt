רועי דיין : " אני בשיא הקריירה שלי "
 מלך שערי הליגה נהנה בהפועל עכו , " לא מופתע "  מהיכולת ורוצה להתקדם : " שואף לשחק במועדון גדול בארץ ,  בחו"ל ובנבחרת "
 הניצחון הגדול של הפועל עכו אמש  ( שבת )  0:3 במסגרת המחזור ה-14 על בית"ר ירושלים החזיר לקבוצה של אלי כהן לאחר שלושה משחקים ללא ניצחון את מקום החמישי וגם את החיוך שנעלם קצת לאחרונה .  מי שכבש שער נוסף ומוביל את טבלת כובשי הליגה עם 10 כיבושים הוא רועי דיין ,  שמתחילת העונה מוכיח את עצמו בכל משחק מחדש .
 דיין התייחס לניצחון על בית"ר ,  ואמר לוואלה !  ספורט : " מבחינה קבוצתית שלטנו והגענו להרבה מצבים ,  אנחנו ממשיכים את היכולת הטובה של השבועיים האחרונים שהפסדנו בהם אבל שיחקנו טוב ,  ואתמול זה התבטא בתוצאה .  מטבע הדברים יש יותר מוטיבציה מול הקבוצות הגדולות ,  אך אנחנו רוצים לעשות כן גם נגד הקטנות .  אנחנו משחקים טוב ולדעתי יכולים לנצח כל קבוצה ,  אבל בו בזמן להפסיד לכל אחת .  עובדה שהפסדנו להפועל רמת גן האחרונה .
" אנחנו במומנטום טוב בסיבוב הזה ",  התייחס דיין לסיבוב הראשון המוצלח . " ברמה העקרונית ,  עכו שואפת לפליאוף אמצעי או עליון .  המועדון לא יחווה רעידת אדמה אם נפסיד משחק או שניים כמו שקרה ,  יש לנו דרך ואנחנו לא יוצאים מפרופורציות לטוב ולרע .  כרגע אנחנו במיקום של פליאוף עליון אז הקלישאה שהטבלה לא משקרת נכונה .  אנחנו חייבים להוכיח זאת גם בסיבוב השני ,  מה שעשינו עד עכשיו לא יספיק אם לא נמשיך כך ". 
לצד היכולת הטובה לא ניתן להתעלם גם מהסטטיסטיקה הנהדרת של דיין שכבש 10 שערים ב-10 המשחקים בהם פתח  ( שותף ב-12 בסך הכל )  .  אפילו הוא נשמע מופתע מנתוניו . " באמת ?  לא חשבתי על זה ,  זו באמת סטטיסטיקה טובה .  אני מרגיש טוב במועדון וזה מתבטא ביכולת ובשערים ,  אבל אני חייב להמשיך ביכולת הזו .  תמיד האמנתי בעצמי ואני לא מופתע .  ידעתי מה אני שווה ,  וברגע שהקבוצה התחברה היכולת שלי באה לידי ביטוי ". 
דיין אף התייחס לשינוי שהביא אותו לתפוקה הטובה ,  ואמר : " זה התפקוד שלי במגרש והביטחון שאלי  ( כהן  ה.ג .)  נותן בי .  יש לי נתונים של חלוץ שפיץ ולא של שחקן קו ולפעמים חלק מהמאמנים העדיפו לשים אותי באגף ,  גם בקבוצות היותר גדולות שם התקשיתי לקבל תפקיד זה .  אני חושב שאני מראה מה אני יודע כל שבת .  אין לי ספק שאני בשיא הקריירה שלי עד כה .  השאיפה שלי זה להיות במועדונים גדולים ולהצליח ,  לשחק בחו"ל ,  להיות בנבחרת .  יש לי הרבה מטרות כי קריירה של שחקן קצרה ודינמית ,  ותמיד יש את הפסגה הבאה ". 
ובאשר לשיא הבא אליו מכוון החלוץ הוא אמר : " אני שואף להתקדם מקצועית ,  קשה לי לומר בדיוק לאן כי זה תלוי בהצעות .  אם תהיה הצעה מקבוצה גדולה אז ברור שאשקול אותה וכנראה ארצה ,  אך יש לי גם שאיפה לצאת לאירופה .  בקיץ אוכל להתלבט .  אני מקבל פרגונים והצעות ,  ולמרות שיש לי סוכן ,  גלעד קצב ,  קיבלתי אפילו הצעות מסוכנים אחרים .  כעת אני לא מתעסק בהצעות ,  רק נותן תפוקה ובקיץ אחשוב על זה .  אמנם לעולם לא אומרים לא ,  אבל אני רוצה לסיים את העונה בעכו ,  אני נהנה שם וחשוב לי לתת עונה מלאה כמו שצריך ולא לקטוע את התהליך באמצע ". 
מעבר לדיין ,  מי שעוד זכו לשבחים רבים הם מהראן ראדי ובן בנימין ,  כאשר אלי כהן אמר : " מעבר לשמות שזוכים לכותרות ,  בן בנימין הוא העוגן שלנו ".  ראדי ,  שנבחר לשחקן המצטיין עם בישול ושער ,  קיבל אף הוא מחמאות רבות ,  יחד עם ליעד אלמליח וחוליית ההגנה שעשתה עבודה טובה .  אושרי גיטא ,  שקיבל את הקרדיט בהרכב ,  הציג יכולת טובה ,  כמו גם מוחמד כליבאת ,  ששוב כבש כשעלה מהספסל ,  כפי שעשה כבר בניצחון על מכבי נתניה .
 
רועי דיין : " אני בשיא הקריירה שלי "
 מלך שערי הליגה נהנה בהפועל עכו , " לא מופתע "  מהיכולת ורוצה להתקדם : " שואף לשחק במועדון גדול בארץ ,  בחו"ל ובנבחרת "
 
