דרוש :  ניקוי ראש
האתגר הגדול של מכבי תל אביב הוא לא ביצירת הרכב קבוע או בהבקעת שערים ,  אלא בהרגעת הרוחות והורדת מפלס הלחץ .  שלום תקווה מנתח את מצבה המנטלי של מוליכת ליגת העל ,  ומכין את מכבי חיפה והפועל תל אביב למשחק המרכזי
אחרי כל כך הרבה שנים בינוניות ,  מכבי תל אביב סוף סוף הגיעה אתמול  ( שבת )  למקום שהיא כל כך שואפת אליו ,  המקום הראשון .  כבר שנים שהיא חולמת על פסגת ליגת העל ,  אבל גם בקבוצה יודעים שהמשימה הגדולה באמת היא לא להגיע למקום הראשון ,  אלא לדעת לשמור עליו .  יש למכבי תל אביב את כל מה שצריך .  יש לה חומר שחקנים איכותי ,  צוות מקצועי מנוסה ,  קהל גדול ותומך וכמובן גם את התנאים הכלכליים ,  אבל חסר למועדון הזה רק דבר אחד  שקט .  
כל מי שמלווה את הכדורגל הישראלי יודע כמה עניין המועדון הזה מייצר ,  כך שזו משימה לא פשוטה לקבוצה כמו מכבי תל אביב להשיג את השקט הדרוש .  אפשר לזהות את הלחץ לפי התגובות של השחקנים על הדשא ושל המאמנים על הקווים ,  ואפשר לשמוע אותו גם מהיציעים .  בכל משחק של מכבי תל אביב נוצרת התחושה שהיא חייבת לכבוש כבר בפתיחה ולהבטיח כמה שיותר מהר את הניצחון ,  אבל זו צורת חשיבה לא נכונה .  הצוות המקצועי חייב להרגיע את הרוחות ,  ולתת לשחקנים את השקט הדרוש .
 במשחק מול אשקלון היו כמה אירועים בין השחקנים שהמחישו את המתח שיש בקבוצה הזו .  הדבר הזה הוא די טבעי כשמתאספים כל כך הרבה שחקנים טובים בקבוצה אחת .  לוקח זמן לכל אותם שחקנים להבין את מקומם במערכת ואת הסדר ההיררכי ,  ופה הצוות המקצועי של מכבי חייב לקרוא את התמונה .  המאמנים חייבים להתערב בעניינים לא רק בצורה מקצועית ,  אלא בעיקר בפן המנטלי ,  ולהסביר לכל אותם שחקנים שאף אחד פה לא יכול להצליח לבד ,  אלא רק בעזרת כל החברים שלצדם .  זו משימה לא פשוטה ,  והיא הרבה יותר קשה ומאתגרת מאשר להעמיד את הקבוצה מבחינה טקטית .  חשוב מאוד לדעת לחבר את השחקנים ולהעביר להם את המסר ,  שהמועדון הוא מעל כולם .
 דווקא בנושא הבקעת השערים במכבי לא צריכים לדאוג .  כל עוד הקבוצה מגיעה למצבים ,  השערים יבואו ועוד יבואו .  יכול להיות שחלק מההחמצות הן בגלל הלחץ ,  אבל בסך הכל מכבי נראתה טוב .  היא שלטה ללא עוררין ,  ואם היא הייתה מבקיעה בתחילת המשחק הכל היה נראה אחרת .  גם השינויים התכופים בהרכב הם דבר טבעי ,  וכשמגיעים כל כך הרבה שחקנים חדשים ,  לוקח זמן עד שמגבשים הרכב .  המשימה האמיתית של הצוות המקצועי של מכבי תל אביב היא להרגיע את הרוחות הסוערות ,  להשתלט על האגואים ,  לחבר את המערכת ולעשות אותה כאגרוף אחד .  ואם זה יקרה ,  השהות שלה במקום הראשון עשויה להיות ארוכה .
 הניצחון של מכבי תל אביב עשה רק טוב למכבי חיפה ,  והוריד מהירוקים את הלחץ לאחר שאיבדו את המקום הראשון .  העונה יש תחושה שכל קבוצה שנמצאת שם במקום הראשון ,  לא נמצאת שם בזכות ,  כך שזו לא תחושה נעימה .  
מבחינת הפועל תל אביב ,  לא זכור לי מתי הקבוצה הגיעה לקרית אליעזר כפייבוריטית ברורה .  יש לה חומר שחקנים מצוין ,  אולי הטוב ביותר בארץ ,  אבל גם מבחינת אלי גוטמן המשימה הגדולה היא בפן המנטלי .  זה נכון שהפועל נראית כמועמדת לניצחון ,  אבל אסור לה לשכוח שגם עבור מכבי חיפה זה משחק מבחן .  זה חשוב לחיפה גם מבחינת יוקרה וגם מבחינת היריבות שהתפתחה מול הפועל ,  אבל גם מבחינת ההצהרה שלה לעצמה ולליגה .  תמיד המפגשים בין שתי הקבוצות היו מעניינים ,  ואני מצפה גם מחר למשחק איכותי .  
יהיה מעניין לראות את ניר דוידוביץ' בין הקורות ,  אם הוא אכן יחזור להרכב .  אני לא נמצא באימונים של מכבי חיפה ,  אני לא מכיר את מצב כשירותו או בריאותו ,  אבל אם בחיפה שוקלים את שיתופו במשחק הזה ,  אני מניח שההתרכזות הייתה בצד המנטלי ,  ושהשיקול המרכזי בשיתופו היה בהקניית ביטחון לקבוצה .  דוידוביץ' הוא שוער מנוסה איכותי ,  והנוכחות שלו אמורה לתת ביטחון להגנה ,  אבל מבחינה מקצועית כרגע זה נראה הימור .
 למרות שהפועל מגיעה בהרכב חסר ,  היא הוכיחה שגם בליגת האלופות היא מצליחה להסתדר והראתה שיש לה חומר שחקנים מצוין ואופציות התקפיות רבות .  אין ספק שמצפה להגנה של מכבי חיפה משימה קשה מול החלק ההתקפי של הפועל תל אביב .
 
דרוש :  ניקוי ראש
האתגר הגדול של מכבי תל אביב הוא לא ביצירת הרכב קבוע או בהבקעת שערים ,  אלא בהרגעת הרוחות והורדת מפלס הלחץ .  שלום תקווה מנתח את מצבה המנטלי של מוליכת ליגת העל ,  ומכין את מכבי חיפה והפועל תל אביב למשחק המרכזי

