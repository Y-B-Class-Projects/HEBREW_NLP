גולסה צפוי לשוב בקרוב בישראל
הקשר עשוי לשוב ארצה ,  לאחר שהבין כי מכבי חיפה פתחה נגדו בהליכים משפטיים שעלולים להזיק לו לקריירה
צילום וידאו :  אדריאן הרבשטייןעריכת וידאו :  יאיר דניאל
אם לא יקרו הפתעות ,  קשר מכבי חיפה אייל גולסה צפוי לנחות בקרוב בישראל .  לדברי מקורבים לשחקן ,  גולסה ייאלץ לחזור לישראל לאחר שיחות שקיימו איתו בני משפחתו בעניין .  בחיפה מצפים שאם השחקן יחזור לארץ הוא יופיע כבר ביום חמישי לאימון הקבוצה ,  אולם גולסה לא חזר הלילה  ( בין רביעי לחמישי )  וצפוי לחזור רק בימים הקרובים .  
על פי ההערכות ,  גולסה מבין כי במועדון פתחו הליכים משפטיים כנגדו והדבר עלול להזיק לו בהמשך הקריירה ,  ולכן הוא מעדיף לפתור את המחלוקת בדרכי שלום .  מקורב לשחקן אמר : " אייל שחקן של לאציו ",  אך סירב לפרט מהם ההליכים בהם מתכוון לנקוט השחקן עם שובו לישראל .
 מכבי חיפה הוציאה הודעה לפיה היועצים המשפטיים של הקבוצה הגישו כתב תביעה למוסד הבוררות של ההתאחדות ,  על פיו התבקש המוסד לקבוע שההסכם שנחתם בין האלופה והקשר הצעיר תקף ומחייב .  בהודעה נכתב ,  בין היתר : " במהלך זה אין כל מניעה למועדון שלנו לתבוע את הנזקים הכספיים  ( שנגרמו או ייגרמו )  מכל המעורבים בנושא .  אנו רואים בחומרה את ההתנהלות של השחקן והסובבים אותו בפרשה ,  יחד עם זאת חזרתו המיידית לפעילות במועדון תקל על הצדדים לסיים את הפרשה העגומה ".  
בתוך כך ,  בקבוצה ממשיכים להעריך כי גולסה ישחק בסופו של דבר בישראל .  זאת לאור העובדה שגם ההתאחדות לכדורגל הבהירה להתאחדות האיטלקית כי מבחינתה ,  השחקן נמצא תחת חוזה ,  ולכן היא אינה מעבירה את השחרור הבינלאומי שלו .  גם העובדה שהסגל של לאציו מלא במכסת הזרים  ( עם חמישה במניין )  מחזקת את זאת שגולסה עשוי לחזור .
 בחיפה הודיעו כי אין בכוונת המועדון לקחת בחזרה ממשפחת גולסה את הדירה שנתנו למשפחתו של השחקן ,  וכן את שני הרכבים ששכר המועדון עבור המשפחה .  כזכור ,  אמש פנה מקורב למשפחה למועדון החיפאי והציע להם לקחת בחזרה את הדירה והרכבים שקיבלה המשפחה .  אחת הסברות היא שכוונתה של משפחת גולסה להחזיר את ההטבות שקיבלה על מנת להשתחרר מהחוזה ואף כדי להוכיח שהוא חובבני . " המענקים שגולסה קיבל ",  אמר גורם במועדון , " מוכיחים עד כמה החוזה שלו מקצועני ולא חובבני .  כמובן שאין לנו כוונה לקחת את המענקים הללו ,  מכבי חיפה תעמוד תמיד בחוזה שהיא חתמה עם גולסה ". 
בתוך כך ,  מתברר כי אביו של גולסה ,  אבנר ,  נפגש ביום חמישי עם ראשי חיפה על מנת לקבל הצעה נוספת בנוגע לחוזהו במועדון .  אביו טוען כי לבנו הובטח שהמועדון ישדרג את חוזהו ,  אך לא נקב בסכומים מדויקים . " אמרתי לבני הבכור ,  שנכח בפגישה ,  שאסור לבגוד במכבי חיפה ואייל חייב להישאר כאן עד אחרי הצבא .  לא ידעתי שיעשו מעשה כזה .  בדיעבד ,  גם אם יחזור לארץ המצב יהיה שונה .  הלוואי ויחזור בקרוב ". 
בצל הפרשה שמסעירה את המועדון הירוק ,  ערכה האלופה אימון בוקר לקראת משחק הליגה במסגרת המחזור ה-21 ביום שבת נגד הפועל באר שבע בקרית אליעזר .  טרם האימון נערכה מסיבת עיתונאים בהשתתפות הקשר גוסטבו בוקולי .  עוד לפניה התייחס הדובר דודו בזק לנושא גולסה ואמר : " אנחנו יכולים לומר שהעניין מטופל במספר מישורים ,  בין היתר על ידי עורך הדין אורי שוכטוביץ' ,  פרקליט המועדון .  בשלב זה אנחנו לא עוסקים בנושא ". 
בוקולי התייחס לניצחון על מכבי פתח תקוה ,  שהושג ביום שני האחרון  ( 0:1 )  באורווה ,  ולכושר המצוין בו נמצאת הקבוצה : " אנחנו יודעים כמה זה קשה לעבור את היריבות ,  אבל המשימה שלנו לא נגמרה ויש עוד דרך ארוכה עד שנזכה באליפות ,  אנחנו נמשיך באותה דרך .  הכי חשוב שאנחנו מנצחים ,  אנחנו באים לכל משחק ועושים את המקסימום ,  כפי שעשינו במשחק האחרון .  ההבדל שעושה אותנו טובים יותר זו העבודה המנטאלית .  כל משחק מבחינתנו הוא משחק חדש ,  אנחנו לא מסתכלים על תוצאות העבר אלא על מה שנעשה בעתיד .  זה מה שעושה אותנו טובים ובגלל זה חיפה נמצאת במצב הזה ". 
על עצמו אמר הקשר : " אני חוזר לאט לעצמי ,  ומאמין שבעוד מספר שבועות אהיה כשיר במאת האחוזים .  אני בטוח שאחזור להיות בוקולי שכולם מכירים ". 
לקראת המשחק נגד באר שבע הוסיף בוקולי : " מדובר במשחק קשה .  אנחנו לא רוצים לספוג ,  אבל כמובן שהמטרה הראשונה היא לנצח .  אני מודאג ממעידה של מכבי חיפה ולא של הפועל תל אביב .  לא חשבנו על כמות הספיגה שלנו ,  אבל מה שההגנה שלנו עושה זה מדהים ". 
עדכון ראשון :  10:53 ,  03/02/10עדכון אחרון :  06:15 ,  04/02/10

גולסה צפוי לשוב בקרוב בישראל
הקשר עשוי לשוב ארצה ,  לאחר שהבין כי מכבי חיפה פתחה נגדו בהליכים משפטיים שעלולים להזיק לו לקריירה

