בוא אלי פרפר נחמד
קשרים תמיד נגמרים ,  וטורים מלאים בו' החיבור תמיד יהיו מרגשים יותר .  וכואבים יותר .  ואוהבים יותר .
 דברים טובים ,  מטבעם ,  תמיד נגמרים .  עכשיו ,  כשהקשר הנפלא הזה הסתיים ,  כנראה הגיע הזמן לגלות מחדש איך זה מרגיש .  ואני לא מדבר על הריבים או על הויכוחים ,  אלא על הזרמים שעוברים בכל הגוף כשמישהו מזכיר את שמה .  על הלב שמתקמט כשאני מוצא עוד סיכת שיער ששייכת לה ,  ועוד אחת ,  בין קפלי הסדינים של המיטה שלי .  על הציפיות שעולות בי בכל פעם שהטלפון מצלצל ,  ועל מפח הנפש שמגיע עם הידיעה שלא המספר שלה הוא שמופיע על הצג .  על הפתקים שהיא כתבה לי ,  על הספרים שקנתה ,  על שירים ברדיו שמביאים איתם זיכרונות ,  על הגשם ועל הירח .  על העובדה שכל זה קרה לי כבר יותר מפעם אחת בעבר ,  שלא מצליחה להפוך את הכאב לחזק פחות .  כי פתאום אתה מבין כמה היא רחוקה מכאן עכשיו ,  וכמה קרובים הייתם אחד לשני בימים אחרים .  תוך שתי לחיצות מהירות על מכשיר הטלפון אפשר היה אז לשתף ברגשות ,  לפרוק את אשר על הלב .  מהנקודה הזו ,  שתי הלחיצות הפשוטות האלה נראות בלתי אפשריות .  נכון ,  בכל רגע נדמה שיושב מלאך טהור על הכתף שקורא למחול ,  לסלוח ,  ללחוץ על שני הכפתורים ולמהר לשוב אל זרועותיה לפני שיהיה מאוחר מדי .  אבל על הכתף השנייה יושב מלאך אחר ,  יפה לא פחות ,  שלוחש על אוזנך מלים כמו כבוד וחוסן נפשי ונאמנות לעצמך וחופש ,  שרק מחזקות את ההחלטה לעזוב .  איך בכלל אפשר לקבוע מי ביניהם הוא שטן בתחפושת ,  ומי מהם הוא המלאך שמבקש את טובתך .  ברגעים הגרועים באמת ,  נראה ששני המלאכים עוברים את הגבול ומושכים כל אחד את הכתף שהוא יושב עליה ,  עד שהגוף מרגיש שהוא עומד להיקרע מתוך כאב .  ברגעים אופטימיים יותר ,  הכאב עדיין קיים אבל אפשר להשכיל ולהבין שזה כאב של אהבה ,  ואם תרצו ,  גם אהבת הכאב .  הם אלה שמוכיחים שאני עדיין מרגיש .  והם אלה שמוכיחים שאני עדיין חי .  משל ישן מספר על שלושה פרפרי לילה שהחליטו לחפש את משמעות האהבה ,  תמצית החיים .  במסעם הגיעו לחדר חשוך ,  המואר רק על ידי נר אחד שמונח במרכזו .  הראשון מבין הפרפרים ,  שגופו זהוב ,  עף ישר לעבר הנר ופתח את עיניו לרווחה ,  עד שהסתנוור מהבזק הלהבה המרצדת ואיבד את ראייתו .  עיוור ומסומא הוא חזר אל חבריו והצהיר בגאווה שהוא גילה מה זו אהבה ,  כשנתן את מאור עיניו תמורתה .  הפרפר השני ,  שכנפיו מנוקדות ומנומרות בצבעי אדום וכתום ,  התעופף בעקבות חברו אל עבר הנר וחלף קרוב מאוד לנר הבוער ,  כך שכנפיו עלו באש ונאכלו באש הלהבה .  הוא חזר בצליעה לחבריו ,  מפוחם אך גאה ,  והצהיר שהוא זה שגילה מה היא אהבת אמת והקריב את החופש שלו למענה .  וגם הפרפר השלישי ,  חסר כל צבע ,  שקט וקטן וצנוע ,  פרש כנפיו והתעופף לעבר להבת הנר .  בניגוד לחבריו ,  הוא לא עצר במעופו ונשרף כליל באש הבוערת .  הפרפר הזה היה היחיד מביניהם שידע מה זו אהבה ,  ושילם את מחירה .
 
בוא אלי פרפר נחמד
קשרים תמיד נגמרים ,  וטורים מלאים בו' החיבור תמיד יהיו מרגשים יותר .  וכואבים יותר .  ואוהבים יותר .
 
