 " המצלמה לא מגנה עליי מהכאב ":  ראיון עם הצלם זיו קורן
הצלם זיו קורן מעדיף אזורי מלחמה ,  עוני וסבל על פני עולם הזוהר ,  חושב שהעיתונים יותר מדי מתאמצים להיות חיוביים ומסרב להגדיר את עצמו כאמן .  ראיון
הצלם זיו קורן עוצר את האופנוע הכבד שלו על המדרכה מול הבימה ,  סופג הערה של עובר אורח מעוצבן ,  יורד מכלי הרכב העמוס בציוד כסוס משא במערב הפרוע ,  וישר מתחיל לדבר בבלקברי .  קורן הוא איש עסוק ,  ולא רק בגלל שהוא אחד הרכשים האחרונים של ישראל היום  ( אחרי כמעט שני עשורים בידיעות אחרונות )  אלא כי הוא יזם בכל קנה מידה .  הוא אינו מחכה להנחיות של עורכים או סוכנויות אלא מייצר לעצמו פרויקטים באופן שיטתי ,  ומנסה להציב את עצמו ,  עם המצלמה ,  במקום הקרוב ביותר למושא המצולם  בין אם זה דורש להיתלות על חבל מבניין לצד חיילי שייטת בתרגיל אימונים ,  לשחות באקווריום עם כרישים טורפים ,  לבלות כמה שבועות בבית חולים שדה בהאיטי ,  לבקר בכלא גואנטנמו ,  ללוות חייל פצוע בתהליך השיקום ,  או להצטרף למסע בחירות של מועמד רפובליקני בארצות הברית .  הכל במטרה לייצר דימויים שייחרתו בזיכרון . 
" קשה למצוא הגדרה למה שאני עושה ",  הוא אומר בשיחה עם וואלה !  תרבות לרגל תערוכת הצילומים החדשה שלו , " נקודות ציון ",  שמוצגת בימים אלה באורבן גלרי שביפו . " באנגלית יש מושג שיותר מתאים - פוטו ג'ורנליסט - אבל אין לזה הגדרה מדויקת בעברית .  צלם עיתונות הרי הולך לצלם מה שנשלח לצלם כדי להמחיש כתבה ,  ואילו אני לעיתים תכופות מייצר את הסיפור על ידי פנייה לגופים או אנשים שמעניינים אותי ואז אפילו כותב את הכתבה  ( למרות שאני לא כל כך נהנה מכתיבה )  ובסוף אולי מוציא ספר או מציג בתערוכה .  לכן ההגדרה לא כל כך מעניינת אותי ."  
" פעם היו חוקים ממש ברורים שהבדילו בין צלמי סוכנויות ידיעות ,  כמו איי.פי או רויטרס ,  לבין צלמים של סוכנויות צילום מגזיניות ,  כמו מגנום ,  פולאריס או סיגמה .  צלמי סוכנויות הידיעות היו מצלמים רק בשחור לבן ,  כי הטכנולוגיה לא אפשרה לצלם בצבע ולטפל בזה מהר מספיק כדי להעביר לעיתונים יומיים ,  ואילו סוכנויות המגזין ,  הבוטיק ,  היו מצלמים בשקופיות ובצבע .  היתה הפרדה ברורה ולא היתה ביניהן תחרות בכלל .  עם התפתחות הצילום הדיגיטלי והאינטרנט מן הסתם הגבולות היטשטשו וכולם מתחרים בכולם .  זה גם כבר פחות רלוונטי לעולם של היום .  ההבדל היחיד שנשאר זה שיטת המכירה של הצילומים . 
" על עצמי הייתי אומר שרוב העבודה שלי עוסקת בטיפול מגזיני באירועים חדשותיים ,  מתוך הבנה שהצלחנו להתגבר על המכשולים הטכניים .  לא משנה אם אני באוהל בהאיטי או באוהל מההתנתקות  אני משדר תמונות לכל העולם ואני מחפש תמיד לייצר אייקונים ". 
בתערוכה הנוכחית ,  קורן מטשטש עוד קצת - בין במודע ,  בין אם לא - את הגבולות הפרוצים מראש בין צילום עיתונות ,  צילום תיעודי ואמנות ,  וממצב את עבודותיו במרכז שוק האמנות המסחרי .  וכאשר התערוכה תנדוד בסוף החודש למוזיאון חיפה ,  תחת ידה המכוונת של רותי דירקטור ,  יתווסף לה גם המימד ששמור לסצנת האמנות הציבורית .  
אלא שקורן ,  שזוכה ללא מעט תשומת לב בזכות נישואיו המתוקשרים לדוגמנית ומגישת הטלוויזיה גלית גוטמן ,  אינו ממהר להגדיר את עצמו כאמן אלא כצלם בעל שליחות חברתית שמנסה להתרחק מעולם הזוהר מתוך עיקרון . " אני עובד על קשת רחבה של נושאים ",  הוא אומר ומדי מפרט , " עוני ,  איידס ,  בצד הפלסטיני של הסכסוך - ורובם מתעסקים עם הקושי של החיים שיותר מעניין אותי מהגלאמור .  זה יותר מאתגר ,  לא מהמקום של אסתטיקה אלא ממקום הומניטרי ועקרוני .  הרי החברה שלנו לא תמיד אוהבת לדבר על הדברים הקשים .  היום ,  המגזינים הכי פופולריים בעולם הם מגזיני לייף סטייל ,  כלכלה וספורט .  אני מרגיש צורך לגעת בנושאים שלא קלים לטיפול ,  לא קלים לחשיפה - זה מאתגר יותר ברמה העיתונאית .  אני גם לא מרגיש שאני עושה אסתטיזציה של הסבל ,  כי אני לא בא להלל או לשפוט את זה אלא להציף את הדברים ולהביא אותם למודעות ציבורית ".   
" יותר מזה ",  הוא ממשיך , " אני עובד עצמאית בהרבה מן המקרים כי עיתונאים מנסים לשמור על אווירה יותר חיובית  סיפורים משמחים ,  לא רוצים דם .  בחברה הקפיטליסטית שלנו פחות מעניין אותם הרעבים באפריקה ,  גם כיוון שמפרסם של רכב חדש ונוצץ לא רוצה שהתמונה שלו תעמוד ליד תמונה של רעבים באפריקה .  לכן ,  העיתונים כמעט מתאמצים להיות חיוביים ". 
כאן נכנסת לתמונה בעיה נוספת הכרוכה בעבודתו ,  הדילמה של כל צלם שלא נמנע מלהיכנס לאזורים האפורים והכואבים של החיים :  האם זה מוסרי לעמוד מהצד ולצלם את הסבל במקום לזנוח את המצלמה ולעזור ?  בהקשר זה ,  אפשר להזכיר את קווין קרטר ,  מצלמי התעודה המפורסמים בעולם ,  שזכה בפרס הפוליצר ב-1993 על צילום של ילד סודני שגווע מרעב לצד נשר .  קרטר התאבד כמה שנים אחרי הזכייה ובמכתב ההתאבדות שלו כתב שהוא לא יכול להתמודד עם הכאב שיש בעולם .  הוא גם ספג לא מעט ביקורת על הצילום ,  על העובדה שלא עזר לילד . 
" אני מרגיש שהסערה התקשורתית שהצילום הזה עורר העלתה את המודעות באופן כל כך דרסטי ",  אומר קורן , " שבסופו של דבר קרטר דווקא כן עזר לילד הזה ולאלפי אחרים .  הוא הצליח להביא את הרעב באפריקה למודעות של כל העולם .  הוא עשה את העבודה שלו בצורה מושלמת ויש לי פרינט של הצילום הזה תלוי במשרד ".  
לדבריו ,  המצלמה אינה מגנה עליו מהכאב והזעזוע שהוא חש נוכח מה שהוא צופה בו וגם מהדילמה אם לעמוד מהצד ולצלם או לזנוח את המצלמה ולעזור . " זו חרב פיפיות ,"  הוא אומר . " אתה רואה את זה ,  אתה מריח את הריחות של גופות נרקבים ,  אתה שומע צרחות של אנשים סובלים .  אי אפשר להיות אטום לזה .  אבל חשוב לזכור שלקווין היתה בעיית סמים קשה ,  לא רק העבודה שלו היא שהביאה אותו להתאבד ". 
יחד עם זאת ,  נקודת המוצא של התערוכה הנוכחית היא אסתטית בעיקרה .  העבודות שמוצגות בה מושתתות על תמה פורמליסטית ,  בה המימד הצורני של הצילום תופס את מרכז הפוקוס כדי להמחיש קשרים מפתיעים בין סיטואציות שונות או פערים קיצוניים שמסתתרים מאחורי דמיון צורני . " התמונות מדברות באותה שפה אבל לא בהכרח מדברות על אותו דבר ",  מסביר קורן ומספר כי מבין מאות אלפי הצילומים שלו  ( הוא מצלם מעל 150 אלף תמונות בשנה )  נבחרו צמדים של צילומים בעלי מימד צורני זהה והוצבו זה לצד זה כדי להבליט את היחסים ביניהם :  לעיתים פרדוקסים ,  לעיתים רק דמיון או זרות . 
" אני לא מחפש את הרגעים המתוכננים ",  הוא אומר , " את האירועים שבהם יש לכולם מאפרת צמודה וגברים מבוגרים מסתובבים עם שליחטה של מייק-אפ על הפנים .  אני פונה אל אנשים בחיפוש אחר משהו שאינו הצגה למצלמה ,  שמספר סיפור ויזואלי .  ואני גם מכבד את המצולמים של :  אני לא רוצה להביך אף אחד ,  ולכן באופן עקרוני אני לא מצלם אנשים אוכלים ואני ממש לא רוצה להתחבא מאחורי עץ כדי להשיג תמונה ".  


" המצלמה לא מגנה עליי מהכאב ":  ראיון עם הצלם זיו קורן
הצלם זיו קורן מעדיף אזורי מלחמה ,  עוני וסבל על פני עולם הזוהר ,  חושב שהעיתונים יותר מדי מתאמצים להיות חיוביים ומסרב להגדיר את עצמו כאמן .  ראיון

