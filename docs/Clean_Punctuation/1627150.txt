בלטות או הפסדים 
BenchMarker
 >  >  רצינו לחסוך קצת כסף לילד ,  לשכר לימוד בעוד 15 שנה ,  או לסגור איזה סכום שהשתחרר פתאום ,  שלא יישב לו סתם כך בעו"ש .  נכנסנו לאתר האינטרנט של הבנק ,  הרמנו טלפון לפקידה בסניף ,  ואמרנו :  רוצים משהו סולידי ,  רק שלא יפסיד את המדד ,  ואולי יעשה עוד אחוז-שניים בשנה ,  לא יותר .  גילינו שהשקעה סולידית ,  ריאלית ,  דלת תשואה היא הגביע הקדוש של עולם ההשקעות .  הימים של תחילת העשור הקודם - שבהם הריבית הבנקאית היתה בשמים ,  והאינפלציה התאדתה - נעלמו ללא שוב .  אם אנחנו רוצים תשואה ריאלית חיובית ,  אנחנו חייבים להסתכן .  פקידי הבנקים שלנו ישמחו להמטיר עלינו שמות קסומים של תעודות סל וקרנות נאמנות - אבל כשנבדוק בציציות ,  נגלה ששוב מדובר בספקולציה שסיכון בצידה ,  שאינה מיועדת לרכי הלב .  בטווח הארוך ,  מספרים לנו ,  ההשקעה הטובה ביותר היא בשוק המניות ,  והסיכון מתקזז ,  ככל שהזמן ארוך יותר ,  שכן יש יכולת להתאזר בסבלנות גם בתקופות של הפסדים .  האם יש לנו עצבי פלדה לעשות הוראת קבע לקרן מנייתית אגרסיבית ?  האם אנחנו מוכנים לאפשרות שבמשך שנה-שנתיים נפסיד חצי מההשקעה ,  כמו שקרה במשבר ,  בלי לממש אותה ?  האם נוכל לחכות ולמכור רק אחרי כמה שנים של עליות טובות ?  אם כן ,  נלך על זה .  מכיוון שאם ננסה חיסכון סולידי ,  נגלה שזה לא כדאי .  תמיד אמרו לנו שחיסכון ,  גם בריבית מאוד נמוכה ,  משתלם בגלל צבירתה של ריבית דריבית .  ואולם בטווח הקצר ,  הבינוני והארוך ,  גם אם בחרנו לעשות הוראת קבע לפיקדון פשוט ,  נגלה שמוטב היה לשים את הכסף מתחת לבלטות .  גם פיקדון או חיסכון שמאפשר לנו להצמיד את הכסף למדד או לחלופין לקבל ריבית נמוכה  ( הגבוה מבין השניים )  ,  יכרסם בכספנו בגלל עלות הוראת הקבע והעמלות .  וזהו המלכוד הקשה של המשקיע הסולידי - זה שאין באפשרותו לנבור בקרב רשימות של אלפי מוצרים להשקעה וניירות ערך העומדים כיום לרשות משקיעים בישראל ,  ולבחור מהם .  אנחנו צריכים לבחור בין ביטחון מוחלט שנרשום הפסד קטן ,  או להמר על כל תוצאה אפשרית .  כך ,  באופן פרדוקסלי ,  בכל פעם שיש משבר ,  והריבית יורדת מאוד ,  אנחנו מקבלים עידוד רשמי לקחת סיכונים מהסוג שיצר את המשבר עצמו .
 
בלטות או הפסדים 
BenchMarker

