רואים את הארץ המובטחת
ב"בלגרד ארינה "  מרגישים את פריס ,  אחרי שהפיזיות והמשמעת של פרטיזן הכניעו את מכבי .  אם שחקניו של גרשון ישתקו את מקאלב ,  ינצלו את העומק בקו האחורי ויקבלו מאנדרסון את הערך המוסף שהוא חייב לקבוצה ,  יהיה להם סיכוי לכפות משחק חמישי בתל אביב .  סיפורה של סדרה ,  פרק 3
עד הדקה השלישית במשחק מספר 3 בסדרה רשמה פרטיזן 7 ריבאונדים מהם 5 בהתקפה ,  ומכבי אספה כדור חוזר אחד בודד .  ברבע הראשון פרטיזן צברה 13 כדורים חוזרים מתוכם 7 בהתקפה ,  מכבי אספה רק 6 ,  כולם בהגנה .  ברבע הראשון איבדה מכבי חמישה כדורים לעומת אחד של פרטיזן .  ברבע הראשון זרקה פרטיזן 19 פעמים מהשדה לסל של מכבי ,  ואילו מכבי זרקה רק 9 .  ברבע הראשון נגמר המשחק .  בדרך כלל משחקים מוכרעים ברבע האחרון ,  אבל הפעם מכבי חפרה לעצמה בור עמוק מבחינה מנטלית ,  ועל ערימות החול מחוצה לו ישבה פרטיזן הבטוחה והממוקדת .  
בניגוד למשחק הראשון בסדרה ,  שנפתח בסערה על ידי מכבי והוציא מתוכו מהפך סרבי ,  ובניגוד למשחק השני שהיה צמוד לאורך שלושה רבעים ,  דווקא המשחק השלישי ,  זה שהיה אמור להיות מוכרע בדקות האחרונות אחרי ששתי הקבוצות הוציאו אחת לשנייה את החשק לחיות ,  נגמר מהר .  פרטיזן באה למשחק נחושה ,  מאמינה ומוכנה טקטית ,  מכבי רק באה .  אם במשחק הראשון מכבי הבינה שאסור לתת לפרטיזן להרים ראש ברבע הרביעי ,  ויישמה זאת במשחק השני ,  הרי שביום שלישי היא הבינה שאסור לה לתת לפרטיזן להרים ראש גם ברבע הראשון .
 כל שחקן כדורסל שעבר ב"בלגרד ארינה "  וחווה את העוצמות האדירות שנשפכות מהיציעים ,  חייב לחוש בר מזל ולברך על המקצוע שבחר לעצמו .  המספרים של הרבע הראשון מלמדים שמכבי לא הגיבה טוב לאפקט שהאולם יצר ,  והאווירה המחשמלת בו גרמה לפקק שלה לקפוץ .  היא איבדה 18 כדורים וראתה את היריבה קוטפת 19 ריבאונדים בהתקפה ,  כשכל איבוד וכל ריבאונד נשמעו היטב באוזני השחקנים .  הבשורה הטובה היחידה במובן זה היא שעכשיו שחקניה מבינים מול מה הם עומדים .  ראו את הדומיננטיות של פרטיזן בהרבה אלמנטים אנרגטיים ,  אבל יש להניח שבמשחק הרביעי הדברים יתאזנו וייכנסו לפרופורציה ,  אומר דן שמיר , " אמנם תהיה אווירה חזקה כי פרטיזן מרגישה שזה בידיים שלה והיא מרחק 40 דקות מפיינל פור ,  אבל בדרך כלל בסדרות שכאלה ,  כשיש שני משחקי בית בהפרש של יומיים ,  יש איזון ". 
הערב מכבי משחקת על הגדרת הזהות שלה כקבוצה .  היא צריכה להוכיח שהיא יכולה להתעלות במשחק חוץ מכריע - משחק על עונה  ( שלא כמו במדריד אז מקומה בהצלבה היה בטוח )  ;  עליה להראות כי היא מסוגלת למצות את היכולת האישית של שחקניה במגרש עוין ;  היא חייבת להפגין אינטליגנציית משחק לצד קור רוח ,  רצון עז וגיבוש ברגעים הקשים שנכונו לה .  זה המשחק שיבהיר לגרשון מי צריך לקבל צל"ש בקיץ ומי טר"ש ,  למי יש ביצים ולמי רק קליפות .  למכבי יש בסיס עליו אפשר לבנות קבוצה לשנים הבאות ,  והמשחק הערב יחשוף עד כמה הבסיס רחב ,  מוצק ועמוק .
 דייויד בלות'נטאל ובו מקאלב סומנו עוד בפרק מספר 1 ב"סיפורה של סדרה "  כשחקני המפתח בשתי הקבוצות ,  אבל ביום שלישי לא על המקאלב לבדו פרחה פרטיזן ולא על הבלות'נטאל לבדו נבלה מכבי .  שני דברים הובילו את הסרבים לניצחון  מהירות ביצוע וקור רוח .  פרטיזן שיחקה את הכדורסל הבסיסי שלה ,  המורכב מהתקפה מסודרת ,  נקודות של הגבוהים בצבע ושליטה בריבאונד ,  אבל היא עשתה הכל מהר - את המסירות ,  את החדירות ואת הוצאות הכדור לקלעים ,  ובכך התגברה בקלות על שמירת הלחץ של מכבי והפכה אותה ללא אפקטיבית .  כך היא תנהג גם הערב ואם מכבי לא תתאים את עצמה לקצב ,  דבר שלא אמור להוות בעיה עבורה ,  יהיה לה קשה לכפות משחק חמישי .  
אבל מה שהכי צריך להדאיג הערב את מכבי ,  מלבד ההיבטים הטקטיים ,  זה קור הרוח של הסרבים הצעירים .  פרטיזן הוליכה למן פתיחת המשחק ולא שמטה את היתרון .  במקום שבו לקבוצת השחקנים המנוסים והיקרים של ריאל מדריד רעדו הידיים ,  הילדים של דושקו וויושביץ' נהנו מכל רגע .  כשאתה צעיר ,  קל מאוד להיסחף אחרי שאגות האוהדים ביציע ולנסות לבצע מהלכים שיגרמו לדציבלים לסדוק את תקרת האולם ,  אבל הפרטיזנים ,  עם משמעת של לוחמי סיירת ,  לא חרגו מההוראות ,  שיחקו בסגנון שלהם לאורך 40 דקות ושבו לבסיסם בשלום .  זאת הסיבה שגם כשפרטיזן הוליכה ביתרון 10-12 נקודות ,  ההרגשה הייתה ,  אולי בהשפעת הקהל ,  שהם מובילים ב-20 . 
" הניסיון של פיני גרשון והמערכת של מכבי מאפשר לפיני להתרכז אך ורק במשחק וניהולו ולא לחשוב על שום דבר אחר ",  אומר דן שמיר ומצביע על היתרון היחסי של מכבי לעומת יריבתה הקשוחה והצעירה .  למכבי יש מאמן ושחקנים מנוסים יותר שזכו בתארים אירופיים ,  וכאן הניסיון שלהם במעמדים מעין אלה אמור לבוא לידי ביטוי .  לא צריך להסביר לשחקנים שום דבר לגבי המשחק הזה ,  שחקנים מבינים שחייבים להיות מרוכזים ומוכנים ,  ומבינים שכל פוזשן קריטי ,  ואין מקום לחוסר ריכוז ".  הפער בין ההבנה לביצוע יקבע את הסיכוי שמכבי תשאיר לעצמה במשחק .
 שתי דקות בתוך הרבע הרביעי שיחק גרשון ,  באופן חריג ,  עם לאזמה ופישר יחד .  זה הצליח ומכבי הורידה למינוס 7 .  לאזמה נקלע לבעיית עבירות ,  הוחלף בבלות'נטאל ,  מכבי חזרה להרכב של ארבעה נמוכים ותוך שלוש דקות ביצעה פרטיזן ריצת 3:8 שגרמה למכבי להתחיל להתכונן למשחק הערב .  המאבק לאורך הסדרה הזאת ,  ובמשחק מספר 4 ביתר שאת ,  הוא בין הקו האחורי של מכבי ,  בו יש לה יתרון יחסי ,  לבין הקו הקדמי הסרבי ,  בו לפרטיזן יש יתרון .  מי שתנצל יותר את יתרונותיה היחסיים ,  תנצח . " בסדרה כזאת ,  שמשחקים כל כך הרבה פעמים בזמן קצר אחת נגד השנייה ,  זה כבר לא רק עניין טקטי ,  אומר שמיר ,  כמובן שקבוצות מגיבות ,  משנות דברים ומסתגלות למה שהקבוצה השנייה עושה ,  אבל אין פתרון אחד אלא התאמות למה שקורה במגרש ".  
למכבי יהיה קשה לנצח את פרטיזן בקילוגרמים וסנטימטרים .  לאזמה ופישר צוברים עבירות די מהר כשלא מגיעה עזרה ,  וזאת גם הסיבה שלאורך הטופ 16 ובסדרה זו ,  מכבי שיחקה דקות ארוכות עם גבוה אחד בלבד .  בלות'נטאל הצליח לעצור לפרקים את הגבוהים של פרטיזן ויצר מיס-מץ' לאורך הסדרה ,  אבל כשממול עומד נפיל כמו מאריץ' ,  ברור שמכבי זקוקה ליצירתיות בנושא . " יש לפרטיזן גבוהים שמשנים זריקה בפנים ,  ומלבד פישר שקולע מחצי מרחק ,  לגבוהים של מכבי אין יתרון יחסי ,  אומר אבי אשכנזי . " מכבי חייבת לפתור את בעיית הריבאונד בהגנה כדי שתוכל לרוץ ולהוציא את פרטיזן מהקצב על ידי לחץ ודאבל-טים על מקאלב ושחקני הפנים .  יכול להיות שמכבי יעשו דאבל-טים על מישהו ספציפי בהרכב מסוים ,  מקו הבסיס וכיוצא בזה ,  אבל ברור שמכבי יצטרכו לעשות משהו כדי לעצור את הגבוהים שלהם וזה יחייב את מכבי למשחק יותר מהיר .  
האופן בו תצליח מכבי להצר את צעדיהם של שחקני הפנים של פרטיזן ולשלוט בריבאונד ההגנה קריטי לקצב המשחק המהיר שהיא מעדיפה .  אם מכבי האתלטית ,  שמשחקת עם ארבעה נמוכים ,  תצליח למנוע חדירות מווסלי ומקאלב ,  ותכריח את הגבוהים של פרטיזן להוציא כדורים לשלשות ,  הכדורים החוזרים עשויים לנחות בידי הגארדים הצהובים וזה אומר פחות מסירה בדרך להתקפה ויותר מהירות .  במשחק הראשון זה לא הצליח ,  במשחק השני כן ,  במשחק השלישי מכבי למדה על בשרה שאולי הסיכויים במצב שכזה הם 50-50 ,  אבל אלה סיכויים לא רעים .
 כדי לשבש את משחקה הממושמע והתבניתי של פרטיזן מכבי צריכה לעצור את דמות הנבל מהפרק הראשון בסדרה  בו מקאלב .  החיסרון של סדרות מסוג 1:2:2 בהן משחקים שני משחקים תוך יומיים הוא העייפות והאינטנסיביות אבל זה דווקא יוצר יתרון עבור מכבי .  
במשחק הראשון בסדרה מקאלב פרח עם 12 נקודות  ( 4 מ-8 מהשדה )  ,  10 ריבאונדים ,  2 אסיסטים ,  5 חטיפות ו-24 נקודות מדד ב-33 דקות .  במשחק השני ,  שנערך יומיים אחר כך ,  הלחץ של ויז'נייבסקי ופרקינס ,  יחד עם העייפות המצטברת ממסע משחקיה של פרטיזן ,  עשה את שלו ,  והגארד תרם רק 5 נקודות  ( 0 מ-6 מהשדה )  ,  ריבאונד אחד ,  5 אסיסטים ,  2 חטיפות ו-4 נקודות מדד בלבד .  ביום שלישי ,  אחרי שקיבל מנוחה מקאלב היה נהדר עם 18 נקודות  ( 7 מ-15 מהשדה )  ,  7 ריבאונדים ,  2 אסיסטים ,  5 חטיפות ו-23 נקודות מדד .
" עם מקאלב ובלי מקאלב אנחנו רואים פרטיזן אחרת לגמרי ,  הם חסרי ביטחון ובקושי מעבירים מסירות כשהוא בחוץ ,  ולכן סביר להניח שמכבי ינסו לפרק אותו ",  אומר אשכנזי ,  למכבי יש יותר כישרון ,  ואם הם יפרקו את מקאלב יהיה לפרטיזן מאוד קשה ,  אני לא רואה אותו משחק כל כך טוב שוב תוך 48 שעות ".  
הגארד האמריקאי הוא המנוע של פרטיזן ,  ואם מכבי תצליח למנוע ממנו לפתח את המשחק של פרטיזן על ידי לחץ אינטנסיבי כשהוא על הפרקט ,  היא תצליח בזכות זה לצמצם גם את הנזק שיגרמו לה מאריץ ו-וראניש .  אחד המפתחות החשובים של מכבי ,  מלבד שליטה בריבאונד ההגנה והפחתת איבודי הכדור ,  הוא הוצאת הכדור מהידיים של מקאלב וצמצום השפעתו על המשחק של פרטיזן .  סמיכות הזמנים בין המשחקים יחד עם כמות הכלים שיש למכבי בקו האחורי ,  שיכולים לשחוק את מקאלב ,  מותרים למכבי סיכוי לנצח ולהציל את העונה .
 אלן אנדרסון לא הגיע לסדרה .  הפורוורד שדרס לבדו את אירופה בטופ 16 ורשם ממוצע נפלא של 18 נקודות ב-57 אחוז מהשדה ,  4.8 ריבאונדים ,  2.3 אסיסטים ו-1.8 חטיפות בכמעט 36 דקות משחק ,  נראה בסדרה הזאת כצל של עצמו .  לאורך כל הסדרה אנדרסון צובר עבירות במהירות והופך את עצמו ואת הגנת מכבי לפגיעה ,  בו מקאלב חגג עליו בחדירות ביום שלישי ,  ופרטיזן למדה לסגור אותו בהתקפה .  אנדרסון אוהב לקבל כדור בפינת קשת השלוש ולבצע חדירה מקו הבסיס ,  ובמשחק 3 הסרבים סגרו אותו כשהשאירו גבוה בצבע שחיכה לו על קו הבסיס ,  בנוסף לשומר האישי ששם לאמריקאי יד על הפרצוף .  
אנדרסון נחשב לנשק האולטימטיבי של מכבי ,  זה שאיש ביבשת אינו מסוגל לעצור באחד-על-אחד ,  אתלט שיכול לקלוע מכל טווח ,  שחקן המטרה .  הוא יודע למסור וליכולת המסירה שלו תהיה חשיבות גדולה ,  כי גם במשחק 4 ,  כמו כל הסדרה ,  הוא ימקד את תשומת הלב של ההגנה הסרבית .  בסדרה הזאת אנדרסון תורם יותר באסיסטים  ( 3.3 )  מאשר בטופ 16 אבל הידרדר ל-29 דקות משחק בממוצע  ( ככה זה כשיש בעיית עבירות )  ותורם רק 13 נקודות למשחק ב-33 אחוז מהשדה ו-2 ריבאונדים .  מספרים רעים כשאתה אמור להיות האס בחפיסת הקלפים .  
אם אנדרסון לא יתעלה מעל הבינוניות שעוטפת אותו לאחרונה ויספק למכבי הגנה אחראית ואחוזים גבוהים בהתקפה תוך ניצול יכולת המסירה שלו ליצירת מצבים לחברים ,  גם שליטה בריבאונד ההגנה ושחיקתו של מקאלב לא יבטיחו למכבי ניצחון .  הקלישאה אומרת ששחקנים גדולים נמדדים ברגעים גדולים ,  אנדרסון לא הופיע לסדרה ,  ואם הוא לא יביא הערב למכבי את הערך המוסף שמצופה ממנו ,  זה ודאי יגרע מהערכת המועדון כלפיו .
 
רואים את הארץ המובטחת
ב"בלגרד ארינה "  מרגישים את פריס ,  אחרי שהפיזיות והמשמעת של פרטיזן הכניעו את מכבי .  אם שחקניו של גרשון ישתקו את מקאלב ,  ינצלו את העומק בקו האחורי ויקבלו מאנדרסון את הערך המוסף שהוא חייב לקבוצה ,  יהיה להם סיכוי לכפות משחק חמישי בתל אביב .  סיפורה של סדרה ,  פרק 3

