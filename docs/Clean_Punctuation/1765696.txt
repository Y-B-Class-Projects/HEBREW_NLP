מיהו האויב הגדול ביותר של המשקיע ?  
שיעור בהשקעות
 >  >  בכל תחומי החיים קיים סיכון :  כשחוצים את הכביש ,  כשנושמים את האוויר באזורים מתועשים ,  כשטסים במטוס וכשמתרחצים בים - עושים פעולות שלא פעם מלוות בסיכון .  באופן דומה ,  גם אחזקתם של נכסים פיננסים או אחרים מלווה בסיכון .  מהם הסיכונים שחייבים להתמודד איתם כשמבצעים השקעות בנכסים פיננסים ?  מקובל לסווג את הסיכונים הקשורים בנכסים פיננסיים לשתי קטגוריות :  סיכונים הקשורים לגורם האנושי וסיכונים הקשורים לנכסים הפיננסיים עצמם ולשווקים שבהם הם פועלים .  הגורם האנושי מתייחס בעיקר לאובדן ערך בהשקעות שמבצע המשקיע עצמו או מי מטעמו .  לאובדן ערך מסוג זה יכולות להיות סיבות רבות .  העיקרית שבהן היא העדר תהליך מובנה של אפיון צרכים והעדפות הפיננסיות של המשקיע ותיאום ציפיות לגבי תהליך ההשקעה - בין אם הוא משקיע באופן ישיר או דרך נציג מטעמו .  בהקשר זה נאמר  " האויב הגדול ביותר של המשקיע בהשגת תשואה הולמת על כספו הוא המשקיע עצמו ".  קבוצת הסיכונים הקשורים לנכסים הפיננסיים הם :  סיכוני אשראי ,  סיכוני נזילות ,  סיכון תנודתיות וסיכון אובדן ערך .  מרבית הסיכונים הללו מאפיינים כמעט כל השקעה :  הגורם האנושי תמיד ייקח חלק בתהליך ההשקעה ,  והתנודתיות היא לחם חוקו של כל נכס פיננסי הנסחר בשוק ההון .  כמו כן ,  בכל השקעה קיים סיכון שכשנרצה לממש אותה ,  יעמדו רבים כמונו בתור ותימנע מאיתנו האפשרות לעשות כן במחיר הולם בשל העדר נזילות של הנכס אותו רכשנו .  גם סיכוני אשראי קיימים בכל השקעה שנעשית ,  אם בתוך שוק ההון או מחוצה לו .  דוגמה כואבת לסיכון אשראי שהתממש הוא קריסתה ,  בשל בעיות אשראי ,  של קבוצת אפריקה ישראל במשבר האחרון בשווקים - שבעקבותיו קרסו מחירי הנכסים הקשורים לחברה ונגרם נזק גדול למשקיעים .  הנפילה של הבנק למסחר לפני כמה שנים ,  לעומת זאת ,  היתה תזכורת כואבת לכך שגם משקיעי הפיקדונות בבנקים חשופים לסיכון אשראי ,  גם אם הוא נמוך ביותר .  כל ניסיון לנטרל לחלוטין את הסיכונים הכרוכים בתהליך ההשקעה ולבצע השקעה ללא סיכון אינו אפשרי ולצערי לא פעם אני נתקל בהבטחות של שרלטנים למיניהם המבטיחים ללקוחות תשואות ללא סיכון ,  אם בנדל"ן ממונף ברומניה או בפיקדון מובנה ש"יכול רק לעלות ".  גם התנהגות השווקים הפיננסיים יוצרת לעתים אשליה שהשקעה בהם היא בטוחה ביותר ,  בדרך כלל לאחר חודשים ושנים של עלייה רציפה .  כשנוצרת תחושה שהשוק  " בטוח "  להשקעה ,  הסיכון הטמון בגורם האנושי נכנס לפעולה ,  משקיעים רוכשים נכסים פיננסיים מכל הבא ליד - ומכאן הדרך לאובדן ערך מהותי של ההשקעות קצרה .  לתפיסתי ,  הסיכון העיקרי שאיתו חייבים להתמודד כל משקיע וכל מנהל השקעות הוא הסיכון לאובדן ערך בלתי ניתן להשבה  ( פרמננטי )  בהשקעות ,  אובדן שלא יאפשר לתיק ההשקעות להתאושש בתוך תקופה סבירה .  ירידות ערך של תיק ההשקעות בשל תנודתיות השווקים ,  שינויים בדירוגי אשראי של חברות או חוסר נזילות זמנית בשווקים ,  אינם צריכים להטריד יתר על המידה את המשקיע ,  כל עוד תיק ההשקעות שלו מאוזן ומפוזר .  התיק גם צריך להתאים לצרכיו הפיננסיים ,  למטרות ההשקעה שלו ולטווח שהגדיר לעצמו ,  וכן לא להיות חשוף לאובדן ערך פרמננטי .  - הכותב הוא המשנה למנכ"ל ומנהל השקעות ראשי באמבן של בית ההשקעות אי.בי.אי

מיהו האויב הגדול ביותר של המשקיע ?  
שיעור בהשקעות

