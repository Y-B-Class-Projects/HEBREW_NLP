דייויס :  סלע יפתח מול מאסו
המחבט הבכיר של ישראל יוציא לדרך את מפגש שמינית הגמר מול צ'ילה בשבת  ( 16:00 ,  ספ' 5 )  ,  בהמשך יתעמתו לוי וגונזאלס
בשעה שיתר שבעת משחקי שמינית גמר גביע דייויס כבר נפתחו אחר הצהריים  ( שישי )  בצ'ילה נערכה הגרלת סדר המשחקים למשחק בין הנבחרת המקומית לנבחרת ישראל ,  שנדחה כזכור ב-24 שעות בעקבות רעידת האדמה הקשה שפקדה את המדינה הדרום אמריקאית .
 בהגרלה נקבע כי המשחק שיפתח את ההתמודדות יפגיש בין דודי סלע לניקולאס מאסו  ( שבת ,  16:00 ,  שידור ישיר בספורט 5 )  ,  ולאחר מכן ייערך משחק היחידים השני בין הראל לוי לפרננדו גונזאלס .  ביום ראשון יעלו אנדי רם ויוני ארליך למשחק הזוגות ,  אליו שביץ הקפטן הצ'יליאני הנס גילדמייסטר את גונזאלס ומאסו ,  וביום שני יתקיימו שני משחקים היחידים האחרונים ,  בין סלע לגונזאלס ובין לוי למאסו .
" עשינו הכנה מצוינת ",  אמר הקפטן הישראלי אייל רן במסיבת העיתונאים לאחר ההגרלה . " השחקנים נמצאים בכושר ואנחנו לוקחים את הניסיון שצברנו מול ספרד על החימר .  בכל יום נתון ,  ובמיוחד כשמדובר בדייויס ,  לפערים בדירוג אין משמעות .  הראל כבר הפתיע שחקנים טובים ממנו בדייויס וגם דודי הראה שהוא מצוין על כל סוגי המשטחים .  בסך הכל אנחנו סומכים על השחקנים וחשוב לזכור שיש לנו נבחרת של ארבעה שחקנים ,  העומס מתחלק ביניהם וכולם צריכים להיות במיטבם כדי שננצח ". 
הנבחרת של רן תפתח מחר את דרכה במפעל היוקרתי אחרי שהגיעה עד לחצי הגמר אשתקד ונבלמה רק על ידי מחזיקת הגביע ספרד ,  אך בנוסף לתלאות הדרך בעקבות המצב בצ'ילה היא תיאלץ להתמודד גם עם משטח החימר האיטי בקוקוימבו ,  שיעניק מקדמה רצינית למקומיים .  בנוסף יחפשו הצ'יליאנים נקמה על המפגש הקודם בין הנבחרות לפני שנתיים וחצי ,  אז ניצח סלע את גונזאלס במשחק בלתי נשכח בפלייאוף על העלייה לבית העליון והעניק לישראל ניצחון דרמטי 2:3 ,  שאיזן את מאזן המשחקים בין הנבחרות ל-1:1 ,  בעוד שצ'ילה גברה על ישראל 1:4 אי שם ב-1960 .
 באיגוד הטניס עמלו ביומיים האחרונים על מנת לאפשר את שידור המשחק בארץ ,  לאחר שהטלוויזיה הצ'יליאנית דרשה קרוב ל-40 אלף דולר עבור זכויות השידור ,  ובסופו של דבר נאסף סכום הכסף הדרוש על ידי ערוץ הספורט והספונסרים של האיגוד ,  והמפגש ישודר כרגיל .  באיגוד צופים שהאולם בעל 7,000 המקומות יהיה מלא לכל אורך שלושת ימי ההתמודדות למרות שבוע האבל הלאומי שהוכרז בצ'ילה בעקבות האסון .
 למרות שמדובר במשחק הראשון מתוך חמישה ,  גורל ההתמודדות עשוי להיות מוכרע כבר כאן במקרה של ניצחון של המחבט מס' של צ'ילה ,  בהתחשב בהצרותיו המוקדמות של סלע לגבי שתי הנקודות הבטוחות שיקבלו המארחים מגונזאלס .  לטובתו של סלע בן ה-24 ,  המדורג 66 בעולם ,  יעמוד יתרונו בדירוג מול מאסו בן ה-30 ,  שממוקם כרגע רק במקום ה-92 ,  בנוסף לעובדה שבמפגש היחיד בין השניים בעבר ניצח סלע בארבע מערכות דרמטיות באותו מפגש דייויס זכור ברמת השרון .
" המשחקים יהיו קשים בלי קשר לסדר שלהם ",  אמר סלע לקראת המשחק . " התאמנו טוב בשבועות האחרונים ,  צברנו עוד ניסיון על החימר ונצטרך להביא אותו לידי ביטוי מול גונזאלס שנמצא בכושר טוב ומול מאסו שאומנם לא נמצא בשיאו אבל מאוד מנוסה .  אני מקווה שתהיה תמיכה ישראלית בקהל ומחכה כבר לעלות למשחק .  אנסה לבוא יותר לרשת וללחוץ לצ'יליאנים את גב היד .  גם 'סרב אנד וולי' יעזור אבל אחרי הכל אנחנו על חימר וזה לא משטח פשוט לדברים האלה ". 
על הנייר מדובר בבאנקר של הצ'יליאנים ,  כשכוכבם הגדול שחזר למדי הנבחרת אחרי היעדרות ארוכה בגלל סכסוך עם האיגוד המקומי לא אמור להתקשות להביא את הנקודה מול המחבט מס' 2 של ישראל ,  אותו טרם פגש עד כה .  גונזאלס בן ה-29 הוא עדיין חבר בצמרת הטניס העולמית ומדורג עשירי בעולם ,  והבקהנד הקטלני שלו יעשה לישראלי בן ה-31 ,  המדורג 118 בעולם ,  לא מעט צרות ,  כשגם יצר הנקמה של גונזאלס על ההפסד בישראל לא ייגרע מהמוטיבציה שלו .
" רציתי שדודי יתחיל "  אמר לוי במסיבת העיתונאים . " הוא פייבוריט ובמידה וינצח זה ייתן לנו המון ביטחון להמשך היום .  יהיה קשה מאוד מול גונזאלס ,  אבל מאידך ,  היו לי הרבה ניצחונות על שחקנים טובים יותר .  אסור לי לתת לו לשלוט בנקודות .  אצטרך ללחוץ את מכת גב היד שלו ,  כמובן שזה יהיה קשה מאוד אבל עבדתי על זה באימונים .  אני מרגיש טוב ולמרות המסע הארוך והעובדה שהתאמנו כל יום במקום אחר ,  כי עדיין התאמנו .  רעש האדמה לא ישפיע על השחקים הצ'יליאנים בזמן המשחק .  הם מקצוענים ויודעים לעשות את ההפרדה ". 

דייויס :  סלע יפתח מול מאסו
המחבט הבכיר של ישראל יוציא לדרך את מפגש שמינית הגמר מול צ'ילה בשבת  ( 16:00 ,  ספ' 5 )  ,  בהמשך יתעמתו לוי וגונזאלס

