עכשיו הכל ברור
מעשה במאמן שנראה חסר אונים ונטול תשובות לאורך עונה שלמה ,  אבל אל פחד ,  הפיתרון באופק .  הבלוג של דודו עזריה
זוהי רשימה דמיונית ,  אודות מאמן דמיוני בקבוצה דמיונית .  כל קישור שהוא למציאות על אחריותו של הקורא בלבד .   לאחר המשחק הוא חזר הביתה כבוי ,  מרוקן .  הוא אמר מה שאמר לטלוויזיה אחרי המשחק ,  ידע שזו הייתה שטות ,  אבל בוודאי לא השטות הכי גדולה שהוא עשה העונה .  הוא יודע שעשה עשרות טעויות קשות ,  שהקבוצה שלו מגלה יכולת מחרידה ותלויה לחלוטין ביריבה ,  ובמקרה הטוב ביכולת של שחקן אחד שלו .  אפילו החברים שלו מהתקשורת הפסיקו לשמור עליו ולהגיד שהם לא מבינים מה האוהדים שדורשים את ראשו רוצים ממנו .  באמת שקשה לו להאשים את החבר'ה מהטלוויזיה ומהעיתונים ,  הם שמרו עליו כברת דרך ארוכה ,  וכשאף אחד לא רואה את הקבוצה ,  אפשר איכשהו להתלות בתוצאות ,  למרות שהושגו עם הרבה מזל והברקות של שחקן אחד .  
הוא קיווה שמתישהו זה יתחבר ,  אבל זה לא קרה והוא מתחיל להבין שהתחלופה הבלתי פוסקת של שחקנים לא תרמה לעניין כלל וכלל .  אלא שמה הוא יכול לעשות ?  אין לו מושג איך מתקנים את הדבר השבור הזה ,  שנראה כמו טוטאל לוס .  אז הוא עובד בשיטת הניסוי והטעיה ,  שולף שחקנים למגרש כמו מהמר חסר רעיונות בווגאס ,  למרות שבתוך תוכו הוא יודע שזה לא יעזור ושזה רק מונע מתיאום קבוצתי להיווצר .  אבל מה החלופה ,  לא לעשות כלום ?   הוא יודע שהוא נותן קרדיט גדול מדי לשחקנים שבעים וחסרי מוטיבציה שמחזירים לו כלום ,  אבל הוא פוחד .  להוציא אותם ?  זו תהיה הודאה בטעויות שלו ,  בעיה לא קטנה ,  ולא רק לאגו שלו .  לך תסביר לבעלים למה הוצאת כל כך הרבה כסף על שחקנים שאתה שם בצד .  הוא מסתכל על העונה הזו ,  רואה איך הצליח למסמס את ההזדמנות הענקית שניתנה לו ,  את הצ'אנס הכי גדול שיכול היה לקבל .   זה לא שהוא לא חשב להתפטר ,  מיליון פעמים המחשבה הזו עברה לו בראש ,  אבל הוא יודע שאם זה יקרה ,  הקריירה שלו תיכנס לבור לא קטן .  בינתיים הוא נשאר ,  מודה לאל על המזל הטוב שיש לו כשמשחקים מסתיימים בתוצאות מתקבלות על הדעת ,  למרות שהיו צריכים להסתיים בתוצאות אסטרונומיות .  הוא גם יודע שרק נס יוציא אותו מהעונה הזו כשיש לו סיכוי לטעון להצלחה .  נס ,  או אולי מהפך מחשבתי .  אם בסוף העונה הוא יציג שלושה אולי אפילו ארבעה שחקנים צעירים שצברו דקות ויכולים להוות בסיס לעונה הבאה ,  בנוסף לעוד זר אחד טוב שנמצא בקבוצה ושחקן שהפך תחת שרביטו לאחד מהטובים שבשחקני ליגת העל ,  הוא יוכל לטעון שהצליח ,  שכל ההשענות הזו על סוסים ותיקים ושבעים הייתה רק על מנת לייצר חילוף משמרות מסודר .  כן ,  הוא יודע שזו תהיה גניבת דעת .  מצד שני ,  ממתי בדיוק זה הטריד אותו ?   בשביל להוציא את התוכנית הזו לפועל ,  הוא יצטרך להתמודד עם הכוכב שהביא בסכום חסר תקדים ועושה טובה שהוא נע על המגרש ,  או שבכלל הגיע לשחק בקבוצה .  אולי גם עם החבר של הכוכב ,  שהגיע בעיקר על מנת להנעים לו את הנסיעה ומקפיד להתאדות בכל משחק ,  עם הקשר האחורי שמנסה מאוד ,  אבל מוכיח בכל שבוע למה הוא לא הפך להיות שחקן בכיר למרות שגדל במועדון גדול ,  ואולי גם עם המגן שהחתים לשלוש שנים ,  שיעשה לו פרצופים תוך שהוא מבטיח שיהיה שחקן נבחרת .  זה לא יהיה קל .  ממש לא .  
אבל עכשיו זה הם או הוא .  או שידבק בהם ויצלול מטה כאילו היו משקולת כבדת משקל שקשורה לרגלו או שינסה להציל עצמו .  פתאום הכל התבהר ,  פתאום הוא זיהה את הדרך .
 
עכשיו הכל ברור
מעשה במאמן שנראה חסר אונים ונטול תשובות לאורך עונה שלמה ,  אבל אל פחד ,  הפיתרון באופק .  הבלוג של דודו עזריה

