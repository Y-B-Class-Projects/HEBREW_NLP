התאגידים מרוויחים - העובדים נמקים 
כלכלה במשבר
 >  >  כבר שנה שהכלכלה האמריקאית אינה במיתון .  רווחי התאגידים מזנקים ומתקרבים לשיא של 2007 .  עלויות המימון של ארה"ב - הריבית שהיא משלמת לנושיה על האג"ח שלה - צנחו .  כלכלנים - שקולם נפל על אוזניים ערלות - מעניקים לנשיא ברק אובמה ,  שנתיים מתחילת כהונתו ,  לקרדיט רב על כך שהציל את ארה"ב משפל כלכלי גדול ומשבר איום בפעולותיו הנחרצות עם כניסתו לתפקיד .  ולמרות כל זאת ,  מצב הרוח הלאומי בארה"ב נמצא בשפל .  המפלגה של הנשיא המכהן - הדמוקרטים - עומדת לספוג תבוסה משפילה בבחירות לקונגרס .  התמיכה באובמה נמצאת בשפל .  למרות ההצלחה במגזר העסקי ובשוקי ההון ,  עמוד השדרה של הכלכלה האמריקאית - שוק העבודה - משדר ללב שלה אותות בלתי סדירים שמשבשים את קצבו .  שיעור האבטלה הגבוה - יותר מ-10% בכמה מהמדינות הגדולות ורבות ההשפעה של ארה"ב - הוא הקלף שנותן בידי הרפובליקאים את הניצחון בבחירות לקונגרס ,  המתקיימות באמצע כהונתו הראשונה של הנשיא אובמה .  ואין דבר משבש יותר לממשל שפועל בעת משבר ומנסה לחולל רפורמות ומהפכים במדינה שמנהלת מלחמה בחזיתות מרובות ,  מאשר מהפך בשלטון בפרלמנט .  עמוד השדרה של אמריקה אינו בגורדי השחקים שבהם יושבים מטות הבנקים הגדולים ,  הוא לא במשרדי החלל הפתוח של מהנדסי עמק הסיליקון והוא לא בקומות המסחר של הבורסות בוול סטריט .  הוא נמצא במפעלי תעשייה ,  שפיטרו מאות אלפי עובדים ;  הוא נמצא ברבבות עסקים קטנים ,  שלא מקבלים מימון מהבנקים שקופצים את ידיהם ;  הוא נמצא בקומות הביניים של חברות קטנות וגדולות ,  שפיטרו עובדים מבוגרים המפרנסים משפחות .  עמוד השדרה הזה כואב היום ,  כי במשך שניים-שלושה עשורים כורסם שכרו ונשחקו השירותים הבסיסיים שהוא מקבל - רווחה ,  בריאות וחינוך .  הוא סחב על גבו את הכלכלה הגדולה והמפוארת בעולם ,  הוא סייע לייעל אותה והגביר את פריון העבודה שלה .  עשרות שנים של שחיקת השכר הריאלי של המעמד הבינוני בארה"ב ,  שחלה במקביל לצבירת עושר מדהימה במאיון העליון שלה ,  הובילו את ארה"ב למקום הזה .  במקום הזה יכול אובמה - נשיא רפורמטור עם אג'נדה שתומכת במעמד הבינוני ,  בחלוקה צודקת יותר של העושר והמשאבים וחיזוק החלשים - רק להפסיד ,  בתור  " קומוניסט "  מימין ,  או כמי שלא עשה דיו כדי לפרק את אוליגרכיית הבנקאים ,  משמאל .  שלא יהיה ספק לאף אחד - הימין הרפובליקאי על רוב גווניו לא מציע פתרון .  הוא ניהל ציד מכשפות נגד הממשל כמו חבורת עכברושים שמתמרדים נגד קפטן הספינה שלהם על ידי כרסום חורים והטבעתה ,  משום שיעד הספינה לא יאה בעיניהם .  ולאחר שהם ינצחו בבחירות בקונגרס ,  הם ימשיכו לנהל קמפיין אנטי :  לא כזה שחותר להשיג דבר מה ,  אלא כזה שפועל רק לסכל את מהלכי המחנה היריב .
 
התאגידים מרוויחים - העובדים נמקים 
כלכלה במשבר

