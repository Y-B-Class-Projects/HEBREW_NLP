גרעין אינו הפתרון 
אנרגיה ואקלים
 >  >  בוועידת האקלים של האו"ם שנערכה בדנמרק בדצמבר התחייב נשיא המדינה ,  שמעון פרס ,  לצמצום פליטת גזי החממה מתחומה של ישראל .  באחרונה פורסם כי חברת הייעוץ הבינלאומית מקינזי הכינה דו"ח על פוטנציאל צמצום הפליטה בעבור המשרד להגנת הסביבה ,  וכי גם ועדת מנכ"לים של משרדי הממשלה וארגוני הסביבה בישראל עוסקת בעניין .  התמונה שעולה מעבודת הוועדות והדו"חות היא כי לישראל מאפיינים שיקשו עליה לנצל טכנולוגיות קיימות לצמצום פליטת גזי החממה ,  כמו שימוש במפלי מים או רוח לייצור חשמל .  הפתרון האופטימלי ,  הזמין ,  הזול והיעיל שאותו תוכל ישראל ליישם טמון בתחום ההתייעלות בשימוש בחשמל ובדלק .  עם זאת ,  ההתייעלות האנרגטית דורשת התגייסות כוללת לשינוי - למשל מעבר לתחבורה ציבורית ,  תליית כביסה במקום שימוש במייבש ,  כיבויים של כל מכשירי החשמל שאינם בשימוש ועוד .  מהדו"חות צצה ועולה אפשרות נוספת שנראה כי אינה כרוכה במאמץ מיוחד של האזרחים ושמבטיחה לצמצם משמעותית את פליטת הגזים - הקמת כור גרעיני אזרחי להפקת חשמל .  כורים גרעיניים אינם פולטים גזי חממה בתהליך הפקת החשמל ,  ולכן נחשבים - בטעות - לנקיים ואף ירוקים .  ברחבי העולם אף ניתן לשמוע מומחי סביבה שטוענים שלא תהיה תוחלת למין האנושי אם לא נתקין במהירות כורים גרעיניים כדי לספק את צורכי האנרגיה הגואים של האנושות .  אלא שהטכנולוגיה שקיימת כיום להקמת כורים גרעיניים היא בזבוז משאבים משווע .  פיצוח האורניום מפיק אמנם כמויות אנרגיה אדירות ,  אך הכורים שנמצאים כיום בשימוש מסוגלים לנצל רק אחוזים בודדים ממנה .  כריית האורניום גורמת לזיהום סביבתי רב וכרוכה בפליטת גזי חממה ויתרת האנרגיה נפלטת במשך שנים בצורת חום וקרינה קטלנית .  כמו כן ,  את הפסולת הגרעינית מהתהליך יש לאפסן למשך עשרות אלפי שנים הרחק מיד אדם וממי תהום .  לבעיה זו אין פתרון מספק - באחרונה נסגר פרויקט אמריקאי לחציבת מנהרות לאכסון פסולת גרעינית .  אחרי 9 מיליארד דולר ו-22 שנות מחקר ופיתוח ,  הפרויקט בוטל משום שלא הצליח לענות על הדרישות .  בצרפת ,  מחסני הפסולת דולפים ומסכנים את מי התהום ובגרמניה ,  אתרי אכסון במכרות מלח מאיימים להתמוטט .  אמנם כיום משולבים בכורים מנגנוני בטיחות ,  אך בפועל ממשיכות להתרחש תאונות חמורות מדי שנה .  בפינלנד מתעכבת מזה כמה שנים הקמת כור חדש שאמור היה לשמש כדוגמה לבטיחות של כורים גרעיניים - בשל בעיות בטיחות מהותיות שנתגלו בו ,  הן בתכנון והן בהקמה .  ישראל היא מדינה קטנה ,  הצפופה בעולם המערבי ,  וההשלכות של תאונה גרעינית בה תהיינה קיצוניות - מפגיעה במאגרי מי התהום עקב דליפה ועד לפיזור נשורת רדיואקטיבית על פני המדינה כולה .  מזה כשני עשורים בוחנים במעבדות ברחבי העולם טכנולוגיות שעשויות לפתור את הבעיות האלה ,  אך רק כשיבשילו ,  ניתן יהיה לבחון את אפשרות הקמתו של כור גרעיני בישראל .  עד אז ,  ומדובר בעשרות רבות של שנים ,  לא נותרה ברירה אחרת מלבד שינוס מותניים ,  צמצום הבזבוז והגדלת היעילות בשימוש בחשמל ובדלק בישראל .  הכותב הוא מנהל המחקר בפורום הישראלי לאנרגיה

גרעין אינו הפתרון 
אנרגיה ואקלים

