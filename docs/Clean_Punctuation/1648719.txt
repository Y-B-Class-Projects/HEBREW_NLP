נקסוס של גוגל 
בדקנו
 >  >  ענקית האינטרנט גוגל עוררה באחרונה התרגשות כשהכריזה על כניסתה לעולם החומרה עם הטלפון החדש שהיא משווקת ,  נקסוס וואן .  החידושים המשמעותיים בו הם מסך ה-amoled ,  הסרטת וידיאו ברזולוציית 720p ,  מערכת הפעלה אנדרואיד בגרסה החדשה - 2.1 ,  חיפוש קולי ,  רקעים חיים ועוד .  המפרט העוצמתי כולל מסך מגע בגודל 3.7 אינץ' ,  מעבד במהירות 1ghz וזיכרון בנפח 512mb ,  מצלמת 5 מגה פיקסל ,  bluetooth ו-gps ,  מצפן דיגיטלי ,  wi-fi וחיישני תנועה וקירבה .  המכשיר דק ומעוצב בקווים עגלגלים ,  והוא נוח לאחיזה .  המסך שלו זהה בגודלו לזה שבאייפון ,  אבל כאן נגמר הדימיון .  הרזולוציה הגבוהה מעניקה איכות משובחת ,  צבעים חיים וחדות מצוינת ,  אבל באור שמש התקשינו לצפות בו .  כמסך מגע הוא מתפקד היטב ותומך גם במולטי מגע באופן חלק ומהיר .  הגרסה החדשה של אנדרואיד מוסיפה כמה חידושים ,  אבל השיפור המשמעותי ביותר הוא היציבות :  אין קריסות ,  אין עיכובים ,  הכל עובד באופן חלק ורציף .  מדובר בממשק חכם ,  עשיר ,  נוח וכמובן פתוח להתקנה של אפליקציות ומשחקים .  המצלמה זריזה מהמקובל ,  ומספקת איכות תמונה טובה למדי .  מצלמת הווידיאו הפתיעה לטובה עם איכות שעוקפת את כל מה שראיתם בטלפונים אחרים .  הגלישה באינטרנט נהדרת .  טעינת הדפים מהירה ,  והם מוצגים באופן הנכון .  אין תמיכה בפלאש ,  אבל היא אמורה להתווסף במהלך השנה .  גם תוכנות המייל נוחות מאוד .  הסוללה החזיקה אצלנו יום עבודה שלם בשימוש תובעני וקצת יותר מיום וחצי בשימוש סביר .  עם זאת ,  הנקסוס נופל במלכודת של סמארטפונים רבים מסוגו - תפקוד הטלפון שלו רחוק מלספק .  איכות השמע סבירה אבל העוצמה חלשה מדי ,  והספיקר מאכזב במיוחד עם צליל קטן וצורמני .  נכון להיום אין עדיין תמיכה מוסדרת בעברית .  יש מקלדת עברית ותמיכה בהצגת עברית ,  אבל הממשק באנגלית .  בעד :  מסך מולטי-מגע איכותי ,  פעולה מהירה מאוד ,  מצלמת 5 מגה פיקסל באיכות טובה ,  צילום וידיאו ברזולוציה גבוהה ,  סינכרון מלא עם שירותי גוגל ,  איכות בנייה מעולה .  נגד :  עוצמת שמע בינונית-נמוכה ,  המסך דוהה בשמש ,  אין רדיו ותמיכה טובה בעברית ,  עדשת המצלמה חשופה לפגיעות .  שורה תחתונה :  למרות הציפיות הגבוהות ,  נקסוס וואן כמעט לא איכזב .  מערכת ההפעלה הנוחה ,  הגלישה המהירה וחיי הסוללה הטובים מצטרפים לכדי חוויית שימוש מצוינת .  מאידך ,  בתפקודו כטלפון הוא מאכזב ,  וחבל .  ציון :  8.7 3,370 שקל - אתר wisebuy.co.il מסייע בקבלת החלטות קנייה באמצעות מדריכי קנייה ,  סקירת מוצרים והשוואת מחירים המכשיר נמסר לסקירה באדיבות dim-phone

נקסוס של גוגל 
בדקנו

