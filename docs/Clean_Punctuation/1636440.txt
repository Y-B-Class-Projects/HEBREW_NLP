ציור הנפש
הציירת מאיה ישראל לא הבינה מה הופך קווים ומשיכות של צבע לדמות אדם .  לכן היא ציירה סדרה של ציורים כדי שגם הצופה לא יבין .  ראיון לרגל תערוכה
הציירת הירושלמית מאיה ישראל מחפשת בציוריה את האנושיות הבלתי מוגדרת שטומנת בחובה דמות האדם ,  זו שחומקת מהעין ומחייבת הסתכלות שאינה מסתפקת ביכולת הטבעית שלנו לזהות פנים .  בסדרה הנוכחית שלה  " מה שנשאר ",  המוצגת בימים אלה בגלרית קונטמפוררי ביי גולקונדה בתל אביב ,  היא בודקת עד כמה חלקי הגוף עצמם הכרחיים ביצירת דימוי אנושי שניתן לזהות ואף מטשטשת את גבולות שמפרידים בין הגוף לסביבתו .  כך ,  היא מחליפה עין בצמח ,  סנטר בכתם של צבע וכך לא רק שמוצאת לדבריה את האנושי אלא גם את עצמה . " הפגמים בציור הם אני בתוך היצירה ",  היא אומרת בשיחה עם וואלה !  תרבות לרגל פתיחת התערוכה , " ואני מנסה להשאיר לזה מקום ולתת למבט של הצופה גם לעצב את הציור .  העיסוק בתנועה הזו בין הדימוי לביני לבין הצופה הוא מה שדוחף אותי לצייר ."  
" מאז ומתמיד היה ריק בציורים שלי ומשיכות של צבע ",  היא מסבירה , " אך ככל שהדמות היתה מפורקת יותר וככל שהצבע נהיה חשוף יותר ,  כדבר העומד בפני עצמו ,  והעניין התרכז במימד הצורני והצבעוני ,  הדברים התחילו להיראות לי חלק משלם מסוים שחוצה את גבולות גוף האדם .  שבירת הגבול הזה העלתה אצלי שאלות רבות על אודות מה הופך אדם לאדם ". 
ישראל ,  בת 35 ,  אמא לעמנואל ואשתו של הצלם יעקב ישראל ,  רואה את עבודתה כקילוף שכבות .  כל תהליך העבודה שלה הוא ניסיון לחשוף מה נמצא מעבר לקווי הדימוי האנושי .  היא מתחילה תמיד עם צילומים של אנשים שהיא מכירה ,  מציירת קווי מתאר , " וכשהצבע פוגש את הקנבס - משהו נחשף ,"  היא אומרת .  אך הפעם ,  אחרי 22 שנים שבהם היא מציירת ,  חל שינוי . 
" בשנים האחרונות אני עוברת תהליך מאוד מעניין .  בעבר הציורים שלי היו מאד ריאליסטיים ומלוקקים .  הזיקה למציאות הגנה עליי .  ואז התחלתי לשאול שאלות לגבי האנושיות של דמות האדם ,  ומה מעבר לצורה שלו הופך אותו לאנושי .  כדי לחקור את זה עבדתי על סדרה של בובות חלון ראווה בשם 'התחזות' .  הן היו דמויות אנושיות חסרות איברי מין ,  שנראות כמו תרכובת של פרוטזות ושאי אפשר לפגוש את מבטן .  חשבתי הרבה על הסרט 'בלייד ראנר' של רידלי סקוט ,  על האופן שבו הכפיל הופך לאנושי וכבר לא ניתן להבדיל ביניהם .  זו שאלה כמעט פרנואידית כי היא מניחה שקשה להבדיל בין צורה של משהו לדבר עצמו ". 
הסדרה הזו מתאפיינת בהפיכה של המישור המשני בעבודות  הרקע  למישור הקדמי והמרכזי . " מסתבר שלאורך כל השנים בהם אני עובדת אני בעיקר מתעסקת במפגש של החתך בין הדמות לבין מה שמסביבה ,"  מתארת ישראל את הציורי הסדרה . " בסדרה הזו הרגשתי שאין דבר כזה רקע ,  זה לא יכול להיות מופרד מהדימוי האנושי .  הגבול הזה הוא דמיוני ועל כן המרחב פולש לתוך הדמות .  כך ,  למשל ,  ישנם ציורים בהם אני לא מציירת את האיבר שלרוב מאשר את קיום האדם  העיניים .  ועם זאת ,  הדמות עדיין נראית אנושית ועדיין יש לה מבט .  הציור עצמו הופך להיות זוג עיניים שמביטות החוצה .  הוא פוגש אותך ".  
" כשאני מציירת דמות אני מחפשת חוויה של אנושיות שלא תמיד נמצאת בצורה .  אחרי השכבה הראשונה של הציור ,  עם המשיכה הראשונה של המכחול ,  הציור כבר עובר מטמורפוזה והצבע הופך את האדם המגולם בקווים למשהו אחר ,"  היא מסבירה . " אבל זה לא תהליך ספונטני .  יש לי מטרה בכל ציור .  השחרור הזה בעצמו הוא מתוכנן ,  ורק כך אני מצליחה לשחרר גם את עצמי מהמטרה הצפויה מראש ,  אך גם את הדמות שכלאתי בצילום הדו מימדי ."   ישראל מתארת תהליך של הפשטה ,  אך לא של דקונסטרוקציה בעבודות שלה . " אני לא מרגישה שאני מפרקת את הדמות השלמה ,  והופכת אותה למשהו חלקי על ידי הכנסת צמחיה או צבע חשוף .  אני מרגישה שהשארית הזו שלמה בפני עצמה .  מבחינתי הכל חלקי ,  ואז זה מבטל את החלקיות .  דווקא הופעת הצמחייה בעבודות היתה פחות מתוכננת ,  ורק כשהצטברו לי הרבה עבודות הבנתי שמה שעשיתי היה להוסיף שארית של הסביבה .  הציור 'קוטפת הדשא' הוא הציור שמתאר בשבילי את כל החוויה של יצירת הסדרה הזו  בכל העבודות שלי אני קוטפת דשא ." 


ציור הנפש
הציירת מאיה ישראל לא הבינה מה הופך קווים ומשיכות של צבע לדמות אדם .  לכן היא ציירה סדרה של ציורים כדי שגם הצופה לא יבין .  ראיון לרגל תערוכה

