לתת שיניים לרשות ההגבלים 
משק משפחתי
 >  >  המשבר הכלכלי היפנה בשנה האחרונה זרקור לשאלת היציבות הפיננסית של גופים ,  מוסדות ותאגידים - ודחק מעט את שאלת הריכוזיות במשק .  עם זאת ,  הריכוזיות ,  שמשמעותה תחרות מצומצמת ,  חשובה לא פחות כגורם הפוגע בצמיחת כלכלה דינמית .  הרגולטור היחיד במשק שפועל בנחישות להגברת התחרות היא רשות ההגבלים העסקיים .  עם זאת ,  נראה כי חוק ההגבלים אינו מותאם לחלוטין לשינויים שהתרחשו בשנים האחרונות במשק ,  ולכן גם ידי הרשות מוגבלות מעט .  רגולטורים אחרים ,  בהם המפקח על הביטוח במשרד האוצר והמפקח על הבנקים בבנק ישראל ,  מתמקדים יותר ביציבות הגופים המפוקחים ,  כשאחת המטרות היא להבטיח את כספי החוסכים .  נוח להם שהגופים המפוקחים גדולים - גם אם זה פוגע בתחרות - מכיוון שקל יותר לפקח על מעט מתחרים .  המשק כיום תחרותי יותר מכפי שהיה לפני 20 שנה ,  בין השאר הודות לתהליך ההפרטה ,  אך זה עדיין לא מספיק .  גם ועדת ברודט ,  שאכפה לפני כ-14 שנה על הבנקים להיפרד מרוב האחזקות הריאליות שהיו בבעלותם ,  תרמה ליצירת מוקדי כוח כלכליים נוספים .  פרופ' אסף חמדני ציין במחקרו כי הריכוזיות במשק מגבירה את הסכנה לכספי הציבור .  הריכוזיות הזאת מתבטאת ,  בין השאר ,  בכך שמקבלי אשראי מחזיקים גם בגופים המוסדיים שמעניקים את האשראי .  בנוסף ,  תאגיד מוגבל בשיעור האשראי שהוא יכול לקבל מבנקים ,  אך לא מכלל שוק האשראי ,  הכולל גם גופים מוסדיים .  בנוסף קבע חמדני ,  כי הריכוזיות מסכנת את הכלכלה והדמוקרטיה .  באחרונה עמדה ריכוזיות זו למבחן ,  כאשר ועדת חודק פירסמה המלצות ביניים להתנהלות גופים מוסדיים בשוק ההון .  ההמלצות נגעו בצמצום מרחב הפעולה של תאגידים בבואם לגייס הון מהמוסדיים ,  והובילו למכתב מתנגד ותקיף מאי.די.בי ,  אחת הלוות הגדולות במשק ,  בגנות חלק מההמלצות .  אי.די.בי היא אחת הקבוצות החזקות ביותר במשק ,  שחולשת על כ-100 חברות ומגוון תחומי פעילות רחב .  השאלה אם הקבוצה משתמשת לרעה בכוחה עולה מדי פעם מתלונות ספקי מוצרים ונבחנת ברשות ההגבלים ,  כולל בימים אלה .  בנוסף ,  חלק מספקי השירותים ,  בהם עורכי דין ,  טוענים כי הם חוששים לייצג גופים המתנגדים לאי.די.בי ,  מכיוון שאז לא יקבלו עבודה מהקבוצה ,  שנהפכה לספק עבודה מרכזי במשק .  בפועל ,  רק רשות ההגבלים מונעת את המשך התחזקות הריכוזיות .  ואולם ידי הרשות כבולות בחוק - והגיע הזמן לשנותו .  החוק אינו מאפשר לרשות ההגבלים למנוע מתאגיד ענק להמשיך לגדול באמצעות כניסה לתחומי פעילות חדשים ,  אלא רק למנוע התרחבות בתחומי פעילות קיימים ,  דוגמת שוק האנרגיה או שוק התקשורת .  בהנחה שהממשלה תחליט כי יש לפעול נגד התחזקות נוספת בריכוזיות במשק כדי להאיץ את צמיחתו ,  יש להחליט לשנות את החוק ולאפשר לרשות ההגבלים לפסול עסקות תוך התבססות על היקף הפעילות של הקבוצה הרוכשת בכלל המשק הישראלי .  בנוסף ,  כדי לחזק את היציבות הפיננסית ראוי לשקול יצירת מגבלה של לווה בודד מכלל שוק האשראי במשק ,  ולבצע הפרדה תאגידית בין נותני אשראי למקבלי אשראי .
 
לתת שיניים לרשות ההגבלים 
משק משפחתי

