אם שכולה : " ידיו של פרץ מגואלות בדם "
 הוריהם של שני לוחמי 669 שנהרגו ב"אסון הכבל "  מתנגדים למינוי הרב רפי פרץ שהיה טייס המסוק באסון לרב הצבאי הראשי . " אם הוא לא היה עומד באפס מעשה ומסייע ,  בני יכול היה להיות בחיים "  אמרה אימו של אחד מההרוגים בתאונה
רב שנוי במחלוקת :  משפחות שכולות דורשות לבטל את מינויו הצפוי של סא"ל  ( במיל' )  הרב רפי פרץ לתפקיד הרב הצבאי הראשי זאת בעקבות מעורבותו ב"אסון הכבל "  ב-1992 בו נהרגו שני לוחמי יחידת החילוץ 669 של חיל האוויר .  לוואלה !  חדשות נודע ,  כי המשפחות עומדות על כך שפרץ ,  שהיה טייס מסוק היסעור ממנו נפלו הלוחמים ,  לא ימונה לתפקיד שכן לדבריהם פרץ מנע מצוות המסוק להעניק עזרה לשני החיילים שנפלו מהמסוק לאחר שהכבל אליו היו קשורים נקרע ,  ואף ננזף בשל כך . 
" אסון הכבל "  אירע באוגוסט 1992 ,  כאשר במהלך אימון של יחידת 669 במדבר יהודה נקרע הכבל אליו היו קשורים שני לוחמי היחידה ,  סמל גיל צוריאנו וסמל אסף רוזנברג .  פרץ שהיה מפקד המסוק ,  הועמד לדין בעקבות המלצות ועדת חקירה חיצונית שהוקמה לאירוע בראשות השופט אליהו וינוגרד ,  ואף נשפט וננזף .  לטענת המשפחות ,  פרץ מנע מצוות המסוק לרדת ממנו ולהעניק עזרה לפצועים בכדי ש"לא ייחשפו לזוועה ".   
" מאז ששמענו על המינוי של פרץ לתפקיד הרב הצבאי אנחנו לא ישנים בלילה ",  כך אומרת לוואלה !  חדשות מאיה נוסבאום ,  אימו של סמל אסף רוזנברג שנהרג באסון הכבל בו היה פרץ טייס המסוק , " המינוי הזה מחזיר אותנו לאסון .  זה פשוט חוסר צדק .  לא ייתכן שטייס שהיה מעורב אישית בתאונה ייקבל היום דרגה עם כבוד מצה"ל ,  והוא עוד עלול לעמוד ולהספיד חיילים על קברם בזמן שידיו מגואלות בדם .  אם הוא לא היה עומד באפס מעשה ומסייע לבן שלי ,  אסף עוד יכל להיות היום בחיים .  הוא היה הגורם המרכזי למותו של אסף .  אז הרגו את אסף ,  היום הצבא הורג אותנו .  אני מודיע לך שאנחנו לא נשתוק ואם צריך אנחנו נשבות רעב מול לשכת הרמטכ"ל עד שיבטלו את המינוי .  הבן שלי היה יקר לנו מאוד ,  ואם הוא יקר גם לצבא אז שישמרו על טיפת הכבוד האחרונה שלו ".  
" אדם כזה לא ראוי שיהיה הרב הצבאי של צה"ל ",  אומרת לאה ,  אימו של גיל צוריאנו שנהרג באסון ,  לוואלה !  חדשות . " מי שלא יצא מהמסוק ולא טיפל בפצועים ואפילו לא נתן לאף אחד אחר לצאת מהמסוק ולסייע לא יכול להוות דוגמא לאחרים ובטח שלא להיות הרב הצבאי ",  קובעת האם . " לא היו מועמדים אחרים ?  למנות אדם כזה לתפקיד כל כך בכיר ,  זה פשוט מסעיר אותנו .  זו פשוט חרפה ,  מה גם שעד היום הוא לא התחרט על התנהגותו .  ועדת החקירה אפילו קבעה שהטייס הזה לא יכול להיות דוגמא לטייסים אחרים בחיל האוויר ,  אז מדוע הצבא בחר דווקא בו ,  זה פשוט לא נתפס .  במקום לפנות או לפחות לטפל בגיל ובאסף הוא פשוט הורה לכולם להישאר במסוק עד שהגיע מסוק החילוץ ".  לדברי צוריאנו ,  בימים הקרובים יפנו משפחות הרוגי האסון לרמטכ"ל וידרשו ממנו לבטל את המינוי .
" בטח אנשים אמרו לעצמם ,  'אז עברו 17 שנה ,  אז למה שלא נמנה אותו' ",  טוענת צוריאנו ,  שאף מעלה את האפשרות שהמינוי לתפקיד ניתן לפרץ בשל העובדה כי הורה לחיילים שלא לסרב פקודה בעת ההתנתקות . " הוא דאג שיהיה שקט בפינוי היישובים בגוש קטיף ,  אז עכשיו מחזירים לו .  ככה זה בצבא ,  שמור לי ואשמור לך .  אנחנו נפעל בכל האמצעים שהאיש הזה לא יהיה בתפקיד ".  כזכור ,  פרץ מונה אתמול על ידי הרמטכ"ל להחליף את תא"ל אבי רונצקי והוא הוא צפוי להיכנס לתפקידו בחודש יוני השנה .  
עו"ד אליעד שרגא ,  המייצג את המשפחות השכולות ,  אמר הבוקר לוואלה !  חדשות על רקע הפירסום : " זהו מינוי שהוא פסול מוסרית .  מי שנכשל במבחן העליון של הצלת חיי אדם ואפילו לא ירד לבדוק את מצב של הלוחמים ונשאר בקוקפיט במשך 45 דקות לא יכול להיות דמות תורנית בצה"ל ",  דברי שרגא .
 גורמים בצה"ל אמרו בתגובה לטענות כי טרם התקבלה פניית המשפחות לצבא ,  וכי במידה ותוגש פנייה שכזו היא תטופל בהתאם .  הרב רפי פרץ עצמו ביקש שלא להגיב אך אמר : " אני מכבד את כאבן של המשפחות וכל תחושה שלהן .  גם אני נושא עימי את הכאב הזה ואני אשאר איתו לעולם .  עשיתי כל מה שיכולתי אז ,  ומאז ". 
לפניות לכתב :  joshjosh@walla.com
עדכון ראשון :  06:00

אם שכולה : " ידיו של פרץ מגואלות בדם "
 הוריהם של שני לוחמי 669 שנהרגו ב"אסון הכבל "  מתנגדים למינוי הרב רפי פרץ שהיה טייס המסוק באסון לרב הצבאי הראשי . " אם הוא לא היה עומד באפס מעשה ומסייע ,  בני יכול היה להיות בחיים "  אמרה אימו של אחד מההרוגים בתאונה

