מלמיליאן : " שחקנים עשו שביתה איטלקית "
 מאמן בית"ר ירושלים זעם על האפטיות של שחקניו אחרי ההפסד הביתי להפועל פתח תקוה : " אין מקום לדבר על העתיד שלי "
 צילום ועריכת וידאו :  קובי אליהו
בית"ר ירושלים רשמה הערב  ( שבת )  משחק חמישי ברציפות ללא ניצחון ,  כשהפסידה 2:0 להפועל פתח תקוה באצטדיון טדי ,  שהיה ריק מקהל בעקבות העונש שספגה הקבוצה על התפרעות אוהדיה במשחק מול בני יהודה .  צמד של דודו ביטון המצוין בדקות 40 ו-78 השפיל את הבית"רים וערער עוד יותר את מעמדו של אורי מלמיליאן ,  ששוב ראה את שחקניו מתנהלים באדישות על המגרש ולא נלחמים כיאה למצב הקשה אליו נקלעו .
" שחקנים עשו שביתה איטלקית ",  אמר מלמיליאן בסיום .  שחקנים שלא השקיעו ולא נלחמו .  יש פה שחקנים שחתומים על חוזה ואתה רוצה שיילחמו .  שפת הגוף של השחקנים מרגיזה אותי .  ברגע שאתה לא משקיע ולא עובד זו בגידה .  שחקני כדורגל צריכים לבוא ולעבוד .  המאמן תמיד אשם וזה נכון .  קבוצה שמפסידה זו אשמה של המאמן ,  אין ספק .  שחקנים צריכים להראות שפת גוף אחרת גם כשהם נכנסים בדקה ה-89 ". 
על האפשרות שיתפטר בעקבות המצב אמר מלמיליאן : " אין מקום לדבר על העתיד שלי .  אני בחור מספיק אחראי ויודע מה אני יכול לעשות .  יש אנשים שאני צריך לתת בפניהם את הדין .  יש תקופות קשות יותר בכדורגל ואין מה לעשות .  בית"ר ירושלים היא חלק ממני ומה שצריך לקרות יקרה .  כמאמן אתה לוקח אחריות ,  רק עכשיו סיימנו את המשחק וזה רגע קשה .  אני אקבל את ההחלטות שלי ". 
בבית"ר אמרו הערב כי המעמד של מלמיליאן לא מעורער והחלפתו אינה עומדת על הפרק .  במועדון הדגישו כי לא יפטרו את מלמיליאן וכי גם אם ירצה להתפטר ,  בהנהלה לא ייתנו לו .  בבית"ר האשימו את השחקנים ביכולת של הקבוצה ,  אולם סבורים כי מתוך היכרות עם מלמיליאן לא מן הנמנע שיגיש את התפטרותו ביממה הקרובה .  
עידן טל ,  שנאלץ לנסות לשכנע את דריו פרננדז להיכנס למשחק כשמלמיליאן הקים אותו מהספסל בדקה ה-69 ,  אף צעק לעברו בדקה ה-80 להתחיל לרוץ . " זה ערב עצוב ",  סיכם טל . " כולם רואים שאנחנו לא טובים ומי שלא אכפת לו גם רואים את זה .  הקבוצה לא משחקת ,  אז לפחות שניתן קצת מעצמנו .  זה נראה רע מאוד וזה מעצבן .  צריך להוציא את הקבוצה מהמצב שהכנסנו את עצמנו אליו .  שחקנים צריכים לתת הכל על המגרש ,  המאמן לא האשם הבלעדי .  הבעיה היא אצל כולנו .  זו לא האשמה של המאמן או של שחקן זה או אחר ,  כולנו נראים לא טוב ". 
גורם במועדון התייחס לאפטיות המופגנת של פרננדז ואמר : " שימשיך לתת לאנשים שמנהלים אותו להוביל אותו אל התהום ,  אנשים חובבנים הורסים לו את הקריירה ".  אחרי המשחק אמר מלמיליאן לאנשים בקבוצה : " איך שדריו נכנס ראיתי מה הוא עושה ולא הפסקתי לצעוק עליו .  בגול השני שלהם הוא הרים ידיים ולא ניסה למנוע את הבעיטה ". 
מהעבר השני חגגה הפועל פתח תקוה ניצחון ליגה ראשון ,  ויובל נעים ,  שטרם ראה את קבוצתו כובשת בשני משחקיו על הקווים מאז החליף את אלי מחפוד ,  היה מרוצה מאוד בסיום : " בסך הכל היינו הרבה יותר טובים מבית"ר .  שחקנים רצו ונלחמו ,  אבל לפעמים מאבדים ביטחון אחרי שקבוצה לא מנצחת שלושה חודשים .  אבל בסך הכל ניצחנו ואני מרוצה .  יש פה הרבה עבודה ,  נצטרך לצרף שלושה או ארבעה שחקנים כדי להתקדם .  היום אנחנו שמחים ומחר נחשוב כבר על בני סכנין ". 

מלמיליאן : " שחקנים עשו שביתה איטלקית "
 מאמן בית"ר ירושלים זעם על האפטיות של שחקניו אחרי ההפסד הביתי להפועל פתח תקוה : " אין מקום לדבר על העתיד שלי "
 
