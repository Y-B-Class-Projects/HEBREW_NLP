וול סטריט :  יציבות עם פתיחת שבוע הבחירות
יום המסחר הראשון בשבוע בוול סטריט נחתם ביציבות לאחר שהתנהל במרבית שעות המסחר בעליות על רקע שבוע דרמטי במיוחד ושלל נתוני מקרו .  דאו גונס עלה קלות ב-0.06% לרמה של 11,124 נקודות ,  נאסד"ק ירד ב-0.1% ל-2,504 נקודות ו-S & P 500 עלה ב-0.1% ל-1,184 נקודות
יום המסחר הראשון בשבוע בוול סטריט נחתם ביציבות לאחר שהתנהל במרבית שעות המסחר בעליות על רקע שבוע דרמטי במיוחד ושלל נתוני מקרו .  דאו גונס עלה קלות ב-0.06% לרמה של 11,124 נקודות ,  נאסד"ק ירד ב-0.1% ל-2,504 נקודות ו-S & P 500 עלה ב-0.1% ל-1,184 נקודות .  
בגזרת המקרו ,  השבוע יתקיימו הבחירות לסנאט ולבית הנבחרים האמריקאי .  בנוסף ,  ביום רביעי יודיע הבנק הפדרלי על החלטת הריבית ,  והמשקיעים אף צופים שיודיע על היקף רכישות אג"ח נוספות .  ההכנסה האישית בארה"ב ירדה בספטמבר ב-0.1% - הירידה החדה ביותר מאז יולי 2009 .  ההוצאה האישית עלתה ב-0.2% .  אנליסטים בוול סטריט צפו עלייה של 0.2% בהכנסה האישית ,  ועלייה של 0.3% בהוצאה .  שיעור החיסכון ירד בספטמבר ל-5.3% ,  לעומת 5.6% בחודש שקדם לכך .  ההכנסה הפנויה הריאלית - ההכנסה אשר נותרת לאחר מסים - ירדה ב-0.3% בספטמבר .  קצב הצמיחה של הכלכלה העולמית צפוי להתמתן בשנתיים הבאות ,  בעוד שהקטנת המינוף נמשכת ,  כך צופה UBS בתחזיתו לכלכלה העולמית .  התמ"ג העולמי צפוי לצמוח ב-4.1% השנה ,  אך לאחר מכן קצב הצמיחה יואט ל-3.7% בשנה הבאה ,  ול-3.8% ב-2012 .  בקרב הכלכלות המפותחות ,  יפן צפויה לרשום את הצמיחה המתונה ביותר ,  אשר תואט מ-3.1% השנה ל-1.5% בשנה הבאה .  הצמיחה בכלכלות המתעוררות צפויה להתמתן מ-6.1% השנה ל-5.6% בשנה הבאה וב-2012 תירשם התייצבות ל-5.7% .  
ענקית הטכנולוגיה אפל הגישה תביעה נגד יצרנית הסלולר מוטורולה בגין הפרת פטנטים הקשורים לסמארטפונים .  באפל טוענים כי במכשירי הדרואיד ,  קליק ,  באקפליפ ,  ובטלפונים אחרים מבית מוטורולה ,  הפרה החברה פטנטים של אפל הנוגעים למסך המגע של האייפון ולממשק המשתמש .  באפל מבקשים כי מוטורולה תחדל משימוש בפטנטים אלה ותובעים פיצויים בסכום שאינו ידוע .  
ענקית התוכנות העסקיות אורקל תובעת פיצויים בסך 2.3 מיליארד דולר לפחות ממתחרתה SAP בגין גניבת תוכנה במשפט שייפתח היום .  SAP  ,  יצרנית תוכנות הניהול העסקי הגדולה בעולם ,  טוענת כי בכיריה לא היו מודעים להורדת התוכנות בחטיבת TomorrowNow ,  אשר נסגרה ב-2008 .  
אמבק פייננשל ,  שהיתה פעם אחת מחברות ביטוח האג"ח הגדולות בארה"ב ,  הודיעה היום כי היא עלולה להגיש השנה בקשה לפשיטת רגל ,  זאת לאחר שהחמיצה תשלומי ריבית שמועדן חל היום ,  על אג"ח שמועד פרעונן ב-2023 .  בעקבות ההודעה צנחה מניית החברה ב-50% .  
ריאנאייר ,  חברת התעופה המוזלת הגדולה באירופה ,  רשמה עלייה של 17% ברווחיה ברבעון השני של שנת הכספים שלה ל-330 מיליון יורו הודות להעלאת מחירי הכרטיסים וגידול במספר הנוסעים .  הכנסותיה של ריאנאייר עלו ב-29% והסתכמו ב-1.28 מיליארד יורו .
 בגזרת המניות הישראליות ,  אורמת טכנולוגיות חתמה על הסכם עם חברת Nevada Geothermal Power להקמת חברה משותפת שתקים ,  תפעיל ותהיה הבעלים של תחנת כח גיאותרמית אחת לפחות באתר Crump Geyser במדינת אורגון בארה"ב .  אורמת תישא בעלויות הפיתוח הראשוניות בהיקף של 15 מיליון דולר ותשלם לנבאדה גיאותרמל פאואר ,  שסיפקה לפרוייקט את המאגר הגיאותרמי ,  סכום של 2.5 מיליון דולר בתשלומים במשך 3 שנים .  
הכנסות אורבוטק ברבעון החולף צמחו ב-72% בהשוואה לתקופה המקבילה אשתקד ל-158.1 מיליון דולר .  זאת לעומת תחזית השוק להכנסות של 125.8 מיליון דולר .  בשורה התחתונה ,  מדווחת החברה על רווח מתואם של כ-22.9 מיליון דולר ,  הגבוה פי 10 מהרווח הנקי ברבעון המקביל אשתקד .  נתון זה מבטא כ-64 סנט רווח למניה ,  כאשר קונצנזוס האנליסטים ציפה ל-18 סנט בלבד .  
אורביט קיבלה הזמנה מהמרכז האמריקאי ללוחמה ימית ואווירית ותספק לו שתי מערכות עקיבה טלמטריות בהיקף של 2.6 מיליון שקל .  ההזמנה הנוכחית מגדילה את היקפן הכספי הכולל של ההזמנות למערכות עקיבה ל-45 מיליון שקל ,  כלומר גידול של 70% בהשוואה לתקופה המקבילה ב-2009 .  
חברת מדיוונד הגישה בקשה לרשות התרופות האירופית לאשר את שיווקה של התרופה נקסובריד - NexoBrid  ( לשעבר Debrase )  במדינות האיחוד האירופי .  על פי הסכם ההשקעה בין חברת טבע לבין מדיוונד ,  טבע תקבל זכות בלעדית לשווק ולהפיץ את התרופה במדינות האיחוד האירופי ואם יתקבל ההיתר לשיווק התרופה ,  תהיה מדיוונד זכאית לתשלום שנקבע בהסכם ההשקעה .  
רדקום הודיעה היום כי חברת סלולר דרום-אסייתית שהינה לקוחה קיימת של החברה ,  הוסיפה פתרונות לניטור רשתות הדור השלישי  ( 3G )  למערכותיה .  רדקום מנטרת את רשת התקשורת הקיימת של חברת התקשורת ,  ותנטר ותאתר תקלות ברשת ה- GPRS/UMTSהחדשה של חברת הסלולר .  
אלווריון מדווחת כי חתמה על חוזה חדש בהיקף 5 מיליון יורו עם ספקית אינטרנט בפס רחב באיטליה .  החברה תספק לחברת Linkem Spa האיטלקית פתרון מקצה לקצה ותסייע לה להרחיב את רשת 4G באזורים חדשים באיטליה .  זאת בנוסף לשירותי תקשורת בפס רחב שמספקת אלווריון לחברה האיטלקית מאז 2008 .  
אורכית הודיעה היום כי קיבלה הזמנה נוספת ,  המוערכת בכמה מיליוני דולרים ,  לאספקת מוצר ה-CM-4000 המאפשר העברת שידורי טלוויזיה באיכות גבוהה  ( HD )  ושירותי וידיאו סלולרים מדור 3.5 .  ההזמנה היא חלק מחוזה שחתמה אורכית לפני כשנה עם חברת התקשורת BSNL ההודית .
 
וול סטריט :  יציבות עם פתיחת שבוע הבחירות
יום המסחר הראשון בשבוע בוול סטריט נחתם ביציבות לאחר שהתנהל במרבית שעות המסחר בעליות על רקע שבוע דרמטי במיוחד ושלל נתוני מקרו .  דאו גונס עלה קלות ב-0.06% לרמה של 11,124 נקודות ,  נאסד"ק ירד ב-0.1% ל-2,504 נקודות ו-S & P 500 עלה ב-0.1% ל-1,184 נקודות

