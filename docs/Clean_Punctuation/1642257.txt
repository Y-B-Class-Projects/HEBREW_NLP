מהגאווה הגדולה של יפן לנזק בלתי הפיך :  טויוטה מגלה איך מרגישים בתחתית
התקלות בדוושת התאוצה והתנהגותה המתחמקת גרמו לחברה נזק בלתי הפיך ■ גם היעלמותו של המנכ"ל לא הוסיפה לה כבוד .  עכשיו טויוטה מחכה לישועה
בשבוע שעבר ספגה החברה מהלומה נוספת ,  לאחר שביפן ובארה"ב התפרסמו דיווחים על תלונות בנוגע למערכת הבלמים של הפריוס ,  המכונית ההיברידית הפופולרית של החברה ,  שאומצה בחום על ידי שוחרי איכות סביבה ומפורסמים כמו לאונרדו דיקפריו .  עד עתה התקבלו יותר מ-180 תלונות ,  והחברה נאלצה להודות כי אכן יש בעיה בעיצוב מערכת הבלמים של המכונית .  טויוטה נאלצה לפרסם התנצלות בפני לקוחותיה ולהבטיח כי תפעל לשיקום אמונם .  ואולם ההתנצלות נפלה על אוזניים ערלות ,  על רקע דיווחים כי ידעה לפחות שנתיים מראש על הבעיות בדוושת התאוצה ולא דיווחה עליהן .  שר התחבורה של ארה"ב ,  ריי לאהוד ,  אפילו קרא בדיון בבית הנבחרים לנהגים להפסיק לנהוג באופן מיידי במכוניות טויוטה ואמר כי החברה  " אטומה בכל הקשור לבטיחות ".  זמן קצר לאחר מכן חזר בו ואמר כי במקום להפסיק לנהוג במכוניות ,  בעלים מודאגים של מכוניות טויוטה צריכים לפנות לסוכנויות הרכב ולהיוועץ עמן לגבי התיקונים הנדרשים .  רידוד  " הדרך של טויוטה"לא תמיד זה היה כך .  מאז נוסדה ב-1937 ,  טויוטה יצרה לעצמה מוניטין של יצרנית כלי רכב בטוחים במיוחד .  מכוניותיה היו לסמל של אמינות ולמדד שעל פיו נמדדה שאר תעשיית הרכב .  לקוחותיה של החברה שמרו לה נאמנות ,  כי האמינו שהיא שונה משאר יצרניות המכוניות .  ייתכן כי הנזק הגדול ביותר של המשבר הנוכחי יהיה הנזק שספג המותג טויוטה ,  שנהפכה לסתם עוד יצרנית מכוניות ,  בעוד שבעבר השתייכה לליגה אחרת ממתחרותיה .  את האשמה למצבה הנוכחי של טויוטה תולים רבים בכוונות ההתרחבות השאפתניות שלה .  ב-2001 קבעה לעצמה הנהלת טויוטה יעד :  השגת נתח של 15% משוק הרכב העולמי .  במשך השנים שלאחר מכן ,  התרחבה החברה ב-50% :  היא הקימה מפעלים בכל העולם ,  גייסה אלפי עובדים חדשים והוזילה את עלויות הייצור ,  השיקה דגמים חדשים וצמחה ללא הרף .  המחיר היה רידוד  " הדרך של טויוטה ",  14 העקרונות המנחים את פילוסופיית הניהול של החברה ,  המדגישים את חשיבותם של בקרת האיכות ושל השירות לצרכן .  פילוסופיית  " הייצור הרזה "  של טויוטה  ( המכונה ביפנית  " קאיזן ")  ,  המתרכזת בהקטנת הבזבוז בזמן הייצור ובהקטנת ההוצאות ,  אמנם איפשרה לה להתרחב בקצב מהיר - אבל גם חשפה אותה לסיכונים ולתקלות .  הבעיות הראשונות של החברה החלו לצוץ כבר ב-2006 ,  כשהמגזין המשפיע  " קונסיומר ריפורט "  הכריז על  " סדקים באמינות של טויוטה "  והסיר שלושה דגמים מרשימת המומלצים שלו :  קאמרי v6 ,  לקסוס gs וטונדרה .  המגזין הוסיף כי הוא אינו מתכוון עוד להמליץ על דגמים חדשים או משופרים של רכבי טויוטה ללא מידע אמין אודותיהם .  במלים אחרות ,  הוא הפסיק להעריך מראש כי תוצרתה של טויוטה אמינה .  באותה שנה ,  לאחר כמה מבצעי החזרה של מכוניות למוסכים ,  התנצל נשיא טויוטה דאז ,  קטסוקאי ווטאנאבה ,  והבטיח לתקן את הבעיות .  אך מבצעי האיסוף לא פסקו ,  וטויוטה המשיכה לרדת בדירוג האיכות של הצרכנים .  בדרך הספיקו יצרניות שאפתניות כמו פולקסווגן ויונדאי לזנב בה ,  גם בשוק האמריקאי שבו היא המשיכה למלוך .  בשווקים המתעוררים ,  האחראים כיום לעיקר הצמיחה בשוק הרכב העולמי ,  התקשתה טויוטה להדביק את הפער לעומת המתחרות .  במארס 2007 החלה טויוטה לקבל תלונות על דוושות תאוצה לקויות שנתקעו בחלק ממכוניותיה של החברה באירופה .  בארה"ב ,  פתח מינהל הבטיחות בדרכים של ארה"ב  ( nhtsa )  בחקירה בנוגע להאצה פתאומית של דגמי לקסוס ,  שנסגרה שבעה חודשים מאוחר יותר .  במשך השנים פתח המינהל בשש חקירות כאלה ,  שרובן לא העלו דבר למעט בעיה בשטיחוני המכוניות .  ואולם בדצמבר האחרון פירסם  " לוס אנג'לס טיימס "  תחקיר שלפיו ידעה טויוטה על הבעיות בדוושות התאוצה עוד ב-2003 ,  אז החלו להתקבל תלונות על דוושות תאוצה לקויות במכונית המשפחתית סיינה .  התחקיר פירט שורה ארוכה של תקלות שטויוטה ניסתה לטייח ולהסתיר באמצעות מבצעי החזרה ,  הסדרים משפטיים חשאיים וחקירות רגולטוריות שלא הניבו תוצאות .  ב-2007 נתבעה החברה לאחר שבסן חוזה שבקליפורניה ,  סבלה מכונית קאמרי מהאצה פתאומית שהובילה לתאונת דרכים שבה נהרג הנהג .  עורך דינה של משפחתו טען כי יצרנית הרכב לא רצתה להגיע למשפט ,  ושילמה למשפחה סכום בן שבע ספרות בתמורה לוויתור על התביעה ולחתימה על הסכם סודיות .  ב-28 באוגוסט 2009 אירעה הטרגדיה שמנעה מטויוטה להמשיך להתייחס בזלזול לתקלה בדוושת התאוצה .  מכונית הלקסוס es350 סדאן שבה נהג מארק סיילור התנגשה ליד סן דייגו ברכב שטח לאחר שדוושת התאוצה שלה נתקעה והבלמים לא עבדו . " אנחנו נמצאים במכונית לקסוס .. .אנחנו נוסעים צפונה בכביש 125 ודוושת התאוצה שלנו תקועה .. .אנחנו בצרות .. .אין לנו בלמים .. .אנחנו מתקרבים לצומת .. .החזיקו חזק והתפללו ..  .  החזיקו חזק והתפללו ..  ."  ,  אמר סיילור ,  שוטר במשטרת התנועה של קליפורניה שלא היה בתפקיד ,  בשיחת הטלפון למוקד שירותי החירום .  בתאונה הקטלנית נהרגו סיילור ,  אשתו ,  בתו בת ה-13 וגיסו .  המכונית לא היתה חלק ממבצעי האיסוף הקודמים של טויוטה .  רק לאחר הטרגדיה ,  שעוררה הדים ברחבי העולם ,  נאלצה טויוטה לפתוח בחקירה פנימית שיותר מ-2,000 תלונות על האצה פתאומית לא מכוונת במכוניותיה וכמה חקירות ממשלתיות לא הצליחו לעורר .  החברה נאלצה להודות כי ידעה עוד בחורף 2008-2009 על תקריות דומות שאירעו באירופה .  עד כה נרשמו 26 תקריות הקשורות להאצה פתאומית ,  ויותר מ-2.3 מיליון מכוניות טויוטה זומנו לתיקון .  עם זאת ,  היא המעיטה בחומרתה של תקלת ההאצה הפתאומית והודיעה בתחילה כי היא בטוחה שהבעיה נעוצה בכלל בשטיחונים שלרגלי הנהג ,  ולא בדוושת התאוצה עצמה .  החברה זקוקה לישועה בכל יום מתברר כי הבור שחפרה טויוטה לעצמה עמוק יותר ויותר .  הקונגרס כבר התחייב לערוך שימוע בנוגע לתקלות הבטיחות של החברה .  ה-nhtsa הודיע כי יפתח בחקירה בנוגע לתקלה בבלמיה של הפריוס .  גופים אחרים העלו טענות נגד המערכת האלקטרונית של טויוטה .  סטיב ווזניאק ,  ממייסדי אפל ,  טען כי הוא בעצמו חווה האצה פתאומית בטויוטה 2010 שבבעלותו ,  בשל תקלה במערכת האלקטרונית של המכונית .  ממשלת יפן הביעה דאגה כי צרותיה של טויוטה יובילו לקשיים גם עבור חברות יפניות אחרות .  הפרשה הנוכחית האטה באופן משמעותי את המומנטום שהפך את טויוטה ליצרנית הרכב הגדולה בעולם ומנעה ממנה להגשים את היעד שלשמו התרחבה - השגת נתח של 15% משוק הרכב העולמי עד 2010 .  ב-2007 היא הצליחה להגיע לנתח שוק של 13.1% - אך אז החלה ההידרדרות .  בארה"ב ,  אפילו צרותיהן הכלכליות של ענקיות הרכב מדטרויט לא הצליחו להרים את נתח השוק של טויוטה מעל 17% ,  ויונדאי ופולקסווגן נגסו במכירותיה .  נשיאה הטרי של טויוטה ,  אקיו טויודה ,  הדהים באוקטובר האחרון את תעשיית הרכב העולמית כשאיבחן את בעיותיה של טויוטה באופן כן בהרבה מזה הנהוג בעולם העסקים . " טויוטה היתה במצב של התכחשות לסכנות שבפניהן היא עומדת ,  וכעת היא משוועת לישועה ,  אך אני איני המשיח ",  אמר טויודה ,  נכדו של מייסד החברה קישירו טויודה ,  בפני קהל של עיתונאים יפנים .  את הדברים הדרמטיים האלה שאב טויודה מקריאה בספרו של גורו הניהול האמריקאי ג'ים קולינס , " how the mighty fall ",  המתאר חמישה שלבים שעוברת חברה משגשגת ומפוארת בדרכה לפח האשפה של ההיסטוריה .  השלב הראשון הוא היבריס ,  הגאווה ,  הנולדת כתוצאה מהצלחה ;  השני הוא התרחבות בלתי נשלטת ;  השלישי הוא התכחשות לסכנה ;  הרביעי הוא חיפוש ישועה ;  והשלב החמישי והאחרון הוא הידרדרות לחוסר רלוונטיות או קריסה .  טויוטה ,  אמר טויודה ,  נמצאת בשלב הרביעי . " טויוטה נהפכה לגדולה מדי והתרחקה מלקוחותיה ",  הוא הסביר וביקר את בכירי החברה על יהירותם .  שבעה חודשים לפני שאמר טויודה את הדברים ,  דיווחה טויוטה על הפסד שנתי של 437 מיליארד ין  ( 4.3 מיליארד דולר )  בשנת הכספים שהסתיימה במארס - ההפסד הראשון שלה מאז 1950 .  ברבעון האחרון של שנת הכספים ,  היא הצליחה להפסיד 2.5 מיליארד דולר יותר מג'נרל מוטורס ,  שדהרה באותו זמן לפשיטת רגל .  בעבר הצליחה טויוטה לשרוד תקופות מיתון ללא נפילה משמעותית במכירות וברווחים .  הפעם היא לא הצליחה לעשות זאת - וזה היה סימן מדאיג .  בנובמבר האחרון אותתה טויוטה על סיבה נוספת לדאגה ,  כשפרשה ממרוצי פורמולה1 ,  ענף שבו השקיעה קרוב ל-3 מיליארד דולר מאז 2002 מבלי שהקבוצה שלה תנצח ולו במרוץ אחד .  גם על כך נאלץ טויודה להתנצל בפני אוהדי החברה .  טויודה ,  53 ,  מונה לנשיא ארבעה חודשים לאחר הדחתו המבישה של ווטאנאבה ,  במטרה לשקם את החברה ולארגן אותה מחדש כדי להכינה לעתיד .  לאחר שפרצה הפרשה ,  נעלם טויודה מעל פני האדמה ,  למעט ראיון מאולתר וקצרצר בן 75 שניות שהעניק לעיתונאי בפורום הכלכלי העולמי בדאבוס ,  שבו התנצל בפני לקוחות החברה על התקלות והבטיח לעבוד קשה כדי לזכות מחדש באמון הצרכנים .  היעלמותו של טויודה כיכבה בכותרותיהם של עיתונים כמו  " וול סטריט ג'ורנל "  ו"ביזנסוויק ".  טויוטה סירבה לומר היכן נמצא המנכ"ל שלה ,  אך בכירים המקורבים אליו מסרו ל"וול סטריט ג'ורנל "  כי הוא לא נעלם כדי להתחמק מהתקשורת ,  אלא כדי לבלות יותר זמן בשטח וליישם את אחד מ-14 העקרונות של טויוטה , " גנצ'י גנבוטסו ",  המדגיש יציאה מהמשרד וביקור במקום ההתרחשות של הבעיה .  בשבוע שעבר יצא טויודה ממקום מחבואו והתנצל בפומבי ,  בראשונה ,  על הכשלים שהובילו להחזרתן של קרוב ל-9 מיליון מכוניות ברחבי העולם .  לפני כן ,  קד קידה ארוכה בפני העיתונאים . " אני מתחרט מעומק לבי על כך שעוררנו חששות בקרב אנשים כה רבים ",  אמר טויודה . " אנחנו במשבר .  נעשה כל שביכולתנו לשקם את אמון לקוחותינו ".  כשנשאל אם לדעתו היתה צריכה טויוטה לפעול מהר יותר לתיקון התקלה ,  אמר טויודה באנגלית : " אעשה כמיטב יכולתי ".  למרות ההתנצלות ,  נאומו של טויודה ספג ביקורת חריפה בתקשורת היפנית והעולמית .  הקידה שלו נחווה יותר כקידת נימוסים מאשר כאקט של התנצלות .  ייתכן שמיטב יכולתו של טויודה לא יספיק כדי לחלץ את טויוטה .  בעקבות הפרשה הורידה סוכנות הדירוג s & p את תחזית הדירוג של טויוטה לשלילית ,  סימן לכך שהיא שוקלת להוריד את דירוג האשראי של החברה בעקבות השערורייה .  מאז ה-21 בינואר ,  אז הכריזה טויוטה בראשונה על החזרת המכוניות ,  איבדה החברה יותר מחמישית משווי השוק שלה .  בימים אלה עובדת טויוטה קשה כדי לתקן את הנזק התדמיתי העצום שנגרם לה בעקבות המשבר .  במטרה לשקם את אמון הצרכנים ,  העניקה החברה 75 אלף דולר לכל סוכנות רכב שלה בארה"ב ,  לצורך טיפול בתלונות הצרכנים .  אנליסטים טוענים כי 2 מיליארד הדולר שהיא מתכוונת לשלם עבור תיקוני התקלה בדוושת התאוצה הם כסף קטן לעומת הנזק העצום שייגרם לה בשנים הקרובות ,  בעודה מנסה לזכות מחדש בנתח השוק שתאבד בעקבות המשבר .  אם להסתמך על דבריו של טויודה ,  טויוטה זקוקה כעת יותר מתמיד לישועה .
 
מהגאווה הגדולה של יפן לנזק בלתי הפיך :  טויוטה מגלה איך מרגישים בתחתית
התקלות בדוושת התאוצה והתנהגותה המתחמקת גרמו לחברה נזק בלתי הפיך ■ גם היעלמותו של המנכ"ל לא הוסיפה לה כבוד .  עכשיו טויוטה מחכה לישועה

