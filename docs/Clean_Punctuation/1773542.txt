הכל עד לכאן :  רגעי השיא בפרשת קצב
ארבע וחצי שנים אחרי שנכנסה לחיינו ,  מגיעה פרשת קצב לישורת האחרונה .  זה הזמן להיזכר איך הכל התחיל:כך הפכו טענות הנשיא על סחיטה לשערוריית המין הגדולה בתולדות המדינה
 ( צילום :  שי מכלוף ,  יותם רונן ,  ערוץ 10 עריכה:יותם בן דוד קריינות :  אביב אברמוביץ' ) 
במשך כחצי שעה ,  בצהרי ה-8 באפריל 2008 ,  הסתובבה מכוניתו של נשיא המדינה לשעבר ,  משה קצב ,  ברחובות הסמוכים למתחם מגרש הרוסים בירושלים .  בקרבת מקום ,  מחוץ לבית המשפט השלום ,  תיכננו פעילות של ארגוני סיוע לנפגעות תקיפה מינית קבלת פנים  " חמה "  לקצב ,  שהגיע לבית המשפט באותו יום כדי להודות באישומים במסגרת הסדר טיעון ,  בו אמור היה להודות בהטרדה מינית וביצוע מעשה מגונה בשתי נשים שעבדו תחתיו .  אך קצב התחרט . " אני רוצה להיאבק על חפותי ",  אמר לאחר שנכנס לאולם בית המשפט ,  והודיע שהוא חוזר בו מהסדר הטיעון . " אני רוצה לשים סוף לרדיפה ,  להיאבק כדי שהאמת תצא לאור .  אני בוחר בדרך הקשה ,  ואני יודע מה המשמעויות ".  השבוע ,  בבית המשפט המחוזי בתל אביב ,  יגלה קצב אם הבחירה בדרך הקשה היתה משתלמת ;  ארבע שנים וחצי אחרי שנכנסה לחיינו , " פרשת קצב "  מגיעה לישורת האחרונה :  הכרעת הדין .
 מהדורת חדשות ערוץ 2 ב-8 ביולי 2006 נפתחה בדיווח בלעדי של העיתונאי אמנון אברמוביץ :  נשיא המדינה ,  דיווח אברמוביץ ,  נפגש עם היועץ המשפטי לממשלה ,  מני מזוז ,  והתלונן כי מנהלת לשכתו לשעבר ,  שלימים תוכר בכינוי א' מבית הנשיא ,  מנסה לסחוט אותו בטענה שביצע בה מעשים מגונים .  כלי התקשורת רעשו וסערו ,  עוד ועוד פרטים החלו לדלוף החוצה ,  ובמהרה הפך קצב ממאשים לחשוד :  היועץ המשפטי הורה לפתוח בחקירה ,  וחשדות לעבירות מין שיוחסו לקצב החלו לצוף על פני השטח ,  המשטרה הגיעה לתשע נשים שעלה חשד שהותקפו על ידי הנשיא .
 כשלושה חודשים אחר כך ,  באמצע אוקטובר ,  הודיעה המשטרה לבכירי הפרקליטות כי קיימת תשתית ראייתית לכך שקצב ביצע עבירות מין ,  בהן גם אונס ,  בחמש נשים .  בינואר 2007 החליט מזוז להגיש נגד קצב כתב אישום בגין אונס ומעשה מגונה שביצע בא' ממשרד התיירות ,  עבירת בעילה אסורה תוך ניצול מרות ביחסי עבודה שבוצעה בא' מבית הנשיא ,  וביצוע מעשים מגונים בשתי עובדות נוספות בבית הנשיא .  
קצב לא נשאר חייב ,  ויומיים לאחר מכן ,  נשא נאום חוצב להבות ותוקפני במיוחד כלפי הסיקור התקשורתי לו זכה ,  שנודע בתור נאום ה"אני מאשים "  של הנשיא ,  שעדיין כיהן בתפקידו . " עברתי מסע רדיפה מהגרועים שחברה מוסרית אנושית יכולה לספוג .  נרקמה פה עלילה שפלה ,  כואבת ,  שגורמת לנו סבל וייסורים ",  אמר . " כתב האישום יהיה לדיראון עולם ,  לא אני ".  זמן קצר לאחר נאום זה התפטר פרקליטו של קצב ,  עו"ד דוד ליבאי ,  והוחלף על ידי עו"ד אביגדור פדלמן ,  שמייצג את קצב עד היום יחד עם עורכי הדין ציון אמיר ואבי לביא .  קצב ,  שבקשתו לנבצרות זמנית מכהונתו כנשיא אושרה בינתיים ,  הכחיש את כל המיוחס לו ,  ועבר שימוע אצל היועץ המשפטי לממשלה ,  שבעקבותיו גיבשו הצדדים הסדר טיעון .
 במסגרת הסדר הטיעון שגיבשה המדינה עם קצב ,  שפורסם בסוף יוני 2007 ,  נמחק סעיף האונס וכן הוסרו כל האישומים שהתייחסו לא' מבית הנשיא .  קצב היה אמור להודות בביצוע מעשה מגונה שלא בהסכמה ובהטרדה מינית  ,  לפצות את א' ממשרד התיירות ואת ל' מבית הנשיא ,  ולקבל עונש של מאסר על תנאי . " אמרו שההר הוליד עכבר - זה לא עכבר ,  ואם זה עכבר אני לא יודע מה זה פיל ",  אמר מזוז על ההסדר ,  והסביר שההחלטה לחתום על הסדר הטיעון המקל התקבלה עקב קשיים ראייתיים ,  אך את ארגוני הנשים ההסבר לא סיפק .  הפרקליטות נאלצה להגן על עמדה זו גם בבג"ץ ,  שדן בעתירות נגד ההסדר .  לבסוף ,  למרות הביקורת הרבה שמתחו שופטי העליון על התנהלות הפרקליטות ,  העתירות נדחו .  אך פחות משנה לאחר מכן ,  ביום פתיחת המשפט ,  חזר בו קצב מההסדר .
 בעקבות הצעד המתריס של קצב ,  עמלו בפרקליטות המדינה חודשים ארוכים בניסיון להחליט על הסעיפים בהם יאשימו את הנשיא לשעבר ,  ובצעד יוצא דופן התיק אף הועבר מפרקליטות מחוז ירושלים לפרקליטות מחוז מרכז ,  בעקבות חילוקי דעות פנימיים .  לבסוף ,  במרץ אשתקד ,  הודיע מזוז כי החליט להגיש כתב אישום מחמיר נגד קצב ,  בשורה של עבירות מין .  תגובתו של קצב לא איחרה לבוא . " חבל התלייה שלי הוא חבל ההצלה של מני מזוז ",  תקף את היועץ המשפטי במסיבת עיתונאים שכינס בקרית מלאכי ,  ולא חסך בדברי ביקורת גם מהמשטרה וכלי התקשורת , " במשך שלוש שנים חצו היועץ המשפטי והפרקליטות כל קו אדום .  הם רמסו את כבוד משפחתי במטרה להגיע למטרה שהם סימנו מראש ,  דמי הפך הפקר .  הכוח עיוור את עיניהם ".  אחרי הנאום ,  שנמשך למעלה משעתיים ,  התפטרו יועצי התקשורת של קצב ,  מוטי מורל ורונן צור .
 שבוע אחר כך ,  בבית המשפט המחוזי בתל אביב ,  הואשם נשיא המדינה לשעבר שאנס בשני מקרים שונים עובדת אחת שהיתה כפופה לו - א' ממשרד התיירות - בעת שכיהן כשר התיירות בסוף שנות ה-90' ,  וכן בכך שביצע בה מעשה מגונה .  בנוסף ,  הוא נאשם בהטרדה מינית של ה' מבית הנשיא ,  במעשה מגונה ובהטרדה מינית של ל' מבית הנשיא וכן בהטרדתה של האחרונה כעדה ובשיבוש מהלכי משפט .  בכתב האישום לא היתה התייחסות למתלוננת שהחלה את כל הפרשה ,  א' מבית הנשיא .  שלב ההוכחות במשפט נפתח בספטמבר ,  אך כולו התנהל בדלתיים סגורות .  תחילה העידו המתלוננות ל' וה' ,  ולאחריהן ארבע נשים נוספות שלא נכללו בכתב האישום בשל התיישנות .  אחריהן העידו א' ממשרד התיירות ,  וכן ח"כ שלי יחימוביץ' והעיתונאית אילנה דיין .  בינואר עלה קצב לדוכן העדים ,  וביולי הגישו הצדדים את סיכומיהם . " הנאשם ראה בנשים הכפופות לו מאגר ממנו בחר את חלקן כאובייקטים מיניים ",  טענו התובעים ,  רונית עמיאל ונסים מרום . " הוא הוצג כדמות מפלצתית .  למרות שלא היה בסיס עובדתי וראייתי לדברים ",  טענו מנגד סניגוריו של קצב .  מחר נדע איזה צד שכנע את השופטים .
 
הכל עד לכאן :  רגעי השיא בפרשת קצב
ארבע וחצי שנים אחרי שנכנסה לחיינו ,  מגיעה פרשת קצב לישורת האחרונה .  זה הזמן להיזכר איך הכל התחיל:כך הפכו טענות הנשיא על סחיטה לשערוריית המין הגדולה בתולדות המדינה

