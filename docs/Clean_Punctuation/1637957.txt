שר האוצר והחשב הכללי יחתמו על רישום איגרות החוב של ממשלת ישראל למסחר בבורסה של ניו יורק
עד כה נסחרו האיגרות במסגרת המסחר בין בתי ההשקעות - מסחר שלא איפשר קבלת נתונים בזמן אמת
שר האוצר ,  ד"ר יובל שטייניץ ,  והחשב הכללי שוקי אורן ,  עתידים לחתום ביום שלישי ,  ה-2 לפברואר 2010 ,  על ההסכם המאפשר מסחר בבורסת ניו יורק באיגרות החוב הדולריות של ממשלת ישראל ,  שהונפקו בשנת 2009 .  הטקס יערך בהשתתפות יובל שטייניץ ,  שוקי אורן ,  סגן החשב הכללי ערן היימר ונציג האוצר בארה"ב ,  צבי חלמיש .  עד כה נסחרו האיגרות במסגרת המסחר בין בתי ההשקעות .  מסחר זה לא איפשר קבלת נתונים בזמן אמת והגביל את היקפי המסחר באיגרות .  לקראת החתימה ציין שר האוצר כי  " רישום האג"ח למסחר בבורסת ניו יורק ,  שהיא הבורסה הגדולה בעולם ,  יגביר את הנגישות של האג"ח הישראלי לכלל המשקיעים והסוחרים כולל משקיעים פרטיים ובכך יעלה את היקפי המסחר של ניירות אלו וירחיב את ההשתתפות של מדינת ישראל בשווקי הכספים הבינלאומיים והיכולת של הסקטור הפרטי לגייס כספים בשווקים אלו ". בחודשים האחרונים פעלה הנציגות של משרד האוצר בניו יורק להשלמת התהליכים הנדרשים לרישום של איגרות החוב של ממשלת ישראל בבורסה של ניו יורק .  בהנפקה הדולרית של ממשלת ישראל במרץ 2009 ,  שהובלה ע"י החשב הכללי ,  מר שוקי אורן ,  הונפקו אג"ח בסכום של מיליארד וחצי דולר ל-10 שנים ,  בתשואה של 5.19% .  מדובר בהנפקה הגדולה ביותר אי פעם של מדינת ישראל בשווקים הבינלאומיים .  הביקושים בהנפקה הסתכמו בכ-12 מיליארד דולר מכ-300 משקיעים מכל רחבי העולם והינם הביקושים הגבוהים ביותר שנרשמו אי פעם בהנפקה של ממשלת ישראל בחו"ל .
 
שר האוצר והחשב הכללי יחתמו על רישום איגרות החוב של ממשלת ישראל למסחר בבורסה של ניו יורק
עד כה נסחרו האיגרות במסגרת המסחר בין בתי ההשקעות - מסחר שלא איפשר קבלת נתונים בזמן אמת

