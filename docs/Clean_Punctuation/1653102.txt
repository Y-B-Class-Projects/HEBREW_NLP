הטעות שעלולה לעלות למדינה בשחרור אברג'יל
הפרקליטות הודתה שהדובר בקלטת בה נטען שמאיר אברג'יל סוחט את האחים ועקנין ,  הוא בכלל דודם של השניים .  פרקליטי אברג'יל אמרו כי ייתכן שהטעות תוביל לביטול הסגרתו לארה"ב
 ( צילום :  גדעון צנטנר ,  עריכה :  גדי וינסטוק ) 
המדינה הודתה היום  ( ראשון )  בבית המשפט העליון כי בקלטת שמע שהפרקליטות טענה שמתעדת את מאיר אברג'יל סוחט כביכול את האחים אסי וחי ועקנין ,  נשמע בכלל דודם של השניים ,  שגם לו קוראים מאיר .  
מאיר אברג'יל ואחיו יצחק מוגדרים על ידי המשטרה בישראל כראשי ארגון פשע .  הם צפויים להיות מוסגרים לארה"ב ,  שם הם הואשמו בעבירות של רצח ,  סחיטה ,  אלימות ,  יבוא סמים והלבנת הון .  פרקליטיו של אברג'יל ,  עורכי הדין אבי עמירם ואביגדור פלדמן ,  ערערו לבית המשפט העליון על ההחלטה שלא לשחרר למעצר בית את אברג'יל ,  ודרשו לקבל את קלטות המתעדות את הסחיטה לכאורה לידיהם .  
לטענתם ,  רשויות האכיפה בארה"ב הטעו בזדון את ההגנה באשר לתוכן השיחות . " אני מבין למה לא נותנים לנו את הקלטת ",  אמר עורך הדין פלדמן . " כל שמיעה של הקלטת מגלה מיד שזה אינו המערער ומדובר באדם אחר מבוגר ממנו ,  בעל מבטא צרפתי בולט ואין יכולת לבלבל בינו לבין המערער ".  כאשר נשאל על ידי השופט אליקים רובינשטיין כיצד הוא יודע איך נשמעים הדוברים בשיחה מבלי שקיבל את ההקלטה לידיו ,  השיב פלדמן : " ניחוש משיחת מסדרון ".  
נציגי הפרקליטות ,  עורכי הדין גלעד סממה ונסים מרום ,  הסבירו שהליך ההסגרה אינו ההליך המתאים להעברת חומרי חקירה לסניגורים . " אנו לא יכולים לחייב אף מדינה להעביר את כל החומר שבידיה ובוודאי לא קלטות שמע .  גם אם אנו מבקשים ממדינה כזו או אחרת ,  המדינה לא מחויבת ",  הסביר עורך הדין סממה .  
פרקליטיו של אברג'יל טוענים שהקלטת הזאת היא הראיה המרכזית היחידה שמייחסת לאברג'יל עבירה שבוצעה בחו"ל ,  ושהיא הבסיס להסגרתו .  לטענתם ,  ייתכן שהטעות שבזיהוי הדובר תוביל לביטול הסגרתו .  בפרקליטות דוחים את הטענה הזאת .  ההחלטה על שחרורו של אברג'יל למעצר בית תתקבל במועד אחר .
 
הטעות שעלולה לעלות למדינה בשחרור אברג'יל
הפרקליטות הודתה שהדובר בקלטת בה נטען שמאיר אברג'יל סוחט את האחים ועקנין ,  הוא בכלל דודם של השניים .  פרקליטי אברג'יל אמרו כי ייתכן שהטעות תוביל לביטול הסגרתו לארה"ב

