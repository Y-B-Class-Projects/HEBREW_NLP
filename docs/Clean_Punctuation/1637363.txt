חוביזה מהוואדי
אוכל ערבי הוא לא רק חומוס ,  שישליק וצ'יפס ,  כך מסביר לדנה מלמד חוסאם עבאס ומכין איתה מחמר וכנאפה מתוקה
לפני יותר משנה ,  השתתפתי בסדנת בישול של השף חוסאם עבאס ממסעדת אלבאבור .  חוסאם הגיע מוואדי ערה ל"מטבח של מאיר השמן "  והביא איתו את המטבח הערבי האותנטי ,  מטבח שבעצם היה כאן מאז ומתמיד ומבוסס על חומרי גלם זמינים וטריים ,  שגדלים פה .
 חוסאם חזר והדגיש את העובדה שעבור רבים ,  מטבח ערבי זה חומוס ,  צ'יפס ,  סלט ושיפוד על האש ,  אבל האמת היא שמדובר במטבח שיודע להפיק את המירב מתנובתה של האדמה .  המטבח הערבי עשיר בתבשילים המבוססים על עשבי בר טריים וחוסאם מלא גאווה  ( ובצדק )  שזה מכאן וזה משלנו .  רק צריך לדעת איפה לקנות ואיך לקנות ,  או לקטוף .
 לכאורה ,  נראה שרוב המתכונים דומים .  הכל עמוס שמן זית ,  שום ,  בצל ,  לימון וכבש .  אבל מסתבר שיש כאן שפע גדול שנוצר מתוך רגישות וכבוד לכל אחד מהטעמים ודווקא הפשטות ,  שנמנעת מעומס מרכיבים ותיבול אינטנסיבי ,  אלא מהקפדה על טריות ורעננות ,  היא זו שעושה את המטבח הזה לכל כך מיוחד וביתי .
 ועוד לא אמרנו מילה על הכנאפה ..   " ה "  כנאפה !  בעיני כנאפה אמיתית ,  כמו שכנאפה צריכה להיות זה אושר גדול מאוד .  היא חמימה ,  מתוקה ,  רכה מלמטה ופריכה מלמעלה ,  עטופה בחמאה מזוקקת ומעוטרת בפיסטוקים ירוקים .  בקיצור ,  חלום הכנאפה דבק בי בימים האחרונים ואז התקשרתי לחוסאם .
 לפי קולות הרקע שנשמעו מעברו השני של הקו ,  תפסתי אותו בעיצומו של סרוויס צהריים במסעדת  " אלבאבור ".   " כנאפה .  העיקר זה הכנאפה .  כל מה שתכין בנוסף זה בונוס ",  רציתי לוודא שלא תהיינה אי הבנות .  לשאלתי מה להכין לו הוא משיב  " אני עובד רק עם חומרי הגלם המקומיים שלי ,  ולכן אני מביא הכל ".  ואכן ,  חוסאם הגיע מצויד בשני ארגזים גדושים באוצרות האדמה הבסיסיים והטריים ,  כולל שמן זית ,  שלל חמוצים ,  ופיתות ,  הכל תוצרת בית .
 כאוהד הפועל ,  חוסאם הגיע בצבעי  " אדום עולה "  אבל כיאה לאדם עם כבוד לעבודתו ,  עלה על מדי א' בוהקים ,  מגוהצים וייצוגיים ,  ורק אז אפשר היה להתחיל את היום .
 אנחנו מתחילים בהרבה שמן זית ובצל .  בזמן שהבצל מזהיב לו על המחבת אנחנו קוצצים עלי חוביזה ענקיים דק דק דק וחוסאם מספר על ילדות בהרים ובשדות שבצפון .  כשהיה קטן ,  יצא יום יום לקטוף עשבי בר לאמא פטמה ,  שהפכה אותם לסלטים ותבשילים .  כך למדו הוא ואחיו מה כדאי לקטוף באיזו עונה ,  מה מתחבר למה וכיצד למעשה חוגגים את פרי האדמה .
 תבשיל החוביזה מוכן וחוסאם רוצה לעבור בינתיים למנה הבאה .  אבל אני מחליטה שעכשיו עוצרים הכל ועוברים למרפסת לאכול את זה ברגע זה .  וזה אכן נפלא ,  טרי ,  בריא ולימוני .  אף פעם לא אכלתי כזה .  חוסאם מסתפק בסיגריה וכוס מים ולי נשארת כל הצלחת .
 המנה הבאה היא ה"מחמר "   ( שאני לא מצליחה לבטא יפה כמו חוסאם )  .  עוף מתובל בשפע של בצל ,  שמן זית וסומאק ,  נצלה בתנור ונח על פיתה ביתית גדולה ועסיסית .
 את זה חובה לאכול עם הידיים ,  בלי צלחת וכלי מתכת שמפריעים בדרך .  הפיתה ספוגה במיצי העוף והבצל המתקתק והשמחה גדולה .
 ואז מגיע הרגע הגדול .  הכנאפה .  חמאה מזוקקת נמרחת בנדיבות בתחתית ובדפנות של המחבת ,  שכבה של אטריות כנאפה נערכת על החמאה  ( וזה תענוג גדול להפריד את השערות הדקיקות האלה ולמולל אותן בין האצבעות )  ועליה שכבה יפה יפה של ג'יבנה ,  גבינת עזים אותנטית .
 כשכל העסק מוכן ,  חוסאם הופך את יצירת הפאר המוזהבת על צלחת גדולה ,  יוצק את סירופ הסוכר המתובל שהביא עימו ויחד אנחנו מקשטים בגבעות ירוקות של פיסטוק טרי טחון.בשלב הזה ,  האורח שלי שעד כה לא רצה לאכול ולשתות דבר מלבד מים ,  נכנע להצעת התה נענע שלי ואפילו לא עומד בפיתוי ולוקח פיסה קטנה של כנאפה .
 בסופו של היום המיוחד הזה ,  אני נשארת עם המתיקות של הכנאפה וריחות מורשת המטבח הערבי  ישראלי שממלאים את כל חלל הבית .
 אני מבינה שהיתה זו רק טעימה קטנה ממטבח עשיר שעושה כבוד למסורת וכדי להכיר מקרוב ,  הצעד הבא יהיה להגיע ל"אלבאבור "  ששוכנת בבניין עתיק עם תקרות גבוהות וקשתות ולחוות את החוויה המלאה .  אני רוצה להגיד  " שוקראן "  מכל הלב לשף חוסאם עבאס שבא לבשל עם הרבה שמחה בלב .  
אלבאבור  2 סניפים :  כביש ואדי ערה או בכביש הראשי ביקנעם
חומרים:1 ק"ג חוביזה  עלים בלבד  ( אם לא משיגים משתמשים במנגולד ) 2 בצלים גדולים קצוצים דק1 כוס שמן זית1 כפית מלחמיץ מ-2 לימונים
אופן ההכנה:1 .  מפרידים את עלי החוביזה מהגבעולים ,  קוצצים ושוטפים היטב .  מסננים .
 2 .  מאדים את הבצל בשמן זית עד הזהבה קלה .  מוסיפים את החוביזה ומערבבים .  מבשלים 10 דקות ,  מתבלים במלח ,  טועמים ומבשלים עוד 2 דקות .
 3 .  מסירים מהאש ומוסיפים לימון .
 4 .  מגישים ואוכלים מיד .
 חומרים:2 עופות נקיים וחתוכים לארבע2 כוסות שמן זית1/2 כוס צנובר1 ק"ג בצל או יותר ,  קצוץ גס1 כפית מלח1/2 כפית פלפל שחור1/2 כפית הל טחון1 כפית מוסקט טחון4 כפות סומאק2 פיתות עיראקיות
אופן ההכנה:1 .  מחממים במחבת גדולה כוס שמן זית ומטגנים את הצנוברים .  מסננים .
 2 .  מוסיפים למחבת את הבצל ומטגנים עד הזהבה .
 3 .  מחממים תנור לחום של 180 מעלות ,  ממליחים ומפלפלים את העוף .
 4 .  מוסיפים למחבת עם הבצל את יתרת השמן ומוסיפים את חלקי העוף .  מטגנים עד שהם משחימים .  מתבלים בהל ומוסקט ומכסים את המחבת .
 5 .  מבשלים כעשרים דקות .  מניחים את הפיתות על גבי תבנית ויוצקים עליהן את תכולת המחבת .  מתבלים בסומאק ומכניסים לתנור לצלייה של עוד 15 דקות ,  עד שהעוף צלוי יפה .
 6 .  מפזרים למעלה את הצנוברים ומסתערים עם הידיים .  בלי צלחת ובלי סכו"ם .
 חומרים:100 גרם אטריות כנאפה100 גרם גבינת עיזים מתוקה  ( או מוצרלה ) 50 גרם סמנה  ( חמאה מזוקקת ) 20 גרם פיסטוק חלבי טחון1/2 כוס סירופ  ( מרתיחים כוס מים ,  מוסיפים כוס סוכר ,  מקל קינמון וכמה עלי גרניום וסוחטים לימון לאחר הרתיחה ) 
אופן ההכנה:1 .  מורחים מחבת שטוחה בשכבה נדיבה של סמנה .
 2 .  מפרידים עם האצבעות את האטריות ומסדרים שכבה אוורירית בגובה 1/2 1 ס"מ בערך .
 3 .  מפוררים את הגבינה עם הידיים ומפזרים על שכבת האטריות .
 4 .  מטגנים על להבה נמוכה .  מדי פעם בודקים את התחתית עד שרואים שהיא זהובה מאוד .
 5 .  הופכים את המחבת על צלחת שטוחה .
 6 .  מפזרים פיסטוק חלבי ,  מוסיפים את הסירופ ואוכלים חם ,  לצד תה נענע או קפה שחור .   ( ואם יש נרגילה בסביבה אז זה הזמן .) 

חוביזה מהוואדי
אוכל ערבי הוא לא רק חומוס ,  שישליק וצ'יפס ,  כך מסביר לדנה מלמד חוסאם עבאס ומכין איתה מחמר וכנאפה מתוקה

