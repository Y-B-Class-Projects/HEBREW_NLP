גרשון : " כולם באו להרדים אותנו "
 מכבי תל אביב רוצה לזכות בגביע אחרי שלוש שנים וגרשון נחוש לשמור על הריכוז לקראת נתניה .  אלפסי : " לא ניתן להם את המשחק "
 צילום ועריכה :  יותם רונן 
אחרי שאיגוד הכדורסל והמשטרה הסדירו את קיום משחקי חצי הגמר ,  זה הזמן להתרכז בכדורסל .  ראשי ומאמני ארבע הקבוצות המשתתפות התכנסו היום  ( ראשון )  למסיבת העיתונאים הרשמית לקראת המשחקים ביד אליהו .  המשחק הראשון ,  שיחל ב-19:00 ,  יפגיש את עירוני אשקלון ובני השרון .  במשחק המרכזי  ( 21:30 )  תפגוש מכבי תל אביב ,  שרוצה להחזיר את הגביע הביתה לאחר שלוש שנים ,  את הקבוצה הישראלית היחידה שניצחה אותה העונה ,  ברק נתניה .  שני המשחקים ישודרו בערוץ הראשון .
 אחרי שלוש שנים ללא גביע ,  במכבי תל אביב מגיעים למעמד חצי הגמר רעבים במיוחד . " אני מקווה שהבאתם כדורי התעוררות כי כולם באו להרדים אותנו ",  פתח פיני גרשון בציוריות אופיינית . " אנחנו פה בשביל לקחת את הגביע .  אני יודע שאין דברים קלים ואני מעריך ומכבד את המאמנים ואת הקבוצות שעלו לשלב הזה .  אני לא מכיר מאמן או קבוצה שמגיעים למשחק ,  בטח למשחק שיש בו מאבק על תואר ,  שבאים להפסיד . 
" אנחנו הקבוצה הטובה ,  למרות שבשלוש השנים האחרונות זה לא עזר למועדון לקחת את התואר הזה .  אני מאוד מקווה שנעשה את זה בדרך כזאת או אחרת ,  למשחקי גביע יש חוקים משלהם ואנחנו מקווים שהחוקים האלה לא יעבדו בטורניר הזה .  אני מאחל לכולם ערבים מהנים ומעניינים ",  המשיך גרשון והתייחס לנושא הביתיות : " העובדה היא שמכבי איבדו פה גם שלושה גביעים וגם אליפות .  נתניה הוכיחו שהם יכולים לנצח קבוצות טובות ,  גם אותנו .  קבוצות מנצחות ,  ולא שחקנים ולא תקציבים .  זה מה שעושה את הערבים מעניינים .  לדעתי אם התוצאות היו ידועות מראש ,  אז אף אחד לא היה בא ". 
בעוד למכבי תל אביב יש רק מה להפסיד ,  בנתניה מתרגשים מהמעמד : " אני שמח להיות במעמד הזה .  אחרי הרבה שנים שלא הייתה קבוצה בנתניה ",  אמר אריק אלפסי . " ניצחנו את ירושלים בחוץ ואת גלבוע בדרך לכאן .  כמובן שמכבי פייבוריטית ,  אבל אנחנו לא נבוא לתת להם את המשחק ולהרים ידיים מראש .  אנחנו רוצים להיות גם ביום חמישי בגמר .  נקווה שניתן מחר פייט .  נבוא עם הקהל הצהוב שלנו ,  כשקרוב ל-4000 צופים יגיעו מנתניה לתמוך בקבוצה .  אני מקווה שכולם יהנו ". 
אלפסי התייחס לניצחון על האלופה בליגה : " אני לא חושב שהניצחון על מכבי יפגע בנו ,  אין ספק שהם היו באים למשחק הזה מוכנים בכל מקרה .  זה נותן להם להבין שאנחנו קבוצה חזקה .  אבל המשחק מחר יהיה שונה לגמרי .  אני מקווה שאנחנו נביא את אותן אנרגיות למשחק בשביל לנצל את נקודות התורפה של מכבי ולנצח את המשחק הזה ". 
המשחק הראשון יפגיש את אשקלון ובני השרון לקרב שנראה ,  על הנייר ,  פתוח לחלוטין .  המשחק היחיד בין הקבוצות בליגה העונה הסתיים בניצחון דחוק לקבוצה מהשרון . " אנחנו מאוד שמחים להיות פה .  עשינו את ההיסטוריה שלנו ואנחנו מאוד רוצים להיות בגמר .  עשינו דרך יפה ,  אנחנו מוכנים ,  נחושים ומקווים לעשות את זה ",  פתח המאמן האשקלוני אריאל בית הלחמי . " בסך הכל ,  לכל קבוצה יש את השחקנים שלה ,  את הסגנון שלה ובמשחק אחד הכול יכול להיות .  אומרים שגם תמיד יש פעם ראשונה ,  אני מקווה שזה יקרה מחר ".  עוד לפני המשחק ,  השחקן המקומי טל דן עזב את אשקלון לטובת מכבי אשדוד מהלאומית .
 דן שמיר ,  שכבר הניף את גביע המדינה כמאמן הפועל ירושלים ,  רוצה להבטיח מקום בגמר עם קבוצתו החדשה . " יש חוכמה בלבוא למשחקים כאלה ,  זו יכולת של לדעת להתעלות .  כשעולה המסך ומגיעים לבמה המרכזית ,  הכול יכול לקרות .  כבר הוכחנו שאנחנו יכולים לנצח כל קבוצה ,  ואני מקווה שנופיע למשחק ",  אמר המאמן . 
" אני לא מתבייש להגיד שעם ירושלים לקחנו גביע מדינה אחרי שהפסדנו שבועיים קודם לכן ב-50 הפרש באירופה .  בכדורסל היופי זה שכל מה שהיה ,  היסטוריה והכל יכול להתהפך .  כל מה שמעניין אותי זו תוכנית המשחק מול אשקלון .  במשחק אחד אפשר להשאיר את הכל בצד ". 

גרשון : " כולם באו להרדים אותנו "
 מכבי תל אביב רוצה לזכות בגביע אחרי שלוש שנים וגרשון נחוש לשמור על הריכוז לקראת נתניה .  אלפסי : " לא ניתן להם את המשחק "
 
