עיתונאים בפוליטיקה :  לא צריך צינון
קשה להבין מדוע חברי הכנסת רונית תירוש וכרמל שאמה נזעקו דווקא עכשיו ליזום הצעת חוק שתחייב עיתונאים בתקופת צינון של שנה לפני התמודדותם בבחירות לכנסת .  איפה הם היו כשעיתונאים בכירים כגרשום שוקן  ( שהיה עורך  " הארץ ")  ואורי אבנרי  ( שהיה עורך  " העולם הזה ")  נבחרו לכנסת ? 
מדוע אף אחד לא חשב שצריך לקבוע תקופת צינון לעיתונאים ,  כשיוסף לפיד רץ לכנסת בראש רשימת שינוי ויוסי שריד ויוסי ביילין התמודדו במסגרת רשימת מפלגת העבודה ?  גם הם היו עיתונאים בכירים ,  דעתנים ובעלי השקפות עולם מוצקות .  לפיד היה מעורכי  " מעריב "  ולאחר מכן מנכ"ל רשות השידור ,  שריד עבד ב"קול ישראל ",  וביילין היה עיתונאי בכיר ב"דבר "  מנוחתו עדן .
 מה גם שדווקא הכנסת הנוכחית משופעת בגלריה נכבדה של עיתונאים לשעבר :  שלי יחימוביץ' ,  ניצן הורוביץ ,  דניאל בן ? סימון ,  אורי אורבך ,  נחמן שי ,  אנסטסיה מיכאלי וישראל אייכלר .  אפשר לומר כי הם אינם מביישים את הפרלמנט ,  בלשון המעטה .  
תומכי תקופת הצינון מנמקים זאת בצורך  " למנוע פוליטיזציה ".  שאמה אמר בדברי ההסבר להצעתו כי  " על מנת לשמור על עצמאות ואובייקטיביות בתקשורת וכדי למנוע פוליטיזציה או מגמתיות ,  יש להחיל תקופת צינון על העוסקים בתחום ,  כפי שהדבר קיים לגבי אנשי צה"ל .  לא ייתכן שאיש תקשורת ינצל את תפקידו על מנת לבנות לו אהדה או כדי לתמוך בסדר יום מסוים ,  וברגע האחרון יקפוץ לזירה הפוליטית ,  וזאת על חשבון משלם האגרה או קונה העיתון שמבקש סיקור ניטרלי וממלכתי ". 
אלא שההשוואה בין עיתונאים לבין אנשי צבא ,  משטרה ,  שב"כ ,  שב"ס ועובדי מדינה באחת מארבע הדרגות הבכירות ,  איננה במקומה .  זאת משום שיש חשיבות ערכית ומוסרית רבה לכך שלא תהיה פוליטיזציה בצה"ל ,  במשטרה ובשב"כ .  
ב ? 1969 ,  כשהאלוף עזר ויצמן פשט את מדי צה"ל ויומיים לאחר מכן הצטרף לגח"ל  ( גוש חירות ליברלים )  ומונה לכהן כשר התחבורה בממשלתה של גולדה מאיר ,  היתה הצדקה לקבוע בחוק תקופת צינון לקצינים בכירים בצה"ל .  מעשה כפי שעשה ויצמן ז"ל לא היה ראוי כי הוא עלול היה לרמוז לקצינים שמוטב להם להתקשר עם פוליטיקאים מסוימים שלאחר מכן ימנו אותם לשרים .  זה לא טוב לצה"ל .  
אבל מדוע יש צורך בתקופת צינון לעיתונאים ?  האם עמדותיהם של כתבים ,  פרשנים ומגישי תוכניות אקטואליה אינן ידועות ?  האם מי שצופה ,  למשל ,  בתוכנית  " לונדון את קירשנבאום "  אינו יודע מהן עמדותיו הפוליטיות של ירון לונדון ?  האם מי שקורא את גדעון לוי או את עקיבא אלדר ב"הארץ "  אינו יודע מהן השקפותיהם הפוליטיות ?  
ועוד דבר :  בימינו המושג עיתונאי ואיש תקשורת אינו תמיד ברור .  האם יוזמי החוק מתכוונים להחיל אותו על כל העיתונאים שיש להם תעודת עיתונאי רשמית מלשכת העיתונות הממשלתית ,  או רק על כתבים ופרשנים העוסקים בפוליטיקה ?  האם לשיטתם גם בלוגר מצליח באינטרנט צריך תקופת צינון ?  ומה לגבי כתב לענייני תרבות ואמנות ?  ומה בדבר עורכי לילה בעיתונים ?  
הצעת החוק מעוררת שאלה נוספת ,  שולית לכאורה ,  אבל בעלת חשיבות לעיתונאים ,  בעיקר אלה ששכרם אינו מרקיע שחקים .  מה יעלה בגורלו של עיתונאי שבשל החוק ייאלץ לפרוש מעבודתו שנה לפני הבחירות ?  ממה הוא יתפרנס בתקופת הצינון ?  לעובדי מדינה יש פנסיה מוקדמת ,  לעיתונאים אין .  ועוד עניין :  מי יבטיח לו שיוכל לשוב לעבודתו אם יתברר שתקוותו נכזבה והוא לא נבחר לכנסת ?  
בקיצור ,  ישנם משתנים רבים מדי שלא הובאו בחשבון בעת הצעת החוק ,  ולכן הוא מיותר .
 
עיתונאים בפוליטיקה :  לא צריך צינון
nan
