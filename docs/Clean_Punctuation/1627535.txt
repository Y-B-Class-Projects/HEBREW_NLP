שעתן היפה של איגרות החוב הקונצרניות 
אג"ח
 >  >  השנה נפתחה בצל משבר גדול בתחום החוב .  מנהלי ההשקעות הבכירים בחנו מי מהחברות שחובותיהן בשוק האג"ח הגיעו למיליארדי שקלים ,  ייאלצו לרדת מכס הטייקונות ולפנות לפשוטי העם ,  בעלי החוב שלהם ,  ולקבל מחילה .  עד מהרה החלו לדרוש רבים מהטייקונים שהממשלה שתתערב ,  כפי שקרה בכל העולם ,  אחרת ייגרם נזק בלתי הפיך למיליארדי שקלים בחיסכון הפנסיוני המקומי .  למזלנו זה לא קרה .  הריבית האפסית והזרמה של טריליוני דולרים לשווקים בארה"ב ואירופה יצרו את ההרחבה המוניטארית הגדולה ביותר בהיסטוריה הכלכלית .  התוצאה לא איחרה לבוא ,  והאינדיקטורים הכלכליים הראו כי הם גרועים פחות מ"ארמגדון פיננסי "  שצפו .  זה תורגם במהרה לרכישות נרחבות באיגרות החוב הקונצרניות ,  ואת 2009 חתם מדד תל בונד 40 בעלייה של 43.8% .  המדד הסולידי יותר ,  תל בונד 20 ,  סיכם את 2009 בעלייה צנועה יותר של 21.9% .  מי שהעז ורכש אג"ח קונצרניות לא מדורגות נהנה מתשואה של כ-100% על כספו .  החשש הכבד מקריסות פיננסיות הביא גם את איגרות החוב של מיטב החברות להיסחר בתשואות מפחידות .  הדוגמה הטובה ביותר היתה של אי.די.בי .  איגרות החוב של הקונצרן החזק במשק נסחרו לקראת סוף 2008 סביב תשואות של כ-15% .  את 2009 סיימו האג"ח של הקונצרן ברמות חד-ספרתיות נמוכות .  כך ,  למשל ,  התשואה באג"ח ה' של אי.די.בי פיתוח סיימה את 2009 בתשואה של 4.45% ,  כשבדרך היא מניבה למי שהשקיעה בה השנה תשואה של 39% .  את המצב ההזוי של שוק האג"ח המקומי אפשר להבין מהרווחים הגבוהים שהניבו איגרות חוב של חברות ,  שגם בסוף השנה קיים סימן שאלה סביבן .  למשל ,  אג"ח ה' של דלק נדל"ן ,  שהניבה למשקיעים תשואה של 185% ,  אך עדיין נסחרת בתשואה גבוהה של כ-18% ;  כלכלית ירושלים ,  שקפצה ב-200% ,  אך נסחרת בסוף 2009 בתשואה של כ-16% ;  וכמובן איגרות החוב של אפריקה .  למשל ,  אג"ח כ"ב של אפריקה ,  שגם אחרי זינוק מדהים של 278% ,  נסחרת בתשואה דו-ספרתית של כ-15% .  ואולם לא רק שוק האג"ח הקונצרניות נהנה מזינוק בשעריו ,  גם שוק החוב הממשלתי חווה עדנה שלא ידע זה עשור .  קרנות הנאמנות ,  שבסוף 2008 נראה היה שאין להן תקומה ,  שבו לגייס במרץ .  המשקיע הישראלי ,  שעד עתה התבצר בריבית האפסית ,  שמע וראה כיצד חבריו הנועזים יותר נהנים מרווחים ,  ויתר על הפק"מ לטובת קרן נאמנות המשקיע באג"ח של המדינה .  הביקושים הערים לאג"ח ממשלתית שלחו בראשונה זה עשור את תשואות האג"ח הממשלתיות הצמודות הקצרות לתשואה שלילית .  כלומר ,  המשקיע מוותר על ריבית ,  והתמורה היא פיצוי על האינפלציה .  מעטים המשקיעים שבדקו איזו אינפלציה ואילו ציפיות אינפלציוניות מגולמות במחירים של איגרות החוב כדי שהוויתור על הריבית אכן ישתלם .  כגודל הציפייה כך עשויה להיות גודל האכזבה .
 
שעתן היפה של איגרות החוב הקונצרניות 
אג"ח

