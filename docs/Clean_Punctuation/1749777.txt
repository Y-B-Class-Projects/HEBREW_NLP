נוסחה מנצחת בפיתה
95% מהמשקיעים במסחר לפי נוסחאות קבועות מפסידים את כספם בתוך זמן קצר .  למי שבכל זאת מחפש נוסחת קסם ,  הנה כמה עצות
 >  >  אם ברצונך שחלומותיך יתגשמו ,  אל תישן יותר מדי  ( פתגם יידי עממי )  .  דוכן הפלאפל של שייקה , " פלאפל חלומי ",  ניצב קרוב לבית ההשקעות שלנו .  בהפסקות הצהריים נהגנו לסעוד בו .  בימים שבהם הבורסה ירדה הזמנו פלאפל בפיתה .  בימי עליות חגגנו עם השווארמה של שייקה - שהיתה רכה ,  נוטפת שומן ועסיסית .  שייקה ניהל עסק מוצלח וידוע בעיר כולה .  אנחנו אהבנו את הפלאפל החלומי של שייקה ,  ואילו הוא חלם על ספקולציות בניירות ערך ,  ועל כן השתתף בקורסים לניתוח ניירות ערך והשקיע שעות רבות בלימוד עצמי של התחום .  בין טיגון צ'יפס לחיתוך סלט טרי וריחני היה שייקה מזמן את עצמו להסב לשולחננו ,  אנשי שוק ההון ,  והיה חוקר אותנו בניסיון לדלות סודות מקצועיים כמוסים .  ב-1991 החל שייקה לסחור במניות ,  כשהוא משתמש בנוסחאות טכניות פשוטות של קווי מגמה וממוצעים נעים . " הבורסה היא הפנטזיה שלי ",  התוודה פעם באוזני . " אני מחכה ליום שבו אוכל לעזוב את השווארמה והחמוצים ,  לשבת בבית ולקנות ולמכור מניות ".   " אתה נכנס לתחום מסוכן שנקרא מסחר יומי ",  אמרתי לשייקה , " למה לעזוב עסק תוסס ורווחי כמו הפלאפל שלך ?  "  - אבל שייקה היה נחוש .  במפולת של 1993 הוא הפסיד את כל הרווחים שצבר ,  אך לא התייאש והמשיך ללמוד ולשפר את נוסחת המסחר שלו .  במשך היום הוא שירת עשרות לקוחות שבידיהם פיתות תפוחות ,  נוטפות סחוג וטחינה - ואת הלילות הקדיש ללימודי שוק ההון ולשכלול הנוסחה .  שייקה היה זהיר ובעל משמעת עצמית .  הוא השקיע סכומים קטנים וציית תמיד לאיתותים שהגיעו מנוסחת העבודה שלו .  למרות זאת ,  הוא שב והפסיד במפולות של 1998 ו-2000 רווחים שצבר במשך שנים של עבודה קשה בדוכן הפלאפל .  ב-2001 החל שייקה לסחור גם בת"א 25 ,  במדדי המניות העיקריים בארה"ב ובמניות אמריקאיות נבחרות ונזילות .  תדירות המסחר שלו ירדה ,  והנוסחה הסודית השתכללה והלכה .  ב-2004 החל שייקה להיעדר מדי פעם מדוכן הפלאפל ,  ואת מקומו מילא אחיו דוד .  עם השנים עבר בית ההשקעות שלנו לכתובת חדשה ,  ופגישותי עם שייקה התמעטו .  כשפגשתי אותו ב-2007 הוא אמר לי בעיניים נוצצות : " קובי ,  קרב והולך היום ".  במשך 20 השנים שבהן עסקתי בהשקעות פיננסיות ,  פגשתי הרבה אנשים שטענו כי פיתחו נוסחת מסחר כזו או אחרת שמאפשרת להם לסחור באופן אוטומטי ולהשיג תשואות יוצאות דופן - אך לא פגשתי אף נוסחת מסחר אמינה אחת שעובדת בטווח הארוך .  למרבה הצער ,  נראה כי אין תחליף להשקעות פיננסיות שנעשות לאחר לימוד שקדני ותוך חיפוש מייגע אחר חברות בעלות מודל עסקי אטרקטיבי ,  שנסחרות במחיר סביר .  אם למרות הכל גם אתם ,  כמו שייקה ,  מתכוונים להצטרף לקבוצה הגדולה של מחפשי נוסחת ההצלחה בבורסה - להלן תריסר עצות עשה ואל תעשה :  1 .  לפני שאתם נכנסים לתחום המסחר המתבצע לפי נוסחאות מוגדרות מראש ,  קחו בחשבון כי לפחות 95% מהמשקיעים בדרך זו מפסידים את כל כספם בתוך זמן קצר - בדרך כלל בתוך כמה חודשים .  2 .  קחו בחשבון שעומדים לרשותכם מאגרים גדולים של נתונים ואלפי פרמטרים לצורך בניית הנוסחה שלכם ,  שמרביתם מתייחסים לבורסות האמריקאיות .  הפרמטרים יכולים להיות טכניים  ( כמו נתוני נפח המסחר ,  קווי פיבונאצ'י ו-macd )  או פונדמנטליים  ( כמו צמיחה שנתית ברווח ,  צמיחה שנתית במכירות ויחס החוב למאזן )  .  3 .  עשו מאמץ לפתח ולהשתמש בנוסחה משלכם .  אל תשתמשו בנוסחאות ובמרשמים טכניים הידועים לכולם .  ביום שבו נוסחה מתפרסמת ברבים ,  היא מאבדת מערכה .  השימוש הנפוץ ,  למשל ,  בממוצעים נעים או בקווי מגמה ניטרל את האפקטיביות של פרמטרים אלה .  הסיבה העיקרית לתשואות העלובות של מרבית קרנות הגידור בשנים האחרונות היא שרובן משתמשות בנוסחאות המשמשות גם את אלפי הקרנות המתחרות .  4 .  בכל נוסחה שאתם מפתחים ,  השתדלו לשלב נתוני ערך - כמו מכפיל רווח ,  תשואת דיווידנד ,  מכפיל הון ומכפיל מכירות .  אל תסתפקו בנתונים טכניים בלבד .  5 .  מומלץ להשקיע בנכסים נזילים בלבד .  בבורסה האמריקאית סביר לדרוש מינימום נפח מסחר יומי של 100 אלף מניות .  מניות לא נזילות מקשות על מסחר תקין ועלולות להיות מושפעות מסיכונים נוספים .  6 .  אל תשקיעו במניות בעלות שווי שוק קטן .  בבורסה האמריקאית סביר לדרוש מינימום שווי שוק של 100 מיליון דולר .  חברות בעלות שווי שוק נמוך יותר חשופות לסיכונים נוספים ולתנודתיות גדולה .  7 .  הקפידו על תדירות המסחר .  מרבית הנוסחאות דורשות מסחר יומי קדחתני ,  אך בדקו את האפשרות להוריד את תדירות המסחר לאחת בשבוע או אף אחת בחודש .  החיסכון בעמלות קנייה ומכירה יהיה גדול .  בכל מקרה ,  בחרו פלטפורמת מסחר אינטרנטית שגובה עמלות מינימום - כמו station ,interactive broker-trade או schwab .  8 .  רק לאחר שהגעתם לנוסחה משלכם ,  בדקו באופן רטרואקטיבי את התשואה שהייתם מקבלים אילו השתמשתם בנוסחה זו בשנים האחרונות .  אפשר לרכוש תוכנות חדשניות המאפשרות בדיקות כאלה עד 10 שנים לאחור .  התוכנות מתייחסות לבורסות האמריקאיות בלבד .  9 .  היו זהירים .  גם אם הבדיקה לאחור מראה תשואות מדהימות ,  אל תמהרו למשכן את ביתה של חמותכם .  השקיעו סכומים קטנים לניסיון .  ביצועים תיאורטיים טובים בעבר אינם ערובה להצלחה בעתיד .  10 .  גם נוסחה מוצלחת לא עוזרת כשהבורסה קורסת .  המפולות שבאות מדי פעם לא ניתנות לניבוי עקבי ,  והן טורפות את הקלפים .  11 .  משמעת עצמית קפדנית היא תנאי הכרחי להצלחה .  התעלמו מתחושות הבטן ובצעו את המסחר בדיוק כפי שמורה הנוסחה .  12.תם זמנה של נוסחה מוצלחת מוגבל .  היו תמיד דרוכים ומוכנים לערוך שינויים והתאמות בנוסחה אם יש איתותים סטטיסטיים לכך שהיא איבדה מהאפקטיביות שלה .  הכרתי נוסחאות פלא שעבדו שנים - וביום מסוים ,  ללא כל התראה מראש ,  איבדו את כל כוחן .  בחורף 2010 הזדמנתי שוב ל"פלאפל חלומי ".  המקום נראה עמוס לקוחות ותוסס כרגיל ,  אך שייקה לא היה שם .  לשאלתי ענה לי אחיו דוד כי שייקה לא הגיע לדוכן בשנתיים האחרונות . " הוא עובד מהבית ,"  אמר ,  ולרגע דימיתי לראות זיק מוכר בעיניו .  האם שייקה גילה את הנוסחה הסודית ?  - הכותב הוא יועץ מומחה בתחום ההשקעות הפיננסיות בחו"ל ,  ובעבר שימש מנכ"ל פרגון - זרוע ההשקעות בחו"ל של כלל פיננסים .  לתגובות :  kobiblum@gmail.com - מסחר יומי סגנון השקעות המבוסס על ניסיון להרוויח מתנודות יומיות במחירי ניירות ערך .  הסוחרים היומיים משלמים עמלות רבות ,  ולכן רובם מתקשים לייצר רווחים לאורך זמן

נוסחה מנצחת בפיתה
95% מהמשקיעים במסחר לפי נוסחאות קבועות מפסידים את כספם בתוך זמן קצר .  למי שבכל זאת מחפש נוסחת קסם ,  הנה כמה עצות

