ועדת שרים מיוחדת תבחן כיצד להגן על הסופרים
ועדת השרים לענייני חקיקה החליטה על הקמת ועדת שרים בראשות השר יוסי פלד ,  שתבחן דרכים להגנה על הסופרים העבריים ועל הספרות הישראלית
ועדת השרים לענייני חקיקה דנה היום  ( שלישי )  בהצעת החוק להגנה על הספרות בישראל ,  שיזם חבר הכנסת ניצן הורוביץ בתמיכת שרת התרבות והספורט לימור לבנת .  על החלטת הוועדה ,  תוקם ועדת שרים מיוחדת שתבחן דרכים להגנה על הסופרים העבריים ועל הספרות הישראלית .  לפני הדיון חילקה לבנת לשרים מכתבים שנשלחו אליה על ידי עורכים ומתרגשים בענף הספרות המפצירים בשרים לפעול למען חוק הספרים .  
על פי החלטת השרים ,  הוועדה תגיש את מסקנותיה תוך 60 יום .  גורמים התומכים בחוק רואים בהחלטה זו פגיעה בהצעת החוק ,  כיוון שזו אמורה לעלות להצבעה בקריאה טרומית וכעת - התהליך יתעכב בחודשיים נוספים .  עם זאת ,  גורמים המעורים בנושא אמרו לוואלה !  תרבות כי וועדת השרים היא הרע במיעוטו ,  כיוון שהלחץ של הממונה על ההגבלים העסקיים עשוי היה להביא להפלת ההצעה כבר בוועדת השרים לענייני חקיקה .  
את הוועדה ירכז השר יוסי פלד ויהיו חברים בה השרים לימור לבנת ,  בנימין בן אליעזר ,  יעקב מרגי ,  מיכאל איתן ,  משה כחלון ,  דניאל הרשקוביץ ,  גדעון סער ובני בגין .  במהלך הדיון עלה גם נושא הבעלויות הצולבות בשוק הספרים ומספר שרים ביקשו מהממונה על ההגבלים העסקיים ,  רונית קן ,  לקיים בדיקה של הנתונים הרלבנטיים לתחום .  קן היא אחת המתנגדות הגדולות לחוק הספרים וכפי שפורסם לראשונה בוואלה !  תרבות ,  אחראית לכך שהישיבה הראשונה שתוכננה בנושא נדחתה ,  זאת בעקבות פנייתה לשר בן אליעזר .
 שרת התרבות והספורט לימור לבנת ברכה על ההחלטה ואמרה  " לראשונה יהיה דיון רציני שיביא פיתרון ומתווה להגנה על הסופרים והספרות .  זאת ,  תוך שמירה על התחרות ועל זכותו של כל אדם להמשיך וליהנות מספרות ישראלית במחירים הוגנים ".  
גם ח"כ הורוביץ בירך על ההחלטה להקים ועדת שרים מיוחדת לנושא .  הורוביץ אמר כי  " הממשלה החליטה היום למעשה שיש לפעול לטובת הסופרים והקוראים כאחד .  אני מאמין כי ועדת השרים ,  יחד עם יוזמי החוק מסיעות הכנסת השונות ,  תוכל להגיע להסכמה בהקדם .  החוק הזה הוא הכרחי ,  לנוכח מצוקת היוצרים בענף הספרים ,  ועל כן אני מאמין שבשיתוף פעולה חוצה מפלגות נוכח לחוקק אותו במהרה ". 


ועדת שרים מיוחדת תבחן כיצד להגן על הסופרים
ועדת השרים לענייני חקיקה החליטה על הקמת ועדת שרים בראשות השר יוסי פלד ,  שתבחן דרכים להגנה על הסופרים העבריים ועל הספרות הישראלית

