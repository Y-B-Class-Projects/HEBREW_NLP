כשהנכבשים הפכו לכובשים
נבחרת המחזור של אירופה כוללת לא פחות משישה שחקנים מיבשת אמריקה וכוכב אורח שסיבך את מאבקי הצמרת ברומניה 
שלב שמינית הגמר של ליגת האלופות פוצל השנה על ידי אופ"א ואנחנו מקבלים שבועות עמוסים בכדורגל אירופי .  רגע לפני עוד ימי שלישי ורביעי עמוסים בכל טוב ,  וואלה !  ספורט מגישה את נבחרת מצטייני מחזור סוף השבוע בליגות הבכירות של אירופה .  הפעם הסתננו להרכב ארבעה ברזילאים ,  ארגנטינאי ,  מקסיקני ופורטוגלי קסום אחד  ( לצד שני צרפתים )  ,  שהזכירו לנו איזה ניחוח וסגנון שולטים ביבשת הישנה .  הכוכב האורח מגיע השבוע מהליגה הרומנית ,  שחזרה מפגרת חורף ארוכה היישר למשחק עונה בהשתתפות מאמן ישראלי .
 פטר צ'ך  צ'לסי 
השוער הצ'כי סבל לא מעט בשנתיים האחרונות .  אמרו שהוא לא באמת חזר מהפציעה המזעזעת ושהמסכה על הראש מפריעה לו .  סדרה של שערים מגוחכים והופעות מביכות הצדיקו את הביקורת ,  אבל צ'ך לא נכנע וקיבל את הגב המלא בצ'לסי .  העונה ,  בשקט וכמעט בלי ששמתם לב ,  הוא חוזר .  שוב נראה בטוח בעצמו בין הקורות ,  שוב מציל את קבוצתו ,  שוב מביא נקודות .  בשבת ,  צ'ך היה האיש של הבלוז ב-0:2 על וולבס עם שלוש הצלות נהדרות ובישול לשני של דידייה דרוגבה . " צ'ך היה האיש של המשחק ,  הוא הציל אותנו ",  החמיא אנצ'לוטי .
 מגן ימני :  ז'וליאן פובר  ווסטהאם
70 אוהדים מנומנמים הגיעו בינואר 2009 לסנטיאגו ברנבאו לחזות בשחקן הרכש הכי מביך שהגיע לריאל מדריד .  המגן הצרפתי ,  שהושאל מווסטהאם ,  התייבש על הספסל וחזר בקיץ לאפטון פארק ,  מקום שמתאים יותר לשחקן בסדר גודל שלו .  אלא שבמחזורים האחרונים פובר פורח ויש לו חלק גדול בבריחה של ווסטהאם מהתחתית .  בשבת ,  המגן נראה נהדר עם בישול מבריק לקרלטון קול ושער בכורה העונה ב-0:3 החשוב על האל . " במדריד ,  שכחתי שאני שחקן כדורגל .  עכשיו אני רק רוצה ליהנות על המגרש ",  סיכם הצרפתי .
 רפא מארקז  ברצלונה 
למרות ה-0:4 על סנטאנדר ,  הבלאוגרנה רשמו ערב סולידי ונינוח ,  לא הציגו כדורגל גדול ובעיקר נחו על המגרש לקראת המפגש עם שטוטגארט .  משחק כזה מהווה הזדמנות נפלאה לתת את הקרדיט לאחד שבדרך כלל לא זוכה לו .  מארקז חזר מפציעה ובהיעדר יריבה של ממש ,  סיפק את התפוקה בצד ההתקפי .  כדור ארוך שהפך לראשון של אינייסטה ושער נוסף בבעיטה חופשית סידרו לו מקום בנבחרת המחזור .
 אסטבן קמביאסו  אינטר 
הארגנטינאי פתח את המשחק הביתי מול סמפדוריה בקישור האחורי ,  אבל הוזעק לעמדת הבלם לאחר הרחקותיהם של וולטר סמואל ואיבן קורדובה .  יחד עם לוסיו ,  שנכנס כמחליף ,  קמביאסו הציג יכולת נהדרת והנהיג את ההגנה .  למרות יתרון של שני שחקנים ,  סמפ לא הגיעה למצבי הבקעה ודווקא אינטר ירדה מאוכזבת מהתיקו המאופס אחרי החמצה גדולה של סמואל אטו .  ז'וז'ה מוריניו ירד מהמשחק מחויך והחמיא לרוח הלחימה של שחקניו ,  אבל עמוק בפנים הוא בהחלט צריך להיות מודאג .  מה שמספיק מול סמפ האנמית לא יספיק מול צ'לסי כשבמקביל ,  רומא ממשיכה לנגוס בפער .
 מגן שמאלי :  גאל ז'יבה  בלקבורן 
מנג'ר בלקבורן ,  סם אלרדייס ,  סבל העונה מבעיות בריאותיות שהשביתו אותו ממספר משחקים .  הרופאים המליצו לו להירגע ולנהל אורח חיים בריא יותר והשחקנים שלו החליטו להתגייס למשימה .  אחרי ה-0:3 הביתי על בולטון ,  הרוברס נמלטו כנראה סופית מאימת התחתית .  המחזורים האחרונים יעברו על ביג סם בשקט ובשלווה ,  ללא התרגשות יתרה .  ז'יבה ,  המגן הצרפתי בן ה-28 שנרכש בקיץ ממארסיי לאחר שהרשים בחצי שנת השאלה אשתקד ,  היה האיש של המשחק .  הוא סגר נהדר את האגף ולא הפסיק לתמוך בהתקפה .  ז'יבה הפך העונה לאחד השחקנים המרכזיים בהרכב של אלרדייס משני צדדי המגרש .  ההספק בראשון היה מרשים :  ז'יבה בישל את השער השני לג'ייסון רוברטס וכבש בעצמו את השלישי .
 דייגו  יובנטוס 
אלברטו זאקרוני יכול לסמן לעצמו וי ראשון .  שיטת המשחק החדשה בה משחקת יובנטוס החזירה את דייגו לחיים .  תחת המאמן החדש ,  הגברת הזקנה עברה לשחק עם שלושה בלמים והקשר מקבל חופש פעולה מוחלט במרכז השדה .  השיפור בשבועות האחרונים ניכר .  המסירות הנהדרות חזרו ,  גם הטכניקה הוירטואוזית הזכירה את הטאלנט מוורדר ברמן ולא את הקשר המתוסכל והמושמץ של תחילת העונה .  אחרי שער מרהיב בבולוניה לאחר מבצע אישי אפשר להגיד בפה מלא :  דייגו חזר .  קשר 25 מיליון היורו הגיע סופסוף לטורינו .  
מישל בסטוס  ליון 
14 השערים שכבש אשתקד במדי ליל ,  שכנעו את ליון לרשום צ'ק על סך 18 מיליון יורו על מנת להביא את הקשר הברזילאי לסטאד דה ז'רלאן .  כמו יתר חבריו ,  גם בסטוס לא בלט בפתיחת העונה של ליון .  לצד ההצלחות בליגת האלופות ,  ליון אכזבה שוב ושוב בזירה המקומית .  אלא שבשבועות האחרונים ,  ליון חוזרת בגדול עם 16 נקודות מ-18 אפשריות בליגה ו-0:1 גדול על ריאל מדריד בצ'מפיונס .  גם בסטוס ,  שלא מקבל העונה את הדקות שקיבל בליל ,  חזר להרכב והרשית שלושער לרשת סושו  ( 0:4 )  במשחק שהזכיר לנו שמדובר באחד השחקנים הטובים בליג 1 .  
סיסרו  הרטה ברלין 
שש נקודות בלבד השיגה הרטה ברלין במהלך הסיבוב הראשון והפכה לבדיחה העצובה של הבונדסליגה .  אחרי עונה נפלאה בצמרת אשתקד ,  קשה היה להסביר את גודל ההתרסקות .  אלא שבהרטה לא מרימים ידיים .  מאז החזרה מפגרת החורף ,  אספה הקבוצה כבר תשע נקודות וחזרה לחיים במאבק ההישרדות .  בראשון ניצחה הרטה 0:3 את פרייבורג ,  אחת מיריבותיה לתחתית ,  והתקרבה מרחק ארבע נקודות מחוף מבטחים .  סיסרו ,  מכוכבי העונה שעברה ,  חגג את שני השערים הראשונים שלו העונה וגם משלים חוליית קישור ברזילאית לנבחרת .
 כריסטיאנו רונאלדו  ריאל מדריד 
הפורטוגלי רושם הופעה שנייה ברציפות בנבחרת לאחר עוד ערב יוצא מן הכלל .  רונאלדו כבש את שערו ה-12 העונה  ( השתווה לזלאטן )  ,  בישל שניים נוספים ,  סחט פנדל ו-ויתר על הבעיטה לטובת צ'אבי אלונסו .  הפורטוגלי היה הטוב בשחקני הבלאנקוס ,  שהציגו לראווה את כל הארסנל ההתקפי ב-2:6 פנטסטי על ויאריאל .  למרות הניצחון הגדול ,  רונאלדו וחבריו יודעים היטב שמשחק העונה האמיתי שלהם יגיע כבר בשבוע הבא .  העונה ,  אף אחד לא יסלח להם על הדחה מוקדמת מליגת האלופות .  
ממאדו ניאנג  מארסיי 
הצמרת הצרפתית נפתחה לחלוטין בשבועות האחרונים והפכה צפופה במיוחד .  גם מארסיי עדיין בתמונה .  הקבוצה של דידייה דשאן סומנה בקיץ כאחת המועמדות לתואר ,  אך אכזבה בפתיחת העונה .  דשאן ושחקניו לא מתכוונים לוותר בקלות ובראשון רשמו ניצחון שלישי ברציפות  1:3 על נאנסי .  ניאנג ,  החלוץ הסנגלי בן ה-30 ,  כבש שלושער והעלה את מאזנו ל-14 כיבושים בראש טבלת מלך השערים בליג 1 .  הפער מבורדו ,  בסך הכל שש נקודות ובשבוע הבא מגיעה מארסיי למפגש פיקנטי עם פ.ס.ז' .  
קאקאו  שטוטגארט 
החלוץ הברזילאי-גרמני לא נהנה מעונה מוצלחת במיוחד .  למרות שזכה למספר הופעות נדירות בנבחרת גרמניה ,  מעמדו בשטוטגרט התערער ודקות המשחק התמעטו .  בשבת ,  קאקאו בן ה-28 פתח לראשונה מאז חודש נובמבר על חשבונו של צ'יפריאן מאריקה הרומני המורחק ופשוט התפוצץ על המגרש .  את המחצית הראשונה הוא סיים עם שלושער ובהמשך הוסיף גם את הרביעי ב-1:5 של שטוטגארט בקלן .  ברצלונה ,  ראי הוזהרת .
 יונוץ באדסקו  צ'חלאול 
רוני לוי ינהל הערב  ( שני )  את משחקו הראשון בליגה הרומנית כשאוניראה אורזיצ'ני שלו תארח את קלוז' במשחק העונה .  בינתיים ,  כל תוצאות מחזור החזרה מהפגרה שיחקו לטובתו של לוי .  יריבותיו לצמרת ,  ראפיד ,  טימישוארה ו-ואסלוי זרקו נקודות ,  אך השיא הגיע מבוקרשט .  סטיאווה השלישית אירחה את צ'חלאול הקטנה מהמקום האחרון וספגה הפסד מביך 3:1 .  באדסקו ,  הקשר בן ה-32 ,  נעץ את האחרון בתוספת הזמן וערער את העניינים בסטיוואה כשהמאמן מיחאי סטויקיצה כבר שוקל להתפטר לאחר עוד התקפה של הבעלים ג'יג'י בקאלי .  בתוך כל הקלחת ,  לוי ואוניראה יכולים היום לבצע בריחה קטנה ליריבות והגביר את הלחץ בבוקרשט .
 דייגו אלבס  ( אלמריה )   ניצח את אתלטיקו מדריד
ברנו  ( נירנברג )   עצר את קבוצתו לשעבר 
ג'וני הייטינחה  ( אברטון )   השלימו דאבל על המוליכות 
סטוארט דאונינג  ( אסטון וילה )   חזק במאבק על המקום הרביעי  ( 1 ) 
גאיסקה טוקרו  ( בילבאו )   חזק במאבק על המקום הרביעי  ( 2 ) 
גונזאלו היגואין  ( ריאל מדריד )   לא נשאר מקום בהרכב 
רומן פאבליוצ'נקו  ( טוטנהאם )   קאמבק השנה

כשהנכבשים הפכו לכובשים
נבחרת המחזור של אירופה כוללת לא פחות משישה שחקנים מיבשת אמריקה וכוכב אורח שסיבך את מאבקי הצמרת ברומניה 

