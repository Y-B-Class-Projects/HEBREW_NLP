האם לוועדת הכספים  " קופה סודית "? 
צוות של חמישה ח"כים בוועדה גיבש בחשאי  " קופה סודית "  לחלוקת 40 מ' שקל מתקציב המדינה ליעדים פוליטיים וסקטוריאליים
צוות של חמישה חברי כנסת בוועדת הכספים גיבש באחרונה בחשאי  " קופה סודית "  לחלוקת 40 מיליון שקל מתקציב המדינה ל-50 יעדים וארגונים חברתיים ,  ובהם יעדים פוליטיים וסקטוריאליים שעמדותיהם הפוליטיות מקובלות על ידי חברי הכנסת ומפלגות בקואליציה .  
בין הגופים המאושרים נמצאים ארגוני בריאות חרדיים ,  מינהלת סל"ע למפוני גוש קטיף ,  מרכזים לזהות יהודית ,  ארגון  " חקלאות לפי כללי התורה ",  ועוד .  הרשימה ,  הנחשפת כאן לראשונה ,  נקבעה בהיעדר שקיפות ציבורית ,  בלא דיון רחב ופתוח במליאת הוועדה ובלא מתן אפשרות או הודעה פומבית למוסדות אחרים ,  שלא ידעו כלל על האפשרות להגיש בקשה לקבלת הכספים .  
הרשימה הוכנה בהתייעצויות סודיות בקרב קבוצת חברי כנסת ,  שכללה את יו"ר הקואליציה ,  ח"כ זאב אלקין  ( הליכוד )  ,  יו"ר הוועדה ,  ח"כ משה גפני  ( יהדות התורה )  ,  מרכז הקואליציה בוועדת הכספים ,  ציון פיניאן  ( הליכוד )  ,  אמנון כהן  ( ש"ס )  וחיים אורון  ( מרצ )  .  מדובר בארבעה ח"כים מהקואליציה ונציג בודד אחד לאופוזיציה  ( אורון )  .  חברי כנסת ספורים וותיקים בוועדה ,  כמו שלי יחימוביץ'  ( עבודה )  ויעקב אדרי  ( קדימה )  ,  שידעו על נוהג הקופה הציבורית שנקבע לפני שנים רבות ,  הגישו בקשות להפניית הכספים .  ואולם ח"כים אחרים ,  שלא היו מודעים לכך ,  לא הגישו הצעותיהם להפניית הכספים .  
 זאת ועוד ,  לאחר גיבוש הרשימה היא לא הוגשה לאישור מליאת ועדת הכספים אלא הוגשה בסתר למשרד האוצר .  בדרך זו נמנע מחברי כנסת וארגונים אחרים להעלות בקשות והצעות .  משרד האוצר דאג לשלב את הבקשות הללו בתוך עשרות הפניות התקציביות שהוגשו לוועדה ב בשבוע האחרון ,  לקראת סיומה של שנת התקציב 2009 .  
כך ,  ח"כים שהשתתפו בוועדה ולא ידעו על ה"קופה הסודית ",  לא ידעו כי הצביעו בעד שינויים תקציביים שכללו את הרשימה הסודית שחולקה בין משרדי הבריאות ,  החינוך ,  ביטחון הפנים ,  הרווחה ,  התרבות ,  המדע ,  הדתות ,  הפנים ,  החקלאות ומשרד ראש הממשלה .  חלק מהכספים שחילק הצוות יועד לארגונים חברתיים שנכללו ברשימות דומות בשנים האחרונות .
 תחילתה של הקופה הסודית לפני כ-20 שנה ,  אז בוטלו הכספים ה"ייחודיים ",  שחולקו לפי החלטות חברי ועדת הכספים ערב ההצבעות על התקציב ויועדו בעיקר לישיבות חרדיות ודתיות ,  וכן לארגונים פוליטיים הקרובים למפלגות הגדולות .  בעקבות הביטול ,  הסכים משרד האוצר להקצות לוועדת הכספים סכום של כ-40 מיליון שקל שיעדיו ייקבעו על ידה ,  בתנאי שיועברו לארגונים חברתיים .  
ואולם השנה ,  בעקבות לחצים פוליטיים של חברי כנסת מהקואליציה ובהם ח"כים מהליכוד ,  ש"ס ,  ויהדות התורה ,  זרמו חלק מהכספים הללו ליעדים בעלי זיקה פוליטית - שחברי הכנסת חפצו ביקרם .  
לפי דרישתו של יו"ר הקואליציה ,  ח"כ אלקין ,  חולקו כ-4 מיליון שקל ליעדים שונים ,  ובהם 1 מיליון שקל ל"מעגלים ידידים ",  900 אלף שקל למינהלת סל"ע ,  950 אלף שקל למרכזים לזהות יהודית ,  900 אלף שקל ליד בן צבי ו-200 אלף שקל לבתי עלמין .  
לפי דרישת ח"כ אמנון כהן  ( ש"ס )  הועברו כ-3 מיליון שקל ,  ובהם 900 אלף שקל ליד לשיריון ו-2 מיליון שקל למה שהוגדר  " נכות פיסית קשה ".  
המפלגות החרדיות והליכוד ביקשו להעביר 900 אלף שקל למנהרות הכותל ,  ואילו הח"כים החרדים רצו להעביר 500 אלף שקל ל"חקלאות על פי התורה ".  לפי שעה לא יועברו הכספים ל"חקלאות לפי התורה ",  בהיעדר אישור של האוצר .  
ח"כ משה גפני  ( יהדות התורה )  פעל להעברת 1.150 מיליון שקל ל"השאלת ציוד רפואי למחלות קשות ".  בכנסת אומרים שהכספים יועברו בין היתר לבית החולים החרדי בבני ברק  " מעייני הישועה ",  הארגון החרדי  " עזר מציון "  וכן לבית החולים  " פוריה ",  לפי תביעתו של ח"כ פיניאן .  
ביוזמתו של גפני גם הועברו 3.5 מיליון שקל ,  מהם 750 אלף שקל ל"בית חם לשיקום נפגעי נפש חרדיים ".  לפי דרישת ח"כים חרדים יועברו 500 אלף שקל לארגון חרדי-חברתי בשם  " שמע קולנו ".  בנוסף ,  בתמיכתו של גפני יועברו 500 אלף שקל לשמעיה - מסגרת חינוכית לאוכלוסיה דתית ,  ועוד 500 אלף שקל ל"מרכז חינוך נוער חרדי ".  
כמו כן ,  יועברו 100 אלף שקלים ל"אגודת שערי מרפא ",  ואולם ,  אגודה זו נכללה ברשימת המוסדות שנהנו מהכספים אשתקד .  בלשכתו של גפני גם טענו אתמול כי חלק גדול מהכספים ניתנו לגופים הללו גם בשנה שעברה ולא הוצאו השנה מהרשימה .  
הרשימה כוללת גם העברת 200 אלף שקל לעמותות לסיוע לחינוך נגד אלימות בבתי ספר במגזר הערבי .  בעבר הועלתה ההצעה בעניין על ידי ח"כ אחמד טיבי  ( תע"ל )  ,  והמוסד נותר ברשימה .
 ח"כים שהיו שותפים לקביעת הרשימה טענו כי אל רשימת הארגונים שייהנו מהסכומים השתרבבו ארגונים בעלי זיקה פוליטית מובהקת אל מפלגות הקואליציה :  ארגוני ימין או מוסדות המקורבים לימין וכן ארגונים חברתיים-דתיים .  
בכנסת טוענים כי בתחילה הסכים משרד האוצר להקצות 44 מיליון שקל ליעדים החברתיים ,  אך בשל התנגדויות של חברי כנסת בצוות לחלוקה פוליטית ,  הפחית האוצר את הסכום ל-40 מיליון שקל ,  כאשר 4 מיליון שקל יוקצו בנפרד במסגרת חלוקת הכספים הקואליציוניים .  
 ח"כ חיים אורון  ( מרצ )  ,  שלפי הצעותיו הועברו כ-13 מיליון שקל  ( מהם 2 מיליון לתנועות הנוער ,  יחד עם ח"כ שלי יחימוביץ' )  אמר בתגובה כי  " ועדת הכספים הקצתה במשך שנים כספים למטרות חברתיות שהיה עליהן קונצנזוס ציבורי ולאומי רחב .  בכך עזרה הוועדה לארגונים חברתיים שהתקשו לקבל הקצבות ממשלתיות .  ברור שגם לארגונים אחרים יש צרכים חברתיים ".  
עם זאת ,  אורון מתח ביקורת על הכנסת פוליטיזציה השנה בהקצאת חלק מהכספים ואמר : " יש לי ביקורת על כך שנעשתה חלוקת כספים קואליציוניים יחד עם הכספים החברתיים . 
" צריכה להיות הפרדה ברורה בין שני סוגי הכספים .  הממשלה יכולה להעביר כספים קואליציוניים שלא באמצעות הקצאת הכספים ליעדים החברתיים ".  
ירח טוקר ,  דוברו של גפני ,  מסר בתגובה : " מדובר בהקצאות כספים ליעדים חברתיים ובריאותיים .  האוצר הקצה למענם משאבים באמצעות ועדת הכספים מאחר שלא ניתן להעבירם ליעדם בדרך אחרת . 
" רוב רשימת הגופים שלהם אושר כספים במסגרת שנת התקציב 2009 נמצאו בה בשנים הקודמות .  העברת הכספים לגופים הללו נעשתה לאחר בדיקה והמלצה של הגורמים הרלוונטיים במשרדי הממשלה .  הנוהג לחלוקת הכספים החברתיים על ידי ועדת הכספים נהוג זה שנים בוועדה ומוכר לחברי הכנסת ".  
יו"ר הקואליציה ,  ח"כ אלקין ,  אמר בתגובה : " ההקצאה למפוני גוש קטיף היא חברתית מאוד .  היא אינה שונה מהחלטת הוועדה אשתקד להקצות חלק מהסכום לבדואים בדרום ".  ח"כ כהן מסר כי  " פנו אלי מ'יד לשיריון' ,  ראיתי את מצוקתם והמלצתי להעניק להם תקציב ". 

האם לוועדת הכספים  " קופה סודית "? 
צוות של חמישה ח"כים בוועדה גיבש בחשאי  " קופה סודית "  לחלוקת 40 מ' שקל מתקציב המדינה ליעדים פוליטיים וסקטוריאליים

