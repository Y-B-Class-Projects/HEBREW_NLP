הבנקים גבו באוקטובר כ-10% ריבית על המינוס
לפי בנק ישראל ,  הפער בין הריביות שגובים הבנקים עלה ב-0.14% .  הבנקים גבו באוקטובר ריבית של 9.65% על יתרת חובה בעו"ש והעניקו 0.33% בלבד עבור יתרת זכות
נתוני בנק ישראל על גובה הריביות הממוצע במגזר השקלי הלא צמוד באוקטובר מעלים כי ההפרש בין הריבית על האשראי שמקבל הציבור לבין הריבית שמקבל הציבור עבור פיקדונות עלה מ-3.68% בספטמבר ל-3.82% באוקטובר - נתון המשקף עלייה של 0.14% .  בפקדונות העו"ש של הציבור נרשם הפער הגבוה ביותר .  במהלך אוקטובר שילם הציבור 9.65% על יתרת חובה בעו"ש ,  אולם אותם לקוחות שהיו ביתרת זכות בחשבון זכו לריבית ממוצעת בגובה 0.33% בלבד .  
פער הריבית הוא הגורם הדומיננטי בקביעת רווחי הבנקים מפעילות האשראי לציבור .  יתרת האשראי של הציבור במגזר הלא צמוד עמדה בחודש אוקטובר על 340 מיליארד שקל ,  והיא נמוכה מסך הפיקדונות של הציבור במסלול זה .  כל האשראי שניתן לציבור באפיק זה מקורו בפיקדונות הציבור .  חישוב גס יראה כי כל עלייה של נקודת האחוז בפער הריביות משמעו גידול ברווח השנתי של הבנקים ב-34 מיליון שקל מהמגזר השקלי הלא צמוד בלבד .  
הריבית הממוצעת שמקבל הציבור על סך הפיקדונות נמצאת עדיין ברמות נמוכות מאוד ,  אולם בחודשים האחרונים נרשמת מגמת עלייה :  מריבית שנתית ממוצעת של 1.2% בלבד בחודש יולי השנה ,  עלתה הריבית ל-1.5% בחודש אוקטובר - עלייה של 30 נקודות האחוז .  ריבית נמוכה זו היא אחד ההסברים להמשך העליות בבורסה בחודשים האחרונים .  הריבית שמשלם הציבור על אשראי נמצאת אף היא במגמת עלייה ,  מ-4.92% ביולי ל-5.32% באוקטובר - עלייה של 0.4% .  
העלייה בריביות ובפער ביניהן נבעה מהעלאת הריבית של בנק ישראל .  בחודשים בהם היתה ריבית בנק ישראל נמוכה יותר נמנעו הבנקים מלהוריד את הריבית על הפיקדונות מתחת לרף מסוים על מנת לשמור את כספי הציבור בפקדונות .  מרגע שעלתה הריבית ,  מתאפשר להם להגדיל גם את פערי הריבית .  

הבנקים גבו באוקטובר כ-10% ריבית על המינוס
לפי בנק ישראל ,  הפער בין הריביות שגובים הבנקים עלה ב-0.14% .  הבנקים גבו באוקטובר ריבית של 9.65% על יתרת חובה בעו"ש והעניקו 0.33% בלבד עבור יתרת זכות

