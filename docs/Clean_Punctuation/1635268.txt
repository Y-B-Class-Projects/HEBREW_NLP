אליפות אפריקה :  חמור קופץ בראש
חמור בואזה כבש שער ב-2:3 הדרמטי של אלג'יריה על חוף השנהב ,  שהעלה אותה לחצי .  גם גאנה עלתה עם 0:1 על אנגולה
אחרי התקפת ירי רצחנית על נבחרת טוגו ופרישתה של זו ,  לא מעט הפתעות והגנות מחוררות ונבחרת מצרים אחת שבלטה מעל כולן ,  הגיעה היום  ( ראשון )  אליפות אפריקה לשלב רבע הגמר עם שני משחקים מותחים ומסקרנים כאחד .
 במשחק הראשון ,  המארחת אנגולה וגאנה המאכזבת נפגשו ברבע הגמר הראשון ,  כאשר המארחים קיוו מאוד להיות הנבחרת הראשונה שתעפיל לחצי הגמר ,  אלא ששער אחד של גיאן אסמואה הכריע את ההתמודדות לטובת גאנה ,  והיא תפגוש בחצי הגמר את המנצחת במשחק בין ניגריה וזמביה ,  המשחק ייערך ביום חמישי .
 המשחק השני של הערב הפגיש את אלג'יריה וחוף השנהב ,  שתי מועמדות רציניות לזכות באליפות שגם ישחקו בגביע העולם בדרום אפריקה ,  למשחק דרמטי ,  הפכפך ומרתק שהסתיים רק לאחר 120 דקות ,  אז הייתה זו ידה של אלג'יריה על העליונה עם 2:3 .  בשלב חצי הגמר תפגוש אלג'יריה את המנצחת במשחק שיפגיש את קמרון ומצרים .
 מדינת אנגולה עמדה מלכת כאשר הנבחרת המקומית נתקלה במשוכה לא פשוטה ברבע גמר אליפות אפריקה .  בימים האחרונים האשימו הגנאים את המשטרה המקומית בהכאת עיתונאי גנאי בבית מלון ,  ובכך שהאנגולים עושים הכול על מנת לחמם את האווירה לקראת המשחק ,  והיום הגנאים השיגו נקמה ספורטיבית מתוקה ביריבה .
 גאנה הציגה אמנם עד המשחק הזה יכולת ירודה ולא מספקת לנבחרת שמועמדת ללכת עד הסוף באליפות ,  אבל כל זה לא שינה לה כשהיא עברה את המארחת במשחק לא קל עם 0:1 קטן .  שער בודד של שחקן ראן גיאן אסמואה ,  לאחר 16 דקות העניק לה את הכרטיס לחצי הגמר .
 קוואדו אסמואה שלח כדור עומק נהדר על פני כ-50 מטרים לאסמואה גיאן ,  והאחרון בעט לא חזק ,  אלא ששוער נבחרת אנגולה ,  קרלוס ,  לא הצליח להשתלט על הבעיטה ונכנע לה .  מאנוצ'ו ,  חלוץ נבחרת אנגולה ,  הספיק להחמיץ מספר הזדמנויות לפני שהשופט ,  שנתן תוספת זמן ארוכה ,  שרק לסיום המשחק והחל את החגיגות בגאנה ,  לעומת האכזבות באנגולה .
 עם סגל מפוצץ בכוכבים ,  חוף השנהב התייצבה לפני הטורניר כמועמדת הבכירה לזכייה ,  אבל התיקו מאופס במשחק הראשון שלה בטורניר ,  נגד בורקינה פאסו ,  הראה שגם הפייבוריטית הגדולה פגיעה .  חוף השנהב הגיעה מהבית ממנו פרשה טוגו ולפיכך לא שיחקה מאז ה-15 בינואר ,  אך זה לא השפיעה עליה בפתיחה כשסלומון קאלו הבקיע בניסיון שני והקפיץ את אוהדי הפילים ביציעים .  האלג'יראים ,  שהוכיחו שהם מתעלים במעמדים גדולים כשהעפילו למונדיאל על חשבון מצרים ,  הצליחו לחזור למשחק בדקה ה-40 .  כדור ארוך הגיע בסופו של דבר לחלוצה של בורוסיה מנשנגלאדבך ,  קארים מטמור ,  שהסתובב על שיק טיוטה וירה כדור נהדר שהכניע את בובקאר בארי .
 המחצית השנייה הייתה הרבה יותר רגועה מהראשונה ,  והנבחרות שיחקו מעט יותר מסודר וניסו לשמור על יציבות בחלק האחורי .  שני המאמנים ביצעו חילופים עם מחשבה לעבר ההארכה ,  אולם ואהיד חלילודז'יץ' פגע בול .  בדקה ה-89 קאדר קייטה קיבל כדור כשהוא 20 מטרים מהשער ושיחרר שמאלית נהדרת שנעצרה רק בחיבורים .  חוף השנהב כבר ראתה את חצי הגמר ,  אבל דקה בתוך תוספת הזמן אלג'יריה שוב איזנה את התוצאה .  נאדיר בלחאג' הגביה לרחבה ומאג'יד בוגרה הצליח לנגוח פנימה ולהטריף את הספסל של שועלי המדבר בדרך להארכה .
 הפילים ,  שעברו ממאניה לדיפרסיה תוך שתי דקות ,  עלו שבורים להארכה ושילמו על כך באופן מיידי .  חמור בואזה ,  שחקנה של בלקפול האנגלית ,  נכנס עם תחילת ההארכה ובדקה ה-93 החזירו למאמן רבאח סעדן עם נגיחה לרשת ,  כשהוא מנצל הגנה רעה של חוף השנהב .
 
אליפות אפריקה :  חמור קופץ בראש
חמור בואזה כבש שער ב-2:3 הדרמטי של אלג'יריה על חוף השנהב ,  שהעלה אותה לחצי .  גם גאנה עלתה עם 0:1 על אנגולה

