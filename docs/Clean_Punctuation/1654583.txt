מבשלים הכל ,  חוץ מדגים
אביגדור מלכין מנכ"ל ובעלים של החברות הייטאצ' מטבחים וטאצ' + מכשירי חשמל ,  שותף בגלריה לאמנות  " הייטאצ' - מקום לאמנות עכשווית "
 מי שנכנס לאולם התצוגה של הייטאצ' מטבחים בהרצליה ,  עשוי להתבלבל .  לצד דגמי המטבח נמצאים גם ציורי שמן ממוסגרים ופסלים . " בהתחלה היו לא מעט הרמות גבה :  'אמנות בחלל מסחרי ? ' - אבל זה השתלב יפה ",  מסביר אביגדור מלכין ,  מנכ"ל ובעלים של הייטאצ' מטבחים . " אנחנו מעסיקים אוצרת ,  ויש אנשים שמגיעים רק בשביל האמנות .  העיצוב מגיע מהבית .  אבי היה רפד ".  באמצע שנות ה-90 הקים מלכין את הייטאצ' מטבחים ,  ובהמשך צירף את  " טאצ'+ ",  המייבאת מכשירי חשמל יוקרתיים .  למה אתה מבשל ?   " כשהתחלתי לייבא ציוד מטבחי ,  התאהבתי בעולם הבישול ".  מתי אתה מבשל ?   " בסופי השבוע .  אני מאלתר ואף פעם לא יודע מה ייצא .  בדרך כלל אני מקבל מחמאות ,  חוץ מהטרוניות על הכלים שהשארתי ועל הלכלוך מסביב ".  מה לקחת מבית אמא ?   " בילדותי ,  רוב מאכליה הרומניים של אמי נזרקו דרך החלון כשיצאה מהמטבח .  לא הייתי אכלן גדול .  בגיל העשרה ,  התאהבתי בזו שנהפכה לאשתי ובמאכלים המתובלים היטב של אמה .  ובכל זאת ,  ממטבחה של אמי לקחתי פלפל ממולא מתוק ,  סלט תפוחי אדמה ועוגת פרג .  ממטבחה של חמותי לקחתי את החריף ".  מה מבשלים בבית ?   " הכל למעט דגים ,  כי הריח שלהם לא מתקבל על ידי הילדים .  אשתי מחנכת אותנו לאכול בריא :  ירקות ,  דגנים מלאים ,  עוף ולא בשר .  אני אוהב להכין מאכלי קדירה שמתבשלים בסיר נחושת כבד ,  המפזר חום באופן אחיד בכל התבשיל ".  סדר יום קולינרי : " אני מקפיד לאכול ארוחה קלילה בבוקר - קפה בליווי פרוסה עם חומוס .  בצהריים אני אוכל לרוב מחוץ לבית - ומשתדל שהארוחה תכיל סלט ירקות ,  מנה בשרית ותוספת .  אני לומד לוותר על הקינוח .  את ארוחת הערב אני אוכל עם המשפחה .  היא כוללת בעיקר סלטים ולחמים טובים ".  מי עושה קניות בבית ?   " אשתי והילדים עורכים קנייה מרוכזת פעם בשבוע ,  בהקפדה על אוכל בריא .  בשישי אני עובר באחת הרשתות ולוקח אחריות על האוכל ה'בריא' באמת ".  מצרכים מועדפים לקנייה : " אצל אשתי- טרי ובריא .  אצלי - לפי מצב הרוח ולפי התקופה .  בכל פעם אני ננעל על מאכל אחר ומאמץ אותו לזמן-מה ".  הכי אוהב לאכול : " סלט ,  גבינה ולחם .  אבל אני מתענג גם על נתח פילה בקר עסיסי ".  מאכלים מוקצים : " אין .  אני בתהליך של למידה לאהוב דגים ,  בינתיים רק פילה ".  מסעדה מועדפת : " טוקופיה בנס ציונה עם המשפחה ,  רפאל בתל אביב לפגישות עסקיות ו"well done "  באזורי חן לפינוק של ארוחה מזרחית ".  מהי פילוסופיית הניהול שלך ?   " יש שני כללים עיקריים שמנחים אותי .  בפן התכנוני ,  כדי לחזות את העתיד ,  אני מדמה שאני פועל ללא אילוצים ומגבלות .  בניהול השוטף אני מצדד בחוק פרטו ,  שלפיו 20% מהפעילות תורמת ל-80% מההכנסות .  החוק גם פועל הפוך :  80% מהבעיות נובעות מ-20% כשלי מערכת .  אני מנסה תמיד למצוא את ה-20% ".  איזה מנהל אתה ?   " ממוקד באנשים .  אמפתי ,  קשוב ודואג .  אני יזם באופיי ,  ולכן נוטה להאציל סמכויות לאלה שיודעים ליישם את הרעיונות שלי טוב ממני ".  רגע משמעותי בקריירה : " רכישת חלקו של שותפי בחברה ,  לאחר כעשר שנים יחד ".   אוסו בוקו של אביגדור מצרכים :  4 כפות  ( 60 גרם )  חמאה  ?  3 כפות שמן זית משובח  ?  6 פרוסות עבות בנות 4-5 ס"מ של אוסו בוקו עגל  ( כ-2 ק"ג )   ?  מלח ים ופלפל שחור גרוס  ?  בצל בינוני קצוץ דק  ?  גבעול סלרי קצוץ דק  ?  גזר קצוץ דק  ?  3-4 כוסות ציר עוף  ( רצוי בהכנה ביתית )   ?  4 עגבניות בינוניות קלופות ,  קצוצות ללא הגרעינים  ?  לגרמולטה  ( תערובת תיבול )  :  2 שיני שום גדולות  ?  3 כוסות עלי פטרוזיליה  ?  גרידה מקליפה של 2 לימונים אופן ההכנה :  1 .  בסיר עמוק וגדול ,  רצוי סיר נחושת כבד או סיר עם תחתית עבה ,  מחממים את החמאה ואת שמן הזית .  יוצרים חתכים בשומן שעוטף את הבשר ,  כדי שיישאר שטוח ולא יתעגל בזמן הבישול .  משחימים את פרוסות הבשר מכל צדיהן על להבה בינונית ,  כ-10 דקות .  כשהפרוסות שחומות מתבלים במלח ובפלפל ,  מוציאים אותן מהסיר ומניחים בצד .  2 .  מעבירים לסיר את הבצל ,  את הסלרי ואת הגזר ומבשלים עד שהם מתרככים אך לא משחימים ,  כ-5 דקות .  מכינים את הרוטב על ידי הוספת כוס מציר העוף לסיר ,  תוך גירוד שאריות הבשר בתחתיתו .  מצמצמים עד שרוב הנוזלים מתאדים .  3 .  משיבים את הבשר לסיר .  מוסיפים את העגבניות ומספיק מרק כדי לכסות את הבשר כמעט לגמרי.מכסים את הסיר ומבשלים על להבה נמוכה כשעה וחצי-שעתיים ,  עד שהבשר רך ומתפרק בעצמו מהעצמות .  תוך כדי בישול בודקים שהנוזלים בסיר לא מתאדים ,  ומוסיפים מעט ציר אם חסר .  4 .  בינתיים מכינים את הגרמולטה :  קוצצים דק ביחד את השום ,  את הפטרוזיליה ואת קליפת הלימון .  חמש דקות לפני הגשת הבשר ,  מפזרים חלק מהגרמולטה על הבשר בסיר ,  כדי לאפשר לטעמים להתערבב .  מגישים חם ומפזרים למעלה את שאר הגרמולטה .
 
מבשלים הכל ,  חוץ מדגים
אביגדור מלכין מנכ"ל ובעלים של החברות הייטאצ' מטבחים וטאצ' + מכשירי חשמל ,  שותף בגלריה לאמנות  " הייטאצ' - מקום לאמנות עכשווית "
 
