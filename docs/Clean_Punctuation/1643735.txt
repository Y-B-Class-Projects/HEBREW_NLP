גם בישראל צריך מסיבת תה 
ניהול ציבורי
 >  >  בחירתו של ברק אובמה לנשיא ארה"ב העבירה ברפובליקאים - ובעיקר בקיצוניים שבהם - גל של רעדה ,  זעם ואי השלמה שאינה זכורה בפוליטיקה האמריקאית זה שנים רבות .  המשבר הכלכלי והצורך של אובמה להתערב ולהחדיר עמוק את ידה הארוכה של הממשלה לפעילות העסקית ,  לצד תוכניתו לרפורמה במערכת הבריאות ,  הגברת ההוצאה הממשלתית והתוכניות לזירוז הכלכלה ,  נפלו כפרי בשל לידיהם של מובילי ההתנגדות האידיאולוגית והכלכלית לעצם נוכחותו של אובמה בזירה הפוליטית-כלכלית .  לפני כמה חודשים נחשף העולם הפוליטי לאמצעי חדש המשמש את האזרחים  ( הרפובליקאים )  לבטא את מחאתם על תוכנית הרפורמה בחינוך .  אלה הן האסיפות במועצות הערים ,  שבליווי התקשורת ביטאו את מחאת העם נגד מדיניות הממשל .  אמנם נראה כי נשיא ארה"ב מצליח להעביר את הרפורמה ,  אך ללא ספק הפגישות המתוקשרות במועצות הערים עשו את שלהן והחדירו מידה של ספקנות בלבם של אמריקאים רבים לגבי יעילותה של התוכנית .  כעת ,  עם הצגת תקציב 2011 של הנשיא ולאור האי-התאוששות של הכלכלה האמריקאית לצד המשך הגברת ההוצאה הממשלתית והעמקת מעורבות הממשלה ,  הולך ומתעצם כלי ציבורי ישן אך מתחדש - tea party  ( מסיבת תה )  .  זוהי רשת חברתית המשתמשת בכלים מבוססי אינטרנט וכוללת גם מפגשים פיסיים שנוסדה בתחילת 2009 ,  על רקע תוכנית הזירוז של ממשל ארה"ב ,  הגברת החוב הציבורי וההוצאה הציבורית .  זוהי תנועה הכוללת גמלאים ,  עקרות בית ,  בעלי עסקים קטנים ומנכ"לים ,  המבקשים להשפיע על הממשל ועל דעת הקהל .  בשלב זה קשה לאמוד את השפעתה של מערכת דמוקרטית זו ,  אך אין ספק שאי אפשר עוד להתעלם ממעורבות ישירה של אזרחים במעשי הממשל .  ובישראל - מהנושאים הרבים והמגוונים המובאים לידיעת הציבור מדי יום ,  בעיקר באמצעות התקשורת ,  קשה שלא להתמלא זעם לנוכח הכוונה להעניק תנאי מנכ"ל לראשי מטה בלשכות שרים .  מעשה זה חמור הרבה יותר מהכוונה לאפשר לח"כים לטוס במחלקת עסקים ולאשר עלות שכר של 60 אלף שקל בחודש למנהל רשות ניירות ערך .  לפני שני עשורים היו לכל שר שני עוזרים בשכר ממוצע של עובדי המשרד ,  כמה מזכירות ותו לא .  כיום לכל שר כשמונה עד עשרה עוזרים ויועצים ,  בתנאי שכר לגמרי לא רעים ועם תנאי עבודה משופרים .  אמנם חלק מהיועצים והעוזרים עובדים קשה ומוטלת עליהם אחריות לא קטנה ,  אך אין בכך הצדקה להוסיף תפקיד חדש של ראש מטה .  במשרדים ובגופים ציבוריים רבים נוספו במשך השנים תפקידי מנהלי רשויות ,  ראשי מינהלים ,  מנכ"לים של תתי-גופים ועוד כינויים מינהליים הגוררים אחריהם תנאי שכר מפליגים - וכל זאת מכספו של משלם המסים .  ההבדל הוא שבארה"ב גודשים האזרחים את מועצת העיר ואת ה-tea party .  הגיעה השעה שאזרחי ישראל יחברו לרשת חברתית שתגיב באופן פיסי ואלקטרוני על כל העיוותים השמים לצחוק את משלמי המסים .  הכותב הוא מנכ"ל להב - לשכת ארגוני העצמאים והעסקים בישראל

גם בישראל צריך מסיבת תה 
ניהול ציבורי

