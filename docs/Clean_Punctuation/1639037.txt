ינואר 2010 :  עלייה של 31% בפריים טיים רביעי-שבת
זאת בהשוואה לינואר 2009 .  בתחילת השנה החליפו רשת וקשת את ימי שידור בינהן וקשת החלה לשדר בסוף השבוע .  ממוצע הצפיה של קשת בחודש החולף 25.6% ,  רשת 19%
הצפיה בטלוויזיה בקרב משקי הבית היהודיים בחודש האחרון עלתה ב-4% ביחס לחודש ינואר 2009 ,  כך עולה מסיכום נתוני הצפייה בטלוויזיה בחודש ינואר 2010 ,  החודש הראשון לחילופי הימים בין רשת וקשת .  חילופי הימים היטיבו עם שתי הזכייניות שהציגו עלייה בנתוני הצפייה של תכניות ששובצו בימים חדשים וכצפוי ,  מעברה של קשת לשדר בימים רביעי-שבת העלה את ממוצעי הצפייה בימים אלו .
 ממוצע הצפייה החודשי בפריים טיים של קשת עומד על 25.6% .  ממוצע הצפייה של רשת בחודש זה הוא 19% ושל ערוץ 10 5.9% בלבד .  בטבלת עשר התכניות עם ממוצע הצפייה החודשי הגבוה ביותר ישנן חמש תכניות של קשת :  משדרי ההדחה ומשדרים רגילים של  " האח הגדול "  במקומות הראשונים , " ארץ נהדרת "  במקום השלישי , " עובדה "  במקום השביעי ושידורים חוזרים של לקטי  " מונית הכסף "  במקום העשירי .  
לרשת שלוש תכניות בטבלה : " כלבוטק "  במקום החמישי , " רוקדים עם כוכבים "  במקום השישי ו  " משפחה חורגת "  במקום התשיעי .  לחברת החדשות שתי נציגויות ,  מהדורת חדשות השבת במקום הרביעי והמהדורה המרכזית במקום השמיני .
 חילופי הימים בין הזכייניות העלה את ממוצע הרייטינג בפריים טיים של הימים רביעי-שבת ב-31% ביחס לינואר אשתקד ,  מ-19.6% ל-25.6% .  במקביל ירד ממוצע הצפייה בפריים טיים של הימים ראשון-שלישי ב-16% ,  מ-22.6% ל-19% .  שתי הזכייניות העלו את ממוצעי הצפייה בפריים טיים ביחס לינואר 2009 ,  קשת ב-13% ורשת ב-17% .
 מהדורות החדשות של סוף השבוע הרוויחו מחילופי הימים .  ממוצע הצפייה ב  " אולפן שישי "  בינואר האחרון עומד על 19% ,  כשהוא משודר לפני  " ארץ נהדרת "  המצליחה ,  לעומת 16.6% בדצמבר 2009 ,  אז שודר בערב של רשת .  מהדורת חדשות השבת מרוויחה מהשיבוץ לפני  " האח הגדול "  וממוצע הצפייה בה בינואר האחרון עומד על 25.3% לעומת 18.8% בדצמבר .
 גורם תקשורתי התייחס לנתוני הצפייה בטלוויזיה בחודש ינואר ואמר לוואלה !  ברנז'ה : " שתי הזכייניות הרוויחו מהמעבר אבל רשת הרוויחה יותר ,  גם כי הרייטינג שלה ביחס לעצמה עלה יותר מהרייטינג של קשת ביחס לעצמה וגם כי ההוצאות שלה פחתו עם המעבר לשלושה ימים .  לקשת יש לוח מאוד מושקע ומאוד יקר שהעלייה בהוצאות שהוא דורש לא בהכרח מתקזזת עם העלייה בהכנסות בעקבות המעבר .  צריך לזכור שבינואר שעבר הייתה מלחמה ולא שודר 'האח הגדול' ,  מה שהשפיע על נתוני שתי הזכייניות ". 
הגורם הוסיף כי  " ינואר השנה מאוד חלש מבחינת דקות פרסום .  ינואר הוא באופן קבוע חודש חלש אבל השנה הוא חלש במיוחד וזה יכול לפגוע בשני הגופים ".  עוד אמר הגורם : " בגלל הפוקוס על 'האח הגדול' ,  'ארץ נהדרת' נחלשה ביחס לעצמה ולפעם הקודמת שהיא שודרה בימי שישי בערב ,  בינואר 2007 ". 

ינואר 2010 :  עלייה של 31% בפריים טיים רביעי-שבת
זאת בהשוואה לינואר 2009 .  בתחילת השנה החליפו רשת וקשת את ימי שידור בינהן וקשת החלה לשדר בסוף השבוע .  ממוצע הצפיה של קשת בחודש החולף 25.6% ,  רשת 19%

