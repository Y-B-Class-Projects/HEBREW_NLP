מי אשם ?  כולנו 
תקשורת יקרה
 >  >  האשם העיקרי במחיר הגבוה של סל שירותי התקשורת בישראל הוא קודם כל הצרכן - שמייצר לא מעט תנועת ביטים ובייטים על רשתות התקשורת ,  על כל סוגיהן .  כך ,  שיעור חדירת הפס הרחב בישראל הוא בין הגבוהים בעולם ;  שיעור חדירת הסלולר משייט מעל 100% כבר כמעט ארבע שנים ;  היקף דקות השיחה שלקוח סלולרי מייצר מדי חודש הוא מהגבוהים בעולם ;  שיעור משקי הבית המחוברים לטלוויזיה רב-ערוצית גם הוא מהגבוהים בעולם ;  ולרובנו קרובים או חברים בחו"ל ,  כך שאנו מרבים להתקשר לשם .  גם אם מחיר דקת שיחה בישראל אינו גבוה מאוד ,  בסופו של יום אנו מייצרים הרבה דקות שיחה שמצטברות לחשבונות חודשיים מנופחים .  מי שמתרגז על כך שהוא משלם אלפי שקלים בסוף החודש עבור שירותי תקשורת ,  צריך להאשים קודם כל את עצמו .  אחת הסיבות לחשבונות תקשורת מנופחים היא הנטייה של הישראלים להתקשר מהסלולרי ,  גם כשהם בבית .  חברות הסלולר הבינו נטייה זאת מזמן ,  ולפיכך עיבו את פריסת האנטנות הסלולריות כך שהקליטה בתוך מבנים תהיה מושלמת .  כך  " גונבות "  חברות הסלולר דקות שיחה מהרשתות הקוויות של בזק ו-hot .  מגמה זו מאפיינת את הרשת של בזק כבר שנים רבות .  אפשר לראות בבירור ירידה בדקות השיחה בבזק מדי רבעון .  כנראה שהנוחות חשובה לנו יותר מהמחיר .  ואולם ניתן להפחית בקלות את מחיר דקת השיחה ב-20%-33% ,  אם נבצע אותה באמצעות המכשיר הקווי ולא הסלולרי .  לצד דפוסי השימוש הבזבזניים שלנו ,  יש סיבה נוספת למחיר הסל הגבוה .  שוק הסלולר ,  השולט על כ-60% מהכנסות שוק התקשורת ,  אינו תחרותי מאוד והפיקוח עליו מוגבל .  בשל סיבות היסטורית ,  וגם סתם בשל הזנחה וקיבעון ,  מקדיש משרד התקשורת את מירב מרצו כדי להסדיר את פעילות בזק ,  ולא את פעילות חברות הסלולר .  מאחר שבזק היא מונופול ,  למשרד יש סמכויות אכיפה רבות עליה - ולפיכך הוא ממהר למדי להשתמש בהן .  בזק מבקשת להפחית מחירים כבר שנים ,  אך משרד התקשורת מונע זאת ממנה - הכל כדי לאפשר ל-hot להרים את שירות הטלפוניה שלה על הרגליים .  אמנם מחירי השיחות הקוויות בישראל נחשבים נמוכים בקנה מידה עולמי ,  אך כנראה שהם היו יכולים להיות נמוכים יותר ,  אם היו מסירים את הפיקוח מעל בזק .  עלות נמוכה יותר של דקת שיחה קווית אולי היתה מחזירה הרבה דקות שיחה מהרשתות הסלולריות לרשתות הקוויות ,  ולפיכך מפחיתה את העלות הכוללת של סל השירותים .  מנגד ,  שוק הסלולר הוא במידה מסוימת מחוץ לידיו של המשרד .  בעוד רמת התחרות בשוק הסלולר הולכת ומידרדרת מאז הגיע השוק לרוויה לפני כשלוש שנים ,  המשרד מעולם לא הצליח להרחיב סמכויותיו .  למעשה ,  כל הרפורמות שעשה המשרד כדי להרחיב את התחרות בסלולר ,  היו חיוורות מדי ומאוחרות מדי .  רק לפני שבועיים אישר המשרד להכניס מפעילי סלולר וירטואליים ,  וזאת באיחור לא אופנתי של כמעט חצי עשור .  חוסר האיזון הזה ,  בין הפיקוח ההדוק על בזק והעדר פיקוח אפקטיבי על חברות הסלולר ,  עודד בין השאר מעבר דקות מהטלפון הקווי לסלולרי וניפח את עלות סל שירותי התקשורת לצרכן .
 
מי אשם ?  כולנו 
תקשורת יקרה

