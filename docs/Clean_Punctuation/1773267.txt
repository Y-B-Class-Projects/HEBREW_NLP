המסחר בת"א ננעל במגמה חיובית
יום המסחר השלישי לשבוע באחד העם ננעל בעליות שערים קלות על רקע החלטת הריבית אתמול .  מדד ת"א 25 עלה ב-0.2% ומדד ת"א 100 הוסיף 0.2% לערכו
המסחר בבורסת תל אביב ננעל היום במגמה חיובית תוך עליות שערים קלות על רקע הודעת הריבית במשק לחודש ינואר ,  אשר נותרה ללא שינוי בפעם השלישית ברציפות .  החלטה זו של בנק ישראל מטיבה עם שוק ההון המקומי ,  מאחר שאפיקי ההשקעה האלטרנטיביים ממשיכים לרכז עניין רב בהשוואה לדרכי החיסכון המסורתיות .  מדד ת"א 25 עלה ב-0.2% ונסגר ברמה של 1,305 נקודות ומדד ת"א 100 הוסיף 0.2% גם הוא ונסגר ברמת 1,206 נקודות .  מדד מניות הבנקים עלה ב-0.2% ומדד מניות הנדל"ן התחזק ב-0.7% .  מחזורי המסחר הסתכמו בכ-1.65 מיליארד שקל ,  נמוך מהממוצע היומי של 2 מיליארד בשנת 2010 .  
איילת ניר ,  כלכלנית ראשית בבית ההשקעות IBI ,  אמרה בתגובה להודעת הריבית אמש כי פישר לא הפתיע את השוק . " הדבר היחיד שבנק ישראל שינה היה את תחזית האינפלציה לשנה הקרובה ,  שהיתה 2.5% ועכשיו היא 2.6% ",  ציינה ניר והוסיפה כי בין הגורמים העיקריים שהביאו להחלטת הנגיד היה פער הריביות בין השקל לדולר . " כשבוחנים את השקל לעומת סל המטבעות - הנתון שבו משתמש בנק ישראל כדי לווסת את ייסוף השקל - ניתן לראות שרמת סל המטבעות היא הנמוכה מאז אוקטובר 2008 .  הדבר בהחלט מהווה בעיה ומונע מפישר להעלות את הריבית ,  שכן הוא חייב למנוע התחזקות נוספת של השקל - גם על רקע לחץ היצואנים ".  
מניית מכתשים אגן  ( 6.75%  ,  1804.0 )  ,  ריכזה עניין ומחזור מסחר גבוה במיוחד על רקע ההודעה על מכירתה לחברה הסינית כמצ'יינה .  נוחי דנקנר ,  מבעלי השליטה בחברת אי.די.בי אחזקות  ( 2.7%  ,  12910.0 )  ,  טס לסין במטרה להשלים את המשא ומתן על מכירת חברת מכתשים אגן לחברת הכימיקלים הסינית כמצ'יינה .  על פי הודעה של כור  ( 9.93%  ,  8360.0 )  מהבוקר ,  כמצ'יינה תחזיק במלוא מניות הציבור במכתשים אגן וכן בכ-7% נוספים ממניות מכתשים שיירכשו מכור .  כל המניות הללו יירכשו במחיר שישקף שווי חברה למכתשים של 2.4 מיליארד דולר .  לאחר הרכישה כמצ'יינה תחזיק בשעור של 60% וכור תחזיק ב-40% ממניות מכתשים .  במסגרת העסקה יקבל ציבור בעלי המניות של מ.א תמורה כוללת של כמיליארד ו-1.72 מיליון דולר עבור 53% ממניות מכתשים ,  וכור תקבל כ-168 מיליון דולר עבור מכירת 7% לחברה הסינית .  סמוך לשעת הסגירה בבורסת תל אביב ,  הצביעו חוזים עתידיים על המדדים המובילים בארה"ב על פתיחת מסחר חיובית תוך עליות מתונות עד 0.2% .  
 בזירות המסחר בארה"ב ממתינים היום לפרסום מדד אמון הצרכן לחודש דצמבר בארה"ב .  מרבית הכלכלנים צופים אופטימיות מתגברת בקרב הצרכנים האמריקאים ומעריכים כי בחודש המסכם את 2010 תירשם עלייה חדה יחסית ,  מ-54.1% בחודש נובמבר - לרמה של 57.4% .  
בזירת המקרו המקומית ,  הותיר בנק ישראל את הריבית במשק לחודש ינואר 2011 ללא שינוי ברמה של 2% .  בבנק חוזרים על ההודעה מהחודשים האחרונים לפיה ההחלטה להותיר את הריבית עקבית עם התהליך ההדרגתי של החזרת הריבית לרמה  " נורמלית "  שנועד לבסס את האינפלציה בתוך תחום היעד ולתמוך בהמשך ההתאוששות בפעילות המשק ,  תוך שמירה על היציבות הפיננסית .  
הפעם ,  בבנק ישראל מייחסים משקל יתר לפערי הריביות כגורם להחלטה וזאת לאחר שבתקופה האחרונה הגורם הדומיננטי היה מצבו של שוק הדיור המקומי .  בבנק ישראל מציינים כי ריביות הבנקים המרכזיים במשקים המפותחים המובילים נמצאות ברמות נמוכות וצפויות להישאר כך למשך זמן רב .  על רקע זה ,  פער הריביות בין המשקים שצומחים מהר יחסית ,  וביניהם ישראל ,  למשקים המפותחים ,  המעודד תנועות הון לטווח קצר שלוחצות לייסוף המטבע המקומי ,  מהווה אתגר משמעותי לניהול המדיניות .  
מנכ"ל בנק הפועלים  ( 0.5%  ,  1802.0 )  ציון קינן ,  יו"ר הבנק יאיר סרוסי וראש החטיבה העסקית שמעון גל יגיעו בשבועות הקרובים לבייג'ין ויבחנו אפשרות של פתיחת סניף או נציגות של הבנק בבירה הסינית - כך נודע ל-TheMarker .  ההחלטה על בייג'ין נפלה לאחר שהבנק בחן כמה ערים בסין ,  והגיע למסקנה כי מרב לקוחותיו יזדקקו לשירותיו בבירה .  הפעילות העיקרית של בנק הפועלים תהיה מימון פעילות עסקית של לקוחות ישראלים הפועלים במדינה .
 
המסחר בת"א ננעל במגמה חיובית
יום המסחר השלישי לשבוע באחד העם ננעל בעליות שערים קלות על רקע החלטת הריבית אתמול .  מדד ת"א 25 עלה ב-0.2% ומדד ת"א 100 הוסיף 0.2% לערכו

