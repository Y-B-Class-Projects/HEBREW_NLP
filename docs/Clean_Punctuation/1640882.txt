מי גמור ? 
ההופעה של The Who במחצית של הסופרבול לא היתה רק בשביל הסטטוס או בשביל המכירות אלא מבחן כוח מוזיקלי לקראת העתיד .  חמי אוזן אשף פינבול
לרוב ,  הופעה בסופרבול היא מעין גולגולת על החגורה .  סימון וי בקריירה ארוכה ומפוארת של מגה סטאר מצליח ,  סמל סטטוס חשוב ,  אות הוקרה מתבקש .  החשיבות המוזיקלית היא בדרך כלל משנית לעומת זו הטקסית-מעמדית והערך האמנותי הבולט הוא בעיקר זינוק פתאומי במכירות שגם ככה עבדו יפה מאוד .  ההופעה של ברוס ספרינסגסטין בשנה שעברה ,  למשל ,  האיצה בימים שלאחר מכן את מכירת אלבומו  " Working on a Dream "  בצורה מרשימה למדי ,  ואפילו אוספים חסרי ייחוד בנוף המוזיקלי של טום פטי ופרינס קיבלו נתח עסיסי מיד אחרי 15 דקות התהילה שלהם באירוע הספורט החשוב של השנה באמריקה .
 ההופעה אמש  ( ראשון )  של The Who בסופרבול ה-44 היתה ,  לעומת זאת ,  קצת אחרת .  למרות שעל הנייר מדובר בעוד להקה מזדקנת שנמצאת מעבר לשיאה ועומדת בתנאי הבידור של הקרקס האמריקאי המקובל ,  עבור The Who מופע המחצית היה סוג של מבחן כוח לקראת העתיד ,  ניסיון לבדוק עד כמה כדאי לצמד שנשאר מהרביעייה ההיא להמשיך הלאה ,  דרך לאמוד עד כמה זה עדיין בכלל The Who כשיש צמד נגנים משלימים .
 הסופרבול לא קופץ בדרך כלל על להקה חצי מתה ,  אבל במקרה של אמש היה אפילו סיפור מוזיקלי חשוב ומעניין .  סולן  ( רוג'ר דלטרי )  וגיטריסט על ומלחין על  ( פיט טאונסנד )  ,  שבשנים הגדולות של הלהקה לא ממש סבלו זה את זה  ( דלטרי הבריון החינני הכניס בחזרה אחת בשנות ה-70 אגרוף כואב במיוחד לטאונסנד )  ,  מוצאים משענת אחד אצל השני בגיל בו הדברים מתחילים להתבהר .  השלמה ,  הבנה ,  כבוד ,  ובעיקר עזרה מוזיקלית הדדית כדי לבטא את הסיטואציה הנוראית בה הם נותרו אחרי מותו את הבסיסט הענק ג'ון אנטוויסל ב-2002 .  
למרות שהתקליט המשותף שטאונסנד ודלטרי  ( "Endless Wire ")  הוציאו אחרי מותו של אנטוויסל הפך את הסיטואציה הרגשית למספר רגעים מוזיקליים מרגשים לא פחות שכללו הסתכלות מפוקחת וחכמה על העבר ועל ההווה ,  הסופרבול היה אמור לספק סוג של אישור רשמי להמשיך מחדש .  שכן ,  בקיץ מתוכנן מסע הופעות ,  בין היתר של התקליט הטוב ביותר של הלהקה ,  Quadrophenia .  מספרים גם שהשניים עובדים על תקליט  ( או על חומרים חדשים ,  כהגדרתם )  ,  והאצטדיון במיאמי היה סוג של תחנה חשובה בדרך לשם .
 אך מעבר לסיפור מאחוריה ,  ההופעה עצמה זכאית להרבה יותר מציון עובר .  מעריציה העיוורים ודאי היו רוצים רשימת שירים פחות להיטית מזו המקובלת בסופרבול ,  אבל טאונסנד ודלטרי הרטיטו לכמה רגעים את הלב המזדקן שלי והוכיחו חיוניות אמנותית שוודאי תמשוך אותם הלאה ,  לניסוי המוזיקלי הבא .  מ-"Pinball Wizard ,"  ,  דרך  " Baba O'Riley "  ו- "? Who Are You "  ועד ל-"Won't Get Fooled Again ",  לתנועת הפריטה הסיבובית של טאונסנד יש עדיין עוצמה בקנה ,  השירים השתלבו היטב בפירוטכניקה הנוצצת ,  כל הצלפה של טאונסנד בגיטרה קיבלה מימד אורקולי מרהיב ,  ואפילו חיוך קטן עלה על השפתיים כשחלק מהקהל האמריקאי הכיר את מילות הפזמון ב-"Won't Get Fooled Again ",  השיר שפתח את הסדרה CSI .  זו לא היתה ההופעה בלידס או אלה בוודסטוק ומונטריי ,  רחוק מכך ,  אבל אבן דרך שאין להתבייש בה בהיסטוריה הארוכה של הלהקה .  זה היה כמו לראות את ההורים שלך חוזרים לחיות ביחד ומוצאים משמעות מחודשת אחד בשני .  הגיבור של הערב היה קודם כל רוג'ר דלטרי ,  אולי הסולן הכי פחות מוערך מבין להקות העל שזוכות למקום של כבוד בהיסטוריה של הרוק .  אף פעם לא היתה לו את הכריזמה של ג'ים מוריסון או את הקול החד פעמי של רוברט פלאנט וטאוסנד עצמו השפיל אותו לא פעם ,  לא תמיד העריך את התרומה המוזיקלית שלו ואפילו חשב להחליף אותו עד היציאה של  " טומי ".  גם ב-2010 היו שפקפקו ביכולת של דלטרי לסחוב מופע סופרבול מכובד ,  עם יכולת ווקאלית הולכת ונשחקת ,  אבל דלטרי הצליח שוב להזכיר ,  בקטן אמנם ,  עד כמה הוא מוזיקאי עצום .  הטיפול הווקלי בשירים הישנים היה מכובד ואפילו מוצלח ביחס לאמנים בגילו .  אנשים נוטים לזלזל בכך ,  אבל מדובר בסולן שהצליח להעביר דרך קולו את הגאוניות המטורפת של טאונסנד ,  דובר חיצוני של אמן מבריק שלא פעם התייחס אליו כמו אוואטסיידר שאינו שייך לאליטת הנגנים שהרכיבה את The Who ,  ולמרות כל זה סיפק מסגרת ווקאלית עצומה שהותירה חותם בהיסטוריה של המוזיקה .  
אחרי כל זה ,  מה זה הסופרבול בשבילו ?  היה זה רק סמלי שכמה דקות אחר כך ,  מצאו הסיינטס את תעצומות הנפש הדרושות כדי לנצח בסופרבול ולהביא לעירם למודת הסבל ,  ניו אורלינס  העיר בה צמחו לא מעט מהשורשים המוזיקליים של The Who  את השמחה שכל כך מגיעה לה ואת הסיבה להמשיך הלאה .
 
מי גמור ? 
ההופעה של The Who במחצית של הסופרבול לא היתה רק בשביל הסטטוס או בשביל המכירות אלא מבחן כוח מוזיקלי לקראת העתיד .  חמי אוזן אשף פינבול

