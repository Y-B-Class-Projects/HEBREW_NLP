על דרקונים ואנשים
מהי השפה בה מדבר הלא מודע שלנו ?  מהיכן היא מגיעה ,  והאם היא אישית או קולקטיבית ?  שפת הסימבולים - חלק ראשון 
" ללמוד מיתוסים ,  זה אולי לא בשביל כולם ,  אך בטח שלא רק עבור אנשים מיוחדים .  כדי ללמוד מיתוסים ,  לא צריך ידע או רקע ,  לא צריך תואר ,  אלא פשוט רצון עמוק להבין מה זה אומר 'לחיות' .  צריך לרצות להתנסות ולהכיר את הרעיונות הגדולים הקיימים מאחורי אותם מיתוסים המשקפים את מי שאנו ".   ( סוזן סרנדון בהקדמה של ה-dvd של סדרת ההרצאות של ג'וזף קמפל )  .
 כולנו חווים לפחות מידי פעם חלום שמעורר בנו שאלות ותהיות .  חלום עצמתי כל-כך שהוא מערער משהו בנו וגורם לנו לחשוב על החיים ועל עצמנו .  כשזה קורה ,  אי אפשר שלא לתהות מהיכן באים אותם סימבולים המופיעים בחלום .  
כיצד מפרשי חלומות יודעים מה המשמעות של נחש בחלום ?  מדוע אנו בכלל חולמים על זה ?  האם זו שפה ,  ורק אני לא יודע לדבר בה ?  ובכלל ,  מדוע שנחלום דווקא על נחש ?  במילים אחרות ,  כיצד יודע החלק החולם שבי מהו נחש בכלל ,  ולמה ברור שנחש בחלום אינו באמת נחש ? 
השאלה היא ,  אם כך ,  מהי השפה בה מדבר הלא מודע שלנו ומהיכן היא באה ?  האם היא שייכת רק לי ?  האם היא קולקטיבית ?  שאלות אלו הן שאלות גדולות ,  והתשובות עליהן לא רק יגדירו מהם אותם סימבולים ,  אלא יעזרו לפענח את האני האמיתי שמהם סימבולים אלו צמחו .
 התשובה לשאלות אלו מורכבת ,  ואני מאמין שאף אחד לא מתיימר לענות עליהן במלואן .  אולם אם ננסה לפשט את הדברים ,  אפשר לומר שאם אנו רוצים להבין מהיכן באים הסימבולים ולהכיר את השפה שלהם ,  עלינו להתחיל במיתוסים ,  באותו אוסף סיפורים המאגד בתוכו את הרעיונות המרכזיים המשותפים לכולנו .
 אולי אותם מיתוסים - אגדות ילדים ,  טקסי מעבר ,  רומאנים גדולים ,  פולקלור ,  ועוד אחרים - נראים לנו מרוחקים ולא שייכים . " זה רק סיפור ילדים ",  רבים יאמרו , " מה לי ולסיפור שסופר לפני אלפיים שנה ?  "  אולם ,  אחרים יטענו שהמיתוסים ,  הסיפורים העתיקים ואותם טקסים נושנים הם חלק מאתנו .  
אותם אנשים שסיפרו את הסיפורים ,  שקיימו את המנהגים ,  גם אם זה היה לפני אלפיים שנה ,  הם אבות אבותינו .  הם הבסיס עליו אנו עומדים מבחינה פסיכולוגית ,  חברתית ותרבותית ,  ומהם מורכב הלא מודע שלנו .  המיתוסים הרבים שהעבר הותיר לנו הם מפת הדרכים שמצייר לנו הלא מודע הקולקטיבי ,  מפת דרכים העוזרת לנו להבין את הדרך לחיים מאושרים ומלאי סיפוק .
 המיתוסים ,  שהם מקור הסימבולים שלנו ,  הם מערכת של חוקים והסברים הבאים להכניס סדר והיגיון בעולם בו אנו חיים ולהסביר כיצד עלינו לחיות ,  מה קורה ומה עומד לקרות לנו .  זהו הסיפור של ההרפתקה הגדולה ביותר הנקראת  " חיים ".  
כדי להבין את המיתוסים ,  אני פונה לג'וזף קמפבל ,  שלדעתי הוא אחד מגדולי חוקרי המיתוסים בדורנו .  ג'וזף קמפבל לימד וחקר דתות ומיתוסים בניו-יורק במשך חמישים שנה ,  נפטר ב-1987 ,  והותיר ספרים וסדרת הרצאות מוקלטת  ( dvd )  מרשימים ביותר ,  שאני אישית ממליץ עליהם בחום .  
את ההסבר שלו לגבי שפת המיתוסים מתחיל קמפבל בהסבר כללי העוסק דווקא בתפקיד המיתוסים .  קמפבל טוען שכדי להבין את הסימבולים ואת המיתוסים אותם הם מייצגים ,  עלינו תחילה להבין את המקור ממנו הם צומחים ואת תפקידם .  הוא מחלק את תפקיד המיתוסים לארבעה חלקים ,  ארבעה תפקידים מרכזיים בחיינו :
 תפקיד מיסטי :  התפקיד הראשון של המיתוס הוא להציג תחילה ולאחר מכן לנסות ולהסביר את המסתורין הקיים מאחורי הרמה השטחית של החיים .  משהו באני הלא מודע שלנו יודע שיש משהו מעבר לחיים הנראים לעין :  כוח קדום יותר ,  אלוהים ,  וכוחות מסתורין רבים נמצאים סביבנו ומשהו צריך לתת להם הסבר ומשמעות כלשהי .  
כאן המיתוסים נכנסים לתמונה ,  וכך סיפורי הדת וכתבי הקודש השונים ,  נתנו במהלך ההיסטוריה צורה ושם לבלתי ידוע הנמצא סביבנו .  באופן מפתיע ,  תמיד הסיפור - המיתוס חוזר אלינו ,  אל הנפש ואל הכוחות הגלומים בנו .
 תפקיד קוסמולוגי :  תפקיד נוסף וחשוב של המיתוס הוא להסביר מהו בעצם העולם בו אנו חיים ,  איך הוא עובד ,  מהם החוקים הפועלים בו ומה באמת קורה .  כמובן שמיתוסים אלה ישתנו באופן רדיקלי מתקופה לתקופה ,  שכן הם מיתוסים תוצר של הדרך בה תופס האדם את העולם ותפיסה זו משתנה מתקופה לתקופה .  
בתקופה הקדומה ,  בה האדם עסק בציד ובחקלאות ,  ה"מדע "  היה תוצר של מה שראינו בעיניים ,  והכלים שהיו לאדם היו מוגבלים :  האדם ראה את השמש עולה בבוקר ושוקעת בערב .  הירח עלה בערב ושקע בבוקר .  זה היה עולמו של האדם הקדום והמיתוסים סבבו סביב הרעיון שהאדם במרכז .  עם קופרניקוס הכל השתנה :  השמש כבר לא עולה בבוקר - אנחנו נעים סביבה .  העולם כבר לא קשור רק בנו ואלה אנחנו שמעוותים את המציאות .  ההשקפה הקוסמולוגית השתנתה לגמרי ,  ואיתה באו מיתוסים חדשים .  כדי שהמיתוסים יעבדו ,  עליהם להיות כפופים לדרך בה האדם חווה את העולם .
 תפקיד סוציאלי :  תפקיד נוסף של המיתוס הוא להסביר ולשמר את הסדר החברתי .  להתוות כלים ודרך בה נוכל להבין כיצד עלינו לפעול ,  מה עלינו לעשות ,  מה מקובל ומה אסור .  זהו כמובן עניין סובייקטיבי לחלוטין ובכל תרבות ניתן בהחלט לראות מיתוסים שונים מאד מתרבות אחרת .  כך למשל ,  פעמים רבות יכול המוסר להיות דבר מאוד גמיש ,  ומה שנראה לתרבות אחת לא מוסרי ואסור יכול להיות מקובל ורצוי בתרבות אחרת .  
תפקיד פדגוגי :  התפקיד האחרון של המיתוסים הנו הצורך ללוות את האדם וללמד אותו כיצד לחיות בהרמוניה עם הסביבה ועם עצמו לאורך תהליך החיים .  מיתוסים אלו צריכים להתייחס לכל התקופות והמשברים אותם אנו אמורים לעבור .  כך ,  המיתוסים עוזרים לנו לעבור את השלבים השונים בחיים בהתאם לגילאים ,  למנהגים ולמעמד בו אנו נמצאים .
 למרות הכול ,  למרות השינויים החברתיים ,  הקוסמולוגיים ,  הפדגוגים או המיסטיים שהאדם חווה במהלך השנים ,  אפשר למצוא גם את המכנה המשותף .  הוא בהחלט קיים וצריך רק לדעת היכן לחפש .  כך למשל דרקונים ,  שאין כל ביסוס מדעי לקיומם ,  שבים ומופיעים כמעט בכל התרבויות ובכל הדורות .  כיצד ייתכן שגם בסין ,  גם באירופה וגם באפריקה יופיעו הדרקונים במיתוסים השונים ?  חייב להיות לכך הסבר כלשהו .
 כדי לחפש את המכנה המשותף אנחנו לא חייבים ללכת למקומות מרוחקים ולעולמות שנכחדו .  אנו יכולים למצוא את כל הסודות אצלנו ,  בחיפוש אחר מה זה אומר להיות בן-אדם .  כדי למצוא את המכנה המשותף עלינו להשתמש בשפה של הנפש ודרכה נוכל לפצח את העיקרון העומד מאחורי הדבר לו אנו קוראים רוח האדם .
 את פריצת הדרך הראשונה בהבנת שפת הנפש ,  טוען קמפבל ,  לא עשה פרויד או יונג ,  אלא אדם בשם אדולף בסטיאן ,  שהיה אנתרופולוג וחוקר ארצות .  על התגליות והתיאוריות שלו התבסס יונג כאשר הגה את תיאורית הארכיטיפים שלו .  בסטיאן גילה שלאורך ההיסטוריה יש מוטיבים המתרחשים בכל מקום ,  בזמנים שונים ובתרבויות שונות .  לאלו הוא קרא רעיונות אלמנטאריים .  
הוא גם זיהה שבמקומות שונים ומאות שונות הרעיונות האלו מופיעים בתחפושות שונות ולפעמים אפילו מקבלים היבט ושימוש אחר לגמרי מבחינה חברתית ותרבותית .  לשינויים בין הגישות השונות הוא קרא :  רעיונות אתניים  ( folks idea )  .
 כשעוסקים במיתוסים צריך להבין שישנם שני סוגים :  ישנם מיתוסים אוניברסליים ומיתוסים נקודתיים ,  המתאימים לקבוצה מסוימת ,  לתרבות ספציפית .  אפשר להבין מדוע לתרבות מסוימת יש מיתוסים המאופיינים רק לה ,  אולם השאלה היא מדוע ישנם מיתוסים המופיעים בכל מקום ובכל תרבות .
 על המכנה המשותף ,  המאפיינים האלמנטאריים הבסיסיים השייכים לכולנו ,  מנסה לענות הפסיכולוגיה ובנושא זה יעסוק המאמר של השבוע הבא .  אומר רק שמכל החוקרים של נפש האדם ,  היה זה יונג שעיצב את רעיון המוטיבים האלמנטאריים ולהם הוא קרא הארכיטיפים של תת המודע .  בארכיטיפים אלו ,  שהם המפתח להבנת רוח האדם ,  עוסקים המיתוסים והסימבולים המתלווים אליהם .
 שגיא מנדלבוים עוסק בהומיאופתיה קלאסית ומנהל פורום טארוט בוואלה !  בעל ניסיון של 14 שנים בלימוד והוראה של קורסים וסדנאות בנושא טארוט וחלומות ,  אותם הוא מלמד בתל אביב ובמרכזים שונים ברחבי הארץ .
 
על דרקונים ואנשים
מהי השפה בה מדבר הלא מודע שלנו ?  מהיכן היא מגיעה ,  והאם היא אישית או קולקטיבית ?  שפת הסימבולים - חלק ראשון

