בית"ר ירושלים הפסידה 2:0 להפועל פ"ת
שחקניו של מלמיליאן שקעו לשפל חדש מול היציעים הריקים בטדי ,  המלאבסים חגגו ניצחון בכורה עם צמד של ביטון  ( 40 ,  78 ) 
בית"ר ירושלים המשיכה לשקוע הערב  ( שבת )  עם הפסד ביתי מביך 2:0 להפועל פתח תקוה .  הקבוצה של אורי מלמיליאן רשמה משחק חמישי ברציפות ללא ניצחון ושוב נראתה לא מחוברת ולא נחושה ,  אך הפעם לא היה מי שישרוק לה בוז ,  לאור העובדה שהיציעים בטדי היו ריקים כתוצאה מהעונש שספגה הקבוצה על התפרעות אוהדיה במשחק מול בני יהודה .  עם או בלי הקהל ,  מפלס הלחץ בבירה הגיע לשיא חדש ,  וכשבשבוע הבא מחכה לירושלמים היריבה המרה הפועל תל אביב בבלומפילד ,  עתידו של מלמיליאן בקבוצה מוטל בספק גדול .
 המלאבסים ניצלו את המירב מהמשבר הבית"רי והשקט ביציעים ,  והשיגו סוף סוף את ניצחונם הראשון העונה .  אחרי שאפילו לא כבשה שער בשני משחקיו הראשונים של יובל נעים כמאמן ,  הייתה פתח תקוה עדיפה על פני יריבתה ,  וידעה לעקוץ בעיקר הודות ליכולת של דודו ביטון .  החלוץ שחזר להרכב אחרי הבעיות בהסדרת חוזהו לא הפסיק להטריד את הגנת המקומיים והתכבד בשני השערים .
 כבר בדקה ה-17 הוכשל ביטון ברחבה על ידי משה מישאלוב ,  אבל אחרי שהשופט לירן וקסברגר שרק לפנדל הפך הקוון את ההחלטה .  בדקה ה-40 כבר לא היה מי שיושיע את הירושלמים כשביטון שוב פרץ לרחבה ונבלם על ידי כריסטיאן גונזאלס שספג גם כרטיס אדום .  ביטון ניצל את הפנדל כדי להעלות את האורחים ליתרון מוצדק .  החלוץ הצעיר שם את הדובדבן על הקצפת בדקה ה-78 כשסיים מבצע אישי נהדר עם השני שלו שחתם את הניצחון של פתח תקוה .
 במחצית השנייה שלח מלמיליאן את סרג' איילי ודריו פרננדז למערכה ,  אבל למרות ששלטה במגרש בנחיתות מספרית ,  בית"ר לא הצליחה לתרגם זאת ליצירת מצבים ממשיים ,  וניכר היה שהלחץ פשוט שיתק את שחקניה .  הקבוצה שבנתה על ריצה בצמרת ערב פתיחת העונה מוצאת את עצמה אחרי תשעה מחזורים עם חמש נקודות ו-18 שערי חובה  ( המספר הגבוה בליגה )  ,  וכעת נראה שהיא תצטרך להתחיל להתרגל לקרבות התחתית .
 דקה 3 - דודו ביטון קיבל כדור עומק מצוין מגיא צרפתי ,  פרץ לרחבה ובעט חזק למסגרת ,  אריאל הרוש זינק היטב והדף לקרן .
 דקה 17 - ביטון שוב פרץ לרחבה ועבר את משה מישאלוב באחד על אחד ,  הבלם המקומי ניער אותו ובתגובה שרק השופט לירן וקסברגר לפנדל ,  אך הקוון אותת לו שלא הייתה הכשלה ,  והוא בתגובה ביטל את החלטתו .
 דקה 18 - עוד לפני שפתח תקוה הספיקה להתאושש שיגר עמית בן שושן בעיטה שטוחה וחזקה מקצה הרחבה ,  שחלפה סנטימטרים מהקורה .
 דקה 30 - דן איינבינדר איתר את חן עזריאל שהיה פנוי לחלוטין בצד שמאל של רחבת האורחים ,  אבל הבעיטה החלשה של עזריאל נקלטה בקלות על ידי שניר דורי .
 דקה 32 - עידן טל ניסה לסחוט פנדל מהעבר השני כשצלל ברחבה מול עיניו של וקסברגר ,  שבתגובה שלף לו כרטיס צהוב .
 דקה 40 - גול !  ביטון המשיך לפרפר את ההגנה הצהובה ,  והפעם כריסטיאן גונזאלס הכשיל אותו מטר בתוך הרחבה ,  ואילו וקסברגר שוב שרק לפנדל והרחיק את הבלם האורגוואי .  ביטון בעט היטב לפינה השמאלית של הרוש שזינק לצד השני - 0:1 להפועל פתח תקוה .
 דקה 52 - מישאלוב ניסה להפתיע את דורי בבעיטה מ-25 מטר שאילצה את השוער האורח להימתח ולהציל את הסכנה .
 דקה 53 - בית"ר המשיכה להתקרב ,  כשהפעם הרמה של עידן טל מצאה את בן שושן שנגח כדור קשתי לידיים של דורי .
 דקה 68 - טל שוב הכין מצוין לבן שושן שניסה הפעם לבעוט מ-15 מטר ,  אך תיקול חזק של דניאל אדו הציל את פתח תקוה .
 דקה 78 - גול !  אחרי דקות ארוכות של התגוננות יצאה פתח תקוה למפרצת עם אסוס ששלח את ביטון לבד בחלק הקדמי ,  והחלוץ הצעיר השכיב שלושה שחקנים ובעט חד לפינה - 0:2 לפתח תקוה .
 הרכב בית"ר ירושלים :  אריאל הרוש ;  כריסטיאן אלברז ,  משה מישאלוב ,  כריסטיאן גונזאלס  ( הורחק 40 )  ,  אבי ריקן ;  עידן טל  ( דריו פרננדז 69 )  ,  דן איינבינדר  ( סטיבן כהן 74 )  ,  אבירם ברוכיאן ,  חן עזריאל ;  משה בן לולו  ( סרג' איילי 46 )  ,  עמית בן שושן .
 הרכב הפועל פתח תקוה :  שניר דורי ;  איאד חטובא ,  גל כהן ,  דניאל אדו ,  ניסן אלקלעי ;  ג'ונתן אסוס ,  גיא דיין ,  ישראל זגורי  ( יגאל אנטבי 75 )  ,  גיא צרפתי ,  ג'וניור ויסה  ( אוהד קדוסי 80 )  ;  דודו ביטון  ( עידו אקסברד 82 )  .
 
בית"ר ירושלים הפסידה 2:0 להפועל פ"ת
שחקניו של מלמיליאן שקעו לשפל חדש מול היציעים הריקים בטדי ,  המלאבסים חגגו ניצחון בכורה עם צמד של ביטון  ( 40 ,  78 ) 

