זה לא כמו שזה נראה
לפני שאתם שאתם מקישים על העץ הקרוב ,  כדאי לדעת שקלף המוות מדבר על שינויים והתחלות חדשות .  לשלוף מהחפיסה את 2011
קלף המוות הוא בהחלט אחד הקלפים המפחידים הקיימים בחפיסת קלפי הטארוט .  לא פעם כשנשאלת שאלה בקלפים ויוצא קלף זה ,  השואל יושב מתוח ,  ללא מילים ,  ומחכה למוצא פיו של הקורא בקלפים העומד ,  כך הוא חושב ,  לספר לו על לגזר הדין הקרב ובא .  אך זה לא כך .  אמנם שמו של קלף זה אינו נעים ,  אך בסופו של דבר הוא קלף נפלא עד כדי שאני מאחל לעצמי ולכל מי שרוצה להצטרף לאיחולים אלו  שנה של קלף המוות .
 ומה זה אומר ?  קלף המוות הינו קלף מספר 13  ( צרוף מקרים ?  )  בסדרה המרכזית של קלפי הטארוט ,  והוא מייצג את אחד השלבים בהתפתחות הרוחנית של האדם בדרך השוטה .  השוטה מייצג את האדם הצועד בדרך להארה דרך 22 שלבים אשר מיוצגים בקלפי הסדרה המרכזית של קלפי הטארוט .  קלף המוות מייצג את השיעור הראשון שהמאסטר לומד .  בקלף הקודם ,  קלף התלוי ,  החניך הפך למאסטר ,  ועכשיו הוא לומד להכיר בחשיבות המוות בחיינו .  אך לפני שאתם מחווירים וסוגרים את המחשב  " ליתר בטחון ",  ותוך כדי כך מקישים על העץ הקרוב - אז לא ,  אין הכוונה למוות פיזי ,  כי אם ליכולת שלנו להתמודד עם שינויים בחיינו .
 השאלה היא לא מתי נמות ,  אלא מתי נתחיל לחיות ?  קרלוס קסטנדה מציג את המוות כאנרגיה או סוג של ישות ,  הנמצאת לידנו כל הזמן .  היא נמצאת כאן עוד מהיום הראשון שלנו והולכת אתנו לכל מקום .  היא ממוקמת בטווח של הושטת יד והיא תמיד דרוכה ומחכה ליום בו היא תוכל לקחת אותנו לעולם שכולו טוב .  אנרגיית המוות נמצאת כאן כל הזמן ואנו אמורים לדעת זאת .  אולם ,  היא אינה נמצאת בטווח נגיעה כדי להפחיד אותנו ,  אלא כדי להזכיר לנו שהחיים קצרים וזמננו מוגבל .  
כולנו מפחדים מהמוות ,  אולם רוב האנשים מתנהגים כאילו הוא לא יגיע .  אנו שאננים לגבי החיים שלנו ולוקחים את חיינו כמובנים מאליהם .  אנו מרשים לעצמנו למשוך את הזמן ,  לחלום על מה שאולי יום יבוא והוא יקרה ,  ושוכחים שעכשיו הוא בעצם הדבר היחידי שיש לנו .  שהזמן הנכון הוא היום ולא העתיד ,  ושעכשיו הוא הזמן לפעול ולעשות .  באופן מפתיע ,  במקום להתעורר מנוכחות המוות בחיינו ,  אנו מתכחשים לו ויחד עם זאת מתכחשים לחיינו ו"נרדמים ".  הקלף בא להראות לנו כי אנו צריכים להתמקד ברצונות והחלומות שלנו ולשאול את עצמנו :  אם היו מודיעים שנשארה לנו שנה לחיות ,  מה היינו עושים ?  האם היינו ממשיכים את חיינו כרגיל ?  אני די בטוח שלא .  מה ישתנה אם כך ?  ההבנה שאנו לא נחיה לנצח ,  היא זו שעושה את ההבדל וכאשר נבין זאת נפעל נכון יותר בחיים שלנו .
 אבל לא על המוות רציתי לדבר ,  כי אם על השנה החדשה ,  על החיים .  כאשר אני חושב על השנה החדשה קשה לי שלא לחשוב על השנה החולפת .  אני שואל את עצמי :  שנה חלפה ,  יפה ,  אבל האם אני מוכן לשנה החדשה ?  האם הכל בשנה הקודמת הסתיים ?  מה אני  " גורר "  לשנה הזו ,  מה אני משאיר פתוח ומה צריך לסיים ?  שוב אינני יכול שלא להעלות את תמונת קלף המוות למול עיניי והפעם להתבונן במשמעות נוספת הקיימת בו ,  כקלף המייצג את השינויים בחיים .  ברור לי כי לפני שאתחיל את השנה החדשה ,  השנה הישנה צריכה באמת להסתיים ,  או אם תרצו  למות .
 המוות הוא חלק מהחיים ,  הוא נמצא בכל מקום והוא מייצג יותר מהכל את השינוי הנחוץ בחיינו כדי שתהליכים יחלו .  בטבע נמצא אותו בכל מקום :  יום הופך ללילה והופך ליום ,  קיץ מתחלף לסתיו ,  חורף ,  אביב וחוזר להיות קיץ ,  שערות נושרות ובמקומן צומחות אחרות .  השינוי נמצא בכל מקום ,  בכל תהליך והוא הכרחי .  בלעדי השינוי דבר לא יזוז והכל יהיה תקוע .  אנו יודעים כי עלינו לאמץ את השינוי ,  אבל מדוע אנו מפחדים משינויים פחד מוות ?  מדוע איננו יכולים לקבל אותם כהזדמנויות להתחלות חדשות ?  מה כל כך מפחיד ? 
נאמר שיום אחד הבוס שלנו קורא לנו למשרד ,  מבקש שנשב ואפילו מביא לנו כוס מים .  בנקודה זו אנו כבר יודעים שמשהו רע עלול לקרות .  ואז הוא מספר שיש קיצוצים ,  שזה לא אישי ,  שהוא נלחם בשבילנו ,  אבל ידיו כבולות והוא נאלץ לפטר אותנו .  מצב זה מייצג את אחד השינויים הגדולים והמפחידים שאנו יכולים לעבור .  אך מדוע אנו כל כך מפחדים ?  כיוון שהשיחה הזו מזכירה לנו שיחה אחרת שתתרחש בעתיד ,  בה הבוס הגדול באמת ,  יקרא לנו ויספר שהיה נחמד מה שעשינו כאן בעולם ,  אבל הגיע הזמן להיפרד מהקרובים לנו כי אנחנו עוד מעט עוברים הלאה .  זו  " השיחה "  שבאמת מפחידה אותנו ,  וכל שינוי הוא מוות קטן ,  שמזכיר לנו את מה שיקרה בעתיד .
 הפחד שלנו משינויים נובע מהפחד שלנו מהמוות ,  ואם עוד לא התרגלנו למילה  " מוות "   הגיע הזמן שנתרגל - זה לא נורא כמו שזה נשמע .  בשונה מהחיות ,  אשר פועלות מתוך אינסטינקטים ,  אנו יצורים תבוניים בעלי מודעות .  אנו יודעים כי אנו עומדים למות ,  כי לשם נגיע בסוף ולכן כל שינוי מזכיר לנו בעצם את המוות ונתפס אצלנו כעוד צעד אל אותו הסוף המוחלט .  למעשה הפחד מהמוות גורם לנו לאבד את החיים וכמה אירוני הוא שדווקא במקרים בהם אנשים מקבלים את הבשורה המרה ,  כי הם עומדים למות ,  דווקא אז הם מתחילים לחיות .
 קלף המוות הוא קלף השינויים בקלפי הטארוט .  הוא מלחיץ את כל הקלפים האחרים וגם את השואל וקורא לשואל לא לפחד !  לא לפחד מהשינוי ,  לאמץ אותו .
 המוות הנו תהליך בו דבר מסתיים בחיינו ודבר אחר מתחיל ותופס את מקומו ,  זהו תהליך טבעי אשר מתרחש אין סוף פעמים במהלך חיינו ובכל תחום .  אולם ,  כדי שהמעבר יהיה נכון חשוב להכיר בחשיבותו של האבל .  האבל הנו תהליך בלתי נפרד מהמוות .  טקס האבל הנו חלק חשוב בתהליך המוות והוא חיוני כדי שיתאפשר לנו לעבור לשלב הבא .  פעמים רבות בחלום כשמשהו מת ,  זה אומר שמשהו ישן צריך ללכת ומשהו חדש צריך לבוא במקומו ,  וכך גם במציאות .  זו הסיבה שאנו מקיימים מסיבת רווקות  כדי להתאבל על הרווקות .  עכשיו כדי שנתחתן ,  אנו צריכים להרוג את הרווקות כדי שהחתונה תירש את מקומה .  
שנה חדשה מתחילה ואני רוצה לנצל במה זו כדי לשתף אתכם בברכה האישית שלי :  הייתי רוצה השנה שתהיה לי היכולת לערוך את השינויים הנחוצים בחיי .  שיהיה לי את הכוח להוציא מחיי את מה שכבר הגיע הזמן שילך ולאפשר לתהליכים חדשים להתרחש .  אני מבקש כי אוכל לעשות שינוי אמיתי .
 עברו עם עצמכם על השנה שעברה וחשבו :  מה צריך להסתיים ,  מה מפריע לכם להתפתח ,  לצמוח ,  לגדול ?  האם אתם מחזיקים בכוח את מה שצריך ללכת ?  האם לא הגיע הזמן לפתוח דף חדש ?  מה הטעם בשנה חדשה אם הכל נשאר כפי שהיה ?  אז כשאתם מגיעים הביתה חשבו על הדברים ,  על השנה שהייתה ,  והכינו את עצמכם לשנה החדשה .  שנה נפלאה ! 
שגיא מנדלבוים עוסק בהומיאופתיה קלאסית ומנהל את פורום הטארוט בוואלה !  בעל ניסיון של 16 שנים בלימוד והוראה של קורסים וסדנאות בנושא טארוט וחלומות ,  אותם הוא מלמד בתל-אביב ובמרכזים שונים ברחבי הארץ .
 
זה לא כמו שזה נראה
לפני שאתם שאתם מקישים על העץ הקרוב ,  כדאי לדעת שקלף המוות מדבר על שינויים והתחלות חדשות .  לשלוף מהחפיסה את 2011

