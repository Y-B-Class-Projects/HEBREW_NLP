המנהיג
עם גווארדיולה ביציע ,  צ'אבי ואינייסטה לא בשיא כושרם ואיברהימוביץ' מורחק ,  ליאו מסי לוקח אחריות גדולה יותר על ברסה .  הוא כבר לא רק היהלום .  תומר יצחק מסכם מחזור בספרד ,  מנסה להכניס קצת פרופורציות בתוצאות האחרונות של ריאל ומתרגש מההיסטוריה במשחק חיחון
ריאל מדריד הדגימה בשבוע החולף עד כמה דק הגבול בין מאניה לדיפרסיה .  הקאמבק המופלא בניצחון על סביליה נשכח כלא היה ברגע שפנטזיית ה'דסימה'  ( גביע האלופות העשירי בתולדות המועדון )  בברנבאו התנפצה לרסיסים .  עם השריקה למחצית במשחק המוזר נגד ליון  ( 1:1 )  כבר ניתן היה לזהות כי הערב הולך להסתיים בטרגדיה מבחינת הבלאנקוס .  אחרי 45 דקות טובות מאוד של השחקנים ,  חרף קבלת ההחלטות הגרועה של גונזאלו היגואין מול השער ,  ראוי היה כי אותו קהל שהעניק פוש אדיר בשבת שעברה יריע לקבוצה שכבר עשתה חצי מהדרך כדי להכריע את המשחק .  אלא שהאוהדים הגיבו בהיסוס ,  הרחשים מהיציע חלחלו לחדרי ההלבשה ולמחצית השנייה כבר עלו השחקנים עם משקולות כבדות הרבה יותר על רגליהם .  כאלה שלא מלוות אותם במשחק ליגה כמו זה בויאדוליד  ( 1:4 )  .
 ריאל ,  מה לעשות ,  לא הייתה ריאלית מתחילת הדרך .  נכון ,  את הקבוצה הצרפתית היא צריכה לעבור בכל מצב ,  בטח ובטח כשמדובר בליון חסרת המעוף של העונה ,  אך התחושה כי אסור להפסיד באף משחק ישבה לכולם בראש ונתנה את אותותיה בקרבות הנוקאאוט ,  מהם אין דרך חזרה .  העונה הזו של ריאל ,  טוענים כולם ,  תוגדר ככישלון בסיכומו של עניין .  השאלה היא איך ממשיכים הלאה .  ריאל מדריד עשתה לא מעט טעויות בשנים האחרונות ,  ופרידה ממנואל פלגריני ,  גם אם ניהל בצורה לקויה את משחקי שמינית גמר האלופות ,  תהיה פשוט חזרה על הצעדים שהובילו לשבר .  לריאל נותר להחזיר את האליפות למדריד כדי לסיים את העונה בטעם טוב .  יותר נכון ,  להוריד את מד הכישלון לדרגת החמצה .  השחקנים ,  מצידם ,  צריכים להוכיח כי הם אכן ראויים לחולצה הלבנה ,  אחרי שקפאו ברגע האמת .
 בשבוע שעבר נבחר ליאונל מסי כ'פנים החדשות' של יוניצ"ף ,  המשתפת פעולה עם ברצלונה .  היה זה עוד צעד בהפיכתו של הארגנטינאי הקטן-גדול למנהיג הרשמי של בארסה .  את השלב השני עשה מסי כאשר בניגוד לחבריו שבחרו להתגרות בריאל מדריד לאחר שזו נפרדה מחלום ליגת האלופות ,  העדיף להזהיר מפני הישנות המקרה גם במשחק הגומלין של ברצלונה מול שטוטגרט . " אנחנו צריכים להישאר עם הרגליים על הקרקע ולהתייחס לכל משחק כאל גמר ",  הבהיר מסי . " אין סיבה ללגלג על ריאל .  צריך לגלות צניעות ". 
את השלמת המהלך בדרך לכס המנהיג ,  עשה מסי על כר הדשא בקאמפ נואו ,  כאשר התגבר לבדו על ולנסיה עם שלושער פנטסטי בניצחון 0:3 .  ללא זלאטן איברהימוביץ' המורחק ,  כאשר המנהיג על הקווים ,  פפ גווארדיולה ,  נמצא בכלל ביציע ,  ושני המהנדסים צ'אבי ואינייסטה לא בשיא כושרם ,  הארגנטינאי נאלץ לסחוב את ברצלונה על גבו כדי לא לתת לריאל לברוח במאבק על התואר .  אז מדי פעם הפעולות שלו נראות אנוכיות ומול אלמריה נדמה היה כי הוא הולך בכוח עם הראש בקיר ,  אבל במבחן התוצאה הוא עומד כמו גדול עם 22 שערי ליגה ,  גם בעונה לא מבריקה כמו קודמתה .  כל עוד מסי בריא וכשיר - דבר עליו אין תלונות העונה בקטלוניה - ברצלונה יכולה להיות רגועה .  אבל מה יקרה בלעדיו ? 
סביליה הבהירה פעם נוספת כי ביתה הוא כבר לא מבצרה ,  מאיורקה הוכיחה שוב כי משחקי החוץ שלה הם אופרה אחרת לגמרי ,  ודווקא מפגש מרכז טבלה בו כלל לא נכבשו שערים הוא אולי נושא הבשורה במחזור הזה .  אתלטיק בילבאו הגיעה ל'אל מולינון' של ספורטינג חיחון ושתי הקבוצות עלו ללא זרים ,  בפעם הראשונה שזה קורה העונה בספרד .  אצל בילבאו מדובר כמובן בנורמה ,  שכן הקבוצה משתפת אך ורק שחקנים באסקים ,  אך יריבתה נתנה לה קונטרה ראויה ובסך הכל היו על המגרש ב-90 הדקות 28 שחקנים מקומיים  ( כולל ששת המחליפים )  ,  מתוכם שמונה המשתייכים לנבחרות הצעירות של ספרד .  כאשר הפערים מהקבוצות הבכירות רק הולכים וגדלים והמשבר הכלכלי הותיר כבר את חותמו ,  המגמה צריכה להיות בחזרה אל שחקני הבית .  בזמן שבסביליה ובאתלטיקו מדריד לא מפסיקים להתלונן על שחקני הרכש וכמובן בוחרים בזרים כשעירים לעזאזל לאחר כל הפסד ,  אוהדי קבוצות כמו בילבאו וחיחון יכולים ליהנות מדור העתיד שמשלב בין המלחמה עבור הסמל לשאיפה האישית להתקדם .
 
המנהיג
עם גווארדיולה ביציע ,  צ'אבי ואינייסטה לא בשיא כושרם ואיברהימוביץ' מורחק ,  ליאו מסי לוקח אחריות גדולה יותר על ברסה .  הוא כבר לא רק היהלום .  תומר יצחק מסכם מחזור בספרד ,  מנסה להכניס קצת פרופורציות בתוצאות האחרונות של ריאל ומתרגש מההיסטוריה במשחק חיחון

