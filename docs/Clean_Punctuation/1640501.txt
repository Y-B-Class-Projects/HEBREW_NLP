זה לא סיסי ,  זה סיסה
חלוץ פנאתינייקוס ג'יבריל סיסה כבש צמד ב-0:3 על לאריסה ,  ובקבוצה מריחים אליפות ראשונה מאז 2004 .  טועמה לא שותף
פנאתנייקוס המשיכה הערב  ( ראשון )  את דרכה אל עבר תואר אליפות ראשון מאז 2004 ושני ב-13 השנים האחרונות .  הקבוצה הירוקה של אתונה סימנה את משחק החוץ נגד לאריסה מהתחתית כמוקש והיא גם עלתה אליו לאחר שאולימפיאקוס הביסה 1:5 את לבאדיאקוס ,  אבל היא שמרה על קור רוח וניצחה 0:3 .  לאחר 21 מחזורים פאו ממשיכה להוביל את הליגה עם פער בן שש נקודות מהיריבה העירונית השנואה ,  ונראה שרק מעידה גדולה שלה תגרום לאבד את מה שהיא אוחזת ביד .
 החלוץ הישראלי של לאריסה שמעון אבו חצירא פצוע ולא נכלל בסגל למשחק ,  הקשר סלים טועמה לא שותף במשחק .  פאו ,  שהגיעה למשחק לאחר שתי תוצאות תיקו רצופות  ( 0:0 אצל אריס סלוניקי ו-1:1 ביתי עם א.א.ק אתונה )  ,  לא הצליחה לכבוש במשך 44 הדקות הראשונות ,  אלא שאז ,  תוך שלוש דקות היא חבטה פעמיים בלאריסה .
 מי אם לא החלוץ הצרפתי ג'יבריל סיסה היה זה שהעלה את פאו ליתרון .  סיסה ,  שהובא העונה בכסף גדול לקבוצה הירוקה ,  יודע שעם כל הכבוד לאירופה הוא הובא על מנת לפרוע שטרות בליגה ,  ובינתיים הוא עושה זאת בגדול .  זמן לא רב לאחר מכן הוא היכה על הברזל בעודו חם ,  כשהרשית את השני ,  שתי דקות בתוספת הזמן של המחצית הראשונה והוריד את קבוצתו ביתרון מבטיח .  בכך העלה סיסה את מניין כיבושיו ל-17 ,  והרגל עוד נטויה .  בדקה ה-82 סוטיריס ניניס כבש את השלישי ,  והקבוצה של ניקוס ניופליאס שמרה על הסטטיסטיקה כשהיא לא הפסידה במשחק ליגה ללאריסה מאז 1991 .
 לאריסה תמשיך להיאבק על חייה בתחתית ,  כאשר לאחר המחזור היא מדורגת מתחת לקו האדום ,  במקום ה-14 עם 21 נקודות ,  בגלל הפרש שערים פחות טוב מאשר לזו שמעליה ,  פאס ג'יאנינה ,  לה היא הפסידה בקרב התחתית במחזור הקודם .  מי שכנראה ייאבק על המשך דרכו בקבוצה הוא המאמן מרינוס אוזונידיס .  מעמדו של האחרון התערער מאוד לאחרונה ,  ובתקשורת היוונית אף נטען כי במקרה של הפסד לפאו ייאלץ המאמן לפנות את מקומו .  כעת ,  יהיה מעניין לראות מה יקרה .
 
זה לא סיסי ,  זה סיסה
חלוץ פנאתינייקוס ג'יבריל סיסה כבש צמד ב-0:3 על לאריסה ,  ובקבוצה מריחים אליפות ראשונה מאז 2004 .  טועמה לא שותף

