חלב שחור 
" פרשס "  הוא סרט נצלני ומהונדס שמוכר סיפור חיים טרגי ושחור לקהל לבן ולא עני כדי לזכות בפרסים .  ישי קיצ'לס מלקולם X
פרשס  ( גאבורי סידיבי )  היא נערה שחורה בת 16 שחייה אינם פיקניק ,  בלשון המעטה .  ראשית ,  היא שמנה .  שנית ,  היא בהריון ,  ולא בפעם הראשונה .  שלישית ,  גם הפעם ,  כמו בפעם הקודמת ,  אבא שלה  שאונס אותה מאז שהיא זוכרת את עצמה - הוא האבא .  רביעית ,  אמא שלה מרביצה לה על בסיס יומיומי .  וכשאני אומר מרביצה ,  אני מתכוון לכך שהיא שוברת לה דברים מזכוכית על הראש ומשליכה עליה טלוויזיות .  חמישית ,  זה עתה גירשו אותה מבית הספר ,  לאחר שהמנהלת גילתה שהיא שוב בהריון .  
בקיצור ,  אם אתם חושבים שהעניינים אינם יכולים להיות גרועים יותר עבור פרשס ,  הרי שאתם טועים ,  ובגדול .  שכן עד ש"פרשס "   הסרט המדובר והמעוטר שבו הגיבורה הגדולה שלנו מככבת  יסתיים ,  יקרו לה עוד הרבה דברים ,  ורובם יהיו ממש רעים .  אבל אם אתם חושבים שעובדה פעוטה זו תמנע מלי דניאלס ,  הברנש הערמומי שביים את מפגן ההיפר-אומלליזם הנ"ל ,  לנסות ולהותיר אתכם ,  בסופו של הסיוט ,  עם מסר של תקווה ,  הרי שאתם טועים בשנית .  שכן באופן ציני ומעט פרוורטי ,  כל האג'נדה של הסרט הזה היא תקווה .  התקווה הנאיבית שאפילו למישהי חסרת תקווה כמו פרשס תמצא מעט תקווה בעולם הזה ,  מצד אחד .  והתקווה לזכות במלא אוסקרים ,  מצד שני .
 חשוב להדגיש כבר עכשיו ש"פרשס "   שמבוסס על הרומן  " דחפי ",  מאת המשוררת/סופרת סאפייר  הוא מסוג הסרטים שבהם מלוהקים אנשים מפורסמים וזוהרים לתפקידים מאוד לא זוהרים .  אני חושב ש"מונסטר בול "   הסרט שהביא להאלי ברי את האוסקר שלה - התחיל את הטרנד הזה בגלגולו העכשווי .  וכנראה שלא צריך להיות יותר מדי מופתעים לגלות שדניאלס ,  שביים את  " פרשס ",  היה המפיק של הסרט ההוא .  
בכל מקרה ,  דניאלס הזה יודע מה הוא עושה ,  כנראה ,  כי גם הפעם הטריק הזה מחולל נפלאות .  מגישת הטלוויזיה והסטנדאפיסטית מוניק ,  שמגישה כאן הופעה מפלצתית כאמה המתעללת של פרשס ,  מסתמנת כמועמדת די ודאית לזכייה באוסקר בקטגוריית שחקנית המשנה .  וגם מריה קארי ולני קרביץ ,  שצצים פה שניהם בלוק שיגרום לכם להגיד  " וואלה ,  לא זיהיתי אותם ,  כנראה שהם שחקנים ממש מוצלחים ",  זכו בלא מעט שבחים מהמבקרים האמריקאיים על כך שניאותו לשנות את התסרוקת ולהצטלם בתאורה לא מחמיאה .  
אבל אתם יודעים מה ?  מלבד יחסי ציבור ,  השטיק הגימיקי והמעט עייף הזה לא באמת תורם דבר לסרט .  להפך .  הוא רק מבליט את עובדת היותו של  " פרשס "  מוצר מהונדס ונצלני :  מוצר מהונדס ונצלני שקהל היעד שלו הוא ברובו המכריע לבן ,  ולא עני ;  מוצר מהונדס ונצלני שנתפר למידותיו של המיינסטרים ,  ולמידותיהן של מעריצותיה של אופרה ווינפרי  ( שנמנית על מפיקי הסרט ,  ושעשתה רבות לקידומו )  ;  מוצר מהונדס ונצלני שסוחר באומללות אנושית מהזן הקיצוני אבל לא אומר על האומללות הזאת שום דבר שמצדיק את האופן הבוטה ועוכר השלווה שבה היא מוצגת .
 קשה להישאר אדיש לחלק גדול מהמראות ב"פרשס ".  כי חוץ מלהפיל עליה פסנתר כנף ,  דניאלס פחות או יותר עושה לגיבורה שלו כל נזק אפשרי .  רק בשביל להיכנס לפרופורציות ,  אנחנו מדברים פה על בחורה שחטפה מאמא שלה בעיטות בראש בזמן שהיא שכבה על רצפת המטבח וילדה את התינוקת הראשונה שלה  ( שנולדה עם תסמונת דאון )  .  וכאמור ,  קורים לה אחר כך דברים גרועים בהרבה .  
לזכותה של סידיבי ,  השחקנית הצעירה וחסרת הניסיון שמגלמת את פרשס ,  ייאמר שהיא עומדת במשימה המאוד קשה שהוטלה עליה בגבורה יתרה .  אפילו לארס פון טרייר היה מרביץ שריקת התפעלות .  אבל כאמור ,  התכלית שלשמה היא נדרשת לעבור בכל מדורי הגיהינום האלה ,  והתכלית שלשמה הצופים מתבקשים לצפות בה בזמן שהיא עושה את זה ,  מבוססת על הנחת עבודה שלקוחה מסיפורי האגדות .  
כי אתם מבינים ,  אליבא ד"פרשס "  לא כולם רעים בעולם ,  ואם תחפשו היטב ,  תמצאו גם כמה נשמות טובות .  קחו לדוגמא את הגברת ריין  ( פולה פאטון )  ,  המורה המלאכית שמזהה בפרשס את הפוטנציאל ,  ושלמעשה מצילה את חייה בכך שהיא מלמדת אותה קרוא וכתוב .  איזו אישה טובה !  ותראו איך הפנים שלה תמיד קורנות !  כמו מלאך !  או קחו לדוגמא את העובדת הסוציאלית האיכפתניקית והצרודה שאותה מגלמת מריה  " היי ,  תראו ,  אני בלי איפור ,  וכל מה שאני יכולה לעשות זה לנסות ולחקות בחוסר הצלחה את מריסה טומיי "  קארי ,  שעוזרת גם היא במשהו לגיבורה שלנו .  כמה טוב שקיימים אנשים כאלה !  וממש לא נורא שהם די מכוערים ! 
במלים אחרות ,  אם תשאלו את  " פרשס ",  המערכת עצמה עובדת .  לאט ,  ובחוסר יעילות מסוימת ,  אבל עובדת .  נכון ,  עמוק בגטו מתרחשים דברים נוראיים ,  ו"פרשס "  בהחלט ישמח להראות לכם את הדברים הנוראיים האלה בהרחבה ובאופן אקספרסיבי  ( ישמח מאוד ,  אפילו )  .  אבל עדיין ,  למרות כל הסבל ,  והרוע ,  וחוסר הצדק ,  והאונס ,  וההשפלה ,  והעוני ,  והאלימות ,  וחוסר המוצא ,  וחוסר החינוך ,  חשוב לו שנזכור שיש תקווה .  ועל כך אני אומר ,  איזו תקווה ואיזה נעליים .
 כי איפה היתה המערכת עד לרגע שבו צצו פתאום המורה המלאכית והעוזרת הסוציאלית המשופמת הזאת ?  ומבלי להיכנס לספויילרים ,  איזה עתיד בדיוק מצפה לפרשס ?  ולמה זה בדיוק אמור לחמם לי את הלב ,  או לגרום לי להאמין שיש בעולם המזוין הזה שבריר של תקווה עבור מיעוטים חלשים שקולם לא נשמע ?  
האשמים היחידים במצבה של פרשס ,  על פי  " פרשס ",  הם האבא האנס והאמא המתעללת .  ובזמן שהאבא כלל אינו לוקח חלק בעלילה  ( פתרון נוח )  ,  האמא מפליאה להתנהג כמו דמות מסרט אימה  ( פתרון נוח לא פחות )  .  בחיי ,  בשלב מסוים - ואני חושב שזה היה השלב שבו נציגת משרד הרווחה ,  שבאה לערוך ביקורת בבית המשפחה ,  בדיוק עזבה - המפלצתיות של האם נהיית כה מוגזמת וכה הפגנתית  ( איך היא זורקת את התינוקת פגועת המוח מעליה שניה אחרי שהעובדת הסוציאלית עוזבת !  איזו מפלצת האישה הזאת !  )  ,  שזה כבר נראה כמו פרודיה על הדבר האמיתי .  וכן ,  אני מבין שיש אנשים דפוקים בשכל שבאמת מתנהגים ככה והכל ,  אבל יש גם דרכים מתוחכמות ומפתיעות להציג את האנשים האלה בקולנוע ,  ודומה שנגינה על תו אחד עד שהאצבעות מדממות איננה אחת מהן .
 הנטיה של פרשס להתמודד עם המציאות המסויטת שבתוכה היא לכודה באמצעות בריחה אל עולם דמיוני ,  שבו היא מפורסמת ,  זוהרת ונחשקת הזכירה לי קצת את הסרט הטוב לאין שיעור  " המבוך של פאן "   ( שגם בו כיכבה ילדה חסרת מזל שהשתמשה בדמיון כדי להימלט מהמציאות ,  רק ששם אין לה את מריה קארי שתעזור לה )  .  והסצנות  " מרוממות הרוח "  שבהן פרשס מוצאת את הגאולה שלה בין כתליו של בית הספר המיוחד שאליו היא נשלחת לאחר שמעיפים אותה מבית הספר הרגיל ,  קצת הזכירו לי בפשטנות שלהן את עולם הפנטזיות הפדגוגי של סרטים כמו  " סיכון מחושב "   ( בו מישל פייפר חינכה את נערי הגטאות לצלילי  " גנגסטרז פרדייז ")  .  אבל יותר משני הסרטים האלה ,  לכל אורכו , " פרשס "  גרם לי לחשוב על העונה הרביעית של סדרת המופת  " הסמויה ",  שכזכור התמקדה במערכת החינוך הכושלת בשכונות השחורות והעניות של בולטימור .  
נכון , " הסמויה "  לא עסקה בנערות צעירות שנאנסו על ידי אביהן ,  ולא כיכבו בה כוכבי רוק/פופ שהסכימו להתכער לחמש דקות כדי שיגידו עליהם שהם מולטי-טאלנטים .  כיכבו בה סתם כמה ילדים שחורים רגילים ,  ללא הווה וללא עתיד .  ונכון ,  שם גם לא נתנו לצופים מכות בראש עם פטיש ,  ולא הלכו על רייטינג ו/או פרסים .  אבל הדמויות שלה ,  הסיפורים המורכבים ונעדרי הפשרות שהיא סיפרה ,  והמסקנות המאוד מדכאות שאליהן הגיעה בסופו של דבר ,  הפכו את העונה ההיא לאחת מהיצירות הטלוויזיוניות הכי עצובות והכי כנות שראיתי בחיי .  כי האמת העצובה היא שהמערכת שבורה .  ואי אפשר לתקן אותה .  ואין באמת תקווה .  ואף אחד הוא לא לגמרי טוב ,  או לגמרי רע .  ומי שאומר אחרת פשוט משקר במצח נחושה ,  ומנציח את הבעיה .  ועל אחת כמה וכמה כשהוא אומר את זה על מנת לסחוט מהממסד הלבן רחמים ,  פרסים ואהדה .
 
חלב שחור 
" פרשס "  הוא סרט נצלני ומהונדס שמוכר סיפור חיים טרגי ושחור לקהל לבן ולא עני כדי לזכות בפרסים .  ישי קיצ'לס מלקולם X

