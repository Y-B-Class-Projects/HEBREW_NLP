מכתבי יוני
ראש מטה שר הבטחון יוני קורן טוען כי עיתונאי מעריב בן כספית מנסה להשחיר את שמו הטוב .  קורן תובע מהעיתון התנצלות ופיצוי כספי
ראש מטה שר הביטחון יוני קורן דורש התנצלות ופיצוי כספי בגובה חצי מיליון שקל ממעריב בעקבות כתבות של בן כספית אודותיו .  במכתב ששלח היום באמצעות עורך הדין רם ז'אן ממשרד עמר רייטן ז'אן שגיא כהן ושות' טוען קורן ,  כי שתי כתבות שפרסם כספית בשבוע שעבר  " רוויות שקרים גסים וסילופים רבים "  וכי בבסיסן עומד הרצון להשחיר את שמו הטוב .  קורן כותב כי כבר בנובמבר 2009 ,  יומיים לאחר מינויו לראש המטה ,  כתב כספית כי המינוי לא ייגמר טוב "  וכי עתה הוא מנסה להצדיק אמירה זו .
 הכתבה הראשונה של כספית פורסמה ביום רביעי שעבר ועסקה ביחסים בין שר הביטחון אהוד ברק והרמטכ"ל רב אלוף גבי אשכנזי .  בין היתר נכתב בה כי קורן מעורב בכמה מינויים בכירים במערכת הביטחון ואף מנסה לדאוג לעצמו לתנאי מנכ"ל .  בפנייתו למעריב מדגיש קורן כי המינויים סוכמו זמן רב לפני כניסתו לתפקיד ,  כמו גם פרישתו של המנכ"ל פנחס בוכריס שכספית ייחס לו ,  וכי הטענה על הניסיון לאשר לו תנאי מנכ"ל חמורה ביותר ומציגה אותו כמושחת .
 הכתבה השנייה פורסמה במוסף השבת של העיתון ביום שישי האחרון ,  ובמכתבו מפרט קורן שורה של מה שהוא מכנה  " בדיות "  לכאורה שהופיעו בה .  בין היתר מוחה קורן על הטענה לפיה הוא לא היה מעורב בניצחון של ברק בבחירות 1999 וכן על טענות כספית הנוגעות לסגנון העבודה שלו שכולל פנייה לבכירים בטענה ש  " אנחנו מחפשים אנשים בראש לנו "  ולאחר מכן מדיח אותם מתפקידם .  קורן אף מציין כי לא היה לו כל קשר לעזיבתו של היועץ הבכיר שלום קיטל ,  שעזב את לשכת ברק זמן קצר לאחר כניסתו של קורן לתפקיד .  במכתבו מתייחס קורן גם לא דיוקים לכאורה בטענות של כספית הנוגעות לאישור תקנים ותנאים בלשכת ברק .  קורן טוען כי כספית או כל גורם ממעריב לא פנה אליו בבקשת תגובה לטענות ודורש פרסום התנצלות בתוך 48 שעות ופיצוי כספי .
 ממעריב נמסר : " לא קיבלנו פנייה מטעמו ולכן אין ביכולתנו עדיין להגיב ".  בן כספית סירב להגיב לידיעה .
 
מכתבי יוני
ראש מטה שר הבטחון יוני קורן טוען כי עיתונאי מעריב בן כספית מנסה להשחיר את שמו הטוב .  קורן תובע מהעיתון התנצלות ופיצוי כספי

