חדשות 2 מציגים :  המקור
חדשות 2 פנתה לבית המשפט בעקבות צו של המשטרה המחייב אותה להעביר חומרי גלם הנוגעים לחקירת גואל רצון ,  ששודרו באולפן שישי : " נושא אי חשיפת מקור הוא בנפשנו "
 חברת החדשות של ערוץ 2 פנתה לבית משפט השלום בתל אביב בבקשה לבטל החלטה שמחייבת אותו לחשוף מקורות בפרשת גואל רצון .  לוואלה !  ברנז'ה נודע ,  כי בימים האחרונים פנתה המחלקה המשפטית של חברת החדשות באמצעות עורכת הדין עדי אלון לבית המשפט ,  שנתן בשבוע שעבר לבקשת המשטרה צו המורה לחברת החדשות להעביר חומרי גלם של תיעוד טלוויזיוני ,  בו עדות של אחת מנשותיו של רצון שמספרת כי קיימה עמו יחסי מין בעודה קטינה .  לטענת חברת החדשות ,  העברת החומרים עלולה לחשוף את המקורות והנשים שדבריהן שודרו .
 מהדורת  " אולפן שישי "  שידרה לפני כשלושה שבועות תיעוד בלעדי של שיחה בין שתי נשים שהתגוררו בביתו של גואל רצון .  אחת הדמויות העידה בשיחה כי עוד כשהייתה קטינה בת 14 קיים איתה רצון יחסי מין ותקף אותה מינית בהזדמנויות שונות .  האישה סיפרה כי באותה תקופה התגוררה בביתו של רצון יחד עם אמה שיחד עם שאר הנשים הבגירות ששהו בבית לא סייעו לה לחמוק ממנו ולא מנעו ממנו את מעשיו .  מערכת  " אולפן שישי "  התחייבה אז שלא לחשוף בשום דרך את זהותן ובשידור תמונתן טושטשה וקולן עוות .
 מספר ימים לאחר השידור ניתן הצו על ידי בית המשפט ובהמשך אף התקיימה פגישה בין שניים מחוקרי הפרשה לבין מערכת התכנית .  בפגישה אמרו נציגי המשטרה כי משמעות העברת החומרים לידיהם עשויה להיות גם חשיפת המתלוננות בפני רצון עצמו ,  מפני שההקלטה עלולה להגיע לידי פרקליטיו כחלק מחומרי החקירה לאחר הגשת כתב האישום נגדו .  בפגישה הבהירו נציגי  " אולפן שישי "  לחוקרי המשטרה שיסכימו לסייע לחקירה כל עוד לא תיחשף זהותן של הנשים והדגישו את חשיבות החיסיון העיתונאי .  נציגי המשטרה התעקשו לקבל את החומרים ובתום הפגישה הוחלט בחברת החדשות לפנות לבית המשפט .
 גורם בחברת החדשות אמר בנושא : " איננו ממהרים בשום עניין לבקש סעד מבית המשפט ,  ואולם נושא אי חשיפת מקורות הוא בנפשנו ".  במחוז תל אביב של המשטרה המנהל את חקירת פרשת גואל רצון סירבו להתייחס לפרשה כל עוד החקירה נמשכת .
 
חדשות 2 מציגים :  המקור
חדשות 2 פנתה לבית המשפט בעקבות צו של המשטרה המחייב אותה להעביר חומרי גלם הנוגעים לחקירת גואל רצון ,  ששודרו באולפן שישי : " נושא אי חשיפת מקור הוא בנפשנו "
 
