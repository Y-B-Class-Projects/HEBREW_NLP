נידוי במקור
האמנית והעיתונאית גליה יהב ,  פמיניסטית מוצהרת ,  מזכירה שכל אחד מכם עלול ליפול פעם קורבן ללינץ' היבבני והלא הוגן שעובר כעת יצחק לאור
ציפיתי לתחקיר ערוץ 10 ,  ולשווא .  עפר שלח ורביב דרוקר הצטרפו לצהבת הצדקנית וללינץ' התקשורתי ,  כאילו חזקת החפות היא ערך מיושן של מפא"יניקים שלא מבינים עניין .  
הכל התחיל כשבקמפיין מתוזמן הופץ לפני כשבועיים פוסט שכתבה אשכר אלדן כהן ,  עם הכותרת  " אונס "  וסיפור מעשה בן 20 שנה .  שם ה"אנס "  לא הוזכר ,  כך שלא יכול היה להתגונן מבלי לחשוף את עצמו ולהודות שהוא מזהה את עצמו בתיאור .  הקריאה האינטרנטית לנשים להצטרף ולהתלונן התחלפה מהר מאוד בקריאה לחרם בסגנון חרדי ובשמחה לאיד שקשה היה לחזות בה .  זה מהלך שאמור להפחיד את כולנו .  האשמה נוראית ללא צורך נראה לעין בביסוס היא דבר שיכול לקרות לכל אחד מאיתנו ,  אם בגלל התאהבות שנכזבה ,  שטיפת מוח או סכסוך שכנים חסר מעצורים .  מישהו יעלה פוסט לאוויר עם תיאור מלעיג ומזהה ,  אולי בגלל ביזוי נושן ,  עלבון ותיק ,  שאיפת נקם קיומית המלובה על ידי אחוות נשים מדומיינת מהזן המחזיק ידיים במעגלים ,  והופ - נמצא את עצמנו בעיצומו של מחול שדים מסתחרר .  ממש הליך נאות .  
אווירת הטרור ששרתה בבלוגוספירה ובפייסבוק לא איפשרה שום שאלה ספקנית .  בניסיון לברר מדוע תיאור המעשה נחשב אונס ,  מאחר שאין כל תיאור של סירוב מצד אלדן-כהן ,  נעניתי ש"גם באונס בשמרת לא היתה אמירת לא ".  ממש השוואה לעניין .  הניסיון לברר מדוע הבלוגוספירה ופייסבוק כן והמשטרה לא ,  נענה בתשובה  " לעתים מאבק סולידרי פמיניסטי יכול ליצור יתר הצלחה במאבק בתוקפן מאשר תלות ברשויות החוק .  ויותר מכך ,  חשוב שלא נתלה את הסוגיה של היות האלימות המינית באשרור של הרשויות ".  נכון ,  עדיף האשרור של  " המקור ",  שבמקום לזרות אור ,  שפך עוד קצת שמן למדורת ההבלים בשמחה לא מוסתרת ,  בצדקנות איומה ובהטפה לערכי משפחה במסווה של נאורות .
 כפמיניסטית ,  תפיסת העולם של שמרנות פשטנית ונוחה להזדעזע מפחידה אותי יותר מ"ההטרדה המילולית "  שיוחסה ללאור בסופו של התחקיר  ( תוך הקפדה על ההבדל בינה לבין הטרדה  " פיזית ממש ",  כאילו כבר ידעו שלח ודרוקר שאין כאן קייס )  .  
מעבר לרדיפה האישית אחרי מה שלאור עשה או לא עשה לפני עשרים או תשע שנים  ( התחקיר לא תרם שום עובדה מוצקה לעניין ,  אגב )  מפחידה אותי יותר מכל המנטרה של מנהלות הקמפיין ושל התחקירנית נסלי ברדה ,  לפיה  " משטרה היא לא הערוץ היחיד "  הנאמרת בחטף חסר אחריות . " מי שניסה לשכנע קורבן עבירת מין להתלונן במשטרה ,  יודע במה מדובר ",  כתב דרוקר בבלוג שלו למחרת התכנית . " לשכנע מוטרדת/מותקפת להתראיין ,  זה כמעט בלתי אפשרי .  משטרה ?  אפילו לא בצחוק .  לחכות לביהמ"ש ולמשטרה ,  זה בדיוק המתכון לחסינות עבור עברייני מין ותעודת ביטוח למטרידים סדרתיים להמשיך להטריד ",  הוסיף כשהוא קובר סופית כל צורך להמשיך ולנסות לשכנע נשים לפנות לרשויות ,  תוך שהוא יוצר פרדוקס :  שהרי אם אין מתלוננות ,  מנין הוא יודע שצריך לחכות למשטרה ולביהמ"ש עד בוש ?  במקום לנרמל את מעמד האשה דרך עידוד נשים לנצל את זכותן האזרחית המינימלית ,  מציעים להן רייטינג כתחליף ,  צדק טלויזיוני מהיר .  
מילא הסתירות הפנימיות בסיפור של אלדן כהן .  על זה יקפצו הבילי מוסקונה-לרמניות המתוקות מנשוא ויגידו שזהו הטשטוש הפוסט-טראומטי  ( ובכל זאת שווה לשאול אם הוחלפו בינה לבין לאור מספרי טלפון או לא ,  אם היו הגיגים נינוחים על ספרות אחרי המעשה או לא  שאלות שלחוקרת משטרה רגישה היה המנדט לשאלן אי אז )  .  ובוודאי שמקובלים החורים בזיכרון האירוע ,  שככל הנראה היה מגעיל במיוחד .  אלא שגם בשאר הסיפורים מתקיימת ההנחה הגורפת והמוטעית לפיה כל מוטרדת ומותקפת ,  קלה כחמורה ,  מייד משותקת עד כדי ביטול הרצון העצמאי במשך 20 שנה ויותר  ( שיתוק פוסט-טראומטי שמאפשר לה לשפוך את סיפורה במרכז לנפגעות תקיפה מינית ,  בבלוג ובתקשורת ארצית בלבד )  .
 מעל הכל ,  התחקיר מטשטש בין התנהגות גועלית לבין אחריות פלילית וכינון חוסר האמון בין ציבור הנשים למשטרה ולבית המשפט .  שלח ודרוקר גם לא שכחו ליירט את מעוזי ההומניות כמעוזי צביעות ,  רק משום שלא התחילו בעצמם לינץ' משלהם כבר לפני 30 שנה .  איזה תינוק הם שפכו עם המים העכורים ?  את האפשרות להיות אדם לא נעים ,  לא נחמד ,  נון-קונפורמיסט ,  מיזנטרופ ,  תמהוני ,  קצר רוח ,  חסר סבלנות ,  מטורלל , " טיפוס ",  חריג ,  שלא מחזיק מנחמדות ערך עליון ,  אליטיסט ,  גס רוח ואפילו את האפשרות להיות איש שמאל נערץ  הם התנהגו כאילו כל זה מפריע להם אישית ,  לא סתם לא יאה אלא ממש פלילי בישראל 2010 .  וכן ,  יש צער מיוחד כשנתפש איש רוח בקלקלתו .  מה הבושה בזה ?  
להם זה גרם עונג מיוחד ,  שהשכיח מהם כמה שאלות מתבקשות ,  שנורא חיכיתי להן :  האם במשך 30 שנה לא נמצאה אף אישה חזקה שהתייצבה מולו ,  או שמא בחר מראש את החוליות החלשות ?  ואיך זה שכל המפוחדות ,  הנתונות למרות והמצויות בסכנה לא הזדקקו להגנת המשטרה באמצעות חקירה באזהרה ,  צו הרחקה או ממש מעצר ?  מדוע לא ביקשו לעצמן את ההכרה בעוול ואת הסיפוק שבחקר האמת ?  איך זה שלא היה להן אכפת מאחיותיהן המשועבדות ,  אבל עכשיו פתאום שולהבה האכפתיות ?  
כמי שמעוניינת לקדם החמרת עונשים על עבירות מין ועבירות שנאת נשים חשוב לי שהאזורים האלה לא יישארו באפרוריותם ,  שהקו בין מפגש מיני לא רומנטי ולפיכך מבאס לבין אלימות מינית יימתח היטב .  זה אמור להגן על כולנו ,  כי כולנו לא תמיד מתנהגים יפה .
 אלא שמוסרנות הנו נו נו לגבר החרמן ,  ההתייפייפות הויקטוריאנית המנופחת עד פרודיה  ( "הזדיינת ?  "  הזדעקה הגר להב בפלצות )  ,  הפרזת הקושי בדיבוב הסיפור שאינה מצליחה להסתיר את ההנאה העצומה המופקת ממנו ,  היו תמצית הפורנו-העצמה-נשית .  
אונס אינו רק תחושת ביזוי ואימה ,  אלא גם קטגוריה משפטית ,  שלא אמורה להיות אפשרות חד-צדדית להכריז עליה באופן פרטי ,  אפילו אם את אישה .  אמנם הליך של הגשת תלונה ,  תצהירים ,  עימות ,  חקירה נגדית ,  התמודדות עם פסק דין לא מספק ,  הוא לעיתים קשים מנשוא .  אבל אם זקנים שהוכו במהלך שוד או ניצולי שואה מתגברים ומוסרים עדות מתוך הכרה בחשיבות העניין ומתוך רדיפת צדק ,  אפשר לצפות גם מנשים בגירות להצליח לעשות כך ,  כחלק מלקיחת האחריות על חייהן ,  על חיי זולתן ,  וכחלק מהחזרת השליטה העצמית והשפיות שאחרי האימה .  אם הן במצב רעוע מכדי לעשות כן ,  לבי איתן .  אני רק מבקשת שלא יזיקו לכולנו עם לינץ' יבבני בתקשורת .  
בפוסט אחרית-דבר של אלדן-כהן ,  היא כבר הכוהנת הגדולה של אחוות הנשים : " אני קוראת לכל מי שנפגעה ,  ומסוגלת לכך ,  לצאת ולספר .  אתן יודעות ,  הרי יש תוקף שם בחוץ ,  ומקומו לא שם ..  ."  .  ברטוריקה קיטשית מדוקלמת ,  היא מבטיחה ש"אתן לא לבד ".  20 שנה היא הפקירה אותי למלתעותיו של הטורף כביכול ,  ועכשיו ,  כשלשיטתה ולשמחתה מתברר שאולי טרוף טורפו עשרות נשים על ידו ,  היא לא מרגישה שום אחריות לזה .  ועוד רוצה להיות אחותי .
 
נידוי במקור
האמנית והעיתונאית גליה יהב ,  פמיניסטית מוצהרת ,  מזכירה שכל אחד מכם עלול ליפול פעם קורבן ללינץ' היבבני והלא הוגן שעובר כעת יצחק לאור

