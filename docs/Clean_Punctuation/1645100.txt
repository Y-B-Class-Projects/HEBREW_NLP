בני יהודה-הפועל עכו :  ביטון וראדי בהרכב
המאמן גיא לוזון בונה על שחזור הניצחון על העכואים בגביע המדינה ,  וישבץ את השניים במקום אלירן עטר ועמרי אפק
בני יהודה תארח מחר  ( שבת ,  19:00 )  ,  את הפועל עכו בבלומפילד במשחק שיהיה העתק מדוייק להתמודדות בין שתי הקבוצות לפני שבועיים בגביע .  אז ניצחו הזהובים 0:2 .  בקבוצה רוצים לשחזר את הניצחון גם במסגרת הליגה .  אותו משחק בגביע ,  קטע לזהובים רצף של שישה משחקים ללא נצחון כאשר השבוע המשיך המומנטום החיובי כשהקבוצה הביסה בחוץ 0:3 את הפועל חיפה והתבססה במקום הרביעי בטבלה .
 המאמן גיא לוזון ,  יערוך שני שינויים בהרכב הפותח לקראת משחק כאשר החלוץ משה ביטון יתפוס את מקומו של אלירן עטר שהורחק בחיפה ואילו מהראן ראדי ,  שנכנס כמחליף והצטיין על החיפאים ,  יקבל קרדיט בהרכב הראשון וייפתח על חשבונו של עומרי אפק שיסופסל .  ראדי יתופקד לצידו של סיניסה ליניץ' בקישור האחורי ,  כאשר לירוי צעירי יפתח באגף ימין בקישור .  מיכאל זנדברג ופדרו גלבאן ישלימו את חוליית הקישור ,  כשביטון ישחק כחלוץ בודד בחוד .
 באסיפה שנערכה היום צפו השחקנים בקטעי וידאו ערוכים מהנצחון על הפועל חיפה ,  כאשר בתדרוך הטקטי הסביר לוזון לחניכיו את חשיבות העמידה הנכונה בעיקר בחוליית ההגנה והקישור האחורי .  היושב ראש חזי מגן ערך כהרגלו את אסיפת יום השישי המסורתית ,  ובנוסף לדברי התורה ,  ביקש מחניכיו להמשיך במומנטום החיובי ולנצח משחק נוסף כדי להחזיר את הקבוצה לרצף ההצלחות שאיפיין אותה בתחילת העונה .
 הרכב משוער :  דלה איינוגבה ,  עוז ראלי ,  איבן גארידו ,  דין מורי ,  כפיר אדרי ,  מהראן ראדי ,  סיניסה ליניץ' ,  לירוי צעירי ,  מיכאל זנדברג ,  פדרו גלבאן ,  משה ביטון
הפועל עכו סיימה היום את הכנותיה לקראת משחק החוץ נגד בני יהודה בבלומפילד .  בעכו שכחו את טעמו המתוק של ניצחון וזאת לאחר שהקבוצה לא ניצחה בתשעת משחקי הליגה האחרונים ,  כאשר היא צוברת רק שלוש מתוך 27 נקודות אפשריות במשחקים אלו .  בעכו יודעים ,  שכל תוצאה פרט לניצחון עשויה לדרדר את הקבוצה אל המקום האחרון בליגת העל .
 מעמדו של המאמן ירון הוכנבוים התערער מאוד בשבועות האחרונים כאשר ההפסד לבני יהודה בגביע אף החריף את המצב .  המאמן ייחסר את אושרי גיטא ובן בנימין שהורחקו בתיקו המאופס נגד הפועל פתח תקוה במחזור שעבר ,  דודי פדלון המוצהב וכן עומרי אלמקייס שפצוע ברגלו .
 על פי התרגול באימון המסכם ,  צפוי ליאור לוי לפתוח בעמדת המגן הימני כאשר עמנואל אמנגואה יתופקד כמגן שמאלי בהיעדרו של פדלון .  גבע ברקאי ורון בן נחום יפתחו במרכז ההגנה ,  כאשר ג'וני טננבוים יתופקד לצידו של אבי אלפסי בקישור האחורי .  אדק מ'בה ואובודה אוקוצ'ה יפתחו בחלק הקדמי בהתקפה .
" כל משחק הוא קריטי עבורנו בשלב הזה ",  אמר המאמן הוכנבוים והוסיף : " בסופו של דבר נושא הירידה ייקבע בפלייאוף ונצטרך להגיע אליו עם מקסימום נקודות שנוכל לצבור .  האווירה בקבוצה די טובה ,  אבל ברור שאנחנו מתגעגעים לתקופה הטובה שלנו שבה לא הפסדנו במשך תשעה משחקים כי עכשיו המצב התהפך ואנחנו לא מנצחים ." 
המאמן התייחס לשחקנים שחסרים אצלו ומנגד גם להיעדרו של השחקן הכי משמעותי אצל היריבה : " אלירן עטר שחקן גדול בעיניי ,  אבל לא בכיתי כשראיתי שהוא מורחק ולא יישחק אבל גם בלעדיו יש לבני יהודה מספיק כלים טובים וזו קבוצה שכבר הוכיחה את כוחה בעבר ואנחנו יודעים שמצפה לנו משחק קשה ,  גם אנחנו בהרכב חסר ונצטרך להסתדר עם החוסרים שלנו ." 
הרכב משוער :  דודו גורש ,  ליאור לוי ,  גבע ברקאי ,  רון בן נחום ,  עמנואל אמנגואה ,  ג'וני טננבוים ,  אבי אלפסי ,  איברהים עבדול ראזק ,  אדק מ'בה ,  שחר סימן טוב ,  אובודו אוקוצ'ה

בני יהודה-הפועל עכו :  ביטון וראדי בהרכב
המאמן גיא לוזון בונה על שחזור הניצחון על העכואים בגביע המדינה ,  וישבץ את השניים במקום אלירן עטר ועמרי אפק

