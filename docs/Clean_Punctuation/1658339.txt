יום האדמה : " ישראל לא נאמנה לאזרחיה הערבים "
 כעשרת אלפים מפגינים הגיעו לעצרת המרכזית בסכנין לציון יום האדמה ה-34 .  ח"כ טיבי : " ישראל נוהגת בחוסר נאמנות מוחלט כלפי אזרחיה הערבים ומעדיפה את המתנחלים ".  במהלך העצרת נישאו גם תמונות של נסראללה
 ( צילום :  רויטרס ,  עריכה :  לירז ליבנה ) 
במקביל לציון חג הפסח בקרב היהודים ,  מציינים היום  ( שלישי )  ערביי ישראל והציבור הפלסטיני את יום האדמה ה-34 בהפגנות ועצרות ברחבי הארץ והשטחים הפלסטינים .  בעצרת המרכזית בסכנין השתתפו עשרת אלפים מפגינים ,  וכמה מהם אף נשאו תמונות של מזכ"ל חיזבאללה חסן נסראללה ושל עימאד מורנייה ,  קצין המבצעים של הארגון שחוסל כמעט לפני שנתיים .
 מוחמד זיידן ,  יו"ר ועדת המעקב של ערביי ישראל ,  אמר בעצרת ,  כי  " הציבור הערבי בארץ לעולם לא יכבד את החוקים נגד הציבור הערבי ,  בהם חוק הנאכבה ,  חוק הנאמנות והחוק הקובע שישראל היא מדינה יהודית ". 
לדברי חבר הכנסת אחמד טיבי ,  שנטל חלק באירוע , " מדינת ישראל ב-2010 יותר גזענית כלפי האזרחים הערבים .  כיום יש בספר החוקים כ-40 חוקים המפלים נגד ערבים ,  והגזענות הפכה להיות זרם מרכזי בחברה הישראלית .  מדינת ישראל מגלה חוסר נאמנות מוחלט כלפי אזרחיה הערבים ומעדיפה מתנחלים על אזרחים ". 
גם ח"כ טאלב א-סאנע  ( רע"ם תע"ל )  נשא נגד ישראל במהלך אירוע ביישוב הלא מוכר אל-עראקיב שבדרום אחר הצהריים . " מדיניות ממשלת ישראל כלפי הציבור הערבי מטופשת ,  מרושעת ומעמידה בפני הציבור הערבי כניעה לתכתיבים הציוניים או עימות .  לרגל יום האדמה אנו אומרים שלא ניכנע .  המלה הזאת לא קיימת בלקסיקון שלנו .  או שנחיה בכבוד או שנמות בכבוד ",  דברי ח"כ א סאנע .  
במהלך השבוע האחרון נערכו מספר הפגנות קטנות יותר לציון יום האדמה ולהבעת מחאה על מדיניות ישראל בנושאים שונים ,  החל מהרס הבתים בטייבה וכלה במדיניות הבנייה במזרח ירושלים .  לעצרות ולהפגנות צפויים להגיע ראשי הציבור הערבי ,  ביניהם חברי כנסת ,  ראשי ערים ובכירי ועדת המעקב .
 גם ברחבי הרשות הפלסטינית מציינים היום את יום האדמה במספר אירועים ,  עצרות והפגנות מחאה .  200 מפגינים ,  ביניהם ראש הממשלה הפלסטיני סלאם פיאד ,  מציינים את יום האדמה ה-34 בכפר קראוות בני חסן .  המפגינים מעבדים אדמות בשטח C ,  אליו נמנעת לרוב כניסת פלסטינים על ידי הצבא .  בכיכר אל-מנארה ברמאללה תיערך עצרת מרכזית בשעה 1 .  גם ברצועת עזה ובמחנות הפליטים בלבנון יציינו את יום האדמה בהפגנות ועצרות .
 יום האדמה הראשון התקיים ב-30 במרץ 1976 במחאה על החלטת הממשלה להפקיע 20 אלף דונם באזור סכנין .  מנהיגי הציבור הערבי קראו אז לקיים שביתה כללית והפגנות מחאה .  ההפגנות הפכו לאלימות מאד ,  והן כללו חסימת כבישים והשלכת אבנים .  בהפגנות נהרגו שישה מפגינים .  מאז הפך 30 במרץ ליום מחאה שמציין הציבור הערבי נגד קיפוחו ,  לציון זהותו הלאומית ולהעלאת דרישתו לשוויון זכויות מלא במדינה .
 עדכון ראשון :  11:36

יום האדמה : " ישראל לא נאמנה לאזרחיה הערבים "
 כעשרת אלפים מפגינים הגיעו לעצרת המרכזית בסכנין לציון יום האדמה ה-34 .  ח"כ טיבי : " ישראל נוהגת בחוסר נאמנות מוחלט כלפי אזרחיה הערבים ומעדיפה את המתנחלים ".  במהלך העצרת נישאו גם תמונות של נסראללה

