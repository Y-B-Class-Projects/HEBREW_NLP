בחזרה לעתיד
מאור בוזגלו יכול הערב לקום מהספסל בדרבי ולהתחיל במסע החזרה לעמדת שחקן העתיד של הכדורגל הישראלי ,  למעמד בו היה לפני הפציעה .  האבא יעקב בטוח בכך  ( מאור הוא הכספי של הכדורגל ,  מאור היה צריך מזמן לשחק הרבה יותר )  ,  אבל נמני מעדיף קודם לחמם את האס
ביום שישי האחרון ,  באימון הטקטי לקראת הדרבי ,  ספג מאור בוזגלו ,  כניסה ברגלו מאיביצ'ה אילייב .  בוזגלו דידה ואף פנה אל המאמן איציק עובדיה ,  ששימש כשופט במשחק ,  ושאל : " מה קורה ?  לא שורקים פאולים היום ?  ".   " תמשיך לשחק ,  הכל בסדר ",  ענה לו עובדיה .  בחלקו השני של אותו אימון ,  היתה קבוצתו של בוזגלו בפיגור של חמישה שערים במשחקון שסיים את האימון .  בוזגלו השתלט על המשחק ,  כבש שער בבעיטה מצוינת מרחוק ,  בישל שני שערים נוספים ,  אחד מהם במספרת מרהיבה ועל הדרך גם הצליח להעיף כמה אנשים באוויר בלי לדפוק חשבון .  הקבוצה שלו ניצחה ואת החגיגות שלו ושל השוער גיא סולומון אפשר היה לשמוע היטב .  במכבי תל אביב הבינו :  בוזגלו חזר .  
למרות היכולת באימונים ,  נמני בחר בסופו של דבר להשאיר את בוזגלו על הספסל לקראת הדרבי ,  לעלות עם אותו הרכב שהביא אותו מרחק נגיעה מהפועל תל אביב ,  אבל גם נמני יודע שבסופו של דבר הוא יצטרך את האס מהספסל .  את השחקן שיעשה את ההבדל .  גם בוזגלו מחכה לרגע הזה .  הוא הרי הגיע למכבי תל אביב בתור הכדורגלן הישראלי הטוב ביותר ,  יוסי בניון הבא ,  אבל היום ,  אחרי הפציעה הקשה שעבר בברך ושנתיים בהן לא התקדם מספיק בקבוצה ששילמה עליו 2.4 מיליון יורו ,  בוזגלו חייב להאיץ את הנסיקה שלו לפסגה אליה הוא תכנן להגיע .  בסופו של דבר ,  הוא יכול להיות התשובה של מכבי לורמוט ושכטר ,  ואין כמו הדרבי כדי להתחיל מומנטום חדש בקריירה .  בטח כשאתה כבר בן 22 .
" אני לא מסכים שמאור צריך לבנות את השם שלו מחדש עכשיו ",  אומר אביו ,  יעקב בוזגלו . " לראייה ,  בשני משחקים וחצי בהם הוא שיחק יש לו כבר שלושה בישולים .  מאור הוא אחד השחקנים הכי יעילים בארץ .  לדעתי הוא היום שחקן טוב יותר ,  חזק יותר ,  רעב יותר ,  נלהב יותר מכפי שהוא היה בעבר .  להגיד לך שאני שלם במאה אחוז עם האופן שבו נמני מחזיר אותו לשחק ,  אז לא .  זו הרגשה רעה .  אני רק מקווה שהמצב הוא זמני ,  כי מאור הוא לא שחקן ספסל .  אני לא חובב של כדורסל ובלי להכיר אישית את הכדורסלן עומרי כספי ,  אני אומר לך שאני מאוד גאה בשחקן הזה ,  באדם הזה ולי אין ספק שהוא מקצוען אמיתי .  אני רואה את מאור הופך להיות הכספי של הכדורגל כי הוא מתמודד עם דברים קשים מנשוא .  מאור עבר את כל התהליך בענק ". 
לא סתם כספי הוא הדימוי .  את מה שמאור בוזגלו עבר מאז הפציעה במשחק מול אשדוד בעונה שעברה ,  אפשר לתאר במילה אחת :  גיהינום .  לא הרבה יודעים שהשעות הרבות שהשקיע ,  גרמו למשבר בחיי הנישואין שלו עם אישתו הטרייה ,  מירן .  לא מפעם היה מתעורר באמצע הלילה מכאבים או לחצים נפשיים ,  ולוקח את כלבתו לטיול על מנת להזרים דם באיזור הפגיעה ,  מה שהקל על הכאבים .  
האופן שבו שיקם את עצמו לימד המון על החומר ממנו הוא עשוי .  מספר שבועות אחרי הניתוח החל בוזגלו לעבוד על פי תוכנית השיקום המיוחדת שנבנתה עבורו על ידי הפרופסור הספרדי רמון קוגט ,  הרופא שניתח אותו וניתח לא מעט כוכבים מברצלונה ,  ובהנחיית ד"ר בוקי ירון ,  פיזיולוג הקבוצה .  הרבה שחקנים שעברו פציעה דומה בברך אמרו לבוזגלו שהם לא חזרו אותם שחקנים ,  אבל התחזיות הפסימיות לא מנעו ממנו לעבוד בין 8-6 שעות ביום .  תרגילי השיקום היו סיזיפיים ומתסכלים ביותר ,  כאשר הוא נאלץ לבצע שוב ושוב תרגילי שיווי משקל ,  גמישות ,  כוח ואתלטיות .  בוזגלו השקיע את כל כולו והתוכנית גם כללה עבודה בבריכת המים בקאנטרי בקרית שלום ,  בתרגילים מיוחדים שרק המים מספקים את ההתנגדות המיוחדת שמסייעת לחיזוק הברך .  התוכנית הוכנה בהתאמה מדוקדקת ובכל פעם שבוזגלו חרג ממנה ,  בדרך כלל בשל התלהבות יתר ורצון להתקדם ,  הוא נאלץ לקחת כמה ימי מנוחה כי הכאבים הכריעו אותו .  
אבי נמני קיים איתו המון שיחות אישיות וסיפר לו כיצד פעם הוא חזר מוקדם מדי מפציעה דומה ,  דבר שהוביל אותו לפציעה חוזרת .  בוזגלו הוכיח בהקפדה שלו כמה הוא רעב לחזור לעמדה בה הוא היה טרם הפציעה ,  וכמה הוא נחוש להגשים את מה שטובי הפרשנים חזו לו עוד כששיחק בבני סכנין .  לאחרונה סיפר לשחקנים בקבוצה כמה עומק נפשי התהליך הזה נתן לו ,  וגם כמה חוכמת משחק הוא הרוויח מישיבה ביציע .  הוא זיהה ,  למשל ,  שטחים במגרש שפחות ניצל אותם בעבר .
" מאור עבד קשה ולא זלזל בכלום ,  ואלו סימנים של מישהו שרוצה לחזור לעצמו ולהתגבר על מה שהוא עבר כאילו לא היה כלום ",  אומר מוטי איוניר ,  מאמן הצעירה ,  שזימן השבוע את השחקן לסגל שלו . " אלו סימנים טובים מאוד .  מאור לא צריך להוכיח שום דבר לאף אחד ,  הוא צריך רק להוכיח לעצמו שהוא בריא ושלם .  אין לי שום ספק שהוא אכן יחזור לעצמו ". 
לפני כשבועיים ביקש יעקב בוזגלו להיפגש עם אבי נמני ,  אבל המאמן התחמק מכך .  הוא לא רוצה להחזיר את בוזגלו מהר מדי לעניינים .  בוזגלו מרגיש מוכן לחזור ,  קשה לו עם העיכוב ,  אבל נמני בשלו . " התקשורת מציירת אותי בצורה לא נכונה ",  אומר יעקב בוזגלו . " חשוב לי להדגיש :  מעולם לא אתערב בשיקולי המאמן .  לדעתי הפרטית והיא דעתי שלי בלבד :  מאור היה צריך מזמן לשחק הרבה יותר ,  אבל זה רק אני ומי אני בכלל .  זו דעה שלי ואף אחד לא חייב לקבל אותה .  זכותו של נמני לעשות את מה שהוא רוצה וכמובן כשהקבוצה מצליחה ומנצחת ,  אז מי אנחנו ?  אני רק לא חושב שזה יכול להימשך לאורך זמן ". 
מה שבעיקר קשה לבוזגלו היה להפוך לשחקן ספסל .  אבל מצד שני :  בוזגלו חוזר לא רק שחקן מעוצב יותר ,  אלא גם לקבוצה מעוצבת יותר .  מכבי החדשה והבריאה מורידה ממנו המון עומס והיא ודאי כבר לא תלויה בו . " אני חושב שמאור חוזר בתנאים נוחים במכבי ",  אומר איוניר . " הקבוצה היא קבוצה טובה ואין עליו לחץ גדול מדי ,  הוא לא צריך להציל אף אחד ולא להושיע אף אחד .  הקבוצה יכולה לתת לו את הזמן הדרוש .  אני מעריך שייקח קצת זמן עד שהוא יחזור לנבחרת הבוגרת ,  ובשביל להיות בבוגרת הוא יצטרך להיות מאור בוזגלו שהוא היה לפני שנה-שנתיים ".  
" אני ממש לא חושב שמאור חזר אחורה בשנתיים האלה ",  אומר האב ,  יעקב . " אם לוקחים את הנתונים היבשים שלו בעונה שעברה במכבי ,  הם היו טובים יותר מבחינת הבישולים והשערים בכל המסגרות לעומת העונה בסכנין .  והיו גם בישולים שלקחו ממנו ונתנו לאחרים .  היתה בעיה במכבי של העונה שעברה ,  היו שם מחנאות ופילוג וזה היה נראה שאין לו עם מי לשחק .  העונה חייבים להגיד לשבחו של אבי נמני שהכל מתחבר ,  אבל אני חושב שלקבוצה חסר קצת ברק ואת זה יכול להביא רק שחקן אחד בארץ .  יותר לא אוסיף בנושא הזה ". 
בוזגלו ודאי ישתלב היום בדרבי כמחליף ,  כשהוא שחקן קצת שונה מזה של העונה שעברה :  הוא מחובר יותר למערכת ,  אחרי שראה כמה מכבי השקיעה בו במהלך הפציעה  ( בכיר בקבוצה : " כל מה שהיה צריך ,  הוא קיבל .  מימון הבדיקות ,  הניתוח אצל הרופא הכי טוב ,  הקצאת הרופא שלנו שליווה אותו לאורך כל הדרך .  מאור עבד מאוד קשה וגם המשקמים של מכבי עבדו קשה לא פחות ")  .  הוא התחבר טוב יותר לאוהדים ,  אחרי שעות רבות ביציע והרגישות שהוא מגלה כלפי השחקנים הפצועים בקבוצה לימדו אותו כמה שיעורים חשובים על החיים .  
מי שמשקיף על האופן שבו הסיפור הזה יסתיים ובטח על הדרבי ,  הוא אלישע לוי - המאמן שרצה לקחת איתו את בוזגלו למכבי חיפה ,  אבל החלוץ בחר ללכת למכבי תל אביב .  היום בוזגלו רואה המון צעירים שאף אחד לא שמע עליהם בתקופתו פורחים ,  והוא נחוש לשוב ולהיות הכישרון הישראלי הגדול ביותר . " אני לרגע אחד אפילו לא מצטער שלא בחרנו במכבי חיפה ",  אומר יעקב בוזגלו . " חד משמעית לא .  אמרתי על גופתי המתה ,  מאור בוזגלו במכבי חיפה לא ישחק יותר .  ואני לא מתחרט ואפילו מאוד מבסוט שמאור נמצא כיום במכבי תל אביב .  אני מקווה שעד סוף העונה עוד נראה ממנו דברים יפים כי יש עוד ליגה ארוכה .  אם מאור יכנס להרכב הפותח יהיה מאוד קשה להוציא אותו משם .  המטרה כמובן בסופו של דבר להוציא את מאור לאחת הליגות הבכירות באירופה ,  וכמה שיותר מהר .  אם לא השנה אז זה בטח יקרה בעונה הבאה .  תג המחיר של מכבי על מאור הוא ארבעה מיליון יורו ואני אספר לך שכבר היתה הצעה בגובה הזה ,  אבל אז באה הפציעה ועצרה הכל .  אני מקווה שהוא יספק את הסחורה ושהכל יסתדר בעתיד ". 

בחזרה לעתיד
מאור בוזגלו יכול הערב לקום מהספסל בדרבי ולהתחיל במסע החזרה לעמדת שחקן העתיד של הכדורגל הישראלי ,  למעמד בו היה לפני הפציעה .  האבא יעקב בטוח בכך  ( מאור הוא הכספי של הכדורגל ,  מאור היה צריך מזמן לשחק הרבה יותר )  ,  אבל נמני מעדיף קודם לחמם את האס

