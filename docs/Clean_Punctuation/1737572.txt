חשיפה לצפון :  סיכום פסטיבל הקולנוע של חיפה
פסטיבל הקולנוע של חיפה מגיע לסיומו ואבנר שביט מסכם אותו בטקס פרסים מיוחד :  לא רק הסרט הטוב אלא גם הסרט הרע ,  הסרט שעבר ליד ,  הבייב ועוד
מה זה בעצם פסטיבל הקולנוע בחיפה ?  מעין אסופה של מיטב הסרטים שהוקרנו במהלך השנה האחרונה באירועי הענק של קאן ושל ברלין ובכמה פסטיבלים חשובים מעט פחות .  לפיכך ,  אפשר לומר כי ההפנינג בכרמל הוא מעין מונדיאל פילמאי שמתמצת את מה שנעשה מחוץ להוליווד  ( ולפעמים גם בתוכה )  בשנה האחרונה .  
כתוצאה מכך ,  אם נסכם את מה שקרה בחיפה בשבוע האחרון נקבל תמונה לא רעה של מה שעבר על עולם הקולנוע בחודשים שחלפו .  לכן ,  בצמוד לחלוקת הפרסים בתחרויות המקומיות והבינלאומיות הרשמיות בפסטיבל ,  אנחנו עורכים טקס אלטרנטיבי משלנו ומחלקים תעודות הצטיינות וגנאי לנבחרים מבין עשרות הסרטים שהוצגו השנה בפסטיבל במסגרת הבינלאומית .  לטוב ולרע ,  אלה הפנים של המסך הגדול והגלובלי .
 פסטיבל קולנוע הוא מכרה של הפתעות ,  אבל גם מקום שמאשש קלישאות :  למשל ,  ההנחה הנושנה שיש סרטים שרק בריטים יודעים לעשות .  לדוגמה ,  סרטים רהוטים ,  נגישים ,  נוקבים ומחוספסים כמו  " המדריך לצופה הצעיר ",  שבו מתאר טום הרפר כיצד יוצאת משליטה מערכת יחסים בין נערה אבודה ונער אבוד עוד יותר .  אולי היו בחיפה עבודות קולנועיות מרשימות ופורצות דרך יותר ,  אבל אף אחת מהן לא מסוגלת להתחרות בעוצמות הרגשות שמייצרת הדרמה הזו .  חשוב מכך ,  בניגוד לשאר עמיתיו ,  טום הופר משכיל לרתק ולהמם את הצופים בלי גרם של דאווין מופרז או של צניעות מזויפת . 
" המדריך לצופה הצעיר "  נרשם אצלי כשוס הגדול של חיפה 2010 ,  אבל כמעט לא שמעתי עליו דבר קודם לכן ודי במקרה התגלגלתי לצפות בו .  בדיוק בשביל זה יש פסטיבלי קולנוע ,  וזה כל הקסם בהם .
 בונג ג'ון-הו הוא דוגמה קלאסית לפוריות יחסי הגומלין בין הקולנוע ההוליוודי והקולנוע שנעשה בשאר העולם :  הנה במאי שלמד את כל מה שהוא יודע מאחרים  ( בעיקר היצ'קוק ודה-פלמה )  ,  ועכשיו כולם יכולים ללמוד ממנו .  לאחר שכבר העביר להוליווד שיעור מאלף ב"זיכרונות מרצח "  וב"המארח ",  הגיע ג'ון-הו לשיאו במותחן הפסיכולוגי הזה ,  שכל הצופים בו יצאו מן האולם באותה מחשבה  אנחנו נהיה הראשונים להזמין כרטיסים לסרט הבא של הבמאי .
 אם התסריטאים הם שק האגרוף של תעשיית הקולנוע ,  הרי שהצלמים הם אולי המגזר המקופח ביותר שלה .  למרות התרומה המכרעת שלהם לעשייה ,  מעטים מהם זוכים להכרה ציבורית ,  ועל כל אלף ילדים שרוצים להיות טרנטינו יש אולי אחד שרוצה להיות האריס סאווידס .  סרט התעודה  " צלם ,  חייו ויצירתו של ג'ק קרדיף ",  הפורש את מפעל חייו של הצלם הבריטי המהולל שהלך לעולמו בשנה שעברה ,  הוא צעד נפלא בדרך לתיקון העוול .  
היוצר התיעודי קרייג מק'קול אמנם חוטא כאן מעט בפולחן אישיות ,  אך בתמורה הוא מציג שילוב מהנה ומאיר עיניים של אנקדוטות ראויות להנצחה ותובנות על זמניות ,  מה שהופך את הסרט לפריט רצוי בכל קורס על מבע קולנועי או על תולדות הקולנוע .
 אף סרט בפסטיבל לא עורר מחלוקת כמו  " רחם ",  דרמת השיבוט של הבמאי בנדק פלגאוף .  חלק מהצופים  ( ובהם אני )  סברו שמדובר ביצירת פאר ובאחת הפנינים הגדולות של האירוע ,  אבל לחלק מהם הוא הוציא את החשק לראות סרטים נוספים בימים שלאחר מכן .  כך או כך ,  גם מי ששיבחו את הסרט שמו את הדגש על היעילות שבה משתמש פלגאוף בכל אמצעי מבע קולנועי אפשרי  צילום ,  מוזיקה וכיוצא בזה  כדי ליצור אווירה מקפיאת דם .  
בעיניי ,  מה שהיה יפה יותר מכל ב"רחם "  הוא דווקא התסריט של הקולנוען ההונגרי ,  שמשכיל לקשור את קצוותיו באופן מושלם ,  וגם מעלה בדרך מקורית שלל שאלות מהותיות .  בין השאלות הללו ,  למשל ,  בולטות התהיות מה בעצם אנחנו אוהבים כשאנחנו חושקים במישהו ,  למי ,  אם בכלל ,  יש זכויות על גופנו לאחר שנמות ,  מה הופך אותנו לבני אדם ,  וחשוב מכל - מה כל זה בעצם משנה .
 פרס שני ואחרון ל"רחם "  הולך לכוכבת שלו ,  אווה גרין ,  המגלמת בו את דמותה של האשה השוקלת להשתמש בשיבוט כדי להעלות מהאוב את אהובה המנוח .  עד עכשיו היה משהו פרובוקטיבי ולא נעים בהופעותיה של גרין  ( "החולמים ",   " קזינו רויאל ")  .  במקרה זה ,  היא הפגינה שליטה מלאה בדמותה ,  לא חטאה בשום מניירה ,  ניצלה את המיטב מיופייה הנדיר ובאופן כללי התגבשה למעין קרחון על-אנושי ומהפנט .  בקיצור :  הנה רומי שניידר החדשה .  רק שלא תגמור כמוה .
" איך סיימתי את הקיץ ",  שבו עוקב הבמאי הרוסי אלכסי פופוגרבסקי אחר שני גברים הלכודים באי מרוחק ,  היה יכול להיות יצירת מופת .  השילוב בין הצילומים עוצרי הנשימה והסיפור החזק והמקורי הבטיח רבות וגם קיים בשתי המערכות הראשונות ,  אבל המערכה השלישית כבר קרסה תחת תפניות לא מנומקות ובעיקר אורך לא מחויב המציאות .  מתי כבר יבינו קולנוענים שסרט לא חייב לגרום לך להסתכל בשעון כדי להיחשב ליצירת מופת ? 
ואם כבר מדברים על הרעות החולות של פסטיבלי הקולנוע ,  הרי ש"ארבע פעמים "  של מיקלאנג'לו פראמרטינו האיטלקי הוא מסוג היצירות שעוד יחסלו את המוסד הזה .  למרות המחמאות שקיבל הסרט בקאן ,  קולגה שאני מכנה נביא זעם הזהירה אותי שמדובר בבלוף והבלון אכן התפוצץ :  שעה ועשרים חסרות דיאלוגים ,  דרמה ,  עומק או כישרון ,  שבהן עז אחת עושה מההההה ותיש אחד מסתכל עליה ,  והצופים מביטים במסך במבוכה ואומרים לעצמם שהם בטח לא חכמים מספיק בשביל להבין את הגאונות שרצה מול עיניהם .  ובכן ,  אין מה להבין .  האמת היא שהיה עדיף לראות את החדש של וויל פארל .
 אף תעשיית קולנוע לא מייחצנת את עצמה בעולם כמו התעשייה הצרפתית .  היא עושה זאת ,  בין השאר ,  באמצעות מרכזי תרבות הפזורים ברחבי תבל ומשגרים את הסרטים הלאומיים לאירועי קולנוע גלובליים למיניהם .  הצרה היא שהתשתית של התעשייה אולי טובה ,  אבל לא התוצרת שלה .  פסטיבל חיפה הוכיח מחדש מה חמור הוא מצבו של הקולנוע הצרפתי :  הפרנקופילים חובבי הסרטים העכשוויים דילגו בין  " מקום מקלט "  ו"סיבוב הופעות "  האווריריים ל"חומר לבן "  ו"הדוויג "  הנפוחים ,  הגזעניים והלא קוהרנטיים ,  אבל בסופו של דבר גילו כי הסרט הצרפתי הטוב ביותר באירוע הוא בכלל  " הקרב על המסילה "  של רנה קלמנט ,  שנעשה עוד ב-1946 .  אז אולי צדקו מי שטענו כי בטווח הארוך ,  הגל החדש הצרפתי רק הזיק לקולנוע הלאומי ? 
כיוון שפסטיבל חיפה הוא אירוע המוני  ( מאוד !  )  ,  לוח השיבוצים בו יצר עיוות מסוים .  את הסרטים הנוצצים והקלילים ביותר ,  כאלה שמושכים קהל רחב ככל האפשר  ( ובמילים אחרות :  את הדודות )  ,  שיגרו מנהלי האירוע לאולם האודיטוריום הענק ,  אחד המרחבים הקולנועיים המהנים ביותר בישראל .  לעומת זאת ,  את הסרטים הפחות מובנים מאליהם ,  כאלה שאם תכניס אליהם אלף איש אז חצי מהם ייצאו באמצע ,  הם שלחו לאולם הסינמטק ,  מרתף עינויים שגורם לטיסת שכר בישראייר להיראות כמו סוויטה מלכותית בהילטון .  אפשר להבין את השיקולים של המשבצים ,  אבל אפשר גם להבין אנשים שיעדיפו להבא לראות סרטים בבית מאשר בתנאים כאלה .
 כל כך הרבה עבודות קולנועיות  ( יותר מדי ,  למען האמת )  הוקרנו בחיפה ,  והן היו כל כך שונות בנסיבות ההפקה שלהם ,  שבמבט ראשון מפתה לחשוב כי אין ביניהן כל קשר .  אבל האמת היא כי בין הסרטים שנעשו בצ'אד ואלה שנעשו בקנדה ,  בין הסרטים שנעשו בגרוש והסרטים שנעשו במאה מיליון דולר ,  אפשר היה בכל זאת למתוח כמה קווים ישירים .  למעשה ,  את מה שהוקרן בחיפה ניתן לחלק לשתי קטגוריות מרכזיות :  סרטים שדנו בהתנגשות הציוויליזציות ,  אם זה עימות בין נוצרים ומוסלמים או בין מערביים ולא-מערביים  ( למשל  " בדרכה ",   " חומר לבן "  ועוד )  וסרטים שעסקו ביחסים בין הורים והצאצאים שלהם ,  אם זה בין אבות ובנים או בין אמהות לעוברים  ( למשל  " וול סטריט :  הכסף מדבר ",   " האיש הצורח ",   " מקום מקלט ",   " רחם ",   " הגרסה של ברני "  ורבים אחרים )  .  וכך ,  כשהדילוג הבלתי פוסק בין אולמות שונים ויקומים אחרים החזיר אותנו שוב ושוב לאותה נקודה ,  קיבלנו הוכחה נוספת שאולי מעל לכל ,  הקולנוע הוא ההשתקפות האולטימטיבית לתת-מודע הקולקטיבי של העולם כולו .
 
חשיפה לצפון :  סיכום פסטיבל הקולנוע של חיפה
פסטיבל הקולנוע של חיפה מגיע לסיומו ואבנר שביט מסכם אותו בטקס פרסים מיוחד :  לא רק הסרט הטוב אלא גם הסרט הרע ,  הסרט שעבר ליד ,  הבייב ועוד

