נדחתה הצעת החוק נגד  " המשתמטות הדתיות "
 הממשלה כפתה משמעת קואליציונית ,  ו-63 חברי כנסת הצביעו נגד הצעת החוק של ח"כ ישראל חסון שמטרתה להקשות את השתמטות נערות דתיות מצה"ל .  חסון : " כניעה למשתמטים ומסר חינוכי מביש "
  ( באדיבות ערוץ הכנסת ) 
הכנסת דחתה ברוב של 63 מתנגדים מול 29 תומכים את הצעת החוק  " משתמטות בשם הדת "  שיזמו חברי הכנסת ישראל חסון  ( קדימה )  ומשה  ( מוץ )  מטלון  ( ישראל ביתנו )  .  זאת בעקבות התנגדות הקואליציה .  מטלון עצמו לא נכח בהצבעה ,  כנראה משום המשמעת הקואליציונית נגד החוק .  שרי הביטחון לשעבר שאול מופז  ( קדימה )  ועמיר פרץ  ( העבודה )  ודוברת צה"ל לשעבר ח"כ מירי רגב  ( ליכוד )  לא נכחו במליאה .  הערכה היא שרגב ופרץ לא נכחו במליאה בגלל המשמעת הקואליציונית .
 ח"כ ישראל חסון אמר לאחר ההצבעה כי  " בדחיית הצעת החוק איבדה הממשלה את התוקף המוסרי שלה להשאיר את גלעד שליט בשבי .  אנשים שמטיפים לנו השכם והערב לא לנהל מו"מ עם מחבלים מעודדים השתמטות ,  שומרים על בניהם קרוב אליהם ושולחים את בנינו לצבא .  הם עומדים וצועקים בכיכרות שאם אין נאמנות אין אזרחות או מבקשים לקדם אלופות בצה"ל אך לא נאבקים בתופעת ההשתמטות ". 
לדברי ח"כ חסון , " ראוי גם להביא בחשבון את העובדה ,  כי למעשה ,  הצעת החוק הממשלתית מבקשת ליצור מנגנון של אכיפה ומעקב ,  בעוד שהצעת החוק הפרטית שלנו מבקשת למנוע ולצמצם את תופעת ההשתמטות בשם הדת עד כמה שניתן ,  עוד בשלב הראשוני של הפנייה לשם קבלת הפטור .  הצעת החוק הממשלתית מטילה את כובד האחריות ואת חובת ההוכחה לכך שהפטור הושג במרמה על צה"ל ,  בעוד שהצעת החוק הפרטית מטילה אותה על הנערה המבקשת את הפטור מטעמי הכרה דתית .  כל עוד צה"ל הוא 'צבא העם' ,  המושתת על ערכים כמו הקרבה ,  סולידאריות ,  אחוות לוחמים ושותפות-גורל ,  לא נרשה לדרדרו במדרון חלקלק שבסופו יהפוך לצבא של שכירים שעבורם הצבא מהווה מקום עבודה ותו לא ".  
סיעות הקואליציה ,  ובניהן מפלגת העבודה כולל שר הביטחון אהוד ברק וסגנו מתן וילנאי ,  הצביעו נגד החוק .  חברי הכנסת הערבים נעדרו מההצבעה .  וילנאי אמר לפני ההצבעה כי בקרוב תעלה להצבעה הצעת חוק ממשלתית בעניין המלחמה במשתמטות ולכן מיותר לתמוך בהצעת החוק הזו .
 על פי הצעת החוק ,  תידרשנה נערות המעוניינות בקבלת פטור משירות בצה"ל להצהיר כי למדו במוסד חינוכי-דתי במשך שנתיים לפחות בשלוש השנים שקדמו להגשת התצהיר .  עוד הוצע ,  כי תוטל עליהן החובה לצרף לתצהיר אישור רשמי מהמוסד בו למדו .  למרות זאת ,  במקרים שבהם לא למדה נערה במוסד חינוכי מעין זה ,  הוצע להשאיר פתח להפעלת שיקול-דעת וסיכוי למי ששכנעה את המראיין בלשכת הגיוס כי יש טעמים מיוחדים המצדיקים את מתן הפטור לה .  
ישראל חסון פנה לשר הביטחון אהוד ברק לפני ההצבעה ואמר : " אתה צריך להסתכל בעיניים של החברה הישראלית ולומר האם אתה תומך בהמשך ההשתמטות .  כולם יודעים שבהצעת החוק הממשלתית אין מאומה .  אתמוך בהצעת החוק הממשלתית אם תתמכו בטרומית בהצעת החוק שלי ". 
מקדימה נמסר בתגובה כי  " נתניהו בחר להתכופף בפני השיקולים הקואליציוניים ולהכשיר את ההשתמטות מצה"ל .  מדובר במהלך כניעה מביש בפני הגורמים המשתמטים ויריקה בפניהם של מרבית הציבור הישראלי הנושא בנטל .  מדובר במתן צ'ק פתוח להשתמטות המונית באדיבותם של שר הביטחון ,  חברי העבודה וחברי ישראל ביתנו .  נתניהו בחר לשרת את שותפיו החרדים ולהבטיח את הישרדותו הפוליטית על חשבון האינטרס הלאומי ". 
הממשלה אישרה לפני כחודש נוסחה מרוככת בנוגע למאבק נגד המשתמטות מגיוס לצה"ל ,  המתחזות לדתיות .  על פי הנוסחה ,  שעליה הסכימו רוב מרכיבי הממשלה ,  אם יגיעו לפוקד הוכחות שהבת המצהירה אינה מקיימת אורח חיים דתי ,  הוא יהיה מוסמך לגייסה .  הבת תוכל לערער לוועדה בת שני חברים שימנה שר הביטחון .  אחד מחברי הוועדה יהיה נציג צה"ל והשני יהיה נציג שימונה על ידי מועצת הרבנות הראשית .  רק כששני חברי הוועדה ישוכנעו שהחלטת הפוקד אינה נכונה ,  הוועדה תוכל לבטל את החלטת הפוקד .
 ההצעה שאושרה על ידי הממשלה מרוככת מהצעת החוק של ח"כ ישראל חסון ,  שהתנגד להצעת החוק הממשלתית .  לדבריו , " מדובר בהחלטה המהווה כניעה לגורמים המשתמטים ואחיזת עיניים כלפי מרבית הציבור הישראלי הנושא בנטל .  ממשלת ישראל ,  משיקולים לא ענייניים ,  העבירה בהחלטתה מסר חינוכי מביש ומסורבל ,  אשר פוגע בניסיון להילחם בתופעת ההשתמטות ".   מנתונים רשמיים של אכ"א עולה כי למעלה מ-30% מהנשים מצהירות כי הן מקיימות אורח חיים דתי ולכן לא מתגייסות לצה"ל ,  וכ-40% מהמועמדות לגיוס לא מתגייסות .  מהנתונים עולה עוד כי קרוב ל-25% מהגברים המועמדים לגיוס לא מתגייסים .  13% מהם לא מתגייסים בשל  " תורתם אומנותם ",  5% בעקבות בעיות נפשיות ו-7% בשל בעיות אחרות .
  ( עדכון ראשון :  13:30 ) 

נדחתה הצעת החוק נגד  " המשתמטות הדתיות "
 הממשלה כפתה משמעת קואליציונית ,  ו-63 חברי כנסת הצביעו נגד הצעת החוק של ח"כ ישראל חסון שמטרתה להקשות את השתמטות נערות דתיות מצה"ל .  חסון : " כניעה למשתמטים ומסר חינוכי מביש "
 
