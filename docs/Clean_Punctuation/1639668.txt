סיפור פשוט
מרקפה הוא בהחלט בית קפה פשוט ,  אבל לפעמים פשוט משמעו מצוין
העולם מתחלק לשניים :  אלו שתמיד יודעים מה ללבוש ,  ואלו המסורבלים ,  שלעולם יסתבכו .  יום אחד הם ייצאו מהבית בשכבה בודדת וירעדו מקור ,  וביום השני ,  כשהם יחשבו שהנה ,  הם הולכים לנצח את המערכת המטאורולוגית ,  הם ייטפו זיעת פברואר בין שכבות של בגדים .  בידם של אלו תמיד תמצאו איזו שקית ,  לעתים גם שתיים ,  שתמיד יקרעו באמצע הדרך .  לפעמים את השקיות יחליף מעיל כבד שאין בו שום צורך ,  או סתם תיק ענק העמוס בממחטות נייר משומשות ,  חצאי סיגריות שנקרעו ומציתים שלא עובדים .  ובהתאם לקלישאה הטוענת שמי שגר בבית מבולגן גם חייו מבולגנים ,  חייהם של המסורבלים לא ממש מפורסמים בפשטותם .  כל פעולה יומיומית הופכת עבורם למסע ייסורים שבו אין מנצחים ,  במקרה הטוב - יש רק קצת פחות הפסדים .  
לא הייתם צריכים לראות מדדה אותי באותו יום ,  עם מעיל ותיק שאיכשהו הצליח לשקול אפילו יותר ממני ,  כדי לדעת לאיזה קבוצה אני שייכת .  את מסע התלאות שלי החלטתי לסיים במרקפה .  המקום ,  שנמצא דווקא על בן יהודה הבעייתי ,  הוא מסוג הקונדיטוריות הנוסטלגיות ,  שעברו איזה שיפוץ ועכשיו הן מעין יצור כלאיים ,  המכיל ,  לצד מדפי המאפים המוכרים ,  גם כמה כיסאות ושולחנות לבנים ,  מכונת אספרסו ותפריט הכולל סנדוויצ'ים ודומיהם .  את המקומות האלו אמנם אי אפשר להשחיל לתוך רשימת הטרנדיים ,  אבל יש בהם פשטות קסומה שתמיד גורמת לי לקוות שאולי ,  אם אני אשהה במקום מספיק זמן ,  משהו ממנה ידבק בי .  מובן שבדרך כלל אני זו שמכניסה למקומות את המסורבלות שלי .  גם במרקפה זה היה יכול להיות פשוט ,  אם רק הייתי מסוגלת שלא לסרבל .  כל היושבים במקום ,  הכוללים ערב רב ומיוחד של שתי קשישות צרפתיות ,  צעירה אמריקאית וזוג רוסים ,  לגמו מרק כתמתם להנאתם .  ורציתי גם ,  וזה היה יכול להיות פשוט ונוח ,  אבל למה שאבחר בדרך הקלה ?  וכך מצאתי את עצמי עם קיש גבינות  ( 39 שקל ,  עם סלט )  ,  שעל פי התפריט הוכן מ"מתכון צרפתי מיוחד ".  סביר להניח שלו הייתי בוחרת באותו המרק ,  הייתי המאושרת בעולם ,  אבל במקומו זכיתי לקיש בינוני וסטנדרטי ,  שלא ממש עולה בראש כשחושבים על פריז .  
ואז הגיע החלק הבעייתי  מילא להזמין מנה עיקרית ,  אבל קינוח ?  הרי מורכבות הפעולה הזו משתווה בערך לסכסוך הישראלי-פלסטיני .  כל כך הרבה דילמות מוסריות ,  כל כך הרבה שטחים אפורים ומסרים סותרים .  חסרת אונים הבטתי בשלל המתוקים שנפרס בפני :  עוגות מוס אישיות ,  פאי אגוזים מבריק ,  עוגת גבינה עם תותים בג'ל ,  כדורי שוקולד וקרואסונים שמנמנים .  ואז שמעתי איזה קול ,  קול האלוהים אם תרצו ,  או סתם קולה של המלצרית : " עוגת השמרים שוקולד היא פשוטה ומצוינת ".  לכאורה ,  בכל יום אחר ,  פשוט ומצוין ישמעו לי כמילים סותרות  הרי אם אין סיבוך ,  אם אין איזה שברון לב לפני ,  אם אין קרב שאל סופו מגיעים מתנשפים ותשושים - איך משהו יכול להיות מצוין ?  
אבל אז הבטתי סביבי ,  על האנשים שלוגמים מרק בשביעות רצון ,  וגם על השולחן שבו ישבתי אני ,  שלמרות שהכיל רק אותי הוא כמעט קרס משקיות ,  מעילים ותיקים ,  והחלטתי להקשיב לקול הזועק לי  " פשטות ".  הוא צדק ,  הקול :  העוגה  ( 15 שקל )  היתה פשוטה ומצוינת ,  ואפילו הצליחה לחפות על ההפוך  ( 10 שקלים )  הלא טעים .  התפללתי שהנוסחה הטוענת שפשוט שווה מצוין תלווה אותי גם אחרי שאעזוב את מרקפה ,  אבל היא התפוגגה יחד עם השמש .  ועדיין ,  נשאר בי זיכרון חד לכך שמרקפה הוא מקום פשוט ,  וכל עוד זוכרים שהוא כזה ,  אז הוא גם די מצוין .   .
 סקס אפיל :  דווקא בגלל חוסר היומרות אנשים :  קוסמופוליטיםעיצוב :  של פעם שירות :  יודע מה הוא אומר הפוך קטן :  10 שקלים ליד ההפוך :  מבחר נהדר של פחמימות - החל מבורקסים ,  עבור ברוגלך וכלה בעוגות מוס גישה לנכים :  כניסה יש שירותים אין טיפ :  להצטייד במתוקים לשבת שורה תחתונה :  לחיי הפשטות 
מרקפה .  בן יהודה 9 .  טל' 5176120 .  פתוח :  א'-ה' 19:00-7:30 ,  ו' 16:00-7:30

סיפור פשוט
מרקפה הוא בהחלט בית קפה פשוט ,  אבל לפעמים פשוט משמעו מצוין

