קולי קורא
אוסטין קולי מתחיל לפרוץ באינדיאנפוליס ,  הצ'יפס מקווים לשחזר ימים יפים עם יוצאי הפטריוטס .  אורי שר עם גיבורי המחזור
הוא דתי ,  הוא לבן והוא בגובה ובמשקל של אדם רגיל .  אוסטין קולי הרביץ בדנבר תורה בדרך לניצחון .
 אין מוסר כמו פייטון מאנינג בליגה .  יש לו יכולת לשים את הכדור במקום הנכון שמאפשר לתופס לתפוס אותו במינימום התנגדות ולשמור על מומנטום שמאפשר השגת יארדים נוספים .  העונה ,  אוסטין קולי נראה כמו הבי-אפ-אפ החדש של מאנינג ,  והמשמעות היא הרבה יארדים בסטטיסטיקה שלו .  קולי ,  שבשנה שעברה חסה בצילה של הפריצה של פייר גארסון ,  מאפיל עליו העונה כבר מפתיחתה  ( 163 יארד מול 43 של גארסון בהפסד ליוסטון )  ,  ובשל הפציעה הזמנית של גארסון הוא מקבל את הבמה כולה כרסיבר מספר 2 של הקבוצה .  בעזרת תשומת הלב שמקבלים התופס רג'י ויין והטייט אנד דאלאס קלארק  ( ואולי גם מכיוון שדנבר לא למדה אותו מספיק ,  בגלל זלזול או מעט מדי חומר מצולם )  ,  קולי קרע את הברונקוס השבוע עם 171 יארדים ושני טאצ'דאונים .
 קולי נולד בקנדה בעת שאביו  ( האמריקאי )  שיחק פוטבול בליגה הקנדית .  הוא גדל באל דוראדו הילס שבפאתי סקרמנטו וכיכב בליגת התיכונים בעיקר בהתקפה ,  אך כמו רבים וטובים שיחק גם בהגנה .  קולי הוא נוצרי אדוק והדת ממלאת חלק נכבד בחייו ,  לכן לא הפתיע שלאקדמיה הוא בחר ,  יחד עם אחיו ,  באוניברסיטת בריגהאם יאנג שביוטה ,  אוניברסיטה נוצרית שמתאפיינת באופי דתי מובהק  ( סיפור אמיתי - פעם חשבתי ללמוד שם והם ביקשו שאשלח מכתב המלצה מהרבי שלי )  .  קולי ,  ששיחק יחד עם אחיו באותה קבוצה ,  כיכב באוניברסיטה בעונה השנייה והשלישית שלו ושכתב את ספר השיאים שלה  ( הכי הרבה טאצ'דאונים בקריירה ,  הכי הרבה יארדים באוויר ,  ממוצע יארדים למשחק ועוד )  .  עובדה זו מתמיהה כשמגלים שנבחר רק בסיבוב הרביעי על ידי הקולטס ,  שכן בריגהאם יאנג נחשבת לאוניברסיטת פוטבול מוערכת .  
כדי להבהיר כמה טוב הוא היה בקולג' ,  יצוין כי בעונת 2008 ,  האחרונה שלו בקבוצה ,  קולי החזיק יחד עם מייקל קראבטרי בשיא הליגה למשחקים רצופים של 100 יארד או יותר  ( 11 )  .  קראבטרי נבחר עשירי באותו הדראפט  ( גם זה בגלל  " מחטף "  של דריוס היוורד-ביי שעשו הריידרס )  .  אבל סוף טוב הכול טוב ,  וקולי הגיע לקבוצה טובה שרוצה בו ושנתנה לו את ההזדמנות לשחק בהרכב  ( מיילס אוסטין ,  לדוגמה ,  לא קיבל הזדמנות בשלוש עונותיו הראשונות בדאלאס )  .  
כחבר בזרם המורמונים של הנצרות ,  קולי מילא שליחות נוצרית שמטרתה להטיב את חיי המקומיים ולחשוף אליהם את דת הנצרות בבואנוס איירס שבארגנטינה בין ינואר 2005 לינואר 2007 .  למרות ההפסקה מפוטבול ,  לטענתו ,  וזו טענה שחוזרת אצל הרבה שחקנים ,  החוויה הפכה אותו לשחקן טוב יותר .  את אשתו הכיר לאחר אימון באוניברסיטה והסתבר שאביה ואביו שיחקו יחד  ( כן ,  ניחשתם נכון ,  באותה אוניברסיטה )  20 שנים קודם לכן .  הרכילות הכי עסיסית על בני הזוג היא שאשתו עזרה לו להתגבר על ספר המהלכים המורכב של הקולטס בעונת הרוקי שלו .  קולי ,  שמחזיק בית בעיר ילדותו ,  נבחר ב-2009 לאתלט העשור של אזור סקרמנטו .  
קולי נראה כמי שבדרך לעונת ה- 1,000 יארד הראשונה שלו במקצוענים .  מאנינג צמא למחליף למרווין הריסון ,  שעם פרישתו הפך ויין לתופס מספר 1 של הקבוצה והשאיר חור יחסי במספר 2 ,  ויעשה הכל כדי למצוא אותו .  אם זה קולי ,  גארסון או תופס אחר ברשימת השחקנים ,  נגלה במהלך העונה .
 קנזס סיטי צ'יפס הייתה אימפריית ניצחונות בתחילת העשור  ( לפחות בכל הקשור למשחקי העונה הרגילה )  ,  וכבר שלוש עונות שהיא מציגה יכולת גרועה .  אם לשפוט לפי פתיחת העונה ,  נראה שהיא משתקמת .  
את שני הניצחונות הראשונים ,  על סן דייגו בבית ועל קליבלנד בחוץ ,  הצ'יפס הצליחו להרכיב איכשהו .  הם עברו את הצ'ארג'רס בזכות ריצה גדולה של הרץ ג'מאל צ'רלס ,  החזרה גדולה של הרוקי דקסטר מקלאסטר והגנה חזקה לאורך כל המשחק  ( למעט טעות מצחיקה אחת )  ,  ששיאה עצירה על קו השער לניצחון ברבע האחרון .  את קליבלנד הצ'יפס עברו בזכות ההגנה ובזכות העובדה שזאת קליבלנד .  
השבוע ,  מול סן פרנסיסקו ,  הצ'יפס כבר הראו דומיננטיות .  הם רמסו את הניינרס המאכזבים ,  כשההתקפה עובדת כמעט בכל הקליברים וההגנה נהנית מיום רע נוסף של אלכס סמית' .  צ'רלס ומקלאסטר שמרו גם השבוע על פרודוקטיביות מטריפה  ( מקלאסטר אף הראה ניצוצות של גאונות )  ,  והרץ הוותיק תומאס ג'ונס והקוורטרבק מאט קאסל הצטרפו לחגיגה .  שלא תהיה טעות ,  הצ'יפס מנצחים עד כה למרות קאסל ,  שמציג בינוניות .  אם הוא יבריק ,  רק השמיים הם הגבול .  את עונת 2005 הצ'יפס פתחו עם שני ניצחונות רצופים ,  סיימו עם עשרה ולא נכנסו לפלייאוף  ( אחת מארבע קבוצות בלבד מאז עונת 1990 שחוו חוסר מזל שכזה )  .  לכן הם  " החליטו "  ללחוץ על הגז ולנסות להידמות לעונת 2003 שלהם ,  אותה פתחו ברצף של תשעה ניצחונות רצופים וסיימו עם מאזן של 13:3  ( רק כדי להפסיד 38:31 במשחק נטול הגנות לאינדיאנפוליס בסיבוב השני של הפלייאוף )  .  העונה ,  מתאמי ההגנה וההתקפה החדשים אך מנוסים רומיאו קרנל וצ'רלי וייס חזרו לעבוד יחד באותם תפקידים שמילאו בפטריוטס של תחילת העשור ,  ועוזרים למאמן הראשי טוד היילי לחבר יחד את הקבוצה .  הם הביאו עד כה לשיפור דרמטי בכל הפרמטרים .  שני המאמנים האלה היו חלק משמעותי בתור הזהב של ניו אינגלנד ,  וימים יגידו כמה רחוק הם יעזרו להביא את הצ'יפס העונה ובעונות הבאות .
 
קולי קורא
אוסטין קולי מתחיל לפרוץ באינדיאנפוליס ,  הצ'יפס מקווים לשחזר ימים יפים עם יוצאי הפטריוטס .  אורי שר עם גיבורי המחזור

