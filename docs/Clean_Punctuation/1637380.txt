וינשטיין : " לשמור על חופש הפעולה של היועמ"ש "
 בטקס חילופי היועץ המשפטי לממשלה ,  שהתקיים במשרד המשפטים ,  אמר מני מזוז כי האתגר האמיתי של וינשטיין הוא לשמור על אמון הציבור במוסד .  וינשטיין : " רק בהקפדה על עצמאות מוסד היועץ המשפטי ניתן לשמור על מנהל תקין "
  ( צילום :  יצחק סברדלוב ,  עריכה :  עידן גוראל ) 

סופו של עידן :  בטקס רב משתתפים במשרד המשפטים פינה אחר הצהריים היועץ המשפטי לממשלה בשש השנים האחרונות מני מזוז את כיסאו ,  אותו יתפוס עו"ד יהודה וינשטיין שזכה במינוי היוקרתי לפני מספר שבועות .  באירוע לקחו חלק גם שר המשפטים יעקב נאמן ,  פרקליט המדינה משה לדור ובכירים במערכת המשפטית והפוליטית . 
" אני מסיים שלושים שנות עבודה ושירות במשרד המשפטים ולא רק בתפקיד היועץ המשפטי לממשלה ",  אמר מזוז בפתח דבריו , " תחושת ההקלה מכובד האחריות הפכה למוחשית ומתחילה לחלחל לתודעה ,  אך לצידה צביטה קטנה בלב של הפרידה ".  מזוז סיפר על הכיסא שהוא עוזב שמצוי תדיר בעין הסערה . " אי הסכמה וביקורת הם חלק לגיטימי מהתפקיד ,  האתגר האמיתי אינו ההסכמה ,  אלא קיום ושימור אמון הציבור שהחלטותיו של היועץ מתקבלות מגורמים ענייניים ולא מאינטרסים ".   
" הימים אינם קלים .  האתגרים - ביטחוניים וחברתיים קשים .  אנו עדים לגל עכור של מתקפות על מערכת אכיפת החוק ,  תהליך של כרסום היראה מהחוק ",  אמר מזוז .  בהתייחס לזריקת הנעל על נשיאת בית המשפט העליון דורית ביניש אתמול באולם בית המשפט ,  אמר מזוז כי מדובר בתופעה מכוערת ומסוכנת . " זה חציית קו אדום ,  זוהי נקודת שפל של החברה הישראלית ,  פרי באושים של שיח קלוקל ונורמות אלימות בחברה הישראלית .  תמרור אזהרה לכולנו ". 
היועץ המשפטי הנכנס יהודה וינשטיין אמר בנאום קבלת התפקיד כי הוא נכנס לנעליים גדולות . " כל יועץ משפטי לפני הוסיף לבנה לחומת שלטון החוק ,  כל אחד בסגנונו וכל אחד בדרכו ",  אמר וינשטיין .  וינשטיין הוסיף כי  " ליושרת המוסד ולאמון הציבור ביושרת המוסד חשיבות עליונה .  אעשה כל שביכולתי על מנת להיות ראוי .  חשוב לשמור על אי תלות המוסד ,  רק בהקפדה על עצמאותו ניתן לשמור על מנהל תקין ". 
מזוז מסיים בזאת כהונה סוערת במיוחד בה אנשי ציבור רבים הורשעו בעבירות של טוהר מידות .  לצד הצלחות דוגמת הרשעות חבר הכנסת לשעבר יעקב בניזרי והשר לשעבר אברהם הירשזון בעבירות שוחד ,  והאישומים הפליליים נגד הנשיא לשעבר משה קצב וראש הממשלה לשעבר אהוד אולמרט ,  מבקריו של מזוז יזכרו לו את סגירת  " התיק היווני "  של אריק שרון ,  ועל ההחלטה שלא לערער על הקביעה שבעונשו של השר לשעבר חיים רמון אין קלון . 
" מזוז העמיד לדין שרים וראש ממשלה ונשיא ,  וגם לא נרתע להעמיד לדין פרקליט בכיר מאוד כמו וינרוט ,  אבל זאת לא סיבה לצל"ש ,  זו הדרישה האלמנטרית ",  אומר משה נגבי ,  הפרשן המשפטי של קול ישראל . " גם באותן פעמים שהוא מיצה את הדין ,  הוא לא עשה את זה בצורה האופטימלית .  התחושה היתה שהוא עשה עוד פעם את המינימום ".  אחד מהתיקים החשובים שיעברו לוינשטיין הוא תיק החקירה נגד שר החוץ אביגדור ליברמן .
 אתמול הודיע עו"ד רז נזרי ,  עוזרו הבכיר של מזוז ,  כי היועמ"ש לא יטפל טרם סיום תפקידו בנושא העמדתו לדין של שר החוץ אביגדור ליברמן .  במכתב שהועבר לנציגת התנועה לאיכות השלטון ,  דחה עו"ד נזרי את טענת הסחבת בעניין וציין כי  " תיק החקירה העומד כיום על הפרק נפתח במחצית שנת 2006 ,  ומתמקד בחשדות הנוגעים לחומרים חדשים שהתקבלו באותה עת ,  לרבות חומרים שנתפסו ונתקבלו בשנתיים האחרונות ". 

וינשטיין : " לשמור על חופש הפעולה של היועמ"ש "
 בטקס חילופי היועץ המשפטי לממשלה ,  שהתקיים במשרד המשפטים ,  אמר מני מזוז כי האתגר האמיתי של וינשטיין הוא לשמור על אמון הציבור במוסד .  וינשטיין : " רק בהקפדה על עצמאות מוסד היועץ המשפטי ניתן לשמור על מנהל תקין "
 
