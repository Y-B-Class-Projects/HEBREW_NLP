הולך כמו בועה ,  מגעגע כמו בועה 
הזרמות ההון הממשלתיות בארה"ב ובאירופה מקרבות את שוק האג"ח הבינלאומי לנקודת רתיחה .  התשואות האפסיות והמחירים הגבוהים מרמזים שעידן רווחי ההון מסתיים .  מכאן והלאה התרחישים האפשריים נראים קצת פחות משמחים
 >  >  אמרה נפוצה גורסת שאם משהו נראה כמו ברווז ,  הולך כמו ברווז ומגעגע כמו ברווז - סביר להניח שמדובר בברווז .  בהתאם לכך נראה שמה שמתחולל כיום בשוקי האג"ח העולמיים ,  ובמיוחד בשוק האג"ח הממשלתיות ,  נראה כמו בועה ,  הולך כמו בועה וגם נשמע כמו בועה .  לכן ,  על פי התסמינים המוקדמים וההיגיון הבריא ,  מותר לחשוד שאכן מדובר בבועה .  בועה בשוק האג"ח הממשלתיות ?  האם ייתכן ששני המושגים האלה - האחרון מסמל יציבות והראשון מנבא רעידת אדמה פיננסית - ידורו יחד בכפיפה אחת ?  ובכן ,  הממצאים היבשים מראים שכן .  אחרת קצת קשה להסביר את מה שמתרחש בשוק הזה בחודשים האחרונים .  בועה בשוק האג"ח אינה דומה לבועה בשוקי המניות או הנדל"ן .  זו אינה בועה קלאסית שמתנפחת עקב רעב ספקולטיבי של הציבור לרווחים קלים .  למעשה ,  זוהי בועה שדי קשה להבחין בה .  לכן ,  גם כשייצא האוויר מהבועה הזאת ,  לא בטוח שניתן יהיה לחוש בכך באופן מיידי .  מפולת בשוקי האג"ח ,  אם תתרחש ,  לא תהיה בהכרח דרמטית כמו מפולת בשוקי המניות .  האוויר שכלוא בבועה כזו יכול לצאת לאט ועל פני זמן ,  וחלק מהשפעותיו יורגשו רק שנים לאחר שהבועה תפקע .  אבל שלא יהיה ספק - בועה בשוק האג"ח עלולה להיות הרסנית לא פחות ,  ואולי אף יותר ,  מאשר בועה במחירי המניות .  כמו כל בועת נכסים ,  גם בועה בשוק האג"ח  ( ולמען הדיוק בשוקי האשראי )  גורמת לעיוותים קשים בהקצאת המקורות הפיננסיים של הציבור .  בסופו של דבר ,  כאשר בועה כזו פוקעת ,  היא יכולה לגרום הפסדים כבדים .  חלק ניכר מההפסדים האלה יכולים להגיע בצורות שונות ודרך נכסים עקיפים שמחירם התנפח בעקבות בועת האג"ח :  נדל"ן ,  מניות ,  סחורות פיננסיות או מטבעות שערכם צונח לפתע .  לעתים מתבטא הנזק באינפלציה ששוחקת את כוח הקנייה של הכסף .  לכן ,  גם כשבועה בשוק האג"ח הממשלתיות פוקעת ,  שובל ההפסדים שהיא מותירה מאחוריה לא תמיד מיוחס אליה .  לפני כשמונה שנים הפחית הבנק המרכזי בארה"ב את הריבית עד לשפל של 1% .  הפחתת הריבית הביאה בעקבותיה גל ספקולטיבי חסר תקדים ,  שגרם להתנפחות מחיריהם של נכסים פיננסיים רבים - בעיקר נדל"ן ,  סחורות ומניות של גופים פיננסיים ,  שהרוויחו כסף רב מהריבית הנמוכה והצמיחה במתן אשראי .  במקביל הרימה ראש גם האינפלציה העולמית ,  עם עלייה מטאורית במחיריהם של מוצרים בסיסיים כמו מזון ,  אנרגיה וחומרי גלם .  פקיעת בועת האשראי  ( שהחלה עם העלאות ריבית תכופות ומתחייבות מצד הבנקים המרכזיים בעולם )  גרמה לפקיעתן של בועות נכסים רבות ,  ולבסוף למפולת פיננסית עולמית .  קשה לנבא מה יהיו תוצאותיה של בועת האג"ח הנוכחית שמתנפחת בשווקים .  אי אפשר לבטל לגמרי את הסיכוי שהיא תפקע לבסוף מבלי להשאיר חותם ,  בזכות צמיחה מהירה שתתרחש בכלכלה העולמית בשנים הקרובות .  בעולם מושלם זה ככל הנראה מה שהיה קורה .  אך מכיוון שהעולם אינו מושלם ,  ובעיקר אינו צפוי ,  רצוי להתחיל להתכונן גם לתרחישים קצת פחות אופטימיים .  הממצאים :  מחירי האג"ח בשיאים היסטוריים הדרך הראשונה לזיהוי בועות בוחנת את המחירים ותנועות הכספים .  כך למשל ,  בשנתיים האחרונות זרמו בשוק האמריקאי כמעט 500 מיליארד דולר לקרנות נאמנות המשקיעות באג"ח .  זהו סכום דומה לסכום שהזרים הציבור בארה"ב לקרנות המנייתיות בעת בועת הדוט.קום .  זהו החלק של הציבור ,  אבל החלק הגדול והעיקרי מגיע מצד הממשל ,  או יותר נכון מצד הבנק הפדרלי של ארה"ב  ( הפד )  .  הפד החל את הזרמות ההון לשוק האג"ח בזמן המשבר של 2008 .  היקף רכישות האג"ח של הפד תפח בהדרגה ,  והגיע עד כה לסכום של כ-1.7 טריליון דולר .  בשבוע שעבר פורסם כי הפד עומד להתחיל בתוכנית להזרמה נוספת של כספים לרכישת אג"ח ממשלתיות בהיקף של 600 מיליארד דולר .  קשה להמעיט בחשיבותה של הזרמת הון עצומה שכזו .  למעשה מדובר בוויסות ממשלתי של שוק האג"ח .  כשיש קונה כה גדול בשטח ,  כל שאר השחקנים יכולים לזוז הצדה ולזרוק לו סחורה ככל שיבקשו .  הפד אמנם אינו מתכוון לקנות אג"ח בשוק הפתוח אלא אג"ח שמחזיקים בידיהם הבנקים בארה"ב ,  במטרה לפנות להם הון שאותו יוכלו להלוות לפירמות ולמשקי הבית ,  אבל זוהי כמובן זריית חול בעיניים .  לאג"ח הממשלתיות אין צבע ואין ריח .  הבנקים יכולים לרכוש אג"ח בשוק באין מפריע ולמכור אותן מאוחר יותר לפד הרעב .  בדרך עוד ייווצרו להם רווחי הון .  פעולה דומה נקט לא מכבר הבנק המרכזי האירופי ,  שיצר רשת ביטחון בהיקף של כטריליון דולר למדינות בגוש היורו שנקלעו למצוקת אשראי .  את התוצאה של בולמוס הרכישות הממשלתי הזה אנו רואים בתשואות לפדיון של האג"ח הממשלתיות .  בארה"ב נמצאות תשואות האג"ח לעשר שנים בשפל של 2.5% .  תשואת האג"ח הצמודות לעשר שנים היא כ-0.4% בלבד .  במלים אחרות ,  1,000 דולר שקונים כיום אג"ח צמודות לעשר שנים יהיו שווים בעוד עשר שנים 1,040 דולר ,  לפני מס .  נכון ,  יש כאן גם הצמדה למדד ,  אבל המשמעות היא שמי שקונה כיום אג"ח צמודות של ממשלת ארה"ב לעשר שנים אינו מצפה לרווח ריאלי כלשהו .  הוא כנראה חושש מהתפרצות אינפלציונית ,  ודי לו בכך שהכסף ישמור על כוחו .  התופעה הזו מוקצנת עוד יותר באג"ח הצמודות הקצרות .  בשבוע שעבר מכרה ממשלת ארה"ב אג"ח צמודות לארבע שנים בתשואה של מינוס 0.55% .  אנשים הסכימו לשלם 1,055 דולר כדי לקבל אג"ח שישלמו להם בעוד ארבע שנים 1,000 דולר .  מן הסתם הם קנו את האג"ח מתוך הנחה שיחד עם האינפלציה הסכום יהיה גבוה מ-1,055 דולר .  לעומת זאת ,  מי שקונה בארה"ב אג"ח לא צמודות ,  רואה לנגד עיניו תרחיש אחר .  הוא חושש דווקא ממיתון עמוק ודפלציה .  אם האינפלציה בארה"ב תהיה 2% בשנה ,  התשואה הריאלית שלו תהיה רק 0.5% בשנה .  מדובר בתשואה ריאלית שנמוכה בכ-75% מהתשואות הרב-שנתיות שהעניקו אג"ח ממשלתיות בארה"ב בעבר .  את המשמעות של ריבית ריאלית של 0.5% אפשר להמחיש כך :  בזמן בועת הדוט.קום לפני עשור נסחרו מניות טכנולוגיה רבות לפי מכפיל רווח של 100 ויותר .  זה היה מחיר מוקצן ומנופח .  כשהופכים תשואה של 0.5% בשנה למונחים של מכפיל רווח ,  מתקבל מכפיל של 200 .  בישראל המצב אינו שונה בהרבה .  אג"ח ממשלתיות צמודות לארבע שנים נסחרות כיום בתשואה לפדיון של 0.4% בלבד .  אג"ח צמודות לעשר שנים נסחרות בתשואה לפדיון קצת יותר נדיבה של 1.8% .  כשמשערכים פנימה את פרמיית הסיכון של ישראל מול ארה"ב  ( שאותה ניתן להעריך בכ-1%-1.5% )  ,  הפערים האלה מתקזזים .  הריביות הנמוכות בשוק האג"ח הממשלתיות משורשרות לכל חלקי שוק האג"ח הקונצרניות .  בשנה האחרונה נסגרו הפערים בין אג"ח של חברות לאג"ח ממשלתיות ,  וכיום נסחרות אג"ח קונצרניות בדירוג גבוה בפער של כ-0.5%-1.5% בלבד מאג"ח של ממשלת ארה"ב .  אג"ח של חברות בדירוגים נמוכים  ( bb ומטה )  ,  הקרויות בעגה הבורסאית אג"ח זבל ,  נסחרות בפערים של 5%-6% בלבד מאג"ח ממשלתיות .  אלה פערים דומים ולעתים נמוכים מששררו בין אג"ח ממשלתיות לאג"ח קונצרניות ב-2007 ,  ערב המשבר הפיננסי .  מצד אחד הם ממחישים ששוק האשראי שב לתפקד לאחר שקפא במשבר .  מצד שני הם מדגימים כמה רגיש יכול להיות השוק לכל משב רוח קליל מכיוונן של האג"ח הממשלתיות .  עליית תשואות בשוק האג"ח הממשלתיות ,  אם תתרחש ,  עשויה לחלחל במהירות לכל חלקי שוק האג"ח - וליצור זעזוע שקשה לאמוד את עוצמתו .  השלכות וסכנות להתנפחות מחירים בשוק האג"ח ,  שביטוייה הם ריבית נמוכה ותשואות אפסיות ,  השלכות רבות על שווקים ונכסים ריאליים .  ריבית נמוכה יכולה לעודד תהליכים כלכליים - במיוחד השקעות וצריכה שיניעו את הכלכלה - אבל ריבית נמוכה מדי יכולה לעודד גם תופעות שליליות שגורמות נזק בטווח הארוך .  הנה כמה מהן :  1 .  בועות נכסים במקומות אחרים ריבית נמוכה מעודדת ספקולציות .  על כך אין כל מחלוקת .  כמעט כל בועה שנרשמה בעבר הונעה בעזרת כסף זול .  את ניצניהן של בועות נכסים שונות בעולם ניתן לראות כבר כיום .  כך למשל ,  חלקים נרחבים משוק הנדל"ן הישראלי חשודים בבועת מחירים שמונעת על ידי הקלות שבה ניתן כיום לקחת משכנתאות במחיר נוח .  גם שוקי הסחורות נמצאים בתנופה ,  והמחירים בהם עולים .  חלק מעליית המחירים מוסבר בחולשת הדולר ,  וחלק אחר על ידי כסף ספקולטיבי שמונע בידי אשראי זול .  השיאים בשוקי המניות של השווקים המתעוררים מוסברים אף הם במידה רבה על ידי כסף ספקולטיבי שמגיע מהמערב ,  ולא נובעים רק מהנתונים הכלכליים הטובים באותן מדינות .  2 .  סכנת אינפלציה מכיוון שריביות נמוכות בשוקי האג"ח מעודדות עלייה במחירי הנכסים ,  ברור מדוע בשוק ההון חוששים רבים מאינפלציה .  כרגע מדובר בעיקר באינפלציה שעלולה להגיע מצד ההיצע .  הביקושים מצד הצרכנים חלשים ,  אבל אינפלציה יכולה להגיע גם מכיוונים אחרים ,  מחירי האנרגיה או המזון למשל .  אלה היו הגורמים העיקריים שדחפו את האינפלציה בארה"ב ובאירופה ב-2006 ו-2007 .  בכלכלה הגלובלית של ימינו ,  אינפלציה באזור גיאוגרפי אחד מיוצאת במהירות למקום אחר .  כשמחירי המזון בעולם עולים ,  מדינות עניות ,  שבהן מרכיב המזון בסל התצרוכת גבוה ,  סובלות יותר .  כשמחירי האנרגיה עולים ,  מי שיסבול מכך יותר יהיו תושבי המדינות המבוססות .  אחד הביטויים לחששות העמוקים מאינפלציה הוא מחיר הזהב ,  שמתקרב ל-1,400 דולר לאונקיה .  זהב נחשב לנכס ששומר על ערכו בתקופות משבר ,  ובפרט בתקופה של אינפלציה גבוהה .  התשואות האפסיות או השליליות באג"ח הצמודות למדד הן עוד ביטוי לחשש מפני אינפלציה .  3 .  צניחה בדולר ככל שארה"ב מדפיסה יותר כסף - בין השאר באמצעות רכישת אג"ח ממשלתיות - גדל החשש לערכו של הדולר .  פיחות גדול בערכו של הדולר עשוי להיות טוב לממשל ,  מאחר שהוא שוחק את ערך ההלוואות שלו לגופים זרים .  בנוסף הוא מסייע ליצואנים האמריקאיים .  אבל לחולשת הדולר יש גם צד נוסף ,  פחות שמח - היא מייקרת מאוד את המוצרים שארה"ב מייבאת ,  וגורמת לעלייה דולרית במחירי הסחורות .  פיחות בדולר פירושו שצרכנים אמריקאים יצטרכו לשלם יותר על מוצרים מיובאים :  דלק ,  בגדים ,  מוצרי אלקטרוניקה ואפילו מזון .  כך יישאר להם פחות כסף פנוי ,  וכוח הקנייה של האמריקאים ייחלש .  4 .  תשואה לחוסכים מבוגרים אג"ח ממשלתיות ואג"ח בדירוגים גבוהים הם המרכיב העיקרי בתיקי השקעות של חוסכים מבוגרים .  זה נכון בכל העולם ,  שכן אוכלוסייה מבוגרת אינה יכולה להיות סבלנית לתנודתיות בשוקי המניות ,  וזקוקה למקור הכנסה קבוע .  כשהריביות נמוכות בכל סוגי האג"ח ,  ההכנסה החודשית של אוכלוסייה שחיה מחסכונותיה בלבד היא נמוכה יותר .  בשנים הקרובות צפויה שכבת הגמלאים בארה"ב לגדול באופן משמעותי ,  עם יציאתו של דור הבייבי-בום לפנסיה .  נניח שאדם חסך לעת פרישה כמיליון דולר ,  ותיכנן לחיות מהריבית הנומינלית שיקבל .  הוא קיווה לקבל ריבית של 4% בשנה ,  דהיינו 40 אלף דולר בשנה .  בעבר משימה כזו היתה בת השגה ,  גם אם האינפלציה שחקה עם הזמן את כוח הקנייה של סכום זה .  כיום ,  אותו סכום מייצר לו הכנסה של כ-25 אלף דולר בלבד - ירידה של כ-38% .  ירידה שכזו בהכנסה תוביל לירידה ברמת החיים של הפורשים .  התרופות :  מה עושים ?  מה יכולים המשקיעים שסבורים שמדובר בבועה לעשות ?  ישנן כמה אפשרויות ,  שלכל אחת מהן יתרונות וחסרונות משלה .  1 .  קיצור המח"מ בתיק האג"ח פתרון בית הספר למי שצופה עליית תשואות בשוק האג"ח הוא התבצרות באג"ח לטווחים קצרים יחסית  ( שנה עד שלוש שנים )  .  אלה תנודתית פחות מאג"ח לטווח ארוך ,  ומחירן לא נפגע באופן משמעותי כשהתשואות בשוק מתחילות לעלות .  החיסרון המרכזי הוא שאג"ח כאלה מניבות כיום ריביות נמוכות ,  שבקושי מפצות על הסיכון האינפלציוני .  אג"ח ממשלתית שקלית לשנתיים או שלוש נסחרת בתשואה לפדיון של כ-3% .  אם בישראל לא תהיה אינפלציה משמעותית ,  הסיכוי להפסד הון באג"ח כזו אינו גבוה .  2 .  מניות עם תשואת דיווידנד גבוהה מי שמשקיע לטווחים ארוכים יותר עשוי למצוא עניין במניות המניבות תשואת דיווידנד גבוהה .  הפרופסור האמריקאי לכלכלה ג'רמי סיגל ממליץ למשקיעים על מניות מסוגן של שברון  ( אנרגיה )  ,  ג'ונסון אנד ג'ונסון  ( תרופות )  ,  פרוקטר אנד גמבל  ( מוצרי צריכה )  או at & t ,  שתשואות הדיווידנד שלהן נעות בין 3% ל-6% .  מניות כאלה עשויות לספק הגנה מסוימת גם בפני אינפלציה ,  מאחר שההיסטוריה מראה שהדיווידנדים נוטים לעלות לפחות בשיעור האינפלציה .  גם בישראל ניתן למצוא לא מעט מניות בעלות תשואת דיווידנד גבוהה .  בעיקר בולטות בכך חברות התקשורת - פרטנר ,  בזק וסלקום - וחברות האחזקה השונות .  לפתרון כזה לפחות שני חסרונות .  הראשון :  הוא לא מתאים לטווח הקצר .  השני :  מדובר בהשקעה מנייתית שאינה מתאימה לכל אחד ,  ובמיוחד לא למשקיעים שונאי סיכון .  3 .  אג"ח קונצרניות צמודות מדד מי שחושש בעיקר מהתפרצות אינפלציונית ,  עשוי למצוא עניין בתיק מפוזר של אג"ח צמודות .  אמנם חלק גדול מהאג"ח הישראליות כבר נסחרות בתשואות נמוכות ,  אך עדיין מדובר בתשואות גבוהות לעומת האג"ח הממשלתיות .  למשל ,  התשואה הממוצעת לפדיון במדד תל בונד 60 היא כ-1.8% - כ-1.3% מעל התשואה באג"ח ממשלתית לטווח דומה .  גם כאן מדובר בפתרון חלקי שמתאים בעיקר לתרחיש של אינפלציה .  במקרה של זעזוע בשווקים ,  גם אג"ח קונצרניות עלולות ליגרום הפסדי הון .  4 .  מזומן פתרון כזה מתאים במיוחד למי שמצפה לזעזועים .  העלות האלטרנטיבית של החזקת חלק מהתיק במזומן בתקופה של ריבית נמוכה אינה גבוהה .  כך ,  במקרה של זעזוע בשוק ניתן יהיה לרכוש נכסים במחירים אטרקטיוויים .  גם למזומן יש כמובן חיסרון :  אינפלציה עלולה לשחוק את כוח הקנייה שלו .
 
הולך כמו בועה ,  מגעגע כמו בועה 
הזרמות ההון הממשלתיות בארה"ב ובאירופה מקרבות את שוק האג"ח הבינלאומי לנקודת רתיחה .  התשואות האפסיות והמחירים הגבוהים מרמזים שעידן רווחי ההון מסתיים .  מכאן והלאה התרחישים האפשריים נראים קצת פחות משמחים

