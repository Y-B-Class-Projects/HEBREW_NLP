תחל שנה ומסירותיה
16,547 מכוניות חדשות נמסרו בחודש הראשון של שנת 2010 ,  עלייה של 46 אחוזים לעומת מקבילו בשנה שעברה
שנת 2010 נפתחה באופן חיובי עבור יבואניות הרכב לישראל ,  כך עולה מדוח האיגוד שמתפרסם היום .  בחודש הראשון לשנה נמסרו 16,547 מכוניות חדשות ,  עלייה של 46 אחוזים לעומת ינואר 2009 בו נמסרו 11,319 בלבד .  עליות מרשימות נרשמות במרבית המותגים הישראלים לעומת התקופה המקבילה אשתקד ,  כשבראש הדירוג אין כל חדש .
 עם 2,529 מסירות ,  מאזדה פותחת גם את 2010 בראש טבלת המסירות תוך עלייה של 12.5 אחוזים לעומת ינואר 2009 .  יונדאי המדורגת שנייה מציגה עלייה מרשימה יותר של 64 אחוזים לכדי 2,437 מסירות וקירבה גדולה מאוד ליריבתה מיפן .  טויוטה שנמצא בעין הסערה בשבועות האחרונים ,  מציגה עלייה חדה אף יותר עם 2,124 מסירות לעומת 560 בלבד בינואר אשתקד .  
שברולט המדורגת רביעית מסרה בחודש האחרון 1,002 מכוניות  ( 751 בינואר 2009 )  .  את ההפתעה הגדולה בראש הדרוג עושה פולקסווגן שמדורגת חמישית .  המותג הגרמני מסר בחודש החולף 978 מכוניות ,  עלייה של 68 אחוזים .
 שאר המותגים שסוגרים את העשרייה הראשונה הם סוזוקי - 902 מסירות  ( 573 )  ;  הונדה - 755 מסירות  ( 546 )  ;  רנו - 684 מסירות  ( 297 )  ;  דייהטסו - 511 מסירות  ( 138 )  ;  ופורד - 473 מסירות  ( 809 )  .
 מרבית המותגים רושמים כאמור עליות ,  כשאת המרשימה ביותר מציג אלפא רומאו .  המותג האיטלקי ממשיך לצמוח עם 59 מכוניות שנמסרו בחודש האחרון לעומת 5 בלבד בינואר 2009 .  מותג האם פיאט אף הוא רושם עלייה נאה עם מסירתן של 184 מכוניות לעומת 35 .  בשנה שעברה החלה היבואנית סמל"ת באסטרטגיית שיווק חדשה עבור המותגים ,  שמניבה פירות .  השבוע החל שיווק הפונטו המחודשת שבוודאי תמשיך ותשפר עבורה את המספרים .
 גם מותג לנד רובר של חברת המזרח רושם קפיצה נחשונית .  אמנם מדובר ב-34 רכבי שטח בלבד שנמסרו בחודש האחרון ,  לעומת 6 בלבד שנמסרו בינואר 2009 .  המותג המפתיע של 2009 סיאט ,  ממשיך לצמוח עם עלייה של כמעט 400 אחוזים לעומת ינואר אשתקד .  בחודש החולף מסרה צ'מפיון מוטורס 160 מכוניות לעומת 34 .  עוד ניתן לציין את מותג כלי הרכב הקלים של פיאג'ו שמסר 15 כלים לעומת שניים בלבד .
 מנגד ,  ירידה נרשמת בקרב שמונה מותגים ,  שלושה מהם של UMI .  בחודש האחרון לא נמכר ולו האמר אחד לעומת 8 בינואר 2009 ,  בקדילאק נמסרו שתי מכוניות לעומת שמונה ובאופל נרשמו 7 מסירות לעומת 23 .  אצל קבוצת קרייזלר של מכשירי תנועה ,  נמסרו בינואר 35 מכוניות בלבד לעומת 97 .
 בקרב המותגים החזקים יותר ,  פורד רושמת ירידה חודשית של 42 אחוזים לכדי 473 מסירות ,  ניסאן שרשמה עליות נאות בשנה החולפת יורדת ב-33 אחוזים לכדי 399 מסירות ופיג'ו ב-29 אחוזים לכדי 264 מסירות .
 אם המשבר הכלכלי פסח בשנה החולפת על מותגי הפרימיום ,  קל וחומר שכעת תימשך העלייה .  אודי ממשיכה להוביל בקרב מותגי היוקרה כשבחודש האחרון לבדו מסרה 227 מכוניות  ( 152 בינואר 2009 )  .  ב.מ.וו מדורגת שנייה עם 189 מסירות  ( 119 )  ואחריה וולוו עם 108 מסירות  ( 80 )  .
 אולם ,  העלייה הגדולה ביותר בסגמנט זה שייכת ללקסוס ,  שבחודש האחרון מסרה יותר מכפול לעומת התקופה המקבילה אשתקד - 99 מכוניות .  מרצדס שלא זכתה ב-2009 להצלחה גדולה כפי שקרה למתחרותיה ,  רושמת עלייה חודשים קלה של 16 אחוזים לכדי 86 מסירות .  ביגואר אמנם נרשמת עלייה של 100 אחוזים אולם מדובר על 4 מכוניות בלבד לעומת 2 .
 שנת 2009 כללה לא מעט רפורמות בענף הרכב בישראל ,  וזאת כאשר משבר כלכלי עולמי מרחף ממעל .  בין השינויים ניתן למנות את המיסוי הירוק ,  ביטול קבוצות הרישוי ומעבר לחישוב לינארי בציי רכב ועוד .  כל אלה הסתכמו לכדי ירידה של 11 אחוזים בכלל המסירות לעומת שנת 2008 שהייתה שנת השיא עם 194,226 מכוניות חדשות שעלו על הכביש .
 בנוסף ,  מעבר לחישוב שנת מודל לפי שנה קלנדרית הביא לקוחות פרטיים רבים להמתין לשנה החדשה כדי שברישיון רכבם יצויין 2010 ולא 2009 לטובת ערכה של המכונית כמשומשת .  לעומתם ,  בקרב ציי הרכב נרשמת רגיעה קלה לאחר הצטיידותם במכוניות בחודשים נובמבר ודצמבר כדי לעקוף את הרופורמה בקבוצות השימוש אשר לרוב עולה כעת יותר למי שמחדש חוזה .
 ומה יהיה בהמשך השנה ?  סביר מאוד להניח שהעלייה תימשך ותתקן את הירידה שחווינו בשנת 2009 .  ההסבר לכך טמון בשיפור המצב הכלכלי וכן בעובדה שלאט לאט תישכחנה הרפורמות על ידי הציבור .  בנוסף ,  במשך השנה יגיעו לישראל לא מעט דגמים חדשים ומחודשים שאת חלקם פגשנו כבר ואת השאר נפגוש בתערוכת ז'נבה הקרובה .  אולם ,  נראה כי עלייה מטאורית של 46 אחוזים ,  בכל מקרה לא תחזור על עצמה .
 
תחל שנה ומסירותיה
16,547 מכוניות חדשות נמסרו בחודש הראשון של שנת 2010 ,  עלייה של 46 אחוזים לעומת מקבילו בשנה שעברה

