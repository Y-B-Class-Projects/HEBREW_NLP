דיווח על סיוע אירופי ליוון מקפיץ את היורו מעל ל-1.38 דולר ;  האג"ח הממשלתיות של יוון נוסקות
הדולר בנפילה היומית החדה מאז נובמבר מול המטבעות המרכזיים בעולם ;  נופל ב-1.3% מול היורו
היורו מזנק בשיעור החד ביותר זה חודש מול הדולר מעל לרמה של 1.38 דולר ליורו ,  והאג"ח הממשלתיות של יוון רושמות את הזינוק החד ביותר זה למעלה מעשור ,  בעקבות דיווחים כי מדינות גוש היורו החליטו לסייע ליוון ,  וכי ממשלת גרמניה מגבשת חבילת סיוע למדינה .  היורו מזנק ב-1.3% מול הדולר - הזינוק היומי החד ביותר זה חודש - לשער של 1.3833 דולר ליורו .  התשואה על האג"ח הממשלתיות ל-10 שנים של יוון נופלת ב-0.36% לרמה של 6.4% ,  לאחר שמוקדם יותר כבר נפלה ב-0.43% - הנפילה החדה ביותר מאז לפחות 1998 .  מדד הדולר של ice ,  העוקב אחרי שער הדולר מול המטבעות של שש שותפות סחר גדולות של ארה"ב בהן היורו ,  הין והליש"ט ,  יורד ב-0.9% - הירידה היומית החדה ביותר מאז נובמבר .  הדולר נחלש ב-0.9% מול הליש"ט לרמה של 1.5728 דולר לליש"ט ;  מול הפרנק השווייצי מאבד הדולר 1.1% לרמה של 1.062 פרנק לדולר .  מנגד ,  מתחזק הדולר ב-0.4% מול הין היפני לשער של 89.653 ין לדולר .  ממשלת גרמניה מתכננת חבילת סיוע ליוון ,  לדברי גורם בכיר בקואליציה של ממשלת גרמניה ,  דיווח היום אתר האינטרנט של המהדורה הגרמנית של העיתון  " פייננשל טיימס ".  חלק מהסיוע המתוכנן יהיה מגרמניה וחלקו יהיה צעדים שיתואמו על ידי האיחוד האירופי ,  אמר מיכאל מייסטר ,  סגן יו"ר האיחוד הדמוקרטי הנוצרי והאיחוד החברתי הנוצרי בבית התחתון של בית המחוקקים של גרמניה ,  הבונדסטג ,  לטיימס .  סוכנות הידיעות רויטרס דיווח מפי גורם בכיר בקואליציה של ממשלת גרמניה כי מדינות גוש היורו קיבלו החלטה עקרונית לסייע ליוון .  הרשויות שוקלות מגוון רחב של צעדים אפשריים ,  אולם הסביר ביותר יהיה הצעה לסיוע דו-צדדי ,  דיווחה רויטרס .  בורסות אירופה נסגרו היום במגמה חיובית בראשונה זה ארבעה ימים על רקע הערכות כי יוון תקבל סיוע מהאיחוד האירופי לפירעון חובותיה .  ההערכות כי האיחוד האירופי יחלץ לעזרת יוון התעוררו לאחר שנשיא הבנק המרכזי של אירופה  ( ecb )  ,  ז'אן קלוד טרישה ,  הקדים ביום אחד את חזרתו לאירופה מכנס בנקאים מרכזיים באוסטרליה ,  כדי להשתתף בפסגה של האיחוד האירופי שתיערך בבריסל ביום חמישי .
 
דיווח על סיוע אירופי ליוון מקפיץ את היורו מעל ל-1.38 דולר ;  האג"ח הממשלתיות של יוון נוסקות
הדולר בנפילה היומית החדה מאז נובמבר מול המטבעות המרכזיים בעולם ;  נופל ב-1.3% מול היורו

