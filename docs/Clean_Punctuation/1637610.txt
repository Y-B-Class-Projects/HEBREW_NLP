גליה מאור משפרת עמדות בדרך ליו"ר לאומי
שר האוצר שטייניץ התערב ,  על פי הדיווחים ,  ומבקש למנוע את מינויה של מנכ"לית הבנק ליושבת ראש הדירקטוריון - על אף התמיכה מצד תשובה ,  עזריאלי ואקירוב - בעלי המניות העיקריים של לאומי
מאבק השליטה בבנק לאומי הגיע אתמול לנקודת רתיחה כאשר גליה מאור ,  שעומדת במרכז הסערה ,  שוהה בוועידת הפורום הכלכלי העולמי בדאבוס ,  כמו גם נגיד בנק ישראל סטנלי פישר .  שר האוצר ,  יובל שטייניץ ,  החליט ללכלך את ידיו בפרשה כדי למנוע את מינויה של מאור ,  המנכ"ל הנוכחית ,  לתפקיד יו"ר הבנק .  שטייניץ מעוניין להמליך תחת היו"ר הפורש ,  איתן רף ,  את אחד ממקורבי ראש הממשלה ,  משה טרי או אורי יוגב .  השבוע הוא יצר קשר עם ראש ועדת המניות ,  והעביר לעיונה את חוות הדעת שמתנגדת למינוי מאור ,  לפיה על מאור לעבור תקופת צינון של שנתיים .  תפקידה של ועדת המניות של הבנק היא להמליץ על מועמדים לדירקטוריון הבנק .  המעשה של שר האוצר זכה לביקורת ציבורית כהתערבות פוליטית אסורה בעבודתה של ועדת המניות .
 חוות הדעת של האוצר אינה היחידה .  לא פחות משלוש חוות דעת הגישו משרד האוצר ,  משרד המשפטים ומשרד היועץ המשפטי לממשלה נגד מועמדותה של מאור .  הטענה המרכזית בשלושתן דומה :  מאחר שמאור מכהנת כבר יותר מעשור כמנכ"ל היא לא יכולה לקפוץ לתפקיד שאמור לפקח על המנכ"ל .
 גם מאור עצמה פועלת מאחורי הקלעים לטובת בחירתה ואף קוצרת הצלחות .  ל-TheMarker נודע כי מאור החלה לאחרונה לצבור סביבה קואליציה חזקה של בעלי מניות גדולים שיתמכו במועמדותה באסיפה הכללית .  האחזקה בלאומי מפוזרת מאוד :  שני בעלי המניות הגדולים הם המדינה שמחזיקה ב-11% ושלמה אליהו שבבעלותו 9.6% .  בנוסף מחזיקים בחבילות מניות גדולות של כ-5% :  אלפרד אקירוב ,  דוד עזריאלי ויצחק תשובה ,  כך שיחד הם מחזיקים בכמעט 15% .  
אליהו ,  שמציע לתפקיד היו"ר את נגיד בנק ישראל לשעבר דוד קליין ,  תומך גם במועמדותה של מאור אם עניין קליין לא יתקדם .  אלא שההישג של מאור הוא גדול בהרבה ,  שכן ככל הידוע גם תשובה ,  אקירוב ועזריאלי תומכים בה ,  מה שיסייע לה בהצבעה באסיפת בעלי המניות .
 אמנם גם מצד הטייקונים וגם מצד מאור הכחישו כי נערכו שיחות וסוכמו דברים ,  אולם נראה כי קיימת הבנה גמורה בין הצדדים . " ברור שהם יתמכו במאור לאור מערכת היחסים הארוכה והקשרים העסקיים הטובים בניהם ",  אמרו אתמול בסביבתה של מאור . " ברור שנבחר במאור לאור ההיכרות הארוכה והקשרים העסקיים "  אמר מקורב לאחד הטייקונים .  מבנק לאומי סרבו להתייחס לדברים .
 בנתח לא קטן ממניות לאומי מחזיקים הגופים המוסדיים הגדולים - מגדל ,  כלל ביטוח ופסגות .  בשלושת הגופים הללו שאלת ההצבעה צריכה לבוא לאישור ועדות ההשקעה ,  כיוון שהמניות מוחזקות בתיקי העמיתים שאת כספיהם הם מנהלים .  בכיר באחד הגופים המוסדיים אמר כי מאור היא מועמדת חזקה מאוד לתפקיד .  
מה שאירוני הוא שוועדת המניות הוקמה בשנות ה-80 על ידי המדינה כדי למנוע התערבות של פוליטיקאים בהליך הבחירה של דירקטורים בבנקים .  האם אפשר לזהות בפעילות שטייניץ טביעות אצבע פוליטיות ?   " שר האוצר ביקש את חוות הדעת על גליה מאור וביקש התייחסות ספציפית לסוגיית הכישורים שלה .  הוא לא ביקש כל חוות דעת הנוגעת למשה טרי או אורי יוגב ,  ולא העלה את עניין הזיקה הפוליטית או כישוריהם ",  כך אמר אתמול מקורב להאוצר .
 על פי חוות הדעת של היועץ המשפטי של משרד האוצר יואל בריס ,  שהוכנה לבקשת שטייניץ ,  כדי להתמנות לדירקטור בלאומי צריך כישורים של דירקטור חיצוני .  אחד  " הכישורים "  הללו הוא שהדירקטור שימונה לא היה נושא משרה בבנק במשך שנתיים .  המשמעות היא כי למאור אין כישורים נדרשים להיות דירקטור בלאומי  ( או בדיסקונט ,  שנמצא באותו מעמד משפטי )  .  בעקבות טענות נגד שטייניץ על התערבות בהליך הבחירה נתן היועץ המשפטי של משרד האוצר ,  יואל ברייס ,  לשטייניץ חוות דעת נוספת שטוענת שאין מניעה ששר האוצר יציג את עמדתו לוועדת המניות .
 מאור מצדה טוענת כי חוות הדעת שהוגשו שגויות .  הטענה היא שהדרישה הקבועה של בנק ישראל מכל הבנקים היא שלפחות רבע מהדירקטורים יהיו בעלי כישורים לדירקטור חיצוני ,  אך אין צורך שכל הדירקטורים יהיו בעלי כישורים כאלה .  ולכן ,  טוענים אנשיה של מאור ,  היא יכולה להתמנות לדירקטור בבנק גם בלי הכישורים המחמירים .  באוצר הודפים את הטענה ואומרים כי הדרישה מבנקים שבשליטת המדינה מחמירה יותר .
 אתמול התברר כי החשב הכללי באוצר ,  שוקי אורן ,  הזהיר את שטייניץ מפני התערבות בפעילותה של ועדת המניות .  אורן טען כי לשטייניץ אסור להתערב בפעילות הוועדה ולשוחח עם מי שעומדת בראשה ,  מרגלית נוף .  למרות זאת ,  שטייניץ לא שעה להזהרתו של אורן ועידכן את נוף בשיחת טלפון בחוות דעת המתנגדות למינויה של מאור .  
גם שר האוצר לשעבר ,  רוני בר-און ,  תקף אתמול את התערבותו של שטייניץ .  במכתב ששיגר למבקר המדינה וליו"ר ועדת המניות כתב בר-און : " נוכח ההדים התקשורתיים ונוכח ריבוי הידיעות והרמיזות על מעורבות גורמים פוליטיים בכירים והפעלת לחצים מטעמם בנושא ,  אבקש להודיע כי עם תום עבודת הוועדה בכוונתי לדרוש חקירה ,  גילוי נאות ופירוט של כל שיחה בעל פה או בטלפון ,  מכתב או רמז שהגיעו אל הוועדה או אל מי מחבריה מכל פוליטיקאי ,  בין אם הוא ממלא תפקיד ממלכתי ובין אם לאו ,  בין אם במישרין ובין אם בעקיפין ,  כולל הפעלת פקידים בכירים במנגנון הממשלה במסווה של עבודה מקצועית .  להזכיר ",  כתב בר-און , " הסיבה להקמת שתי ועדות מניות היתה הצורך הבלתי ניתן לערעור להפריד בין פוליטיקה ופוליטיקאים לבין ניהול הבנק וניהול כספי המשקיעים בו .  מהתרשמותי עד כה ,  אני מבין כי הוועדה אכן מקיימת את החוק כלשונו וכרוחו ,  ופנייה זו נועדה להגן על הוועדה מפני אלה המנסים לפעול מולה ולשבש את עבודתה ,  בניגוד להוראות החוק ".  העתקים ממכתבו של בר-און נשלחו גם לראש הממשלה ,  לשרי האוצר והמשפטים ,  לנגיד בנק ישראל ,  למפקח על הבנקים ,  ליועץ המשפטי לממשלה ולחשב הכללי .
 מאיר חת ,  המפקח על הבנקים בשנות ה-80 ,  התייחס לסערה ואמר : " חבל ששטייניץ מתערב ,  זה לא בריא לבנק .  נראה שלפוליטיקה אין גבולות ".  גם החשב הכללי לשעבר ,  ירון זליכה ,  התייחס לפרשה ואמר : " ההתנהלות הפוליטית בפרשה זו מדיפה ריח רע .  מוטב שהפוליטיקאים ירחיקו ידם מעבודתה של ועדת המניות ,  שעצמאותה מוגנת בחוק .  מעבר לכך ,  אני סבור שמועמדותה של מאור לתפקיד ראויה ביותר .  לא בכדי מונו שופטים לעמוד בראשות ועדות המניות כדי שהוועדות יוכלו לגבש את דעתן המשפטית בלי התערבות המשרדים הממשלתיים ,  או לצורך העניין חוות דעת חיצוניות אחרות .  על הוועדה לגבש את דעתה המשפטית בכוחות עצמה ".  
" בזמן שכולם עסוקים במלחמה הפרסונלית על תפקיד יו"ר לאומי שוכחים שיש כאן בנק באמצע עם מיליון וחצי לקוחות ו-250 מיליארד שקל של פיקדונות ,  ואף אחד לא חושב מה טוב בשבילו .  אין שום אחריות ציבורית "  - אמר בכיר לשעבר במערכת הבנקאית .
 לדברי הבכיר ,  בעקבות המשבר האחרון במערכת הפיננסית בעולם והמשבר בבנק הפועלים ברור כעת לכל עד כמה חשובה המערכת הפיננסית ליציבות הכלכלית : " המחיר ששילם בנק הפועלים בשנתיים האחרונות בעקבות שרשרת עזיבות הבכירים היה גבוה מאוד ,  ואולי זה היה נחסך אם התהליך היה מתבצע באופן מסודר יותר .  עכשיו צריך למנוע מצב כזה בבנק לאומי .  הבנק נמצא במצב שבו לאט לאט בעלי התפקידים הבכירים צפויים לעזוב אותו ,  והתהליך הזה בתקופת השינויים הפרסונליים צריך לבצע בזהירות .  צריך לשקול אם להכניס דם חדש מתוך הבנק או להכניס אנשים מבחוץ לתוך המערכת ,  ולדאוג שהתהליך ייעשה בצורה מסודרת שלא תגבה מחיר מהבנק ".  
השאלה המשפטית היא קריטית ,  משום שהיא לא רק תקבע אם מאור תמונה לדירקטורית בבנק ,  אלא גם אם תמונה ליו"ר ,  מאחר שהיא נחשבת המועמדת המובילה לתפקיד .
 היועץ המשפטי של משרד האוצר ,  יואל ברייס ,  הוציא חוות דעת משפטית שלפיה מאור מחויבת בתקופת צינון .  נודע כי המשנה ליועץ המשפטי לממשלה ,  אבי ליכט ,  חיווה את דעתו - לבקשתם של בנק ישראל ומשרד האוצר - כי חוות דעתו של ברייס נכונה .  משמע ,  עמדת משרד המשפטים היא כי מאור מחויבת בתקופת צינון בטרם תמונה לדירקטורית .  משמעות חוות הדעת הזאת היא שמאור לא תוכל להיבחר עתה לדירקטורית ,  וממילא כבר לא תוכל להיבחר לתפקיד יו"ר הדירקטוריון .
 יש לציין כי תוקפה המשפטי של חוות דעתו של ליכט אינו ברור ,  מאחר שוועדת המניות הבוחרת את המועמדים לדירקטוריון הבנק אינה כפופה פורמלית למשרד המשפטים .
 אמנם ועדת המניות הוקמה מלכתחילה כדי ליצור חיץ בין המדינה למינוי דירקטורים בבנקים ,  ולכן לכאורה ועדת המניות עצמאית לבחור דירקטורים לפי שיקול דעתה .  עם זאת ,  ועדת המניות היא בכל זאת גוף ציבורי ,  כך שניתן להניח כי יקשה עליה להתעלם מחוות דעת נחרצת של משרד המשפטים .  

גליה מאור משפרת עמדות בדרך ליו"ר לאומי
שר האוצר שטייניץ התערב ,  על פי הדיווחים ,  ומבקש למנוע את מינויה של מנכ"לית הבנק ליושבת ראש הדירקטוריון - על אף התמיכה מצד תשובה ,  עזריאלי ואקירוב - בעלי המניות העיקריים של לאומי

