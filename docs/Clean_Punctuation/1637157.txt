לדחוף את האף לעניינים לא לנו 
 >  >  העמדה הציבורית של פרופ' זוהר גושן ,  יו"ר רשות ניירות ערך ,  היא קלה יחסית .  גושן ,  שהוא ללא ספק מומחה בינלאומי בתחומי הניתוח הכלכלי-משפטי של שוקי ההון ,  סבור כי ועדת חודק שגתה בפתרון שהציעה לבעיית כישלון ההשקעה של הגופים המוסדיים בשוק האג"ח .  ועדת חודק ,  הוא טוען ,  טיפלה בסימפטום - ההשקעה השגויה בשוק האג"ח - ולא במקור הבעיה ,  שהוא תמחור שגוי של ההשקעות בידי הגופים המוסדיים .  העמדה של גושן ,  אם כן ,  היא חדה וברורה :  הוא פוסל את הפתרון שהציעה ועדת חודק לכשלים שנחשפו בפעילות של הגופים המוסדיים הישראליים בשוק ההון .  עם זאת ,  איזה פתרון חלופי הוא מציע כדי להתמודד עם כשלי ההשקעה של הגופים המוסדיים ?  על כך גושן מסרב להשיב .  הפתרון שלו נשאר סודי ,  והוא ייחשף כנראה רק במסגרת הדיונים של שלושת המפקחים על שוק ההון - המפקח על הבנקים ,  המפקח על הביטוח ויו"ר רשות ניירות ערך - בעניין ועדת חודק והמלצותיה .  אם יש לגושן הצעה משלו כיצד יש לשפר את איכות הניהול של כספי החיסכון של הציבור בידי הגופים המוסדיים ,  הוא אינו מתכוון לשתף את הציבור בהצעה הזו .  לעת עתה ההצעה שלו היא סודית ,  ולציבור אין זכות לקבל עליה פרטים .  הדיון אמנם נוגע לאיכות החיסכון הפנסיוני של הציבור עצמו ,  אבל כרגע - הציבור מודר מהדיון הזה .  מכיוון שנושא החיסכון הפנסיוני של הציבור הוא כנראה לא מעניינו של הציבור ,  זאת תהיה כנראה חוצפה איומה מצד הציבור לדחוף את האף שלו לדיון ולהציע הצעות .  בחוצפה אנחנו חזקים ,  ולכן החלטנו להציע בכל זאת :  אם הרגולטורים היקרים שלנו מחפשים פתרון לבעיית התמחור השגוי של השקעות בידי גופים מוסדיים ,  יש לנו פתרון מושלם עבורם .  כל שצריך לדאוג הוא שרווחיהם של הגופים המוסדיים יהיו קשורים לתמחור ההשקעות שלהם - ואנחנו משוכנעים שבו ברגע תמחור ההשקעות בידי המוסדיים ישתפר פלאים .  ההצעה שלנו היא פשוטה בתכלית :  לקשור את דמי הניהול ,  שגובים הגופים המוסדיים מעמיתי הפנסיה שלהם ,  לרווחים שהם מניבים עבור העמיתים שלהם .  כגודלו של הרווח שיקבלו עמיתי הפנסיה ,  כך יהיה גודלו של הרווח של קרן הפנסיה ,  ביטוח המנהלים או קופת הגמל המנהלים את ההשקעות .  ההצעה שלנו לכאורה אינה חדשה .  בעבר כבר היה ניסיון כזה ,  לקשור בין הרווח של העמיתים לבין דמי הניהול  ( פוליסות ביטוח משתתפות ברווחים )  ,  והניסיון הזה נחל כישלון חרוץ .  זה קרה מאחר שהמפקחים קשרו בין רווחי העמיתים לבין דמי ניהול ,  אבל שכחו להגדיר את הרווח של העמיתים באופן נכון .  דמי הניהול נגזרו מהרווח של תיק ביטוח החיים מדי שנה - דבר שגרם לחברות הביטוח לנסות ולהגדיל את הרווח השנתי ,  ובהכרח הביא לעלייה בסיכון ולפגיעה ברווחיות לאורך שנים .  חוסך לפנסיה אינו מתעניין ברווח שלו מדי שנה .  הרווח שמעניין אותו הוא הרווח שלו לגיל הפרישה - עשרות שנים קדימה .  לכן ,  כדי להבטיח שהחוסך לפנסיה ומנהל ההשקעות שלו יהיו באותה סירה ,  צריך לוודא שדמי הניהול של מנהל ההשקעות ייגזרו מהרווח ארוך הטווח .  הרווח הנכון ,  זה שאליו צריך להתייחס ,  הוא הרווח הפנסיוני ארוך הטווח - רווח של עשר שנים ויותר .  המחמירים אפילו יאמרו שהרווח הנכון הוא הרווח העודף ארוך הטווח - לא כל הרווח ,  אלא רק חלקו של הרווח שמעל לרווח הרגיל  ( עליית המחירים )  שהיה בשוקי המניות ושוקי האג"ח .  זה כל מה שאנחנו מבקשים מהרגולטורים היקרים שלנו :  שנו את מודל דמי הניהול בענף הפנסיה .  דאגו שדמי הניהול ישקפו את טיב הביצועים שהשיגו מנהלי ההשקעות עבור העמיתים שלהם בטווח הארוך .  ההצעה שלנו מעוררת אמנם שורה ארוכה של בעיות יישום ובעיות טכניות ,  אבל ניתן למצוא פתרון לכולן .  ההצעה שלנו היא אמנם גם חסרת תקדים - ככל הידוע ,  אין מודל כזה של דמי ניהול בעולם - אבל זה לא צריך להרתיע .  מי אמר שישראל אינה יכולה להוביל את העולם במקום להיגרר אחריו ?  אם אכן ועדת חודק אינה מטפלת בשורש הבעיה בשוק ההון - חוסר המקצועיות של הגופים המוסדיים בניהול תיק ההשקעות הפנסיוני - כפי שטוען גושן ,  אז הנה האתגר לפתור את הבעיה משורשה .  כל שצריך הוא לוודא שמנהלי ההשקעות והעמיתים שלהם יחלקו את אותו האינטרס בדיוק ,  מאחר שהרווח של שניהם ייגזר מאותו המקור בדיוק .  מעניין יהיה לראות אם לרגולטורים היקרים שלנו ,  וגושן בראשם ,  תהיה התעוזה להוביל מהפכה פיננסית עולמית שכזו .
 
לדחוף את האף לעניינים לא לנו 
nan
