כבר לא גרה בשינקין 
בקפה תמר המיתולוגי העסקים אמנם כרגיל ,  אבל גם ממנו אי אפשר לפספס את תנופת הפיתוח שעובר הרחוב התל-אביבי . " הצעירים עוזבים בגלל המחירים הגבוהים ומתחילים להגיע גם מסביון ומכפר שמריהו ",  אומר האדריכל גידי בר אוריין
 >  >  יום שני ,  07:30 בבוקר . " הסנדויץ' של איציק ורותי "  ברחוב שינקין 53 כבר עמוס במשכימי קום שבחרו להתחיל את היום במקום הוותיק .  גם בקפה תמר המיתולוגי ,  בהמשך הרחוב התל-אביבי ,  כבר יושבים הלקוחות הקבועים עם קפה-של-בוקר .  אלה שניים מהמקומות הבודדים ברחוב שינקין ששמרו על אופיו המיוחד של הרחוב ,  ובעיקר מהימים שהפך לטרנד הכי חם של תל אביב .  אבל גם בהם קשה שלא להבחין בשינוי שחל בשנה האחרונה ברחוב המתחדש .  קשה לזכור ששינקין היה פעם רחוב של פנקיסטים ופריקים .  בניינים רבים עוברים הרחבה ושיפוץ בשינקין וברחובות המסתעפים ממנו - מלצ'ט ,  פאירברג ואחד העם .  המחירים הגבוהים ברחוב הבריחו את הצעירים הפרועים ,  ששבו מהטיול הגדול במזרח הרחוק ושכרו דירות עם שניים-שלושה שותפים ,  אל עבר השכונות הדרומיות ,  שם מצאו מחירים שפויים יותר .  את מקומם של אלה תפסו משפחות צעירות והיי-טקיסטים . " השכירות הרגה אותם ,  הם עזבו לדרום ",  אומר דודי מהסנדוויץ' של איציק ורותי . " פעם זה היה רחוב של פריקים " " אין כמעט דירות למכירה ברחוב ורבים בונים על הגגות ",  מוסיף דן אלישע ,  מתיווך וניהול נכסים בשינקין ,  שמארגן בעצמו כמה פרויקטים של שדרוג בניינים ברחוב . " כשבונים על הגג ,  העירייה מחייבת לשפץ את הבניין - מוסיפים לו מעלית וערך הדירה מזנק ב-25% לפחות . " המחירים ברחוב עולים ובעלי הנכסים הבינו את פוטנציאל ההשבחה של הדירות שלהם ,  ולכן בניינים רבים נמצאים כיום בהליכי קבלת היתר בנייה .  שינקין 5 הוא בניין באוהאוס שאמור לקבל בקרוב היתר לשיפוץ והרחבה ,  ותוך חודשיים מתחילות עבודות השיפוץ .  יש עשרה בניינים ברחוב שנמצאים בתחילת או סוף תהליך כזה ",  מפרט אלישע .  הפרויקט היוקרתי הראשון שנבט ברחוב היה פרויקט מלצ'ט-שינקין של קבוצת אמריקה ישראל .  בבדיקה שערך themarker עולה כי דירת 2 חדרים ,  65 מ"ר ,  שנרכשה בפרויקט ביוני 2003 תמורת 888 אלף שקל ,  נמכרה בתוך 3 שנים תמורת 1.68 מיליון שקל .  כיום מוערכת הדירה בסכום של 35 אלף שקל למ"ר ,  כלומר 2.2 מיליון שקל .  לדברי דרור תורן סמנכ"ל השיווק בחברה ,  רוב הרוכשים בשנים הראשונות של הפרויקט רכשו את הדירות להשקעה ,  בעוד הדירות שנמכרות כיום בפרויקט כדירות יד שנייה ,  נמכרות למטרת מגורים . " כששיווקנו את הפרויקט לפני שלוש שנים אמרו לנו שמי שיבוא לגור בשינקין הם משפחות חד-הוריות ,  גרושים או צעירים מאוד .  כיום גרים בשינקין זוגות נשואים עם ילדים ".  אחד הבניינים הבולטים שמתבצעות בו עבודות נמצא בפינת הרחובות שינקין ומלצ'ט ,  מול  " בית דבר ".  בבניין שמוגדר בניין לשימור מתבצעות עבודות שימור ותוספת של שלוש קומות ומרתף ,  כשהקומה המסחרית נשארת על כנה .  לדברי האדריכל גידי בר אוריין ממשרד בר אוריין אדריכלים ,  שתיכנן את הפרויקט ,  רוב הבניינים ברחוב שייכים לבעלים אחד ולא לבעלי דירות רבים - מה שמקל מאוד על קבלת ההחלטה וביצוע השיפוץ . " בהרבה בניינים היו דיירים מוגנים ולוקח זמן לפצות דיירים אלה ולפנות אותם .  בינתיים ,  המחירים ברחוב עלו משמעותית ועכשיו משתלם להרוס את הבניין ולבנות מחדש ,  או אם מדובר בבניינים משנות ה-30 - לשמר אותם ולהוסיף להם קומות . " בשינקין מקבלים דמי שכירות מצוינים ,  גם בבניינים שדומים יותר לחורבה .  ההחלטה לפנות דיירים כדי להרוס בניין ולבנות מחדש פוגעת בהכנסה מדמי השכירות ,  ולכן שנים לא נגעו בהרבה בניינים .  אם עכשיו החליטו שמשתלם להפסיד הכנסות של שכר דירה כדי לשדרג את הבניין - סימן שהכלכלה פורחת ",  אומר בר אוריין .  לדבריו ,  גם אוכלוסיית הרחוב השתנתה : " הצעירים שגרו בשותפויות נאלצים לעזוב בגלל המחירים הגבוהים לכיוון פלורנטין וצ'לנוב .  רבים רואים בזה דבר רע ,  אבל אני רואה בכך גם הזדמנות .  פעם זה היה רחוב של פריקים .  עכשיו התחילו להגיע אליו גם אנשים מסביון ומכפר שמריהו ".   " שינקין הוא רחוב שקט יחסית .  יש בו מסלול אחד ,  חד-סטרי ,  שנוסעים בו לאט .  אחרי 22:00 בלילה הוא ריק ובשבת העסקים בו סגורים .  פתאום הסטיגמה שברחוב הזה מתגוררים רק בשכירות נעלמה ",  מדגיש בר אוריין .  מתחם מגורים יוקרתי גם בעיריית תל אביב מביטים בעין בוחנת על השינויים בשינקין ,  שאותם הם מגדירים  " טרנד שהובילה האוכלוסייה ":   " רחוב שינקין הוא המעוז האחרון שנכבש על ידי הבורגנות ",  אומרת אורלי אראל ,  מנהלת צוות תכנון מרכז בעיריית תל אביב . " בתקופה שרוטשילד נהפך יוקרתי ,  לשינקין עדיין היה אופי משלו .  עכשיו הגיע תורו של שינקין .  התהליך הזה החל כבר לפני ארבע שנים ,  אבל עכשיו אנחנו מתחילים לראות את ההשלכות שלו . " אנחנו מקבלים בעירייה יותר בקשות להיתרים ,  ושמים לב לכך שיש יותר בעלי דירות משוכרים ,  ובעיקר יותר משפחות מרווקים - עד כדי כך שיש לנו מחסור בגני ילדים באזור .  בשנה האחרונה גדלה כמות הבנייה ברחוב ואנחנו רואים יותר בניינים בשדרוג .  בקרוב ניכנס לתכנון פיתוח מחדש של הרחוב עצמו ,  כשבתוכנית העבודה של 2011 נכליל את שיפוצו ",  אומרת אראל .  בניין נוסף ברחוב שעובר בימים אלה מתיחת פנים נושא את המספר 55 .  האדריכל יניב פדרו שתיכנן את הפרויקט מסביר כי האזור הופך למתחם מגורים יוקרתי : " האוכלוסייה ברחוב מתחלפת ועושה רושם שהאלפיון העליון מעתיק את מגרש המשחקים שלו משכונות הצפון וכיכר המדינה אל לב העיר ".   " סתם עוד רחוב בורגני "  חגי  ( 35 )  ,  המתגורר באזור שלוש שנים ,  אינו שבע רצון מהשינויים : " האוכלוסייה במתחם השתנתה בשנים האחרונות מקצה לקצה .  המון אמנים וסתם טיפוסים צבעוניים ,  שיצרו את הרוח של האזור ,  עזבו ובמקומם הגיעו זוגות יאפים עם תינוקות .  מאחורי המוניטין של שינקין כבר לא נשאר כלום .  הוא נהפך לסתם עוד רחוב בורגני ,  בדיוק כמו שאפשר למצוא בצפון העיר או באזור כיכר רבין . " מי שמחפש את האווירה של פעם צריך ללכת לדרום העיר ולפלורנטין ,  שם קורים הדברים האמיתיים .  אני זוכר שלפני כמה שנים עמדתי במעבר חצייה ולידי עמד יובל בנאי מלהקת משינה ,  שאמר לחבר שלו שהחליט לעזוב את השכונה כי התמלא פה ביאפים .  אז הבנתי שהכל השתנה ",  מספר חגי .  על ההשלכות שגוררים השינויים ברחוב מסבירה אורנה בילר מסוכנות פלטינום 121 בלב העיר : " יש כמה בניינים שזוכים למתיחת פנים ,  מתחדשים ומטבע הדברים המחירים עולים .  כיום ניתן להבחין בהיצע גדול יותר של דירות משופצות ברחוב ,  ואז הצעירים שהתקציב שלהם דחוק עוזבים ".  אחת מהם היא לירון פולק  ( 27 )  שהתגוררה בשלוש שנים האחרונות בדירת 40 מ"ר ברחוב .  לפני כמה חודשים החליטו פולק ובן זוגה הטרי לעבור לדירה מרווחת ומשודרגת בעבור שניהם . " חצי שנה חיפשנו דירה בשינקין ובסביבה שלו ולא מצאנו .  לא ניתן למצוא דירת 3 חדרים סבירה ברחוב בפחות מ-6,000 שקל .  אני אוהבת מאוד את הרחוב ובשום פנים ואופן לא הייתי מוכנה לשמוע על אזור אחר ,  אבל בסוף הבנו שחייבים להתפשר ".  פולק ובן זוגה שכרו לבסוף דירת גג בשטח 100 מ"ר ,  שצמוד לה גג מרוצף בשטח 50 מ"ר ,  בבניין חדש עם מעלית וחניה בשכונת פלורנטין ב-4,500 שקל . " על דירה כזאת היינו משלמים בשינקין 8,000-9,000 שקל ,  ולכן בחרנו להתפשר על האזור ".  טל ברונפלד  ( 31 )  להטוטן ומנהל קבוצת תאטרון הרחוב גובהטרון ,  גר כבר שש שנים בשכירות עם שותפה ברחוב פאירברג ,  במרחק ארבעה בניינים משינקין .  לאחרונה החליט ברונפלד לרכוש דירה ,  כאשר אין מקום אידיאלי עבורו יותר מסביבת רחוב שינקין בה הוא גר כיום ,  בין היתר בשל המקצוע הצבעוני בו בחר .  אלא שהתקציב העומד לרשותו של ברונפלד הוא 800 אלף שקל ,  מה שמאלץ אותו להיפרד מהאזור . " בבניין שאני גר מוכרים דירת 65 מ"ר בשני מיליון שקל .  המחירים פה באזור מטורפים ובתקציב שלי אני יכול למצוא אולי מרתף או כוך קטן .  השלמתי עם זה שאני יכול רק לחלום לקנות כאן דירה ,  ולכן התחלתי לחפש בפלורנטין ,  שם אני יכול למצוא דירה נחמדה בסכום הזה ".   " כבר לא ערובה להצלחה עסקית "  יש הסבורים כי השינוי המוחשי יותר ברחוב מתרחש דווקא בתחום המסחרי . " הרחוב בדעיכה ",  אומר נאור ערוסי מסוכנות התיווך נדל"ן בשינקין . " אם בעבר שוכרים חדשים ,  שהיו מעוניינים לפתוח עסקים ברחוב ,  נהגו להציע דמי פינוי לשוכרים קיימים .  כיום זה כמעט לא קורה .  שוכרי חנויות ברחוב ירדו מהעץ שעליו טיפסו ושוכרים חדשים לא משתפים פעולה עם תופעת דמי הפינוי - והמחירים שומרים על יציבות ".  גם בילר סבורה כי בהיבט המסחרי חל שינוי פחות חיובי בשינקין . " אם לפני שנתיים היתה רשימה ארוכה של ממתינים לשכור חנויות ברחוב ,  כיום זה לא כך .  אי אפשר לומר היום ששינקין הוא ערובה להצלחה ,  פרט לבתי הקפה שעדיין זוכים לעדנה ".  אלא שבעיריית תל אביב החליטו באחרונה לא לאשר לעסקים חדשים לפתוח עסקי מזון ברחוב .  המסעדות הקיימות ,  כך הוחלט בעירייה ,  ימשיכו לפעול ,  אבל מאחר שעסקי המזון נחשבים מטרידים ביותר בעבור דיירים ברחוב ,  העירייה לא תאשר פתיחת מסעדות חדשות בשינקין .  סגירתו של סניף ארומה השבוע מעלה תהיות אם בכלל יש מקום לעוד בתי קפה ומסעדות ברחוב . " אנחנו 53 שנה פה ובין העסקים הבודדים ברחוב שלא התחלפו ",  אומר דודי מהסנדוויץ' של איציק ורותי . " בשנה האחרונה התחלופה של המסחר ברחוב גבוהה .  מולי יש עסק ששוכריו התחלפו פעמיים בחודשים האחרונים ".  השינויים באופי המסחר משקפים את תחלופת האוכלוסייה ברחוב .  אלישע : " לפני חצי שנה עזבו את שינקין רשתות כמו לי קופר ,  אירית ,  no name ואריסטו שמט .  מצד שני ,  נכנסו רשתות מעצבים - מה שמחזק את התחושה שהרחוב בורגני יותר ". 

כבר לא גרה בשינקין 
בקפה תמר המיתולוגי העסקים אמנם כרגיל ,  אבל גם ממנו אי אפשר לפספס את תנופת הפיתוח שעובר הרחוב התל-אביבי . " הצעירים עוזבים בגלל המחירים הגבוהים ומתחילים להגיע גם מסביון ומכפר שמריהו ",  אומר האדריכל גידי בר אוריין

