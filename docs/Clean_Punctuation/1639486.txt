ניצול שואה מסוביבור :  אני מזהה את דמיאניוק
ניצול רוסי מהמחנה זיהה לראשונה את האיש הנאשם בשותפות לרצח 27,900 יהודים : " אני זוכר אותו כשומר במחנה .  ראיתי אותו לפני שלקח קבוצת אסירים לעבודה ביער "
 ניצול רוסי ממחנה סוביבור סיפר היום  ( רביעי )  כי הוא זוכר היטב את פניו של ג'ון דמיאניוק ומזהה אותו כמי שהיה שומר במחנה .  דבריו של הרוסי אלכסיי וייצן ,  עשויים לשמש ראיה חשובה במשפטו של דמיאניוק המתנהל בימים אלו במינכן .  וייצן סיפר בראיון ששודר היום ברדיו הממלכתי של צ'כיה על זיכרונותיו מדמיאניוק : " אני זוכר אותו כשומר ,  ראיתי אותו לפני שהוא לקח קבוצה של אסירים לעבוד ביער ",  אמר וייצן בן ה-87 .  
בדיווח ברדיו ציינו כי זו הפעם הראשונה בה טוען אחד מניצולי המחנה שהוא מזהה באופן ישיר את דמיאניוק ,  אולם בדיווח לא פורט האם לוייצן יש עדויות מהימנות מעבר לזכרונו .  עד כה ,  במהלך הדיונים שהתקיימו במשפט ,  העידו ניצולים מסוביבור רק על תפקידם של השומרים האוקראינים ,  שדמיאניוק נאשם כי היה אחד מהם .  
פרקליטו של דמיאניוק ,  גינטר מול ,  אמר כי שמע בעבר על ניצול בשם וייצן ,  שגם מופיע ברשימת ניצולי סוביבור באתר האינטרנט של  " יד ושם ",  אך הוסיף כי לא היה מודע לטענות שהוא העלה בראיון .  הרשות הגרמנית לחקירת פשעי הנאצים ,  מסרה לאחר הראיון כי וייצן לא היה אמור להעיד במשפט ,  אולם לאחר דברים אלה הוא הפך לעד אפשרי ,  והפרטים שמסר יועברו לידי התביעה במינכן .  דובר הרשות הבהיר כי רק בית המשפט יוכל להחליט האם לאפשר את עדותו .
 בשבועיים האחרונים עלו על דוכן העדים במשפט נגד דמיאניוק במינכן שני ניצולים ממחנה סוביבור שסיפרו על התנאים במחנה ,  על אכזריות השומרים האוקראינים ועל אלפי יהודים שהובלו אל מותם בתאי הגזים של המחנה .  השניים אמרו כי אינם מסוגלים לזכור את פניו של דמיאניוק ,  אולם סיפרו כיצד השומרים האוקראינים השתתפו ברצח של היהודים שהיו חלשים מכדי לצעוד לתאי הגזים ,  סמוך לרכבות בהן הגיעו .  
התביעה טוענת כי דמיאניוק היה חלק מאנשי טרווניקי ,  השומרים המזרח-אירופאים שהוצבו בסוביבור ,  כפי שניתן ללמוד מתעודת השירות שלו באס-אס .  בכל ימי המשפט עד כה ,  דמיאניוק ,  הנאשם בשותפות לרצח 27,900 מכ-160 אלף יהודים שהושמדו בסוביבור ,  לא הגיב למתרחש באולם ,  והתלונן על כאבים .  הדיון שהתקיים היום נדחה בשל  " בעיות בריאותיות "  של דמיאניוק ,  בפעם השלישית מאז נפתח המשפט .
 
ניצול שואה מסוביבור :  אני מזהה את דמיאניוק
ניצול רוסי מהמחנה זיהה לראשונה את האיש הנאשם בשותפות לרצח 27,900 יהודים : " אני זוכר אותו כשומר במחנה .  ראיתי אותו לפני שלקח קבוצת אסירים לעבודה ביער "
 
