נכשלנו בגיוס ,  וזה היה סוד ההצלחה 
הבועה שלי
 >  >  את איי-בלאסטר הקמנו ב-1999 - בשיאה של התקופה המכונה כיום  " בועת ההיי-טק ".  עבורי ועבור שותפיי התקופה התאפיינה בעיקר באמונה שעם רעיון טוב ודבקות במטרה ניתן יהיה להקים חברה חדשנית ומבוססת .  בפועל המציאות היתה מסובכת קצת יותר .  חמושים בניסיון טכנולוגי ובהתלהבות יצאנו לדרך .  גייסנו סכום קטן מקרובים ,  מחברים וממשקיעים פרטיים ,  עבדנו ימים כלילות על פיתוח מוצר ראשוני ,  וכשהרגשנו מוכנים לקפיצת מדרגה ,  גילינו שפספסנו את רכבת המימון ונשארנו לבד בתחנה .  בלי מסיבות ,  בלי טיולים ,  ובלי תקציב מספיק כדי לעמוד על הרגליים .  חלק מהמקורבים לחברה טוענים שהכישלון בגיוס סכום גדול הוא סוד ההצלחה שלנו .  עם פרוץ המשבר החלטנו לעשות כל מאמץ כדי להתבסס כלכלית .  בצמצום רב הצלחנו להיחשף לשוק היעד ,  שיפרנו את המוצר על פי דרישות הלקוחות הראשונים ,  ביססנו מודל עסקי ומכירות ראשונות ,  ועברנו לרווחיות .  לטעמי ,  מעבר לעבודת צוות ותרבות חסכנית ,  המפתח להצלחה היה בהפיכת המשבר העולמי להזדמנות .  שוק הפרסום הדיגיטלי היה בעין הסערה כשמפרסמי דוט.קום רבים התמוטטו וחברות אינטרנט גדולות כקטנות שיוועו למקורות הכנסה משופרים .  איי-בלאסטר הצליחה לענות על הצורך הזה ולעזור לשנות את פני המדיה הדיגיטלית לטובה ,  בצורה שאיפשרה למפרסמים להגדיל את תקציביהם לרווחת אלפי אתרים וצרכני תוכן בעולם .  כחברה המנסה לבנות מעמד בתעשיית המדיה הססגונית ,  בכל כנס ,  תערוכה או מסיבת קוקטייל ,  הקצנו את הפער הכלכלי מול מתחרים רבים .  אך בפועל תמיד הרגשתי שבמידה מסוימת הפער פעל לטובתנו .  ה"רעב "  היחסי עזר לנו להישאר עירניים וקשובים לתנודות השוק ולצרכי הלקוחות ,  וצמצום המשאבים הכריח אותנו לפעול בצורה מקורית וחדשנית .  לאורך הדרך בין בועה טכנולוגית אחת למשבר פיננסי אחר פגשתי חברות עשירות ומבוססות שהצליחו לגייס סכומים ניכרים בתחילת דרכן .  מרחוק קל להתרשם מהשפע ומהביטחון היחסיים שמקנים חשבון בנק מרופד ותומכים מבוססים .  כשמתקרבים מספיק אפשר להבחין בלחצים שנובעים מציפיות גבוהות ,  סף גירוי גבוה ,  וחיבוק שלא תמיד מאפשר את חופש הפעולה והגמישות ההכרחיים לעיצוב חברה עצמאית ותחרותית .  לעתים חריגות נתקלתי בהתנהלות ראוותנית ובזבזנית לשמה .  ברוב המקרים המקור למה שיכול להתפרש כבזבזנות הוא מערכת לחצים המעודדת השקעה אגרסיבית בפיתוח ,  שיווק ,  ומכירות כדי לקצר טווחים ולבסס את מעמדן האסטרטגי של חברות צעירות בשוק מתפתח מול תחרות עשירה לא פחות .  גם אם מדובר במאמצים מתוכננים ומבוצעים היטב ,  פעמים רבות החיפזון הוא מן השטן כי החברות מקדימות את השוק בחודשים או שנים והתוצאות אינן תואמות את הציפיות .  דרושות שנים כדי לבנות תשתית ארגונית נאותה שתאפשר צמיחה אמיתית .  לנו לקח 11 שנה להגיע עד הלום והדרך עוד ארוכה .  למרות ימים ארוכים וקשים לא היה חודש בודד שהייתי מוותר עליו ולדעתי כדי להצליח לקצר את הדרך לא מספיק להיות עשיר ,  צריך להיות קוסם .  - הכותב הוא מנכ"ל איי-בלאסטר ואחד מארבעת מייסדיה

נכשלנו בגיוס ,  וזה היה סוד ההצלחה 
הבועה שלי

