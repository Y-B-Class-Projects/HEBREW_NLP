ביזארי יותר מקומדיית צ'יימברס :  על החתמת ג'ף פוט במכבי ת"א
טביעת העין של מזרחי ,  הטאץ' של בלאט ומחיר המבצע :  3.1 מיליון דולר לשש שנים .  בעוד מכבי ת"א בוחרת את גדול שחקניה ,  סיפור ג'ף פוט הוא הפייבוריט לתואר 'הפאדיחה הגדולה בתולדות המועדון' .  אוהד גרינוולד עם הקומדיה .  הקבוצה :  לא מגיבים לכתב הזה .  פוט לא חתום לשש שנים
אפילו בעולם הספורט הישראלי  שלעיתים נדמה כי ההתרחשויות בו נשאבו מתסריט של איזו סדרה מצוירת  נתקלים אנו מדי פעם בסיפור שנשמע כה ביזארי ,  כה מופרך ,  עד שעולה החשש להעלותו על הכתב ,  ולו רק מן הפחד שיחשב בעיני הקוראים לבדיה .
 כזה הוא בדיוק סיפורו של ג'ף פוט .
 הפעם ראוי להתחיל מן השורה התחתונה :  על הנייר ,  ולפחות ברמה המשפטית ,  פוט הוא שחקן מכבי תל אביב .  מעשית ,  מדובר באסיר .  כמו ויקטור נבורסקי ,  גיבור הסרט  " טרמינל ",  גם פוט נקלע שלא באשמתו לסיטואציה בלתי-אפשרית :  הוא אינו רצוי במועדונו ,  עימו הוא קשור בחוזה ,  אך גם אינו מבוקש בקבוצה אחרת .  הוא פשוט תקוע .
 פוט מתייצב לאימוניה של מכבי ,  אבל לא נרשם למשחקים ,  אליהם הוא מגיע בלבוש אזרחי .  בדף הקבוצה הרשמי באתר היורוליג אין לו זכר ;  אל הנסיעה לבלגרד המועדון כלל לא טרח לצרפו .  כולם הלכו לג'מבו ,  ורק פוט נותר להתאמן בישראל ,  לבד .  
ההחלטה להשאירו בישראל מהווה רק נדבך אחד ממהלך כולל ,  גדול ,  שמטרתו להוכיח לפוט כי מקומו אינו בתל אביב ,  ועיקרו בניסיון להתישו ולהוביל לעזיבתו .  לשם כך ,  בחודשיים האחרונים לא בוחלת מכבי בשום אמצעי  לאחר שניסתה לפתוח את חוזהו ולהפחית באופן חד-צדדי את שכרו ,  ללא הצלחה ,  כעת החליטה שלא להעביר לשחקן חלק מהשכר .
 אל כל אלו נגיע עוד מעט .  כדי להבין טוב יותר את התמונה נגלגל את הסרט כמעט חמישה חודשים אחורה ,  לתחילת חודש יוני .
 לאחר אובדן האליפות לגלבוע/גליל ,  נוצר חלון זמן של מספר שבועות בו תפקדה מכבי ללא מאמן .  בפרק הזמן הזה פנה אחד מסוכניו של פוט ישירות ליו"ר הקבוצה ,  שמעון מזרחי ,  והציע לו לצפות במספר קלטות עם לקט מביצועיו של הבחור הצעיר  ( 22 ,  2.16 )  ,  בוגר אוניברסיטת קורנל היוקרתית .
 מזרחי נועד עם הסוכן במשרדו .  לדברי מקורבים לפוט ,  מזרחי כה התלהב מביצועי השחקן וממימדיו הפיזיים ,  עד שהודיע בו-במקום כי הוא מעוניין להחתימו .  ואכן ,  זמן קצר לאחר מכן פתח מזרחי ,  בשמה של מכבי ,  במו"מ .  הצדדים הגיעו להבנות ,  אלא שהחתימה הסופית הושהתה עד לקבלת אישור סופי מהמאמן המיועד .
 באותו שלב ניהל דייויד בלאט מגעים מתקדמים עם מכבי .  בתוך שבוע ממינויו לתפקיד המאמן ,  הוצאו לפועל שלוש החתמות בזק  אלישי כדיר וטל בורשטיין המקומיים צורפו ,  ופוט  שם אלמוני לחלוטין  הוחתם גם כן .
 מקורבים למכבי טוענים כי בלאט קיבל את שמו של פוט ממזרחי .  נאמר לו כי קיים עם השחקן סיכום עקרוני ,  אך הדבר כפוף להסכמתו .  בלאט ערך מספר שיחות עם גורמים בארה"ב ,  ונתן אור ירוק .  ב-18 ביוני הודיעה מכבי ,  משום מקום ממש ,  על החתמתו של פוט .
" פוט ניתן באינטליגנציית משחק גבוהה ,  פיזיות וכוח באזור הצבע ומשחק טוב עם הגב לסל ",  נכתב בהודעה הרשמית מטעם המועדון , " יכולת מסירה מצוינת לשחקן בגובהו והוא נחשב גם לחוסם איכותי ".  עוד הוסיפה הקבוצה כי  " הוא שחקן שמביא המון להט ואנרגיה למגרש ,  ונחשב אהוד מאוד בקרב אוהדי אוניברסיטת קורנל ".  
" ג'ף הוא סנטר צעיר ,  מוכשר ומרשים ",  טען בלאט . " הוא כבר הראה באוניברסיטת קורנל יכולות מצוינות המתאימות לאירופה  בעיקר בריבאונד ,  משחק עם הגב לסל ויכולת חסימה ..  .  אנחנו חושבים שהוא יכול להתפתח כסנטר יוצא מן הכלל באירופה ".  בשיחות סגורות ניבא בלאט כי פוט  " יכול להיות ה'נייט האפמן' הבא ". 
מהבחינה האקדמית ,  אוניברסיטת קורנל נחשבת ליוקרתית במיוחד .  היא נמנית על ה"אייבי-ליג ",  או בעברית , " ליגת הקיסוס ".  מדובר ברשימה של שמונה אוניברסיטאות-על ,  כולן פרטיות ,  הנחשבות למבוקשות ביותר בארצות הברית .  בין היתר נמנות ברשימה גם אוניברסיטת הרווארד ,  ייל ,  פרינסטון וקולומביה .  אלא שלא באיש עסקים עסקינן ,  אלא בספורטאי ,  ומן הבחינה הספורטיבית ,  הרי שהליגה במסגרתה נאבקת קבוצת הכדורסל של אוניברסיטת קורנל  ( או בכינויה ,  ה"ביג רד ")  ,  הכוללת גם את יתר קבוצות הכדורסל של אוניברסיטאות האייבי-ליג ,  אינה נחשבת לאחת המשובחות ,  וזאת בלשון המעטה .
 סטיב דונהיו ,  מאמנה של אוניברסיטת קורנל ,  נתקל בפוט לראשונה כשזה היה תלמיד תיכון בן 18 ,  במסגרת טורניר קטן . " אני זוכר שחשבתי שהוא מסוגל למסור את הכדור ,  אבל הוא היה 'שרוכי' ומוזר ",  אמר ל"ניו יורק דיילי ניוז ".   " הוא שקל פחות מ-80 קילו .  היו עוד מאמני מכללות שצפו באותו טורניר ,  אבל אף אחד מהם לא חשב שפוט מספיק טוב עבורו ".  כשסיים את התיכון ,  פוט לא הצליח לאתר מכללה שתסכים לקלוט אותו כשחקן כדורסל על מלגה .  הוא פנה לאוניברסיטת סט .  בונאוונטור הננסית ולמרות שנאלץ לשלם שכר לימוד מלא ,  מכיסו ,  החליט להצטרף לקבוצת הכדורסל שלה .  אלא שאפילו שם לא קיבל פוט הזדמנות ,  והיה למעין שחקן אימונים .  
כמו בכל סיפור סינדרלה ,  צירוף מקרים מוזר שינה את גורלו .  אימו של פוט ,  וונדה ,  עבדה כאחות בבית חולים מקומי .  במהלך שנת 2006 טיפלה הגברת פוט בפציינט מיוחד :  חאליק גאנט ,  שחקן קבוצת הכדורסל של אוניברסיטת קורנל ,  שנפצע בצורה קשה באימון ובמשך זמן מה נותר משותק .  חבריו לקבוצה ומאמניו של גאנט דאגו לבקרו בבית חולים כמעט מדי יום .  במהלך ביקוריהם הרבים של אנשי הקבוצה ,  התיידדה וונדה פוט עם עוזר המאמן של הקבוצה .  היא סיפרה לו על בנה ,  ושכנעה אותו להעניק לו הזדמנות .
 פוט אכן עבר לקורנל .  זה היה סיפור הצלחה :  את אותה עונה סיים עם ממוצע של 7.9 נקודות ו-6.3 ריבאונדים .  בשנה שלאחר מכן שיפר את מספריו ל-11.8 נקודות ו-7.2 ריבאונדים ,  ונבחר לשחקן ההגנה של ליגת ה-IVY .  בעונתו האחרונה רשמה קורנל ריצה מוצלחת ולראשונה זה שנים הצליחה להעפיל לטורניר ה"סוויט-16 "  של ה-NCAA .  פוט היה גורם משמעותי בהישג ,  וסיים את אותה עונה עם 12.3 נקודות ,  8.1 ריבאונדים ו-1.9 חסימות בממוצע .
 ואולם ,  יש להעמיד את הדברים בפרספקטיבה הראויה :  קורנל ,  כאמור ,  רחוקה מלהיחשב למעצמת כדורסל בליגת המכללות .  למרות המספרים הראויים ,  פוט מעולם לא נחשב לקנדידט רציני לבחירה בדראפט 2010 .  כאמור ,  שמעון מזרחי ,  הפעם בכובעו כאיש סקאוט ,  דווקא יצא מגדרו .  מזרחי כל כך התלהב ,  עד שדחף את אנשי הקבוצה להחתים את השחקן על חוזה כמעט הזוי במונחים מקומיים .  
חוזהו של פוט הגיע לידינו .  בגדול ,  אלו הפרטים החשובים :
 א .  החוזה הוא לשש שנים ,  החל מיוני 2010 ועל ליוני 2016 .
 ב .  למכבי אפשרות יציאה ראשונה בתום שלוש עונות ,  בחודש יוני 2013 .  משמע ,  שכרו של פוט מובטח בשלוש העונות הראשונות .
 ג .  אם תחליט מכבי שלא לצאת מן ההסכם ,  יוארך החוזה אוטומטית בשלוש שנים נוספות .  עם זאת ,  לאחר השנה השלישית ,  מחזיק פוט בכל קיץ באפשרות להשתחרר מהחוזה לקבוצת NBA בלבד ,  בכפוף לפיצוי למכבי בסך של 500,000 דולר .
 ד .  לחוזה צורף נספח מיוחד ,  בו מוסכם על הצדדים כי בעונתו הראשונה של פוט בקבוצה  דהיינו ,  עונת 2010/11  תהא מכבי רשאית להשאילו לקבוצה אחרת ,  לצורך  " צבירת דקות וניסיון ",  אולם מכל מקום תמשיך לשאת בכל התחייבויותיה הכספיות כלפיו .  המעבר לקבוצה אחרת ,  אגב ,  חייב לקבל את אישור השחקן וסוכניו .
 ה .  המדהים באמת הוא השכר הפנומנאלי לו זכה פוט ממכבי :
 300,000 דולר נטו עבור העונה הראשונה ;  300,000 דולר נטו לעונה השנייה ;  400,000 דולר לשלישית  ( סה"כ ,  מיליון דולר נטו לשלוש שנים ,  ללא אפשרות להשתחרר מההסכם )  .  אם לא תשתמש מכבי באופציית היציאה לאחר העונה השלישית ,  יקפוץ שכרו של פוט בעונה הרביעית ל-600,000 דולר נטו ;  בעונה החמישית 700,000 דולר נטו ;  ובעונה השישית 800,000 דולר נטו .  סך הכל ,  3.1 מיליון דולר נטו לשש שנים ;  ממוצע של קצת יותר מחצי מיליון דולר לעונה .
 אנשי מכבי תל אביב נועדו עם פוט לראשונה בלאס-וגאס .  מכבי שלחה נציגות מכובדת לליגת הקיץ בעיר ההימורים ,  ולשם ביקש בלאט להטיס את פוט ,  ששהה באותה עת בביתו שבניו-יורק .  פוט הגיע לוגאס וערך מספר אימונים עם שחקנים מקומיים .  בסביבתו של פוט טוענים כי באותו שלב לא נשמעה כל טענה באשר ליכולתו המקצועית של השחקן .  כל זה קורה בחודש יולי .  הגרסאות מתחילות להתפזר חודשיים לאחר מכן ,  ב-1 בספטמבר ,  יום תחילת אימוני הרשות של מכבי .  
באותה עת שהה בלאט באליפות העולם בטורקיה ,  עם נבחרת רוסיה .  בישראל נחתו רוב שחקניה הזרים של מכבי ,  לרבות פוט ,  והחלו באימוני הרשות .  את פניהם קיבל עוזר המאמן ,  גיא גודס .  גרסת מקורבי השחקן טוענת כי באותו שלב ,  בעקבות מחלוקות פנימיות-פוליטיות בהנהלה ,  הופעלו לחצים כבדים על מאמני הקבוצה שלא לשלב את השחקן כבר העונה  זאת כדי ששמעון מזרחי לא יוכל לקצור את הפירות על ההחתמה הזו ,  שמזוהה יותר מכל עימו ,  ולהתבשם בה .
 גרסת מקורבי הקבוצה טוענת כי פוט פשוט התגלה ככדורסלן איום .  הטון במכבי השתנה בין-לילה :  אם במהלך הקיץ הושווה פוט להאפמן ,  הרי שמיד לאחר תחילת האימונים החלו רינונים על כך ש"הוא לא מספיק בשל לרמות האלה ";   " מה היה האינטרס של מכבי להגיד בתקשורת שג'ף לא מספיק בשל ?  ",  תוהים בעניין מקורביו של פוט . " הם הרי רצו להשאיל אותו לקבוצה אחרת .  איזו קבוצה תיקח שחקן שבמכבי טוענים שהוא עדיין לא מספיק טוב לרמות האלה ?  איזו מן התנהלות עסקית זו ?  ". 
במועדון פנימה ,  מכל מקום ,  החל מחול שדים .
 דייויד פדרמן ,  שסמך על המלצתו של מזרחי ,  הטיח בשיחות סגורות כי  " מדובר בהחתמה איומה ";  עיקר ההאשמות הופנו כלפי מזרחי ובלאט ,  שלצד המנהל גור שלף ,  נחשבו לאדריכלי העסקה הכושלת .  מצבה הכלכלי של מכבי אינו מעניק לה את הלוקסוס לפזר מאות אלפי דולרים על נספחים ושלל תיירים ;  המחדל המקצועי מתעצם לאור הנסיבות ,  בהן דווקא בעונה בה מבקשת מכבי להדק את החגורה וחושבת שלוש וארבע פעמים על כל דולר שיוצא מכיסה ,  נוחת בישראל בוגר קולג'ים לא מספיק אפוי על חוזה של שבע ספרות .
 באותה עת ,  מכל מקום ,  ניתן לומר ברטרוספקטיבה כי מצבה של מכבי עוד היה סביר  אקדמיק סופיה הבולגרית פנתה לקבוצה והציעה לשאול את השחקן תמורת 180,000 דולר לעונה .  המשמעות הפיננסית הייתה שמכבי נדרשה להשלים 120,000 דולר .  ראשי המועדון דחו את ההצעה ,  וניסו לאתר אחת נדיבה יותר .
 פוט יצא עם מכבי למחנה האימונים בחו"ל ,  אך כמעט ולא ראה פרקט במשחקי ההכנה .  כל העת המשיכה מכבי בחיפושיה אחר בית חדש לסנטר הצעיר .  כאשר שבה לארץ  אם מתוך תסכול ,  או שמא מתוך טקטיקה עסקית קשוחה  זומן סוכנו של פוט למשרדו של מזרחי ,  לשיחה קשה עם ראשי הקבוצה .
 פדרמן יצא מכליו וטען כי סוכניו שיקרו ,  מכרו למועדון חתול בשק ,  והודיע חגיגית שידאג כי דמי העמלה לא ישולמו להם .  באותה פגישה ,  בה נכחו גם מזרחי ושי רקנאטי ,  אף נדרש הסוכן לפתוח את חוזהו של השחקן . " הוא לא שווה את הסכומים האלה ",  אמרו ראשי הקבוצה . " מיליון דולר לשלוש שנים זה הרבה יותר מדי ". 
על צורת ההתנהלות המשעשעת הזו ,  שמאפיינת את מכבי בשנים האחרונות ,  ניתן לכתוב ספריות שלמות .  מה שחשוב הוא כי באותה פגישה דחה הסוכן את הדרישה על הסף .  עלתה האפשרות לבטל את החוזה כליל ,  בתמורה לפיצוי גדול ,  אך גם היא נשללה .
 בכך לא תמו תלאותיו של פוט :  לטענת מקורביו ,  החליטה מכבי לפצוח במלחמת התשה פסיכולוגית עם השחקן ,  והקפיאה את שכרו .  את משכורות הכדורסלנים נהוג לחלק לעשרה תשלומים  החל מה-10 בספטמבר ועד ה-10 ביוני ;  נכון לתחילת השבוע ,  כך לטענת מקורביו ,  קיבל פוט ממכבי רק חלק ממשכורתו הראשונה .  באמצע השבוע הבא הייתה אמורה להיכנס לחשבון הבנק שלו המשכורת השלישית .
" זו צורת התנהלות של גנגסטרים ",  מאשימים בקרבת השחקן .
 נכון להיום ,  ממשיכה מכבי בניסיונותיה לאתר לפוט בית חדש .  אמרנו כי בפתיחת האימונים ,  כשהתקבלה ההצעה מסופיה ,  היה מצבה של מכבי טוב בהרבה מכפי שהוא כיום ,  שכן במגעים האחרונים שניהלה עם קבוצות קטנות באירופה עמדו ההצעות הגבוהות ביותר עבור פוט על 50 עד 60 אלף דולר בלבד .  המשמעות היא שאם תסכים לכך ,  תיאלץ מכבי להשלים כרבע מיליון דולר משכרו .
 במצב הזה ,  יש במכבי שמעדיפים להותיר את פוט בארץ כשחקן אימונים וכמחליף לעת-מצוא ;  אם נגזר על מכבי לשלם לפוט כמעט את כל המשכורת ,  יש הסבורים כי כדאי לשמור את השחקן בתל אביב ,  כדי שיהיה שם עבור הקבוצה במקרה של פציעה .  השאלה היא מה יהיו ההשלכות המקצועיות מבחינת פוט  עבור שחקן צעיר ,  בגילו ,  דקות משחק הן עניין קריטי .  עונה שלמה של הקפאה עלולה להסב לו פגיעה מקצועית אנושה .  גם ברמה הקבוצתית יש לכך השלכות :  הכספים שמוציאה מכבי על פוט ,  בין היתר ,  מביאים למחסור חמור עוד יותר במזומנים ,  שמעכב החתמת סנטר אחר .
 וכאן ,  נכון להיום ,  נעצר הסיפור ;  במשחק היורוליג מול פרטיזן יצפה פוט בטי-שירט ובמכנסיים קצרים ,  מביתו שברמת אביב .  אולי כמו אז ,  בתחילת דרכו בקורנל ,  יתרחש טוויסט מפתיע בעלילה ;  אולי גם הוא ,  כמו ויקטור נבורסקי ,  יזכה בויזת היציאה הנכספת .  הבעיה היא שבמכבי בדרך כלל אין הפי-אנד ,  ושמעון מזרחי רחוק מלהיות סטיבן שפילברג .
 ohad@walla.net.il 
" מבחינתנו ,  אין הפתעה בעיתוי פרסום הכתבה .  העיתונאי אוהד גרינוולד מפרסם באופן קבוע מדי יום חמישי ,  לקראת משחקיה של מכבי אלקטרה ת"א ביורוליג ,  כתבות שכל מטרתן לנגח את הקבוצה ,  לפגוע בה ולזרוע אנדרלמוסיה .  למכבי אין שום עניין להגיב לכתבות של עיתונאי זה ,  למעט ציון העובדה הפשוטה שג'ף פוט איננו חתום בקבוצה לשש שנים ". 

ביזארי יותר מקומדיית צ'יימברס :  על החתמת ג'ף פוט במכבי ת"א
טביעת העין של מזרחי ,  הטאץ' של בלאט ומחיר המבצע :  3.1 מיליון דולר לשש שנים .  בעוד מכבי ת"א בוחרת את גדול שחקניה ,  סיפור ג'ף פוט הוא הפייבוריט לתואר 'הפאדיחה הגדולה בתולדות המועדון' .  אוהד גרינוולד עם הקומדיה .  הקבוצה :  לא מגיבים לכתב הזה .  פוט לא חתום לשש שנים

