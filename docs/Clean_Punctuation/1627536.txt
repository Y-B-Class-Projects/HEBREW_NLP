הבנקים חוזרים לרמות של 2007 
בנקים
 >  >  מקובל לומר כי מניותיהם של הבנקים הן השיקוף הטוב ביותר למצבו של המשק הישראלי .  אחרי רצף של עליות בלתי פוסקות נפלו מניות הבנקים בכ-56% ב-2008 ,  כשברקע הקריסה הגדולה ביותר של המערכת הפיננסית העולמית במאה השנים האחרונות .  את השנה האחרונה פתחה מערכת הבנקאות על כרעי תרנגול .  הסכנות ארבו מכל פינה .  מיליארדי השקלים שהופקדו בבנקים זרים ,  שאיימו לקרוס ולבלוע את הכסף הישראלי עמם ,  ומיליארדי השקלים שהושקעו באג"ח של אותם בנקים זרים - היו הסכנה מבחוץ .  מבית עלה החשש כי קריסת שוק האג"ח תגרום לגל פשיטות רגל ,  שיסב לבנקים המקומיים הפסדי ענק ,  ויגרום להם לא להזרים את האשראי החדש שנחוץ למשק כדי לשמר את הצמיחה שלו .  את האות לבאות אפשר היה אולי ללמוד כבר מההשפעה של גלגל ההצלה הראשון שהשליכה המדינה למערכת הבנקאות .  במסגרת התוכנית הכלכלית להצלת המשק הוחלט להעניק לבנקים המקומיים ערבות מדינה ,  כדי לסייע להם לגייס כסף שיאפשר העמדת אשראי חדש .  בפועל התברר שהבנקים לא היו זקוקים לסיוע .  גם ללא ניצול האפשרות של קבלת ערבות המדינה ,  הצליחו הבנקים לגייס כמות אדירה של כסף ,  רובה מגופי הפנסיה המקומיים ,  מה שהעיד על חוסנה של המערכת ,  ונתן את האות לזינוק במניות ,  שהיו גם מהראשונות שיצאו מהמשבר .  את 2009 סיים מדד ת"א בנקים עם עלייה של כ-113% ,  שמחקה את רוב הירידות מ-2008 ,  והחזירה את הבנקים לשוויים קרובים לאלו שנרשמו ערב התפוצצות הבועה הפיננסית .  מדד טוב למצב של הבנקים הוא היחס בין שווי השוק להון העצמי שלהם .  בשיא המשבר נסחרו כל הבנקים במכפילים נמוכים מ-1 ,  מה שהעיד על תחזיות המשקיעים להפסדים שישחקו את ההון העצמי .  בסוף 2009 נסחרו הבנקים עם מכפילי הון גבוהים בהרבה .  בראש ניצבים לאומי ומזרחי טפחות עם מכפיל הון של 1.22 ,  קרוב לרמות בהן נסחרו ערב המשבר .  את העלייה הגדולה ביותר רשם דווקא הבנק שנחשב לבעל מבנה ההון הפחות יציב במערכת ,  בנק דיסקונט .  הדבר מתבטא במכפיל ההון הנמוך ביותר במערכת והיחיד שעדין נמצא מתחת לרמה של 1 .  הוויכוחים וגרירת הרגליים של בעלי השליטה ,  קבוצת ברונפן-שראן ,  בגיוס ההון לבנק דיסוקנט לא עצרו את המניה של הבנק והיא זינקה ב-172% ב-2009 ,  העלייה הגבוהה ביותר מבין מניות הבנקים .  דווקא מניית מזרחי טפחות ,  שבכל שלבי המשבר נחשב לאחד הבנקים היציבים במערכת ,  סיימה את 2009 עם העלייה הנמוכה ביותר מבין מניות הבנקים ,  82% .
 
הבנקים חוזרים לרמות של 2007 
בנקים

