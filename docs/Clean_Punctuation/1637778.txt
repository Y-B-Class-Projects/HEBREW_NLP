חסן : " אנחנו הטובים ביבשת ,  אין ויכוח "
 קפטן מצרים בטוח לקראת גמר אליפות אפריקה מול גאנה  ( א' ,  18:00 ,  יורוספורט )  ,  שם בונים על רוח הלחימה .  ניגריה שלישית
שיא אפריקאי חדש תוצרת מצרים או המשכיות גילאים נוסח גאנה ?  התשובות מחר  ( ראשון ,  18:00 ,  יורוספורט )  בגמר אליפות אפריקה באנגולה בין שתי המובילות בטבלת הזכיות של היבשת .  מצרים ,  האלופה בשני הטורנירים הקודמים ,  תתייצב לגמר במטרה להשיג תואר שלישי רצוף ושביעי בסך הכל ,  בעוד גאנה רוצה להראות כמה פוטנציאל יש לסגל הצעיר שלה ,  המורכב משלד הנבחרת הצעירה שזכתה לא מכבר באליפות העולם עד גיל 20 ,  ולהניף גביע חמישי בתולדותיה וראשון מאז 1982 .
 ניגריה סיימה במקום השלישי באליפות ,  כאשר גברה בקרב המאוכזבות של חצי הגמר ,  0:1 על אלג'יריה .  החלוץ ויקטור אובינה הכריע את המשחק עם שער בדקה ה-56 ,  כאשר בשער הנשרים עמד כמובן וינסנט אניימה ,  שעכשיו יכול לחזור לישראל יחד עם מחליפיו ,  דלה איינוגבה ואוסטין אג'ידה  .  עבור ניגריה זוהי הפעם השביעית בה היא מסיימת שלישית את הטורניר ,  והיא עשתה זאת גם ב-2002 ,  2004 ו-2006 .
 מצרים עשתה כברת דרך מרשימה עד מעמד הגמר ,  כאשר גברה בשלב הבתים על ניגריה ,  מוזמביק ובנין ,  ניצחה ברבע הגמר את קמרון והשפילה את היריבה השנואה אלג'יריה עם 0:4 מתוק בחצי הגמר .  ניצחון שישי באנגולה יבטיח למצרים את התואר ויחתום טורניר מושלם שישכיח את שברון הלב שחוו בעקבות אי ההעפלה למונדיאל .  
המאמן המעוטר חסן שחאטה ,  שהוביל את מצרים גם לזכיות הקודמות ,  לא לקח עימו לטורניר את הכוכבים הסוררים מידו ועאמר זאקי ונאלץ להשאיר בבית גם את מוחמד אבוטריקה הפצוע .  כל זה לא הפריע לנבחרתו להציג כדורגל משכנע ,  עם סקוררים מצוינים שלא נספרו תחילה ,  כמו עימאד מוטעב וגדו ,  מלך השערים של האליפות  ( ארבעה כיבושים )  שמקפיד לעלות כמחליף ולהבקיע .
" לא ניצחנו כאן חמישה משחקים רק כדי להפסיד בגמר ",  אמר החלוץ מוחמד זידאן ,  מכוכבי הניצחון הגדול על אלג'יריה .  הקפטן הוותיק אחמד חסן ,  ששבר את שיא ההופעות ביבשת ,  מקווה להניף שוב את הגביע . " נשחק נגד גאנה כפי שהתחלנו את הטורניר ,  בלי להתחשב בסגנון המשחק שלהם ",  הודיע חסן . " אנחנו כאן כדי להגן על התואר שלנו ונעשה הכל על מנת להצליח במשימה ולחזור לקהיר עם הגביע .  הניצחון על אלג'יריה הוכיח שאנחנו הטובים ביבשת ,  בלי שום ויכוח ". 
לגאנה ,  שאיבדה כבר במשחק הראשון את הכוכב מייקל אסיין והגיעה לאליפות ללא ג'ון פיינטסיל ,  ג'ון מנסה וסטפן אפייה הוותיקים ,  הכל הלך קשה יותר .  הנבחרת של מילובאן רייבאץ' הפסידה במשחקה הראשון לחוף השנהב ,  אבל מאז התאוששה עם ניצחונות דחוקים בהם לא ממש הרשימה ,  אם כי שחקניה הראו רוח לחימה נדירה וגילו הרבה אופי ברבע הגמר מול אנגולה ובחצי הגמר עם ניגריה .  
אסמואה גיאן ,  חלוצה של ראן והאיש האחראי לשערים המכריעים של גאנה עד כה ,  מאמין שנבחרתו תצליח ליצור רגעים שימחקו את האכזבה מ-2008 ,  אז אירחה גאנה את הטורניר וסיימה רק במקום השלישי . " הרגשתי רע לפני שנתיים ",  הודה החלוץ ,  שהיה אז המוקד לביקורות מצד התקשורת והאוהדים . " אני אדם חזק והוכחתי את זה .  אני מאמין ביכולות שלי ,  אני סקורר ואני בטוח שעכשיו האנשים בבית שמחים .  אני עושה את מה שכולם מצפים ממני ". 
הנבחרת הנפלאה של חסן שחאטה הבקיע 14 שערים וספגה רק פעמיים בדרך לגמר ,  אבל רייבאץ' בטוח שהנתון הזה לא ישנה דבר . " כולם אומרים שמול מצרים צריך להבקיע פעמיים ,  אבל אני אומר שחצי שער יותר ממצרים יספיק ",  קבע הסרבי . " מצרים נבחרת מהוקצעת שמשחקת יחד במשך שנים ומאומנת על ידי אותו מאמן כבר זמן רב .  שיחקנו נגדם משחק ידידות בקהיר ואנחנו מכירים אותם די טוב ,  אבל נצטרך להתכונן כראוי כדי להשיג את התוצאה הדרושה .  הם אולי משחקים יפה יותר ,  אבל מה יותר חשוב :  הכדורגל היפה או התוצאה ?  ". 

חסן : " אנחנו הטובים ביבשת ,  אין ויכוח "
 קפטן מצרים בטוח לקראת גמר אליפות אפריקה מול גאנה  ( א' ,  18:00 ,  יורוספורט )  ,  שם בונים על רוח הלחימה .  ניגריה שלישית

