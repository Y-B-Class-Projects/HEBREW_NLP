צרפת פוגעת רק במוסלמים .  בינתיים
בזמן שצרפת אוסרת על נשים מוסלמיות ללבוש רעלה ,  היהודים במדינה תומכים בחוק ,  על אף שהוא עלול לפגוע גם בהם .  ח"כ דניאל בן סימון על הקהילה שמעדיפה לרכוש דירות בת"א ,  ולשתוק
משונים מעט הם הצרפתים .  העם הזה שהנחיל לעולם תרבות וערכים ואופנות ומנעמי חיים שקוע בתקופה האחרונה בפיסת לבוש אחת .  לבישת הבורקה מאיימת לקלוע את צרפת למשבר חמור עם הקהילה המוסלמית שמתגוררת במדינה .  יש הרואים בבורקה - פריט הלבוש הזה שעוטף את גופן של נשים מוסלמיות מרגל עד ראש  קוריוז שמרני וחסר חן ויש שמצביעים עליו כעל איום אסטרטגי על דמותה של המדינה .
 כל כך מוטרדים הצרפתים מאותה שמלה עד שהנשיא ניקולה סרקוזי מינה שר מיוחד  אריק בסון  שיחזיר את הזהות הצרפתית לבעליה החוקיים .  נמאס לצרפתים מהבידול התרבותי שבו נוקטים מיליוני מוסלמים שמתגוררים בארצם .  נמאס להם שהם ממשיכים לדבר ערבית גם אחרי שנולדו על אדמתם החדשה .  נמאס להם שהם מתפללים בקרנות רחוב וחוסמים דרכים .  נמאס להם שהם תומכים בקביעות בקבוצות כדורגל מצפון אפריקה במקום לתמוך בנבחרת ארצם .  ובמיוחד הם לא מוכנים לסבול שמהגר כלשהו  ולא חשוב מה מצבו ומה מעמדו  ישרוק בוז בזמן ש'לה מרסייז' ,  ההמנון הצרפתי מושר לקראת פתיחת המשחקים הבין ארציים .
 לפני כמה חודשים נדרש הנשיא לעשות מעשה .  זה קרה מייד אחרי שנבחרת אלג'יריה ניצחה את מצרים והעפילה למשחקי גביע העולם בכדורגל .  עשרות אלפי מוסלמים דהרו ברחובות הערים הגדולות וניפצו כל מה שנקרה בדרכם כשהם עטופים דגלי אלג'יריה ושרים את ההמנון של המולדת שממנה עקרו הוריהם בטרם התיישבו במולדתם החדש .  
על רקע זה צריך לראות את הבורקה .  היא צמחה מעוד לבוש של מהגרים מוסלמים לאיום מוחשי על התרבות הצרפתית .  למה הם לא נוהגים כמו המהגרים היהודים שנטמעו בארצם החדשה ?  שואלים צרפתים .  ועוד הם מקשים מדוע הם נותרו ספונים בגיטאות אורבניים צפופים בשולי הערים בעוד שהיהודים שהיגרו מאותן ארצות ובאותו זמן נחשבים לסיפור הצלחה בכל תחומי החיים במדינה .  
מסקנתם היא חד משמעית .  היהודים שאפו להפוך לצרפתים בעוד שהמוסלמים פעלו כדי להנציח את דתם ותרבותם ובכך לבדל עצמם מאחרים .  הקביעה הגורפת הזאת היא שהפכה את הבורקה לבעיה לאומית מעיקה .  
במיוחד חוששים הצרפתים שמתן היתר לכל קבוצה לנהוג על פי תרבותה הקודמת יפגע אנושות בחוק החילוניות שהתקבל באסיפה הלאומית ב- 1905 .  אין עוד חוק שהם גאים בו כמו החוק הזה שהפריד את הדת מהמדינה והפך את הכנסיות לאתרים תיירותיים כמו נוטרדאם .  אותה כנסייה מפורסמת שבה הניח האפיפיור כתר על ראש של הקיסר נפוליאון ב- 1804 .
 קרוב לוודאי שהחוק החדש שצפוי להתקבל לא ייעצר בלבישת הבורקה .  כבר ב- 2003 התקבל חוק האוסר על תלמידים מוסלמים להופיע בין כותלי בית הספר עם סממן דת כלשהו .  כדי שלא להפלות בינם ובין אחרים נאסר על יהודים לחבוש כיפה ועל נוצרים לענוד צלב על הצוואר .
 לא היהודים הם שמדאיגים את המדינה .  ולבטח לא הנוצרים .  אלא אותו כיבוש זוחל ואיטי של הדת כפי שמתחולל בקהילה המוסלמית .  הצרפתים חוששים שמה שמתחיל עם רעלה או בורקה סופו שיסתיים בהשתלטות של הדת המוסלמית על צרפת .  בין ששה עד שמונה מיליון מוסלמים חיים בצרפת ובשנת 2050 הם עשויים למנות כמחצית מהאוכלוסייה .  
זו הסיבה שהם מעדיפים לעצור את התקף השיבה לדת כשהוא עדיין צעיר .  כמה שזה יישמע משונה ,  גם היהודים תומכים בהגבלת דתיותם של המוסלמים .  על אף שהם מודעים לכך שהיא עלולה להגביל את דתיותם ,  הם חוששים שהתעצמות האסלאם מסכנת את המשך חייהם בצרפת .  הדאגה הזאת היא שהביאה אותם להכין מזוודות ליתר ביטחון .  אותה דאגה היא שמזינה את בולמוס רכישת הדירה הרזרבית בתל-אביב ובערי חוף אחרות .
 הפחד הזה הוליד יצר חיץ מסוכן בין שתי קהילות המהגרים .  היהודים התרפקו על הצרפתים על חשבון קרבתם הטבעית לשכניהם המוסלמים שהיגרו עימם באותן אוניות ורבים הם גרים עדיין בשכנות ואף מדברים אותה שפה .  כדי לחסום את המוסלמיות הגואה ,  הם מוכנים ליטול סיכון שהמהגרים המוסלמים יפנו להם עורף והם ינסו לפגוע בהם .  
צרפת נמצאת על פרשת דרכים .  הממשל החדש בראשותו של סרקוזי מודע היטב שאם לא יפעל במהרה עלולה הדת לחזור בדלת האחורית ולאיים על המהפכה החילונית שצרפת חוללה לפני יותר ממאה שנה .  אם המדינה תפעל בחוזקה ,  היא עלולה לנכר מיליוני מוסלמים שגם כך אינם מרגישים צרפתים מלאים .
 
צרפת פוגעת רק במוסלמים .  בינתיים
בזמן שצרפת אוסרת על נשים מוסלמיות ללבוש רעלה ,  היהודים במדינה תומכים בחוק ,  על אף שהוא עלול לפגוע גם בהם .  ח"כ דניאל בן סימון על הקהילה שמעדיפה לרכוש דירות בת"א ,  ולשתוק

