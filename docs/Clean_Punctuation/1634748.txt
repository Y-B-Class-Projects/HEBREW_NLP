אישום :  תומכי פת"ח תכננו פיגוע רב נפגעים
חוסאם טוואשי ומוהנד אבו גרביה ,  תושבי כפר הסמוך לירושלים ,  מואשמים כי התכוונו לבצע פיגוע במחסום קלנדיה ,  לציון יום הקמת הפת"ח
לבית המשפט המחוזי בירושלים הוגש הבוקר  ( חמישי )  כתב אישום נגד חוסאם טוואשי ומוהנד אבו גרביה מא-ראם השוכן מצפון מזרח לירושלים ,  בגין ניסיון רצח ,  לאחר שהתכוונו לבצע פיגוע רב נפגעים במחסום קלנדיה .
 לפי כתב האישום ,  שהוגש באמצעות עו"ד זהר גיאת מפרקליטות מחוז ירושלים ,  השניים ,  תומכי פת"ח ,  תכננו לבצע פיגוע לציון יום ייסוד הפת"ח שחל ב-1 בינואר ,  ולפגוע בכמה שיותר חיילים ושוטרים ישראלים .
 השניים ,  כך לפי כתב האישום ,  ניסו להשיג אקדח או רובה לצורך ביצוע הפיגוע ,  אולם ,  לאחר שמאמציהם כשלו ,  תכננו ליידות בקבוקי תבערה לעבר שוטרים וחיילים במחסום קלנדיה ולנסות לדקור שוטרים בסכין .
 בכתב האישום נטען שהשניים בצעו תצפיות על המחסום כדי לדעת מהי רמת הבדיקה הנערכת במקום .  בנוסף ,  הכינו בקבוק תבערה באמצעות בקבוק זכוכית ,  בנזין ובד ,  וקנו סכין קצבים בעלת להב באורך 28 סנטימטר .
 לפי התכנון ,  טוואשי היה אמור לעבור ראשון את המחסום ,  ולנצל את העובדה כי הוא מחזיק בתעודת זהות ישראלית על מנת להעביר בתיקו את בקבוק התבערה והסכין .  אחריו ,  כך ממשיך כתב האישום ,  אמור היה לעבור אבו גרביה .  לאחר מכן אחד מהם היה אמור לזרוק בקבוק תבערה על אנשי הביטחון בזמן שהאחר ינצל את המהומה שתיווצר ,  וידקור בסכין את החיילים .
 בתחילת החודש התקשרו השניים למוקד 100 של המשטרה ומסרו שעומד להתרחש פיגוע במחסום ,  וזאת כדי לראות אם יגיעו כוחות נוספים למקום ובכך יוכלו להגדיל את מספר הנפגעים .  יומיים לאחר מכן התקשרו שוב למוקד 100 ,  ומסרו כי עומד להתבצע פיגוע דקירה במחסום .  לאחר מכן הם הגיעו למקום עם בקבוק התבערה והסכין כדי לבצע את הפיגוע ,  אולם הבקבוק והסכין נתגלו בבדיקה במחסום והשניים נעצרו .  הפרקליטות מבקשת להאריך את מעצרם של השניים עד תום ההליכים .
 
אישום :  תומכי פת"ח תכננו פיגוע רב נפגעים
חוסאם טוואשי ומוהנד אבו גרביה ,  תושבי כפר הסמוך לירושלים ,  מואשמים כי התכוונו לבצע פיגוע במחסום קלנדיה ,  לציון יום הקמת הפת"ח

