בית התועבה
אחרי שהשעו את יערה כי היתה חולה  (  ?  !  )  היא החליטה לעזור גם לכם להרוויח .  כך תשעו עצמכם מהלימודים ללא מאמץ
כשקמתי ביום ראשון ,  לקול עיטוש רם ,  עם נזלת והרגשה כללית של פיל עם אבעבועות שחורות ,  העובדה שגיליתי שבאותו יום יש  " גיחה "   ( סיור מחנאות משונה וחסר טעם בבסיסו )  לא עזרה לי כהוא זה .  אם כך ,  כשהגעתי למתחם הגיחה באיחור של כמה שעות  ( גם תור אצל רופא השיניים ,  גם להיות חולה ,  היה לי יום נהדר !  )  לא ציפיתי ששובל קללות וגידופים  ( לא כדרך התבטאות ,  אלא ,  באמת  שובל קללות וגידופים )  מרכזת השל"ח  ( שלא ידעה לפני כן מי אני )  יקדם את פניי אל תוך ערב הקריוקי שהפסדתי .
 בבוקר יום שני ,  אחרי לילה טרוף של חוסר שינה ,  ואחרי שבשתיים בלילה הודעתי לרכזת שאני מתחפפת ברגע שמפציעה השמש עקב מצב בריאותי של חולת שחפת ,  עזבתי את הגיחה ,  כשאותה מורה יקרה ,  דמות חינוכית למופת ,  צווחת ככרוכיה שהמידע יעבור למנהל ביה"ס שלי ! 
אם כך ,  כשהודיעו לי על בירור בחדר המנהל  לא הופתעתי .  מה שאכן הפתיע אותי הייתה התוצאה .  השעיה ליום אחד .  ולכן ,  קוראים יקרים ,  גמרתי בלבי לעזור לכם ולמצוא מספר דרכים יצירתיות איך להיות מושעה מביה"ס .  כי אם אותי השעו על כך שאני חולה אנושות ,  לא נראה לי שתהיה לכם בעיה להשיג את אותו הדבר כשתציפו את ביה"ס בלאמות עם קדחת .
 הדרך המצחיקה ביותר לגרום לעצמכם להשעיה היא לעשות דבר טיפשי ביותר  ולהגיע שיכורים לביה"ס .  דאגו לעוד שני חברים קרובים ,  חמישה ליטרים של וודקה והמון זמן פנוי לפני ביה"ס ,  והכל יסתדר מעצמו .  כשהמורה להיסטוריה תשאל מי עמד בראש רפובליקת וויימר ואתם תצרחו בפאניקה : " הסייברמנים !  "  בעודכם מסריחים מבירות וסיגריות ,  סביר להניח שהשמועה תעבור למנהל כמו אש בשדה קוצים .  וכך ,  לא רק שתקבלו השעיה  חבריכם לכיתה יקבלו אחלה מופע סטנד-אפ במקום כמה שיעורי לשון משעממים .
 דרכים רבות יש לקבלת השעיה ,  והטובות מביניהן צורכות ממון רב .  אם התמזל מזלכם ונולדתם למשפחת עופר ,  או שהשגתם את הכסף בעצמכם  ( על מי אני עובדת ?  )  ,  אתם מוזמנים לייבא חבורת שפים צרפתיים מתחרים לתחרות בישול מפוברקת ,  שבמקרה תתבצע בין קירותיה האוהבים של י"א6 ,  במהלך שיעור פיזיקה .  וודאו שהמילה היחידה שהשפים הצרפתיים מבטאים נכונה בעברית היא שם המשפחה שלכם ,  וכך תושעו מביה"ס וגם תקבלו ארוחה טעימה  ( או צפרדעים )   תאמינו לי שהכיתה שלכם תאהב אתכם מאוד אחרי זה .
 אם דווקא לא התמזל מזלכם ,  ואתם לא בנים למשפחת עופר  אל דאגה .  גם עניים מרודים יכולים לגרום לעצמם להשעיה משטחי ביה"ס ,  בתנאי שהם בעלי גישה לספריית וידאו מאובזרת  ( או ליוטורנט )  .  הצטיידו בפטיש גדול והתחילו לפוצץ כל צינור וכל ברז במתחם ביה"ס ,  ממש כמו ב"דוני דארקו ".  ואם לא ראיתם את הסרט ,  אתם מחויבים לבצע את סעיף זה ולנצל את יום החופש שלכם לצפייה בסרט המופלא הזה .
 אם אתם מהיצורים הארטיסטיים האלו ,  שיכולים לחיות שבוע שלם בתוך סטודיו לבן ולא מרוהט ולהפוך אותו לצבעוני ומאובזר היטב ,  זה הסעיף בשבילכם .  הפתרון שלי אליכם פשוט וקל .  עשו מה שאתם יודעים לעשות הכי טוב .  קנו צבעים מגוונים ,  אביזרי אמנות מרחיקי לכת ויקרים במיוחד ,  והכל מכסף ביה"ס ששדדתם בעוד מועד .  באמצעות הרכישות החדשות ,  שפצרו את בית-ספרכם  צבעו את הקירות בסגול אפל ואדום זועק ,  קשטו את השולחנות בשלל גווני הקשת ובטאו את עצמכם על גבי חלונות הפלסטיק .  כשתושעו ,  קראו בחולמניות אל עבר המנהל שהוא בורגני ,  מרובע וביורוקרט ,  וכך תבטיחו לעצמכם השעיה נוספת .
 אם אתם רוצים לקבל השעיה רק בשביל הניסיון ,  אבל יודעים שתתחרטו על זה ברגע הראשון ,  השיטה הבאה תעבוד לטובתכם .  בחרו מורה אחת מסגל המורים ,  שאינה יודעת דבר וחצי דבר בנושא הלימוד שלה  ( תחשבו על זה לרגע ,  לכולנו יש אחת כזאת .  לי ,  למשל ,  הייתה מורה להיסטוריה ואזרחות שטענה שצרפת מעולם לא הייתה דמוקרטית ושארה"ב כפתה על עצמה דמוקרטיה ..  .  אחרי מלה"ע הראשונה )  ודאגו לתקן את טעויותיה הרבות בכל שיעור .  כשהיא כבר עצבנית ומיואשת ,  דאגו למקם מצלמה מעל למזגן הכיתה שממילא לא עובד כבר שנתיים וחצי ,  ולהפיץ את הסרטונים המשעשעים בין תלמידי ביה"ס ,  כשאתם מוודאים שהמשתמש שנושא את שמכם הפרטי ושם המשפחה ביוטיוב הוא המעלה הרשמי שלהם .
 לחצו על כפתורי החירום של ביה"ס ,  המודיעים על שריפה .  שלפו במיומנות את מטפי הכיבוי והתחילו לרסס לכל עבר ,  כולל על התלמידים ,  התלמידות ,  המורים והמורות .  כשכולם יגלו שאין שריפה ,  תגחכו ותאמרו שהיה לכם חם ממש כמו בגיהינום ,  ושאין שום דבר מוזר בכך שחשדתם בהצתה כשביה"ס לא מסוגל להשיג לעצמו מזגנים שעובדים .
 פשוט אל תגיעו לביה"ס .  הרי כולנו יודעים שבסופו של דבר ,  קריאת עמוד אחד בויקיפדיה מעשירה הרבה יותר מתשע שעות בבית-ספר השייך למערכת החינוך הישראלית .
 
בית התועבה
אחרי שהשעו את יערה כי היתה חולה  (  ?  !  )  היא החליטה לעזור גם לכם להרוויח .  כך תשעו עצמכם מהלימודים ללא מאמץ

