אישום נגד רצון : " יצר לעצמו מעמד כל יכול "
 הפרקליטות הגישה כתב אישום נגד גואל רצון בגין שורה של עבירות הכוללות אונס ,  מעשי סדום והחזקה בתנאי עבדות . " הוא שלט בחייהן של הנשים באופן מוחלט "
  ( קרדיט :  טל אנגנדלר ,  עוז מרון ,  עריכה :  ענת ברק ,  קריינות :  אילן שניג ) 
בבית המשפט המחוזי בתל אביב הוגש בצהרים  ( ראשון )  כתב אישום נגד גואל רצון בגין עבירות של החזקה בתנאי עבדות ,  עבירות מין במשפחה ,  אונס ,  מעשי סדום ,  מעשים מגונים ,  בעילה אסורה בהסכמה וקבלת דבר במרמה .  בכתב האישום שהוגש על ידי עו"ד גליה אברמוף מפרקליטות מחוז ת"א צוין כי רצון  " יצר לעצמו מעמד של כל יכול כלפי נשותיו ובעל יכולות ריפוי ,  הרס וקללה ,  ובאמצעות אלה שלט בחייהן של נשים באופן מוחלט ,  ברגשותיהן ובתפקודן ".  הפרקליטות תבקש להאריך את מעצרו עד תום ההליכים המשפטיים נגדו .
 לפי כתב האישום ,  רצון הכיר את אחת מנשותיו בזמן שהתגוררה כשהיתה בת 5 אצל סבה עם אחותה ואימה .  הוא סיפר לאחותה שהוא ניחן בכוחות על טבעיים ופיתח בה תלות וסגידה עד שהיא אפשרה לו להתערב בגידולה של אחותה הקטנה .  כאשר היתה הילדה בת 14 התלוננה שהיא לא חשה בטוב ,  ואובחן שהיא סובלת מציסטות בחזה .  במסווה של טיפול רפואי ,  נגע רצון באזורים האינטימיים שלה ,  ביצע בה שורה של עבירות מין במשך תקופה ארוכה ,  ולבסוף אף אנס אותה .  
רצון מואשם כי ביצע מעשים מגונים ומעשי אונס בקטינות .  כמו כן ,  הוא נאשם באונס של צעירה אותה הכיר כאשר היתה בת 17 ,  כאשר אחת מנשותיו עבדה בבית דודה של הצעירה .  האישה סיפרה לנערה על כוחותיו העל טבעיים של רצון ,  ושכנעה אותה להגיע לווילה שלו .  הוא ניסה לצרף את הנערה למשפחתו ואט אט רכש את אמונה והיא נשאבה לחיי המשפחה .  הצעירה נהגה על פי הכללים שקבע רצון ,  ביניהם ,  לבוש צנוע ,  איסור לחבק ולנשק נשים אחרות ,  ואיסור לדבר עם גברים .  בשלב מסוים החל לבצע בה מעשים מיניים למרות שביקשה שיפסיק .  היא אמרה לו שמעשיו מכאיבים לה והוא השיב : " אל תדאגי את תתרגלי ". 
רצון מואשם גם בקבלת דבר במרמה לאחר שאסר על אחת מנשותיו להוליד לו ילדים ,  על אף שרצתה ,  ובכך סחט אותה וגרם לה לתת לו 140 אלף שקלים .  הוא אמר לה כי הכסף מיועד לצורך תשלום חוב לבעל אחת הדירות בהן התגורר .
 רצון נעצר בתחילת חודש ינואר על ידי חוקרי מחלק החקירות במפלג התשאול של ימ"ר תל אביב .  עם מעצרו ,  אמרה פרקליטתו מטעם הסניגוריה הציבורית ,  עו"ד שלומציון גבאי כי  " רצון נעצר למען יחסי ציבור של המשטרה בלבד .  נציגי המשטרה ומשרד הרווחה אף כינסו מסיבות עיתונאים טרם מעצרו ועוד לפני שהחשדות נמסרו למרשי ".  
לרצון היו 17 נשים מהם נולדו כ-40 ילדים ,  המתגוררים בדירות שונות ברחבי תל אביב .  החוקרים פשטו על דירות המשפחה השונות השוכנות במתחם אחד בדרום העיר ,  ובין היתר עיכבו לחקירה מספר מנשותיו .
 בחודש יוני האחרון הגיע לידי משרד הרווחה דיווח ,  לפיו קיים חשד לעבירות מין בביתו של רצון .  במשטרה הוחלט לפתוח בחקירה סמויה נגד רצון - אשר התבססה בעיקרה על תיקון לחוק הסחר בבני אדם מחודש אוקטובר 2006 ,  זאת במסגרת המאבק בסחר בנשים  ( חוק העבדות )  .  במקביל לחקירה ,  הגיע לידי משרד הרווחה דיווח של שכן שלטענתו שמע והיה עד לעבירות החמורות שהתנהלו בביתו של רצון .
 במהלך החקירה התבססה תשתית ראייתית לכך שרצון ביצע עבירות אינוס בנשותיו ,  והראיות שנאספו מצביעות כי הוא  " שולט שליטה ממשית בחיי הנשים ,  מכתיב להן את המותר והאסור ,  מפקח על תנועותיהן ,  מגביל את חירותן ומטיל סנקציות ועונשים שונים .  בין השאר ,  כתב ספר חוקים ובו קודי התנהגות לנשים ,  הכולל גם הוראות רבות על אופן התנהלות התא המשפחתי והעונשים בגין הפרת הכללים ". 

אישום נגד רצון : " יצר לעצמו מעמד כל יכול "
 הפרקליטות הגישה כתב אישום נגד גואל רצון בגין שורה של עבירות הכוללות אונס ,  מעשי סדום והחזקה בתנאי עבדות . " הוא שלט בחייהן של הנשים באופן מוחלט "
 
