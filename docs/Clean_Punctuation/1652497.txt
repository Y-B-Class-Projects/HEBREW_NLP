שכול וכישרון
בסרטו היפה והרגיש , " השליח ",  הבמאי הישראלי לשעבר אורן מוברמן מספק לקהל האמריקאי היכרות ראשונה עם מה שבישראל כבר נטחן עד דק :  תעשיית האבל
התרבות האמריקאית למודת הקרבות כבר כיסתה כל צד אפשרי של המלחמה :  מההישגים ההרואיים שלה ועד המחירים הכבדים שהיא דורשת .  קראנו כבר מאות ספרים וראינו כבר עשרות סרטים על הזוועות בחזית ועל המצוקה שבעורף .  חלקם היו מיליטריסטיים וחלקם היו פציפיסטיים ,  אבל יש נושא אחד שכמעט ולא מופיע באף אחד מהם :  העיסוק בשכול עצמו .
 אכן ,  אף שמשפחות אמריקאיות רבות מספור איבדו את בניהן החיילים במשך השנים ,  והן ממשיכות לאבד אותם מדי יום ביומו ,  הקולנוע הלאומי הקפיד שלא להפנות אליהן את אור הזרקורים :  לא ברגע שבו הן מקבלות את הבשורה על מות יקיריהן ,  ולא ברגעים שבאים לאחר מכן .  יותר מכך ,  אפשר לומר כי תרבות האבל כלל אינה קיימת בחברה האמריקאית ,  שבה אמנם קבעו בחוק ימי זיכרון ,  אבל גם אלה ידועים בעיקר כמועדים לחגיגות שופינג .  יתכן שהסיבה לכך היא שבניגוד לישראל ,  ארצות הברית היא מדינה ענקית ,  והשכול לא בהכרח פוקד כל משפחה ,  שכונה ומקום עבודה ,  כך שאין תחושה של  " רקמה אנושית חיה ".  סיבה נוספת היא שבניגוד אלינו ,  האמריקאים כמעט ומעולם לא חשו בתחושת מצור או סכנת קיום .  הם גם אף פעם לא ראו את עצמם כקורבנות אלא דווקא כגיבורים של העולם החופשי ,  יהיה מה שיהיה .  לפיכך ,  אין להם עניין לדוש בצער של עצמם .
 בהתאם לזאת ,  גם בסרטים האמריקאיים שנעשו על מלחמת עירק אי אפשר למצוא התמקדות באבל .  הדבר היחיד הקרוב לכך היה  " בעמק האלה "  וב"גרייס איננה ",  אבל גם הם עסקו יותר בהדחקה של המוות ולא בעיכולו .  רק עתה מגיעה יצירה קולנועית שמעמידה את השכול במרכז הדיון הציבורי סביב השלכותיה של מלחמת עירק .
 את הסרט הזה , " השליח ",  כתב וביים ישראלי לשעבר ,  אורן מוברמן שמו .  המוצא של היוצר אינו מפתיע ,  שהרי רק מי שנולד וגדל כאן יכול היה להציג את המלחמה האמריקאית מזווית כזו .  לעתים אף נראה  " השליח "  כסרט ישראלי ,  מהסוג שאפשר לשדר ביום הזיכרון ,  או סתם להעמיד בשורה אחת בין  " אח בוגר "  ו"שבעה ". 
יחד עם זאת ,  מוברמן לא היה יכול להרשות לעצמו ליצור בישראל סרט שמתייחס לצבא בכזו ביקורתיות .  אחרי הכל ,  במדינת הזבולון אורלבים לא היה מקום לאחד הרגעים החזקים ביותר ב"השליח "   הרגע שבו מותח מוברמן ביקורת על הדרך שבה הצבא האמריקאי מגייס לשירותו צעירים מהשכבות הנמוכות של האוכלוסייה .  אם כך , " השליח "  הוא סרט אמריקאי שרק ישראלי היה יכול לעשות וסרט ישראלי שרק אמריקאי היה מסוגל ליצור ,  והשילוב בין המבט מבחוץ ומבפנים מקנה לו את כוחו הייחודי ,  המטלטל ומאיר העיניים .
 את המבטים הללו ממקד מוברמן בשני קציני נפגעים ,  וויל  ( בן פוסטר )  וטוני  ( וודי הרלסון )  ,  העוברים מדלת לדלת כדי להודיע למי שנשארו בעורף על מות יקיריהם בחזית .  ואף שהשניים עובדים בצוות ,  תהום עמוקה פעורה ביניהם .
 טוני הוא קצין נפגעים ותיק בשירות קבע ,  אך וויל גויס לחיל כדי להשלים את שירותו לאחר שנפצע בשדה הקרב .  טוני מבוגר ומיומן ,  וויל צעיר ומהוסס .  טוני איבד את אמונו במין האנושי ובעיקר במין הנשי ומבלה את לילותיו בסקס מזדמן ,  ואילו וויל מתעקש להיאחז לשווא בחברתו לשעבר .  ההבדלים בין השניים ,  ובעיקר העימות בין הנחישות של טוני והחולשה של וויל ,  יגרמו למתיחות ואף להתפרצויות אלימות .  אך כמיטב המסורת של סרט המסע האמריקאי ,  ככל שתימשך ההרפתקה המשותפת של השניים ,  כך גם ייסדקו החומות שבין מורה הדרך והחניך שלו ,  ובמידה מסוימת גם החומה שכל אחד מהם הציב בפני העולם החיצון .
 זו תהיה הרפתקה ארוכה .  המוות הרי אינו מחוסר עבודה ,  בעיקר לא כשמתנהלת מלחמה .  לפיכך ,  שני הקצינים נאלצים למסור את בשורות האיוב לאומללים רבים ,  מכל הגילים והמגזרים של החברה האמריקאית .  כך אנחנו זוכים להיחשף לגלריה מרתקת של דמויות ובה פרצופים שלרוב אינם מקבלים ייצוג בקולנוע האמריקאי הפופולרי .  אלה מגולמים בידי שחקני משנה מיומנים ,  ובראשם סטיב בושמי כאב המתפרק נפשית למשמע הבשורה ,  וסמנתה מורטון  ( הבריטית דווקא )  כאלמנה שמקבלת אותה באדישות מפתיעה .
 אכן ,  חלק מהנקרים בדרכם של השליחים יפנימו את צערם וחלקם יחצינו אותו ,  אך בכל מקרה לטוני ולוויל אסור לסטות מהשליחות שלהם ,  שהיא למסור בתמציתיות את ההודעה המרה ולהסתלק במהרה מהשטח .  כמה שעות לאחר מכן יגיעו חיילים אחרים ,  המיומנים בטיפול במשפחות הנופלים  ( באמריקה ,  בניגוד לישראל ,  מתברר כי קציני הנפגעים מתחלקים לשני צוותים )  ,  אבל זה כבר לא עניינם של וויל וטוני .
 האופי המיוחד של השליחות הזו מבדיל את  " השליח "  מ"תלוי באוויר ",  שניצב עמו ברשימת הסרטים האמריקאים היפים של השנה .  באורח פלא ,  גם  " תלוי באוויר "  הציג את סיפורם של צמד שליחים ,  הנעים ונדים ברחבי אמריקה כדי להודיע לאנשים על מר גורלם  במקרה זה ,  הם מסרו הודעות פיטורים .  ההבדל הוא שב"תלוי באוויר ",  השתמשו השניים בשפה מלוקקת ,  לוליינית ואף שקרית ,  שבעיקרה עמד הרצון להגיש נחמה .  ב"השליח ",  לעומת זאת ,  שני הקצינים נשלחים לתקשר עם הסביבה בשפה רזה וקרה ,  שאין בה כל התנצלות ובטח שלא פתח לתקווה .
 דלות השפה מעצימה עוד יותר את ההישג של מוברמן ,  שמצליח לעורר רגש והזדהות למרות האמצעים הלשוניים המוגבלים שעומדים לרשותו .  מוברמן גם יודע מתי להניח לגיבוריו לשחרר את חרצובות לשונם ,  והוא עושה זאת במשורה ובחוכמה .
 אך חשוב מכך ,  גם כשגיבוריו מסתפקים במילים ספורות ,  משכיל מוברמן לדחוק את המצלמה בין השורות ולטעון את השתיקה בעוצמה .  לפיכך ,  אף שהאקדמיה האמריקאית לקולנוע כיבדה את מוברמן אך ורק במועמדות לפרס התסריט  ( שאותו כתב עם אלסנדרו קאמון )  ,  גם עבודת הבימוי שלו ראויה לציון .
 האקדמיה גם נהגה בצרות עין מסוימת כשהעניקה להרלסון מועמדות בקטגוריית שחקן המשנה .  אין עוררין על כך שהכוכב המתקמבק מפגין כאן תצוגת משחק מחשמלת ,  אך הגיבור האמיתי של ה"שליח "  הוא פוסטר ,  המגלם ללא דופי דמות מורכבת בהרבה .  גם וויל נדרש לשאת על גבו לאורך כל הדרך מטען כאב עצום ,  אך כיוון שבניגוד לשאר הדמויות הוא לא חתם קבע ,  לא נפל בשדה הקרב ולא איבד שם איש  יש לו כוח סגולי לנטרל את המטען הזה .  בסופו של דבר ,  הוא היחיד שמצפים לו חיים חדשים בסיומה של השליחות ,  ולחיים הללו הוא יבקש להזמין גם אחרים .
 הגישה הזו ,  שמתייחסת למלחמה כעובדה מוגמרת ומעמידה בראש סדר העדיפויות את ההתמודדות עם השלכותיה ,  מציגה הבדל מהותי נוסף בין  " השליח "  לשאר הסרטים האמריקאיים שנעשו על מלחמת עירק .  הסרטים הללו ,  למשל  " מטען הכאב "  זוכה האוסקר ,  שגם הוא מגיע השבוע לאקרנים בישראל ,  הציגו את זוועות המלחמה וחוסר התוחלת שבה בניסיון לתרום להשכנת שלום .  מוברמן ,  אולי מפני שלמד בישראל כי האמנות לא באמת יכולה לשנות את הפוליטיקה ,  אינו מתיימר להביא לתוצאות שכאלה אלא רק להציע לנו דרך שבה נוכל לקבל את מה שיש .  הוא מבין כי התותחים ירעמו שוב ושוב והשליח ימשיך להידפק על דלתות ,  אך גם יודע שלמרות כל זה החיים חייבים להימשך ואסור להסתכל לאחור .
 
שכול וכישרון
בסרטו היפה והרגיש , " השליח ",  הבמאי הישראלי לשעבר אורן מוברמן מספק לקהל האמריקאי היכרות ראשונה עם מה שבישראל כבר נטחן עד דק :  תעשיית האבל

