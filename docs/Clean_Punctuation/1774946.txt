עבודות שירות לרות האפרתי שסירבה להעיד
גיבורת פרשת  " הסוס הטרויאני "  שנידונה בעבר לארבע שנות מאסר על חלקה בפרשה ,  הורשעה בעבירת יוצאת דופן של סירוב להעיד במשפטיהם של חוקרים פרטיים שהיו מעורבים בפרשה
בית משפט השלום בתל אביב גזר הבוקר  ( ראשון )  שלושה חודשי עבודות שירות על רות האפרתי ,  לאחר שהורשעה בעבירה יוצאת דופן של סירוב להעיד .  האפרתי כבר ריצתה חודש מאסר לפני הגשת כתב אישום ,  בגין ביזיון בית משפט ,  שקוזז מהעונש של שלושה חודשים שנגזר עליה היום ולכן תרצה חודשיים של עבודות שירות .  לדברי עורך דינה ,  מדובר בפעם הראשונה שמרשיעים אדם בגין עבירה זו בלבד .  האפרתי נידונה בעבר לארבע שנות מאסר על חלקה בפרשת  " הסוס הטרויאני ".  
ב-2006 גזר בית משפט המחוזי ארבע שנות מאסר על האפרתי ,  לאחר שהודתה והורשעה במסגרת הסדר טיעון יחד עם בעלה מיכאל ,  בייצור התוכנה שבאמצעותה חדרו למחשבי עשרות חברות גדולות במשק במסגרת פרשת  " הסוס הטרויאני ",  מפרשיות הריגול התעשייתי הגדולות בהיסטוריה של ישראל .  
לאחר שהסתיים משפטה היא זומנה להעיד במשפטיהם של חוקרים פרטיים שיהיו מעורבים בפרשה .  היא החלה להעיד כנגד שניים ,  אולם בהמשך סירבה להעיד ,  משום שלטענתה מצבה הרפואי טינו מאפשר זאת .  האפרתי הואשמה בביזיון ונגזר עליה חודש מאסר נוסף .  במכתב ששלחה באותו יום לפרקליטות ,  היא כתבה כי  " הגעתי למסקנה כי לא אוכל להמשיך להעיד .  מפעם לפעם אני יוצאת מבית המשפט סחוטה רגשית ,  ואני משוכנעת שכל חשיפה כזו גורמת לי נזק וטראומה בלתי הפיכים .  מהיום והלאה אני מבקשת שלא לזמן אותי לעדות ,  לא במשפט הזה ולא במשפטים הבאים ". 
האפרתי זומנה להעיד במשפטיהם של שמונה חוקרים פרטיים נוספים בפרשה  וסירבה .  בעקבות זאת החליטו בפרקליטות ,  באופן יוצא דופן ,  להגיש נגדה כתב אישום על סירוב להעיד .  בהודעה שפרסמה הפרקליטות עם הגשת כתב האישום לפני כשלוש שנים ,  נכתב כי כתב האישום הוגש נגד האפרתי מכיוון ש"סירובה להעיד בתיק רב היקף מעין זה מהווה פגיעה משמעותית בחובה להעיד ,  ועל מנת להימנע ממצב בו 'עדים סרבנים' יסכלו ניהולם של משפטים פליליים ".  
במשפט טענה האפרתי ,  באמצעות עורך דינה גלעד כצמן ,  כי יש לזכותה בשל הגנה מהצדק ,  מכיוון שמדובר באכיפה בררנית ופסולה .  ההגנה הציגה נתונים ,  לפיהם בין השנים 2005-2008 נפתחו מלבד תיקה של האפרתי עוד שלושה תיקי חקירה בגין סירוב להעיד ,  שאחד אף נסגר מחוסר עניין לציבור .  בשני התיקים האחרים היו גם עבירות נוספת בתיק .  השופטת הדסה נאור דחתה את הטענה ,  וקבעה כי לא הוכח שאכן מדובר באכיפה מפלה .
" קשה לטעון מצד אחד כי האינטרס הציבורי מחייב נקיטת יד קשה נגד סרבני העדות ,  שבמעשיהם משבשים את ההליך המשפטי ,  וכי מטרת הענישה להרתיע את הרבים ולבטא חוסר טולרנטיות כלפי התופעה ,  כאשר ,  מצד שני ,  המאשימה עצמה סבלנית ,  כטענתה היא ,  כלפי התופעה עצמה ,  אלא אם כן המעשה נעשה בנסיבות המצדיקות לדעתה העמדה לדין ",  כתבה השופטת נאור בגזר הדין . " הגעתי למסקנה כי החמרה בענישה בעבירות אלה צריכה להיות הדרגתית וכי ניתן ,  כצעד ראשון ,  להשיג את אפקט ההרתעה על ידי ענישה מידתית של הטלת מאסר בפועל לתקופה קצרה ,  הניתנת לריצוי בעבודות שירות ". 

עבודות שירות לרות האפרתי שסירבה להעיד
גיבורת פרשת  " הסוס הטרויאני "  שנידונה בעבר לארבע שנות מאסר על חלקה בפרשה ,  הורשעה בעבירת יוצאת דופן של סירוב להעיד במשפטיהם של חוקרים פרטיים שהיו מעורבים בפרשה

