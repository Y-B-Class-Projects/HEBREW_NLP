טוב כמה שרע לי :  על הסרט  " עוד שנה "  של מייק לי
החיים בזבל או לא ?  הדרך המפעימה שבה עונה על כך מייק לי בסרטו  " עוד שנה "  מוכיחה שגם אם הוא מחרים אותנו ,  אסור להחרים אותו בחזרה .  אבנר שביט מחדש את המנדט
כמעט לכל אחד מאיתנו יש חבר שאנחנו יכולים לומר עליו כי  " החיים לא חייכו אליו "   מין מסכן תמידי שכזה ,  שתמיד גם בא להתבכיין אצלנו ותמיד גם מקבל מאיתנו תמיכה .  אנחנו נותנים לו את הכתף החמה מתוך חברות אמיתית ,  אבל גם מתוך רחמים כלפיו והאמת שגם מפני שאנו נהנים מרגשי הנחיתות שלו  הם גורמים לנו להרגיש טוב יותר עם עצמנו .  יש מבחינתנו משהו יציב מאוד בחוסר היציבות של החבר המסכן שלנו ,  ולכן הפרה רוצה להיניק לא פחות מכפי שהעגל רוצה לינוק .  הבעיה היחידה היא שבאופן בלתי נמנע ,  בשלב מסוים מתחילה המועקה של העגל הזה להעיק גם עלינו .
 זו לא תופעה שנעים כל כך לדבר עליה ,  אבל כמעט כולנו חווים אותה ,  וכיוון שהסרטים של מייק לי תמיד מדברים על הדברים הלא נעימים האלה שקורים לכולנו ,  זה רק טבעי כי סרטו החדש , " עוד שנה ",  יהיה זה שידון בנושא .  כדי לעשות זאת ,  מתלווה הקולנוען הבריטי במהלך שנה אחת לזוג בריטים מזדקן ,  טום  ( ג'ים ברודבנט )  וג'רי  ( רות שיין )  ,  ופוקד אותם ארבע פעמים במהלכה  פעם אחת לכל עונה .  בכל אחת מן הפעמים הללו ,  מתראה הזוג עם קרוביו ומכריו ,  ובראשם כמובן החברה המסכנה שלהם  מרי ,  בגילומה של לזלי מנוויל ,  שאמורה כמעט בוודאות לקבל מועמדות לאוסקר על משחקה .
 טום וג'רי הם מסוג הדמויות שחייהן כה נעדרים דרמה וקונפליקט עד שלא יוכלו אפילו להחזיק סרטון פרסומת על כתפיהן .  השניים לוקחים הכל בקלות ,  וממילא כמעט לא קורה להם כלום .  הם חד-ממדיים וחייהם מתנהלים בשגרתיות .  אין להם שאיפות וגם אין להם אכזבות .  הם אפורים ,  שקטים ואיתנים בדיוק כמו הבית שהם גרים בו ,  ובדיוק בגלל זה מעונם הופך אתר עלייה לרגל למרי ,  שמגיעה אליו עם ובלי הזמנה .  מרי מתגלה כהפך המוחלט מהשניים  הם סמל לזוגיות ארוכת טווח ,  היא איבדה כל גבר שהיה לה ;  הניסוחים שלהם מסמלים את הקורקטיות הבריטית במיטבה ,  והיא מפטפטת כמו צרפתייה ;  אצלם כל דבר הוא סערה בכוס תה ,  ואצלה אפילו פעולה פשוטה כמו מציאת חנייה הופכת לטרגדיה .  טום וג'רי הם מסוג האנשים שהיית רוצה שיהיו השכנים שלך ,  אבל מרי ,  שהחיים אכן לא חייכו אליה ,  היא אשה כזאת שבצעירותה אומרים עליה שלא ייצא ממנה שום דבר טוב ,  בהמשך הדרך קוראים לה יכנע ,  בזקנתה מכנים אותה קשישה אומללה ובמותה משווים אותה לאלינור ריגבי .  
לכל אחד מאיתנו יהיה בשלב מסוים חברה כמו מרי ,  וגם לגיבורי  " עוד שנה "  יש שכמותה .  טום וג'רי אימצו אותה לחיקם כחברתם המסכנה מכל הסיבות שכבר ציינו לעיל ,  וארבעת המפגשים העוקבים ביניהם משמשים את לי כדי לתאר כיצד כפי שקורה תמיד ,  גם במקרה זה מתפרקים יסודות הנאמנות ,  הרצון הטוב והאינטרסנטיות שעליהם בנוי הקשר ,  ומרי מצליחה להמאיס את עצמה על האנשים האחרים בסביבתם של טום וג'רי ובסופו של דבר גם להימאס עליהם .  להוציא את השניים משלוותם זו משימה קשה בסדר הגודל של להצחיק את השומר בארמון הבקינגהם ,  אבל באותו רגע נדיר שבו גם הזוג השלו נתקל בצער ובמצוקה ,  מה שהיה חינני בנוירוטיות של מרי כבר הופך בשבילם לבלתי נסבל ,  והם אומרים את מה שכולנו אומרים בשלב מסוים  סבלנו אותה עוד יום ועוד יום ,  ועוד שנה ועוד שנה ,  אבל כמה אפשר ? 
כיוון שלי מתאר את התהליך הזה דרך ארבע אפיזודות ,  מפתה להגיד ש"עוד שנה "  הוא מסוג הסרטים האלה שאולי יש בהם אווירה וסיטואציות ודיאלוגים והכל טוב ויפה ,  אבל בכל זאת אין בהם סיפור .  ובכן ,  ועוד איך שיש כאן סיפור  - " עוד שנה "  הוא לא פחות מאשר סיפור על גוויעתה של חברות וגם סיפור על דעיכתו של אדם ,  ובגלל שכמיטב המסורת דואג הקולנוען הוותיק למקם את שני הסיפורים האלה בקונטקסט תרבותי-פוליטי ,  זהו אף סיפור על השקיעה המתחדשת לנוכח המשבר הכלכלי של המעמד הבינוני-נמוך הבריטי וסיפור על מוחן של ערי שדה שלמות במדינה .  
את הסיפור הזה בונה לי במלאכת מחשבת ,  והוא עושה זאת בקפידה וברוחב-יריעה שהיו מפארים את מיטב הסופרים .  עבודת האמן של התסריטאי והבמאי מתבטאת הן באמצעים המהותיים ביותר שדרכם הוא מוציא לפועל את הסרט והן בניואנסים הדקים שדרכם הוא מוסיף לו כמויות כה נדירות של תבונה ושל רגש .  
במישור הראשון ,  מרשים במיוחד כיצד כל אחת מן הדמויות בסרט חושפת חולשה אחרת של מרי ,  ובכך מוכיחה כי גם אם החיים לא חייכו אל המסכנה מלכתחילה ,  מה שקורה לה הוא גם באשמתה המלאה .  טום וג'רי מראים עד כמה מרי תלותית ;  קן ,  חברם משכבר הימים של הזוג ,  שהוא אומלל כמו מרי אבל בניגוד אליה גם מכיר בזה שהוא חלש וזקוק לכל עזרה שרק תבוא ,  מוכיח עד כמה היא מתנשאת ;  ג'ו ,  בנם הצעיר של הזוג ,  שדואג לעתידו בזמן שמרי מתעקשת להיאחז בעברו ,  חושף עד כמה היא הזדקנה ;  ורוני ,  קרוב משפחתם האבל של טום וג'רי ,  שמעמיד את מרי בסיטואציה שבה היא נדרשת להפגין סוף כל סוף איזושהי מידה של טאקט ,  מגלה עד כמה היא פיל בחנות חרסינה .  כיוון שהמפגשים בין הגיבורים נראים כמו פיסת מציאות שנתלשה מהחיים ,  אפשר לחשוב לרגע כי  " עוד שנה "  אולתר בלי מחשבה מוקדמת ,  אבל לכל דמות כאן ולכל משפט שהיא אומרת יש תפקיד ומשמעות מתוכננים היטב .
 אמירה זו תקפה גם ואולי בעיקר ביחס לכל המשפטים והדימויים שחולפים כאן במהירות הקול והאור ,  אבל הם שמקנים לסרט את כוחו .  למשל ,  הטי-שירט שלובש קן ,  הממליצה  " לשתות יותר ,  לחשוב פחות ",  ובכך מסתירה מאחורי האמירה המשועשעת לכאורה את תמצית הרמת הידיים של הבריטי קשה היום ;  התקריב הסופי על פניה של מרי ,  שמבטא בשנייה בודדה את הצער שלה על מה שקרה ועל מה שיש ואת היראה שלה מפני מה שעומד לבוא ;  או משפט קטן שאחת הדמויות אומרת לאחרת  - " החיים לא תמיד נחמדים ,  הא ?  ".  זה משפט קטן שנאמר כמעט באגביות ,  אבל הוא מכיל בתוכו את הסרט כולו .
 יש קולנוענים בריטים שאוהבים להוכיח עד כמה החיים בזבל ויש כאלה שנוהגים להראות עד כמה החיים יפים ,  וברור שהרבה יותר קל להיצמד לאחת משתי הנוסחאות הללו ,  אבל לי מסרב לעשות לעצמו או לצופים חיים קלים .  גם הפעם ,  כמו בכל סרטיו הקודמים ,  הוא מציג את המציאות המורכבת בדיוק כפי שהיא  לפעמים החיים הם כך ,  לפעמים הם אחרת ,  וכפי שמוכיח הסיפור של מרי ,  זה עניין של גורל אבל גם של בחירה . " עוד שנה "  היה יכול להסתיים בדרך דרמטית בהרבה ,  אבל לי בוחר לעזוב את מרי דווקא כשהיא עומדת בפני הבחירה החשובה בחייה .  אנחנו לעולם לא נדע מה קרה לה ,  אבל אני מקווה בשבילה שהיא תגלה שהעולם גם נחמד לפעמים .  אני חש אמפטיה כלפי הדמות הקולנועית הזו כאילו שהיא היתה אלינור ריגבי ,  כאילו שהיא היתה אדם אמיתי . " עוד שנה "  הוא לא סרט . " עוד שנה "  הוא החיים .
 
טוב כמה שרע לי :  על הסרט  " עוד שנה "  של מייק לי
החיים בזבל או לא ?  הדרך המפעימה שבה עונה על כך מייק לי בסרטו  " עוד שנה "  מוכיחה שגם אם הוא מחרים אותנו ,  אסור להחרים אותו בחזרה .  אבנר שביט מחדש את המנדט

