שירי סוף הדרך
ערב המחווה ללאה גולדברג לציון 40 שנה לזיכרה היה נגוע במחלת ערבים מהסוג הזה :  שום דבר חדש ויותר מדי מאותו הדבר
בית ביאליק בתל אביב הוא המגה-קלאב של עולם הספרות ,  המקום הקבוע שאליו עולים לרגל בימי חמישי כדי להסניף קצת תרבות גבוהה ,  זה שיש בו שפה אחת ,  קודים פנימיים ופרצופים קבועים .  תרבות המועדונים ספגה מכה קשה בשבועות האחרונים בשל היותה תרבות מועדונים ,  לכן קצת מאכזב לדעת שאם המגה קלאב שלך עוסק בסופרסטאר כמו לאה גולדברג ,  המשטרה לא תבוא לבדוק אם יש לך מטר מרובע כמו שהחוק דורש .  כך יצא שערב עמוס עם 10 דוברים ומוזיקאית אחת שארך שעתיים ורבע היה צפוף כמו התכנים המייגעים שלו ,  כאלו שגרמו למשוררת שהצטיינה בפשטות עמוקה להפוך לשחזור מהגיהינום של לימודי הספרות .  את המסיבה הזו ,  המשטרה לא הגיעה להפסיק .
 הבעיות של ערב המחווה התחילו בדובר הראשון בו ,  המשורר ,  חתן פרס ישראל ,  טוביה ריבנר ורק בגלל הרף שהציב .  ריבנר ,  בניגוד לחוקרים והפרשנים החובבים היה פשוט חבר מאד טוב של גולדברג ודבריו האישיים והנוגעים על הסבל שנחלה גולדברג מהדור הספרותי שביקש לנשל אותה ממעמדה עוד בחייה ,  נאמרו בגרון חצי חנוק .  כך שגם אם כבר נאמרו בעבר ,  הם העלו את הריח החמוץ שעוטף את תעשיית הספרות הישראלית ,  זאת שקנאת הסופרים בתוכה לא מרבה חוכמה ובוודאי לא כסף .  הפנייה האישית של ריבנר ,  שטובלה בקטעי שירה נדירים של גולדברג ,  אפשרה לקהל לזכור את מי שתמיד זוכרים ,  אבל אחרת . " אמנותה של גולדברג חיה יותר מאי פעם ",  הכריז ריבנר בטון של ניצחון במאבק מר על הזיכרון .  הקהל מחא לו כפיים ,  כי הניצחון הזה שייך גם לו ,  בעבודתו הספרותית הבלתי פוסקת למען הוצאה והנצחה של פועלה .  
אחרי ריבנר החל תהליך התרסקות הקשב של הקהל ,  שהתבטא בשיעולים בלתי פוסקים שניסו להיות שעון עצר עבור הדובר הסביר והקשוב לרחשי המאזינים .  וככל שחובבי גולדברג שנתבקשו להקריא משיריה הפליגו בשבחיה במקום לבצע את תפקידם ,  השיעול הלך וגבר .  וכשחוקרת ספרי הילדים יעל דר הכריזה  " ולסיום "  נשמעה צעקת  " הו !  "  שכנראה נשמעה הרבה יותר טוב בראשו של הצועק .  גולדברג לא הייתה נוהגת כמוהו ,  היא פשוט הייתה יוצאת לעשן .
 זאב אנגלמאייר הוא דוגמה לדובר מהסוג המבורך,שערבים קשים לעיכול כמו זה שהתקיים אמש ,  צריכים .  המאייר המצוין הציג את גולדברג ככותבת ג'ינגלים וכחלוצת קומיקס עברי באופן מהודק ,  קצר ובעיקר קליל להפליא ,  לעומת דוברים כמו נורית זרחי שקראו שירה כמו מנשה נוי במערכון המפורסם של החמישיה הקאמרית  ( "פי/כוס אמק/פי/כוס אמק/ערס ")  .  חוקרת גולדברג מדופלמת כמו רות קרטון בלום הציגה באופן מעניין את גולדברג כאדם שמח ומשעשע לעומת דמותה הדיכאונית ,  אך נפלה לאותה נוסטלגיה אישית שלקהל ,  לא משנה בן כמה ,  אין סבלנות אליה .  מארינה מקסימיליאן בלומין פיצתה את מי ששרד את כל זה עם ארבעה שירים של גולדברג שהלחינה באופן מבריק כרגיל בעצמה ,  כולל הופעת אורח מפתיעה של אימה של מקסימיליאן בלומין  ( שנוהגת להופיע איתה בהופעות מלאות )  .
 בציון 40 למותה של גולדברג ,  אין הרבה שונה מבציון ה-20 או ה-30 לזיכרה .  אכן ,  מעמדה הפמניסטי בלתי מעורער ,  רשימותיה העיתונאיות מבריקות ,  היא אייקון מודרני וגם חלק בלתי נפרד מעיצוב דמות הזר בתרבות הישראלית .  גולדברג ,  תמיד עם הפנים קדימה ,  הייתה משתעממת מכל זה ותוהה ,  למשל ,  מה דעתה על מצב תעשיית הספרים בארץ ?  מה היא חשה כלפי האופן בו מלמדים את שיריה בתיכונים ?  איך היא מסתדרת עם הפרשנות של הרוק המודרני שחוזר אליה שוב ושוב ושוב ?  מה שלומי סרנגה ,  שהכיר אותה רק דרך הטקסט של  " האמנם  ( את תלכי בשדה )  "  חושב עליה היום ?  אולי היא בכלל הייתה כותבת לטלוויזיה ?  
בערב הספציפי הזה לפחות ,  לא היו תשובות לשאלות האלו ,  כיוון שהן לא נשאלו .  בערבים הדחוסים והחנוקים האלו ,  כבדים מעודף המשקל התרבותי של נושא הערב ודלים מיצירתיות בעקבות עריכה מבוזבזת ,  40 שנים ללאה גולדברג הוא עוד תאריך שצריך לציין .  בשבוע הבא נמצא כבר משהו אחר שמישהו ידבר עליו והקהל ישתעל .
 
שירי סוף הדרך
ערב המחווה ללאה גולדברג לציון 40 שנה לזיכרה היה נגוע במחלת ערבים מהסוג הזה :  שום דבר חדש ויותר מדי מאותו הדבר

