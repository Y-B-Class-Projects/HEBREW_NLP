עוד תזכורת כואבת מדמשק
בפסגת ציר הרשע בדמשק לא נרשמו חדשות מרעישות -אחמדינג'ד ,  אסד ונסראללה נפגשו וניבאו שימיה של הישות הציונית ספורים .  האיומים נובעים בעיקר מפחד מצעד אמריקאי
בפסגת ציר הרשע שהתקיימה אתמול בדמשק אין כל חדש .  אחת לכמה חודשים נוהגים הנשיא הסורי ,  בשאר אל-אסד ,  וחברו הטוב ,  נשיא אירן אחמדינג'ד ,  לפגוש האחד את השני ,  ולעיתים הם מצרפים לפגישותיהם את ידידיהם הקרובים ,  מנהיג החמאס ,  חאלד משעל ,  ומנהיג החזבאללה ,  חסן נסראללה .
 אף בהצהרות הרהב שהשמיעו אסד ואחמדינג'ד בפגישתם אתמול אין משום חידוש .  מאז נבחר לנשיאות אירן שב וקורא אחמדינג'ד לחיסולה של ישראל ואף מתנבא כי ימיה של הישות הציונית שקמה על אדמת פלסטין ספורים .  ואילו בשאר מצידו מהמהם דברי גינוי וחרפות כלפי ישראל הטרוריסטית והתוקפנית .  זאת ,  הגם שבשאר נזהר שלא לחצות קוים אדומים ולא לחזור על פניני הלשון ולא לאמץ את הרטוריקה של אחמדינג'ד המטיפה להשמדת ישראל .  אחרי הכל ,  בשאר חוזר ומבטיח בשיחות פרטיות שהוא מקיים עם אורחים מן המערב כי הוא עודנו מחויב לאופצית השלום ,  אך מאשים ,  כמובן את ישראל בכך שאיננה מעונינת בשלום .
 אין ספק כי קשריה של אירן עם סוריה הולכים ומתהדקים .  מדובר בקשרים אינטימיים של שיתוף פעולה צבאי שממנו נהנה גם ארגון החזבאללה .  קשרים אלו נמשכים כבר כמה שנים ,  ועלו מדרגה בהיקפם ובעומקם מאז מלחמת לבנון השניה .  במסגרת זו העבירו האיראנים לידי החזבאללה ,  באמצעות שירותיה הטובים של דמשק ,  עשרות אלפי טילים מתקדמים ,  והם מעורבים יותר יותר בעניינה של סוריה ובתהליך קבלת ההחלטות בדמשק .
 פסגת הציר הרע שהתקיימה בדמשק איננה מהוה איפוא שינוי או מהפך דרמטי אלא יש לראות אותה כתזכורת כואבת לאתגר ואף לאיום שבפניו ניצבת ישראל לגבולה הצפוני ,  ובעיקר למול אירן .  יש בפסגה זו כדי להזכיר שוב ,  למי ששכח או ביקש לטמון את הראש בחול ,  מה טיבו של המשטר האירני ושל העומד בראשו ,  מהי האג'נדה שלו ומהן מטרותיו ,  ועד כמה עמוקה איבתו ושנאתו לישראל .  יש בפסגה גם כדי להזכיר עד כמה בעיתי לישראל החיבור בין אירן לבין סוריה ,  המצהירה מצד אחד על רצונה בשלום ,  אך מאידך מארחת בכבוד מלכים את אחמדינג'ד ומוחאת כף למשמע קריאתו לחיסולה של ישראל .  מישהו צריך להסביר לבשאר כי לא זו הדרך לשלום .  אולי כדי שיהיו אלו האמריקאים הפועלים היום לחמום יחסיהם עם סוריה .
 ובכל זאת ,  הפסגה נערכת הפעם בצל החשש האירני-סורי ממלחמה קרבה ומהתקפה ישראלית או אמריקנית אפשרית נגד אירן ונגד שותפותיה לציר הרשע .  אירן וסוריה מאיימות ונוקטות לשון הפחדה ורהב ,  אבל האמת היא שהן אחוזות רעדה נוכח האפשרות למהלך אמריקאי או ישראלי נגדן .  אחרי הכל מדובר במדינות  " המדברות חזק ",  אבל בפועל הינן חלשות ופגיעות הרבה יותר ממה שנראה מבחוץ .  מכאן ,  הטקסים הפגניים של הפרחת איומים כלפי היריב שלהם היינו עדים בדמשק .  ובכל זאת ,  ספק אם הממרה כלב נובח אינו נושך נכונה במקרה שלפנינו .  אחרי הכל גם בחולשתם מסוגלות אירן וסוריה לפגוע בישראל ולחבל באינטרסיה .  מכאן שלמול פסגת ציר הרשע נדרשת זהירות ודריכות וגם מוכנות ,  אם כי אין צורך להיכנס לפניקה .  ישראל התמודדה בעבר בהצלחה מול אויבים מאיימים ובעייתים לא פחות ויש להניח כי תשכיל למצוא מענה גם הפעם לאיום מטהרן ומדמשק .
 פרופסור אייל זיסר מכהן כראש מרכז דיין ללימודי המזרח התיכון באוניברסיטת תל אביב .
 
עוד תזכורת כואבת מדמשק
בפסגת ציר הרשע בדמשק לא נרשמו חדשות מרעישות -אחמדינג'ד ,  אסד ונסראללה נפגשו וניבאו שימיה של הישות הציונית ספורים .  האיומים נובעים בעיקר מפחד מצעד אמריקאי

