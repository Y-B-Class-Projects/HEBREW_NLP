צועד על אותה דרק
מי שחשב שדרק בואטנג סוף סוף השתנה בחטאפה וקשר בית"ר בעבר פורץ ,  קצת התקרר אחרי סאגת אי זימונו לאליפות אפריקה
לאחר שזומן למשחק רשמי אחד במדי נבחרת גאנה מאז שעזב את בית"ר ירושלים ,  מכת הפציעות בכוכבים השחורים סידרה לדרק בואטנג הזדמנות לשוב למדים הלאומיים כשחקן האחרון בסגל לאליפות אפריקה ,  אך עקב המועד המאוחר של הבקשה חטאפה סירבה והקשר נשאר בספרד .  מאמן גאנה ,  מילובן ראייבץ' ,  אפילו לא התווכח וזימן במקומו את אוסיי רנספורד .
 מעבר לסיבות המקצועיות שלא גרמו לראייבץ' להילחם על שירותיו של בואטנג ,  הגנאים בטוחים כי הקשר הוא זה שביקש מחטאפה לסרב לבקשת הנבחרת ,  לאחר שזומן בדקה ה-90 כשחקן משלים ללא תוכניות להרכב . " הוא לא מסכים להיות חלקי חילוף ",  הסכימו הפרשנים הגנאים .  הזימון של בואטנג הגיע לאחר שסולי מונטארי נופה מהנבחרת עקב בעיות משמעת ,  וג'ון פנסטיל ,  ג'ון מנסה ,  סטפן אפיה ולאריה קינגסטון נפצעו .  מזימונו של רנספורד במקומו של בואטנג ניתן ללמוד כי לסרבי לא היה חשוב כלל תפקידו של השחקן ,  אלא רק שגאנה לא תופיע לאליפות עם שחקן פחות .
" אני המום שהתקשורת בגאנה כותבת דברים כאלה ",  מספר בואטנג עצמו . " אני הייתי מאושר ורק חיכיתי לאישור מחאטפה לצאת לאליפות אפריקה .  כבר הזמנתי כרטיס טיסה ואז יו"ר ההתאחדות הגנאית התקשר להודיע לי שחטאפה סירבו לשחרר אותי ". 
אלא שבגאנה יודעים לספר כי אין זו הפעם הראשונה שהקשר האחורי מתחמק מחובתו הלאומית .  גם בימיו בבית"ר ,  הפקסים התעכבו בדרך פלא ,  וגם כשכבר עבר ליבשת הישנה וזומן למשחק מוקדמות המונדיאל נגד סודן ,  ביקש להשתחרר מהמשחק שבא אחריו מכיוון שישב 90 דקות על הספסל .
 אם תשאלו את בואטנג ,  הגנאים הם אלה שויתרו עליו . " אני נתתי את הטלפון של המאמן שלי להתאחדות הגנאית בשביל שינסו לשכנע אותו לשחרר אותי ,  אבל הם אפילו לא ניסו .  נשבר לי הלב כשהודיעו לי שאני לא משוחרר לנבחרת .  לעולם לא אאכזב את גאנה ואני מוכן לשרת את מולדתי בכל רגע נתון ". 
התקרית הזו היא רק עוד אחת בשורה של אירועים שגרמו לבואטנג להפוך מאחד מכוכבי העתיד של הנבחרת ,  לאחד האנשים הכי פחות מוערכים במולדתו ,  ללא כל קשר ליכולותיו המקצועיות .  הקשר בן ה-26 קנה לעצמו תדמית של ליצן רודף בצע .  
במסיבת העיתונאים בה נפרד אייל לחמן מגאנה ,  התמקדו חלק מהשאלות בביצועיו של דרק בואטנג .  לחמן המליץ לגנאים לא לפסול אותו רק בגלל הליגה בה הוא משחק וסיפר להם כי בישראל הוא נחשב לעילוי . " אחרי מסיבת העיתונאים פנו אלי באופן אישי כמה עיתונאים מוערכים מאוד והסבירו לי שמה שסיפרתי להם לא מתאים למה שהם יודעים עליו ",  נזכר לחמן . " הוא נחשב שם לשחקן מאוד לא יציב וכזה שקשה לסמוך עליו ,  וחבל .  כי הוא יכול היה להיות כוכב גדול שם ".  
" גאנה היא לא כמו חוף השנהב ,  שם הכוכבים הגדולים הם השחקנים הטובים ביותר ודיידיה דרוגבה הוא המלך הבלתי מעורער ",  מסביר לחמן . " בגאנה חשוב להם יותר החיבור הרגשי והתחושה שהשחקנים נותנים הכל .  על שלטי החוצות מופיעים לאריה קינגסטון ואריק אודו ולא מייקל אסיין או סולי מונטארי .  מבואטנג הם לא מקבלים את התחושה שהוא באמת רוצה ונותן הכל ". 
תדמית רודף הבצע של בואטנג דבקה בו עוד בימיו כנער ,  כשבניגוד לשאר שחקני הנבחרות הצעירות בגאנה ,  העדיף את הכסף של קלמאטה היוונית במקום להשתבח באקדמיות הצרפתיות .  בהמשך תמיד העדיף את הכסף הגדול בליגות הבינוניות על פני האתגר המקצועי בליגות הגדולות .  בשלב מסוים בשהותו בישראל ,  הבין בואטנג את טעותו ,  וטען כי הוא יוצא להגשים את עצמו .  הצעה מקלן שיגרה אותו לגרמניה בינואר אשתקד ,  למה שנראה כפרק חדש ומבטיח בקריירה של הקשר .
 ההתחלה הייתה קשה ובואטנג לא מצא את עצמו בקבוצה מהבונדסליגה ,  אך לקראת סיום העונה תפס את מקומו ברוטציה ובהכנה לעונה הפך לשחקן הרכב משמעותי .  אך גם בגרמניה ההרגלים הרעים לא פסחו ;  עם משכורתו הראשונה קנה מכונית פורשה נוצצת ,  ודאג להסתובב עם לא פחות מחמישה טלפונים סלולריים .  מספר שבועות לפני פתיחת העונה פירסם מגזין הכדורגל  " דר קיקר "  כתבה בה השתפכו אנשי קלן על יכולותיו של בואטנג ועל החלק המשמעותי שייקח בקבוצה בעונה הבאה .  לא חלף שבוע והקשר קיבל הצעה לעבור לחטאפה מהליגה הספרדית .  ההצעה הכספית הייתה טובה יותר במקצת ,  אך בקלן האמינו כי העובדה שהפך לשחקן חשוב במערך תגרום לו להישאר .  הם התבדו .  הגנאי דרש להשוות את תנאיו לאלה המוצעים לו בספרד או לעזוב .  מנג'ר קלן מיכאל מאייר הראה לו את הדלת והסביר כי מי שרק כסף עומד בראש מעייניו לא מתאים לקלן או לכדורגל הגרמני כלל .
 גם בספרד חבלי הלידה הקשו על בואטנג ,  ומשחקו האיטי יחסית עמד לו לרועץ בתחילה .  אך חוש ההומור שלו הפך אותו לרוח החיה בקולוסאום של חאטפה .  בששת המחזורים הראשונים לא פתח פעם אחת ,  אך נכנס כמחליף שלוש פעמים .  לאחר אותו משחק מול סודן כשביקש להשתחרר מהנבחרת בזעם ,  ניצל בואטנג את היעדרותם של מספר שחקני נבחרות אחרים והרשים את מיצ'ל עד כדי כך שהפך לשחקן הרכב .  מאז פתח בכל עשרת המשחקים של חטאפה ,  והפך לשחקן מפתח במערך של הקבוצה .  מיצ'ל מרוצה ממנו כל כך עד שלעיתים הוא מסיט אותו שמאלה רק כדי שיוכל לשחק .  עד כה הוא שיחק ב-13 משחקים העונה והקבוצה ניצחה בשמונה מהם .
 גם בגאנה החל בואטנג לשפץ את תדמיתו וניסה להוכיח כי הוא אינו רודף בצע כשתרם אלפי דולרים למוסדות צדקה לילדים לכבוד חג המולד .  אלא שאז הגיעה סאגת ההתחמקות מאליפות אפריקה ששוב הטתה את הכף ,  והביאה לכך שאת המונדיאל בקיץ יראה ככל הנראה בואטנג מביתו .
" קודם כל חשוב לציין שגם בלי כל הבלאגן שסביבו ,  מקצועית הוא לא טוב מספיק לפתוח בהרכב הנבחרת ",  מסביר עורך אתר גאנה סוקרנט ,  קוז'ו אמפונסה . " החלק הכי חזק של הנבחרת שלנו זה הקישור האחורי שמורכב מכוכבים בקנה מידה עולמי וכאלה שיהיו כוכבים בקנה מידה עולמי .  זה נכון שגם דרק יכול היה להיות כוכב ,  אבל זה נראה כאילו הוא עשה הכל כדי לא להפוך לכוכב .
" מבחינת התדמית הבעייתית שלו ,  זה פחות משפיע על המאמן כי הוא לא גנאי ,  אבל הוא גם לא עיוור .  הוא רוצה שחקנים מחויבים ,  ובכלל הוא מעביר את הנבחרת תהליך של הצערה והוא נוטה שלא לזמן שחקני מהדור הקודם פרט לכוכבים הגדולים ,  מה שסוגר גם ככה את הדלת בפני בואטנג ".  
" אם נשאר לו חלון להתגנב דרכו למונדיאל ",  מסכם אמפונסה , " אז הוא דאג לטרוק גם אותו ועכשיו קשה להאמין שהוא יהיה במונדיאל .  אולי כצופה ,  אבל כמו שזה נראה עכשיו - שלא יבנה על לקבל כרטיס מתנה מההתאחדות אלא שיזמין לעצמו ".  עם הכסף הרב שהרוויח על חשבון ההתקדמות המקצועית ,  נראה כי בואטנג יוכל לעמוד במחירי הכרטיסים המופקעים ,  אבל הוא עצמו מספר כי  " אני מוכן לצאת גם בתוך רגע כדי לייצג את גאנה בדרום אפריקה ". 

צועד על אותה דרק
מי שחשב שדרק בואטנג סוף סוף השתנה בחטאפה וקשר בית"ר בעבר פורץ ,  קצת התקרר אחרי סאגת אי זימונו לאליפות אפריקה

