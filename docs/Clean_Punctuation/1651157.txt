 " אפשר לשנות לגמרי את צורת המכוניות שאנו מכירים כיום "
 האנשים החשובים ביותר בתערוכת המכוניות בז'נווה היו המעצבים שמתכננים את מכוניות העתיד .  האם כלי הרכב החשמליים ישנו את השוק ?  מעצבי מותגים מובילים מנבאים איך ייראו כבישי המאה ה-21
 >  >  במסיבות העיתונאים בתערוכת המכוניות בז'נווה דיברו המנכ"לים ,  נשיאי החברות ויושבי הראש ,  אבל האנשים החשובים ביותר בתערוכה היו דווקא המעצבים .  העילית החדשה של עולם העיצוב מורכבת מאנשים בשנות ה-30 לחייהם ,  שנראים שונה משאר המנהלים האפורים .  הם לובשים חליפות רק כי צריך ,  אבל לא מורידים את העגיל באוזן ,  את המשקפיים המיוחדים או קוצצים את השיער הארוך .  כיום יש למעצבי המכוניות תפקיד חשוב מתמיד בתהליך הייצור .  העיצוב לא נקבע על ידי מחקרי שוק וסקרים ,  אלא מובל על ידי אנשים שרוצים ללמד את קהל הלקוחות - ולא להיות מובלים על ידו .  המניפסט העיצובי  " אחרי המשבר העולמי ,  אנשים רוצים לבטא את עצמם בעיצוב מוחצן ומכוניות מיוחדות ",  אומר מתיאו קרזנווסקי ,  מעצב איטלקי של הונדה במילאנו .  לחלק מהמעצבים יש גם תפקיד חשוב כמו החייאה של מותגים .  ז'אן פייר פלואה ,  למשל ,  הוביל את המהפך העיצובי שעברה סיטרואן ,  וכעת מונה למנהל העיצוב של פיז'ו-סיטרואן ,  ואמור להוביל את המיתוג מחדש של פיז'ו . " אנחנו עושים בפיז'ו את מה שכבר עשינו בסיטרואן ",  הוא אומר . " מחדשים ומנסים .  אנו בוחנים את הרקע ההיסטורי ומשלבים אותו עם דאגה לסביבה ועם הטעם של הלקוחות .  מה שנוצר הוא מניפסט עיצובי ,  שאפשר לראות ביטוי שלו במכונית פיז'ו 5 החדשה ".  מהו בעצם המניפסט הזה ?   " אלגנטיות ,  פשטות ,  יוקרה והערכים ההיסטוריים של פיז'ו .  המכוניות יתאפיינו בדיוק ,  עם תשומת לב לפרטים .  מעין יופי טבעי ,  לא מתאמץ ",  אומר פלואה .  כעת ,  לקראת סיום המשבר העולמי ,  הלקוחות באמת מחפשים מכוניות עם עיצוב מוחצן יותר ?   " אני חושב שכך היה תמיד .  אנשים רוצים לבטא את עצמם ומחפשים ערכים של תענוג ,  הנאה ורגש .  אני חושב שהדברים האלה התעצמו אחרי המשבר ,  אבל אנחנו מעולם לא ויתרנו על הערכים האלה ".  פיז'ו מבקשת להיות מותג גלובלי .  האם זה אומר שאתם צריכים לוותר על המאפיינים של עיצוב צרפתי ?   " אנחנו באמת רוצים להיות מותג גלובלי ,  אבל על הטעמים השונים צריך להוסיף שיק צרפתי .  אנחנו חייבים להיות צרפתיים .  לפעמים צריך לוותר על אלמנטים יקרים או קיצוניים ,  אבל גם כשאתה מתאים את עצמך ,  אי אפשר לאבד את מה שאתה . " לגבי סיטרואן ",  אומר פלואה , " נוכל לייצר שונות רבה יותר בין המכוניות בהיצע .  לסיטרואן עיצוב מורכב יותר ,  ויש מדינות שיהיה קשה להן לעכל אותו .  העיצוב הפשוט יותר של פיז'ו יכול להתקבל יותר בקלות .  אנחנו מנסים להימנע מעיצוב נייטרלי .  בפולקסוואגן משתמשים בעיצוב כזה ,  שמנסה קצת להיות כמו כולם .  אנחנו מעצבים מכוניות בצורה אחרת .  אפילו הדגם הפחות אוונגרדי ,  כמו סיטרואן c5 ,  נראה רק כמו סיטרואן .  הסינים ,  אגב ,  קיבלו את המכונית באהדה רבה ".  הפרסום של מכונית היוקרה הקטנה סיטרואן ds3 ,  מכריז שאתם  " אנטי רטרו ".  מה רע בקצת נוסטלגיה ?   " בוא נסתכל מי עושה רטרו .  מיני היתה חייבת להתחיל מחדש ,  אחרי שלא הציגה מוצרים חדשים מאז שנות ה-50 ,  ולכן החיבור שלה לעיצוב הקלאסי ברור .  ליצרנים אחרים יש בעיה גדולה יותר ,  כנראה שפשוט אין להם רעיונות טובים  ( כאן כנראה רומז פלואה לפיאט ,  ד"ש )  .  במקום להמציא משהו חדש ,  הם  ( פיאט )  חיקו משהו אחר בעבור אותו מותג ,  זה היה פשוט אופורטוניזם .  אנחנו לא רוצים להשתמש בדרך הזאת ,  אלא להיות יותר אוונגרדיים ומתקדמים . " רטרו זה אולי אופנתי ,  אבל יש בזה יתרון רק לטווח קצר .  התרבות הצרפתית היא לחדש ולשנות .  אנחנו מרשים לעצמנו לקרוץ לעבר ולערוך מחוות .  מכוניות התצוגה סיטרואן ריוולט מזכירה קצת את הסיטרואן דה-שבו ,  אבל היא שונה ממנה לגמרי .  אנחנו לא רוצים לחקות מכוניות מעידן אחר .  אנחנו זוכרים את העבר ,  אך לא חיים אותו .  לדעתי ,  מכוניות רטרו מתאימות רק לשוק האמריקאי .  באירופה אנחנו מחפשים את העתיד ".  העתיד :  מנוע בתוך הגלגל העתיד ,  כך נראה ,  נמצא במכוניות היברידיות וחשמליות ,  וגם המעצבים מתייחסים אליהן באופן שונה .  קרזנווסקי מהונדה מספר שאנשים מחפשים עיצוב שונה למכוניות היברידיות . " הלקוח רוצה מראה מזוהה ,  אבל חשוב לו שהמכונית תהיה שימושית .  אנחנו מפתחים טכנולוגיה חדשה ,  כמו מנועי תא דלק ,  וחשוב שאפשר יהיה להבין מיד שאתה במכונית חדשנית .  ואולם הדרישות של הלקוחות למרווח ,  נוחות ומקום למטען לא יקטנו רק מכיוון שהם בחרו במכונית היברידית או חשמלית ".  לדברי אלפונסו אלבייסה ,  סגן הנשיא של מרכז העיצוב האירופי של ניסאן , " הלקוחות רוצים עיצוב שונה כדי שהם יוכלו לחגוג את השינוי .  כיום ,  קניית מכונית חשמלית הופכת אותך לחלוץ .  ניסאן ליף החשמלית לא נראית כמו שום דבר אחר .  האווירודינמיות חשובה יותר במכונית כזאת והעיצוב צריך לשקף זרימה .  אבל למרות הכל ,  הנחת היסוד שלנו היא שצריך ליצור מכונית אמיתית שתסיע אנשים .  זאת ,  מבלי לוותר על שום דבר .  השימוש במכונית חשמלית משנה את כל ההרגלים .  אנשים לא מתארים לעצמם כמה שונים ומעניינים החיים ללא דלק ".  האם הנעה חשמלית מסירה כמה מגבלות טכניות מעיצוב המכונית ?  אולי לא צריך עוד להתחשב במנוע גדול מלפנים ?   " כיום ,  המנוע החשמלי עדיין נמצא מלפנים ,  אם כי הוא קטן יותר מרוב מנועי הבנזין .  בעתיד המנועים יהיו בתוך הגלגל ,  ויהיו מכלולים שיהיו מחוברים בחיווט ולא בצורה מכנית  ( drive by wire )  ,  ושני הדברים האלה מאפשרים לנו חופש עיצובי .  אפשר להגדיל את המרווח הפנימי ,  אפשר ליצור מכוניות נמוכות יותר ואפשר לשנות לגמרי את הצורה של המכוניות כפי שאנחנו מכירים אותה כיום .  זה מרגש ומסעיר .  כבר עכשיו ,  כ-30% מהעבודה שלנו היא על כלי רכב חשמליים ".  בתערוכה הציגה ניסאן שני דגמים חדשים בגודל דומה - ג'וק ,  רכב פנאי קטן ומוחצן ,  ודור חדש למייקרה העגלגלה .  היו ששיערו שיש כאן ניסיון ליצור מכוניות בסגנון שונה לגברים או לנשים ,  אך אלבייסה מכחיש . " זו תוצאה של תהליך העיצוב שלנו .  לפני הג'וק הצגנו את המוראנו והקשקאי .  עכשיו ניסינו לבדוק עבור מי אנחנו מתכננים את הג'וק ,  והבנו שאנחנו מתכננים מכונית עבור אנשים צעירים ,  בתחילת שנות ה-30 ,  מקצוענים עם הצלחה כלכלית והנאה מאקסטרים .  כך קורה שאנחנו מתכננים עבור לקוח טיפוסי ובודקים מה הוא רוצה . " אם נתכנן לקהל רחב ,  לא נגיע בעצם לאף אחד ",  אומר אלבייסה . " הקשקאי ,  למשל ,  הוא יותר נשי .  אולי ג'נטלמן גברי .  לג'וק יש עיצוב פחות שקט .  עיצוב שקט זה לא ניסאן ,  האנשים השמרנים שאני מכיר לא חושבים לקנות ניסאן .  עניין נוסף הוא שאנחנו חייבים ליצור הפרדה בין המוצרים .  אי אפשר ליצור בבושקות ,  אותה מכונית בגדלים שונים ,  כמו באאודי ,  למשל ".   " מכונית היא אופנה"אלבייסה וקרזנווסקי עובדים במרכזי עיצוב אירופיים של יצרנים יפניים ,  שפועלים במקביל למרכזי עיצוב נוספים של אותם יצרנים בארה"ב וביפן . " חלק מהסיבה לקיום מרכזים שונים היא פשוט עניין של גיוס כוח אדם ",  אומר אלבייסה . " באירופה יש מעצבים עם כישרון ניכר ,  ואי אפשר להביא את כל המעצבים לעבודה ביפן .  בעבודה בתוך אזור יש גם רגישות לתרבות ולסגנון .  בכל מה שנוגע לעיצוב ,  קונצנזוס הוא לא טוב .  מצופה מאתנו להביא כמה רעיונות ולהשמיע הרבה דעות ,  ורק מתוך זה נבחרת ההצעה הטובה ביותר ".   " להונדה יש תרבות עיצוב משלה ,  ואנחנו לא מפרידים בין עיצוב אירופי ליפני ",  אומר קרזנווסקי . " אנחנו עובדים עם לאומים רבים ויוצרים מוצרים שונים לשווקים רבים .  יש הרבה דברים מעוררים באירופה ,  ולכן אנחנו מייצרים ומעצבים בה ".  יש הבדלי תרבות בין האזורים ?  אלבייסה : " ביפן מכונית היא מוצר צריכה ,  כמו מוצרי חשמל .  באירופה היחס למכונית הוא עדיין של חלום ,  ויש קשר רגשי עם המכונית .  בארה"ב מכונית היא יותר הצהרה על מעמד חברתי מאשר על טעם וסגנון .  יש גם הבדל בדרך ההסתכלות ובזווית הראייה של המכונית .  יפן צפופה ,  ולכן לפרטים יש משנה חשיבות .  בארה"ב המראה הכללי והפרופורציות חשובים יותר .  אירופה היא משהו באמצע ,  אבל העיצוב חשוב מאוד ללקוחות .  גם בתוך מרכזי העיצוב יש דיאלוג בין תרבותי .  אני קובני-אמריקאי המנהל את הסטודיו באירופה ,  שבו פועלים מעצבים אירופיים ויפניים .  כל מעצב חייב להיות אדם שמקשיב ,  סופג תרבויות ומגיב להן ".  קרזוונסקי היה שותף בעיצוב רכב התצוגה 3r-c ,  מעין שילוב בין מכונית לאופנוע ,  שמשתלב במגמה ליצור כלי רכב קטנים יותר מהמכוניות המוכרת .  האם זה מסמן את הסוף של עידן המכונית ?   " המכונית היא אופנה ומושא לתשוקה ,  ואני לא חושב שהיא תיעלם ",  אומר קרזוונסקי . " ז'נווה היא המקום לראות מכוניות ולחלום על מכוניות ,  אבל אני חושב שהתחבורה תשתנה בעתיד .  לכן אנחנו יוצרים כלי רכב אחרים ומנסים גם להתאים את המכונית לעת המשתנה ולכן אנחנו יוצרים שילוב בין מכונית לקטנוע ומכוניות קטנות מאוד ".  

" אפשר לשנות לגמרי את צורת המכוניות שאנו מכירים כיום "
 האנשים החשובים ביותר בתערוכת המכוניות בז'נווה היו המעצבים שמתכננים את מכוניות העתיד .  האם כלי הרכב החשמליים ישנו את השוק ?  מעצבי מותגים מובילים מנבאים איך ייראו כבישי המאה ה-21

