הלוואי שתרופות היו עגבניות 
בריאות
 >  >  בעקבות העלייה הדרמטית במחירי העגבניות ,  אמר מנהל קטגוריית הירקות בשופרסל : " בדרך כלל אנחנו מרוויחים 25%-30% על עגבניות ,  החודש הפסדנו 10% ".  אכן ,  הדו"חות הכספיים של רשתות המזון ועסקים קמעוניים אחרים מעידים על רווח גולמי  ( לפני הוצאות שכר ואחרות )  של כ-30% .  נתון זה מעניין במיוחד כשמשווים אותו לתרופות מרשם הנמכרות בבתי מרקחת .  מחירי התרופות נמצאים בפיקוח משרד הבריאות ,  שקבע לפני כמה שנים כי הרווח הגולמי הממוצע על תרופות מרשם בבית מרקחת הוא כ-24% .  ואולם רוב התרופות נמכרות למטופל באמצעות הקופות ,  שמפחיתות כ-10% מהמחיר ,  כך שנשארת לרוקח רווחיות גולמית של 14% בלבד ,  ולחלופין 5-10 שקלים למרשם .  תרופות הן לא עגבניות .  הרוקח מנפק אישית את התרופה ללקוח ,  אחרי שווידא שאכן זו התרופה הנכונה שהרופא רשם .  במרבית המקרים הרוקח משוחח עם הלקוח על התרופה ,  השפעתה ותופעות לוואי אפשריות .  בבית המרקחת אנו מסרבים למכור ללקוח תרופות אם הוא לא מציג מרשם תקין ,  או שמתעורר חשש כי התרופה תזיק לבריאותו .  בהיסטוריה של רשתות השיווק לא נרשם אף אירוע שבו לקוח ביקש לקנות עגבניות במחיר הנקוב ,  והקופאי סירב למכור לו .  נהפוך הוא ,  חוקי הצרכנות מחייבים למכור לכל דורש .  חובתו של הרוקח לתעד את מסירת התרופה ולהסביר ללקוח את אופן הלקיחה .  הרוקח נשאל שאלות מקצועיות וחייב להתעדכן כדי להיות מסוגל לענות עליהן .  העדכון ,  הכולל קריאת מאמרים מקצועיים ,  השתתפות בקורסים ובתוכנית לימודי המשך כרוך בהשקעת זמן רב .  לכן ,  מסירת תרופות על ידי רוקח אינה מכירת מוצר .  ניפוק תרופות הוא מתן שירות .  יתר על כן ,  הרוקחות הקהילתית בעולם מתקדמת לקראת ניהול תיק תרופתי לכל לקוח על ידי הרוקח ,  שחייב לוודא ששתי תרופות שהוא לוקח אינן מפריעות זו לזו ,  או שתרופה לבעיה אחת אינה גורמת החמרת בעיה רפואית אחרת .  רוקחות שכזו מחייבת את הרוקח להקדיש זמן וידע לכל לקוח .  זמנו של הרוקח עולה כסף ,  אך הוכח שעלות זו היא זעומה ביחס לסכום שנחסך עקב מעורבותו .  יש מחקרים שמצאו כי פעילות זו חוסכת למערכת כסף רב .  אין כל אפשרות לבצע את המטלות המינימליות של הרוקח במרווח של 14% .  לכן ,  בישראל בתי המרקחת מפסידים על תרופות מרשם .  המרווח אינו מאפשר לכסות את העלויות הקבועות והמשתנות .  מצב זה הוביל לכמה תוצאות קשות :  בתי מרקחת קטנים ,  שמתבססים בעיקר על הנפקת תרופות מרשם - נסגרים .  הרשתות מתרחבות ויוצרות למעשה מונופול .  כבר כיום בערים כמו באר שבע וראשון לציון כמעט שלא נותרו בתי מרקחת פרטיים .  התרופות הופכות להיות אמצעי למשיכת לקוחות לחנות בלבד .  השירות הרוקחי יצטמצם למינימום עקב אי ההצדקה הכלכלית לקיומו .  הוא אינו עמוד התווך וסיבת הקיום של בית המרקחת .  מספרם הכולל של בתי המרקחת מצטמצם ,  ובכך קטנה זמינות השירות הרוקחי .  והעיקר ,  אין כל סיכוי לתת שירות ראוי לאזרחים .  אין ספק שבריאות הציבור נפגעת .  מחקרים מורים על כך שכ-20% מכלל האשפוזים נגרמים עקב לקיחת תרופות לא נכונה .  מצב זה מעמיס על תקציב המדינה מיליארדים רבים וגורם לאזרחים סבל רב עד כדי סכנת מוות .  הרוקחים הם אלה שיכולים לצמצם משמעותית את המספרים המבהילים האלה ,  אם רק יתנו להם .  ואולם אצלנו מחפשים את החיסכון רק בטווח הקצר ,  בקיצוץ המרווח של הרוקח .  בכך נפגעים חולים רבים שאפילו אינם מבינים שהם זכאים ויכולים לקבל שירות אחר לגמרי .  הכותב הוא מנהל בתי המרקחת שור-טבצ'ניק וחבר בארגון הרוקחות בישראל

הלוואי שתרופות היו עגבניות 
בריאות

