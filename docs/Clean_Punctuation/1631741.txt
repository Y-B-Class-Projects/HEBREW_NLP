שטייניץ ואריסון מוכרים מניות בנקים והמשקיעים הצטרפו
עד תחילת השבוע הפגינו מניות הבנקים עוצמה ,  אבל אז הגיעו מכירת מניות המדינה בדיסקונט והתוכניות של שרי אריסון בבנק הפועלים והפכו את המגמה :  שנה של עליות במניות הבנקים נבלמה ,  ומדד הבנקים השיל 7% בשבוע
 >  >  מדינת ישראל ,  שהחלה אתמול במכירת אחזקותיה בבנק דיסקונט ,  גררה את מניות מגזר הבנקאות מטה .  כל מניות הבנקים נסחרו אתמול בירידות .  בסוף היום רשם מדד הבנקים ירידה של 3.2% וירידה של 7% בשבוע .  לאחר שב-2009 רשמו הבנקים עליות של עשרות אחוזים ,  נראה כי המומנטום משתנה עם תחילת 2010 ,  והשוק הופך להיות שוק של מוכרים .  מדינת ישראל אינה היחידה שהחליטה כי הגיע הזמן למכור מניות בנקים .  שלשום נודע כי גם שרי אריסון מתכוונת למכור חלק מאחזקותיה בבנק הפועלים בהיקף של 2.7% .  כמו כן כ-10% ממניות לאומי אמורות למצוא את דרכן לשוק ,  לאחר שהמדינה הודיעה כי בכוונתה למכור את אחזקותיה בבנק .  בנק דיסקונט נערך גם הוא למכור את אחזקותיו בבינלאומי  ( 26% )  .  בעל השליטה בבינלאומי ,  צדיק בינו ,  הודיע כי לא יגדיל את אחזקותיו ,  מה שאומר שגם מניות אלה יימכרו באמצעות הבורסה .  בעלי המניות בבנקים צפויים להזרים לבורסה בתקופה הקרובה סחורה בהיקף של 7 מיליארד שקל בסך הכל .  למדורה הזאת אפשר להוסיף גם מכירת המניות של בנק מזרחי טפחות בהיקף של עשרות מיליוני שקלים שביצע בתקופה האחרונה מנכ"ל הבנק ,  אלי יונס .  תוכניות המדינה לגבי מניות הבנק שבבעלותה ,  ותוכניות דיסקונט למכור את מניות הבינלאומי כבר ידועות בשוק זמן לא מבוטל .  למרות זאת ,  מניות הבנקים החזיקו מעמד עד תחילת השבוע ,  והשבוע הכוונות הפכו למעשים .  לזה נוספה המכירה הצפויה של אריסון ,  והמניות התחילו לאבד גובה .  מי שהרגיש זאת אתמול היה בנק ההשקעות הזר ,  דויטשה בנק ,  שרכש מהמדינה 5% ממניות דיסקונט ,  במטרה להפיצן למשקיעים אחרים .  בחדרי המסחר סיפרו אתמול כי נוכחות המשקיעים המוסדיים בהפצה של מניות דיסקונט היתה דלה ,  ובגופים המוסדיים מעריכים כי יקח זמן לשוק לעכל את כמות המניות הגדולה שתגיע . " אני מנחש שרוב המוסדיים הגדולים מפוצצים במניות בנקים .  זה לא סוד שהמוסדיים הגדולים נמצאים בכמה מהבנקים באחזקות של 4.9% .  לפעמים רואים אותם עולים מעבר לזה ומתקנים .  אם נחשוב על אחזקות של שבעת הגופים המוסדיים הגדולים בחמשת הבנקים הגדולים ,  ובסך הכל 35 אחזקות ,  אני מניח שלפחות ב-50% מאחזקות אלה המוסדיים נמצאים ברף העליון ",  אמר מנהל באחד הגופים המוסדיים והוסיף : " צריך לשים לב שמדד הבנקים מפגר באופן משמעותי אחרי יתר המדדים מתחילת החודש .  אני צופה שגם בסוף החודש הוא יפגר ".  בכיר אחר באחד הגופים המוסדיים אמר : " אפשר להבין את הממשלה ,  ולא רק אותה .  כולם הבינו שהבנקים נמצאים בשערים שכדאי למכור .  זה אגב ,  בניגוד למה שקורה בעולם .  שם בגלל המשבר והירידות הגדולות מניות הבנקים עדיין זולות .  בישראל המניות כבר ממש אינן זולות .  פוטנציאל הצמיחה של הבנקים אינו גבוה ,  והמניות יעשו לכל היותר כמו יתר השוק ".  בתשובה לשאלה ,  אם יהיו קונים לכל הסחורה ,  אמר אותו בכיר : " לבנק לאומי אולי כן ,  כי צפוי שם מאבק שליטה בצורה כזו או אחרת .  לגבי דיסקונט והבינלאומי ,  המצב שונה .  לכל יש מחיר ,  אבל הכמות תלחץ את המגזר כלפי מטה ".  משקיע נוסף אמר : " ברור שיהיו קונים לסחורה ,  אבל במחירים הרבה יותר נמוכים .  נייר כמו דיסקונט היינו מוכנים לקנות ב-5% פחות ממחיר הסגירה אתמול .  יהיו הרבה הפצות ,  והמוסדיים יודעים את זה ,  ואין להם אינסוף כסף .  לבנקים לא יהיה הרבה אפסייד בתקופה הקרובה .  לא השתתפנו בהפצת דיסקונט אתמול ,  הוא ינפיק זכויות ,  ויהיו דברים יותר אטרקטיוויים ".  טריגר למשקיעים האם אכן נוצר מומנטום בשוק למימוש מניות בנקים ?  מניות הבנקים נמצאות בשיא לאחר עליות גבוהות בשנה האחרונה ,  והבנקים נסחרים במכפילים גבוהים של יותר מ-1 .  מכפילים דומים לאלה שבהם נסחרו ערב המשבר .  מניית דיסקונט הובילה את העליות עם עלייה של 164% בשנה האחרונה ,  מניית מזרחי טפחות שעלתה הכי פחות ,  עלתה  " רק "  ב-78% .  לקראת 2010 נעו תחזיות האנליסטים שמסקרים את מגזר הבנקאות ,  בין הערכתו של יובל בן זאב מכלל פיננסים ולפיה ,  מגזר הבנקאות יעלה בכ-15% ב-2010 ,  לתחזית של אלון גלזר מלידר השקעות שדווקא יותר פסימי לגבי המגזר .  ישנן סיבות רבות לרצון לממש מניות ,  אולי צורך בנזילות - הגורם שלפי ההערכות יכול להניע את אריסון למכור - אולי הבשלה של האופציות ,  כמו במקרה של יונס ,  ואולי אף הנפקת הזכויות הקרובה בבנק דיסקונט שהיתה אמורה לדלל את אחזקות המדינה בבנק .  ג'וזף וולף ,  מנהל מחלקת המחקר של ברקליס קפיטל ישראל ,  אמר כי כי פעולת המדינה אכן מהווה טריגר למשקיעים : " אני לא מכיר איזו המלצה קונקרטית לממש מניות ,  אבל יש עניין .  המכירה של אחזקות המדינה בדיסקונט והדיבורים על מכירת המניות בלאומי מעוררים אנשים לפעול .  המדינה בחרה במכירה לבנקים זרים גם מתוך רצון לעניין משקיעים זרים במניות ".  אנליסט נוסף המסקר את תחום הבנקאות ,  אמר כי יש להפריד בין מה שקורה בדיסקונט לבין מה שקורה בשאר הבנקים : " מניית דיסקונט עלתה ב-164% בשנה החולפת ,  אבל חלק מהרווחים שהם מציגים ,  מקורם ברווחים חד-פעמיים .  ייתכן שדווקא מניית דיסקונט קרובה לשיא ,  אך להערכתי ,  לשאר מניות הבנקים יש עוד מקום לעלות . " גם אם יש הערכה שהבנקים ימשיכו לעלות ,  לאור העליות בשנה האחרונה ,  המחירים בהחלט מצדיקים מימוש של חלק מהמניות .  לאלי יונס יש עוד אופציות ,  וגם מדינת ישראל מוכרת רק חלק ממניות דיסקונט ,  כך שאם תהיה עלייה נוספת ,  היא תוכל ליהנות ממנה ".  האנליסט מציין כי העיתוי של מדינת ישראל למכירת המניות אינו מקרי : " הם יודעים שמתקרבת הנפקת זכויות והם לא רוצים להשתתף בה - לכן זהו תזמון נוח מבחינתם ".  דויטשה בנק קנה 5% מדיסקונט מדינת ישראל מכרה 5% ממניות בנק דיסקונט לבנק ההשקעות הזר דויטשה בנק תמורת 434 מיליון שקל .  לאחר המכירה תחזיק המדינה ב-20% ממניות דיסקונט ,  ואתמול היה זה הצעד הראשון להפרטת הבנק .  דויטשה בנק ,  שזכה במכרז המדינה לרכישת מניות דיסקונט ,  קנה את המניות במחיר של 8.871 שקלים למניה ,  המגלם דיסקאונט של 2.5% על מחירן אתמול בשוק .  דויטשה קיבל אופציה לרכוש 3.33% נוספים ממניות הבנק ,  אך ויתר עליה בעקבות צניחת המניה .  דויטשה קנה את המניות כדי להפיצן למשקיעים אחרים ,  ואתמול בבוקר עם פתיחת המסחר הציע את המניות בשער של 8.87-9 שקלים למניה - כלומר ,  לכל היותר באותה הנחה שבה רכש את המניות .  נציגי דויטשה ניסו לעניין ברכישה גופים מוסדיים ,  משקיעים זרים ומשקיעים גדולים בשוק .  בשעות הבוקר קיבל מנכ"ל דלק ,  אסי ברטפלד ,  שיחת טלפון ממנכ"ל הסניף הישראלי של דויטשה בנק ,  בעז שוורץ ,  שניסה לעניינו ברכישה .  ואולם בחדרי המסחר ידעו לספר כי המוסדיים הישראליים לא התעניינו ברכישה .  במשך יום המסחר המשיכה מניית דיסקונט לצנוח עד לשער של 8.67 שקלים .  בחדרי המסחר ציינו כי ככל ששער המניה ירד במהלך יום המסחר ,  כך גם ירד המחיר שאותו דרשו בדויטשה .  שלושה גופים מוסדיים גדולים הודיעו כי לא השתתפו ברכישה . " כדי שהרכישה תהיה אטרקטיווית עבורנו ,  היינו צריכים לקנות את המניות בדיסקאונט של 5% ממחיר השוק .  המחירים שדויטשה הציע היו רחוקים מזה ".  בחדרי המסחר ידעו לספר כי דויטשה בנק ירד אפילו למחיר של 8.73 שקלים ,  אך בדויטשה אומרים כי כל הסחורה הופצה עוד לפני הצהריים במחיר של 8.85 שקלים .  לפי שער המכירה שפירסם האוצר ,  מחיר זה משקף לדויטשה הפסד של מיליונים בודדים על העסקה .  בדויטשה אומרים כי מרבית הסחורה הופצה למשקיעים זרים .  בהקשר זה יצוין כי בנובמבר בחר מנהל מחלקת המחקר בדויטשה ,  דן הארוורד ,  במניית דיסקונט כמניה המועדפת במגזר הבנקאות הישראלי .  מכירת אחזקות המדינה בדיסקונט נעשית על רקע הנפקת זכויות שהבנק יקיים בקרוב בסכום המוערך בכ-400 מיליון שקל .  הנפקת הזכויות אמורה לדלל את חלקה של המדינה בבנק .  את ההצעות לרכישת מניות דיסקונט הגישו דויטשה בנק ,  סיטי ,  ubs ,  גולדמן סאקס ו-hsbc . " צעד מתבקש"יו"ר דיסקונט ,  יוסי בכר ,  אמר אתמול כי הוא מברך על החלטת הממשלה להפריט את מניותיה בבנק : " יש גרעין שליטה בבנק ,  וזה לא ישפיע על ניהולו .  ההפרטה היא צעד כמעט מתבקש וטוב ,  מכיוון שהמדינה הכריזה כי אין לה כוונה להחזיק במניות לאורך זמן .  זה הדבר הנכון נכון לעשות אחרי מכירת גרעין השליטה .  העיתוי טוב ,  מדובר בשלב של גאות בשווקים ".  שר האוצר ,  יובל שטייניץ ,  אמר אתמול : " מכרנו בעסקה מוצלחת 5% ממניות בנק דיסקונט שבידי המדינה .  מדובר בהישג למדינה .  כפי שהתחייבתי בעבר ,  נפעל למכור את יתרת מניות הבנקים שבידי המדינה במהלך 2010 ".  המדינה מחזיקה בכ-10% ממניות בנק לאומי ותחזיק ,  לאחר השלמת העסקה עם דויטשה בנק ,  ב-20% ממניות בנק דיסקונט .  לפי תנאי המכרז ,  המדינה לא תוכל להמשיך ולמכור את מניות דיסקונט במשך 90 יום .  אתי אפללו ומיכאל רוכוורגר

שטייניץ ואריסון מוכרים מניות בנקים והמשקיעים הצטרפו
עד תחילת השבוע הפגינו מניות הבנקים עוצמה ,  אבל אז הגיעו מכירת מניות המדינה בדיסקונט והתוכניות של שרי אריסון בבנק הפועלים והפכו את המגמה :  שנה של עליות במניות הבנקים נבלמה ,  ומדד הבנקים השיל 7% בשבוע

