המשטרה של רשות ני"ע יוצאת לפעולה 
חוק ניירות ערך
 >  >  מהפכת האכיפה הקרבה ובאה של רשות ניירות ערך צפויה להביא לשינוי של ממש ברמת החשיפה האישית של דירקטורים ונושאי המשרה בחברות הציבוריות בישראל .  מעתה ,  הרשות תוכל לנקוט הליכים מינהליים נגד דירקטורים ונושאי משרה אחרים בחברות הציבוריות ולהטיל עליהם סנקציות חמורות .  זאת בעקבות תיקון חדש לחוק ניירות ערך שאושר בימים אלה בוועדת הכספים של הכנסת .  התיקון צפוי להיכנס לתוקפו בקרוב ,  לאחר אישור סופי של מליאת הכנסת .  הוא יאפשר לרשות ניירות ערך להגביר משמעותית את אכיפת דיני ניירות הערך בישראל .  הסמכות שתוענק לרשות לא תוגבל לחברות בלבד ,  ותאפשר לה לנהל הליכים מינהליים ולהטיל סנקציות חמורות גם על דירקטורים ונושאי משרה אחרים - ואף על עובדים זוטרים יותר .  מדובר בקפיצת מדרגה ברמת הסיכון האישי שאליו יהיו חשופים הדירקטורים ,  המנכ"לים ונושאי המשרה האחרים בחברות הציבוריות בישראל .  בהיבט של נושאי המשרה ,  עיקר השינוי הוא שלרשות תהיה סמכות לפתוח בהליך מינהלי נגד דירקטור או נושא משרה אחר שהיתה לו אחריות להפרה ,  לרבות במקרים שבהם אחריותו נובעת מרשלנות בלבד ולא ממעשה מכוון או מודע .  גם מנכ"ל של חברה ציבורית יישא באחריות כמעט אוטומטית להפרות של החברה ועובדיה ,  אלא אם יוכיח כי נקט כל אמצעי סביר למניעתן .  בסוף ההליכים ,  שצפויים להיות קצרים מאוד ויעילים ,  תוכל הרשות להטיל סנקציות חמורות ביותר .  כך למשל ,  תוסמך הרשות להטיל על דירקטורים ,  נושאי משרה אחרים ועובדים בחברות המפוקחות עיצומים כספיים משמעותיים - אפשרות שכיום קיימת בעיקר רק ביחס לחברות .  היקף הקנסות יהיה עד מיליון שקל להפרה ,  והרשות תוכל לחייב את הנידונים בפיצוי נפגעי ההפרה ,  לבטל רישיונות או היתרים שנתנה להם - ובמקרים חמורים אף להטיל איסור על כהונה בכירה בחברות המפוקחות על ידי הרשות ,  לתקופה של שנה .  ההפרות האפשריות מקיפות את מרבית הוראותיו של חוק ניירות ערך ,  החל בהפרות טכניות ,  דרך פרט מטעה בדו"ח או בתשקיף ואי הגשת דו"ח לרשות בדרך או במועד שנקבע - וכלה בשימוש במידע פנים .  בנוסף יחול החוק על הפרות של חוק השקעות משותפות בנאמנות ,  שמסדיר את פעילותן של קרנות הנאמנות ,  ועל הפרות של חוק הסדרת העיסוק בייעוץ השקעות ,  שיווק השקעות וניהול תיקי השקעות ,  שמסדיר את פעילותם של מנהלי התיקים ויועצי ומשווקי ההשקעות .  לצד סמכויות ענישה רחבות אלה ,  החוק גם מוודא שהקנס הכספי ישולם באופן אישי על ידי הדירקטור או נושא המשרה ולא על ידי החברה .  כך למעשה תיווצר מציאות חדשה ,  שבה נושאי המשרה והדירקטורים יהיו חשופים באופן תמידי לסיכון של נקיטת הליך אישי נגדם .  לאור ההערכות כי הרשות צפויה להפוך את האכיפה המינהלית לכלי מרכזי בארסנל שברשותה ,  נראה כי השפעת המהלך על נושאי המשרה בחברות הציבוריות ועל אופן התנהלותם תהיה משמעותית ביותר .  הכותב הוא עורך דין ומשמש שותף וראש מחלקת שוק ההון במשרד עורכי הדין תדמור ושות' ,  וכיהן בעבר כיועץ המשפטי של אל על וכסגן היועץ המשפטי של רשות ני"ע

המשטרה של רשות ני"ע יוצאת לפעולה 
חוק ניירות ערך

