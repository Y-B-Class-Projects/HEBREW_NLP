שיחק אותה
סער גיט מנצל את העובדה שמחר מתחיל האולסטאר ,  בשביל להזכיר לכולנו לפרגן קצת לעמרי כספי .  אחרי הכל ,  גאווה
לפני שנה היה שותף עמרי כספי לאחת העונות הגרועות של מכבי ת"א .  הקבוצה של המדינה ,  שנהגה לאכול את אירופה בביס - לא עברה את הטופ 16 .  כספי היה שותף מלא להופעה מבזה ומבאסת ,  כשאפילו המספרים היפים לעין שהציג לא חיפו על העובדה שהוא חלק אינטגראלי מהיסודות שהובילו את הצהובים למיצג מסכן ואפור .  אתמול אותו כספי ,  הפעם במדי הסקרמנטו קינגס ,  עלה על הפרקט ההיסטורי של הניו יורק ניקס ,  במדיסון סקוור גרדן .  5,000 ישראלים צפו באיש שלהם .  כספי לא הגיע לשם כקישוט .  הוא תפר 18 נקודות בהופעה שמכל זווית ראייה תיראה לנו מדהימה ,  כי אנחנו לא אובייקטיבים ,  אבל היא גם הרבה יותר מזה .  היא בעיקר מזיזה לנו משהו בלב .  בתוך ים האכזבות המלוחות של הספורט הישראלי ,  זה הכי רחוק מלהיות מובן מאליו .
 שנה אחרי הטעם החמוץ ממכבי ,  כספי הראה לכולם - ובעיקר לעצמו - שהוא דפדף ממזמן .  רק שנה עברה מאז ,  ועדיין אין שום זכר לעונה ההיא ביד אליהו .  היום כספי הוא ספורטאי שגורם לנו להאמין מחדש בספורט שלנו .  מעבר להיותו כזה ,  נראה שבמצוקת החומר הספורטיבית שלנו הוא הפך להיות הספורטאי הרלוונטי והחשוב של העשור .  לא רק בגלל שהוא שבר את חומת הNBA שכל כך הרבה ישראלים לא חשבו על לשבור קודם ,  אלא בעיקר בגלל הערכים שהוא דאג לחרוט לעצמו על המצח בדרך לשם .  
כספי לא כישורני מדי ,  אבל גדוש בתעוזה ,  בווינריות ,  בעבודה קשה ברמות שאיש לא מכיר .  זה האיש ששם את כל התחזיות הריאליות בצד ,  ושמעבר לבלורית וליד הטובה ,  החליט לקחת את החלום של כולם צעד אחד קדימה ,  ולהפוך אותו למציאות שלו .  אחרי שנים של זיעה סיזיפית ,  כספי הראה לכולם שיש דוגמה מקרוב של מישהו שעשה את זה ,  ושכל זה באמת השתלם לו .
 לכאורה הכל כבר נאמר על עמרי וגם מה שכבר נאמר נשכח מזמן ,  אבל אחרי 40 ומשהו משחקים בהם כספי מטפס לטופ של הרוקיס בנ.ב.א ,  אפשר להתחיל לסכם - ובעיקר להפנים .  כי למרות הנטייה שלנו לריאליזם ולנון-דרמטיזיציה ,  בפועל צריך להבין את גודל ההתעלות של כספי .  אנחנו כנראה לא קולטים את זה מספיק או דואגים שהמסר יחלחל באמת ,  אבל בשורה התחתונה מדובר באחד שהצליח תוך פחות משנה להפוך לאחד שגורם למאמנים הכי משופשפים להתכונן אליו בשיא הרצינות ,  כמעט כמו שהם מתכוננים לשחקנים שמרוויחים פי 50 מכספי וקולעים פי 2 ממנו .  הם אמנם קיימים ,  אבל באותה נשימה מופלא לראות איך המספרים מראים שחקן NBA לגיטימי - עם ממוצעים שלא מביישים גם שחקנים מבריקים הרבה יותר מהיד של כספי ,  ועם קילומטרז ארוך משלו .  
ניצן ראשון לאופוריה הזאת נוכל לראות מחר  ( שישי )  באולסטאר ,  שכספי ,  כבר בשנה הראשונה שלו כשחקן NBA ,  יזכה לטעום איך זה להיות שחקן מעולה .  לא מעולה בישראל או ביבנה ,  אלא מעולה איפה שכולם נראו לו מהטלוויזיה הרבה יותר מעולים ממנו .  וזה בדיוק מה שמדהים בכל הסיפור .
 ערב האולסטאר ושנייה לפני שהוא דורך על הגלקסיה של ברייאנט ,  לברון ושות' כמו אסטוראנט מכוכב אחר ,  זה הזמן לבקש בקשה לא מוגזמת מדי :  רק לפרגן ,  והפעם בלי להיות נוקבים מדי .  את הארסיות והטוקבקים הציניים אפשר להשאיר לאכזבות מהנבחרת של הכדורגל .  כשרואים את כספי ,  אי אפשר שלא להשתחוות ,  להעריך ולהעריץ ,  ולהשתדל לעשות את זה בשיא התמימות .  לא רק את התוצאות ,  אלא בעיקר את הדרך והתכונות שהובילו אותו לשם .  את הספורטיביות התמידית ,  ואחר-כך את הישראליות ואת חוסר היכולת לוותר לעצמו ולאחרים .  ואם בספורט אילסורטייד קבעו שעומרי הוא מלך ישראל ,  לא נראה שיש טעם להתווכח .  הבן אדם מלך ,  ואנחנו מלכים שיש לנו אחד כזה ,  ושהוא משלנו .
 
שיחק אותה
סער גיט מנצל את העובדה שמחר מתחיל האולסטאר ,  בשביל להזכיר לכולנו לפרגן קצת לעמרי כספי .  אחרי הכל ,  גאווה

