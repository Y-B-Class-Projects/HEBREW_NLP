ילדת כאפות
גם אם גיבורת הרומן  " מחאה משלי "  של אלינור ליפמן היא דמות לא אמינה בעליל ,  מדובר במפלצת בת 16 משעשעת למדי שהופכת את הקריאה בספר לקולחת .  דוד רוזנטל יועץ חינוכי 
" יש לי עקרונות ,  ואם זה לא מוצא חן בעיניך ,  יש לי אחרים ",  טבע פעם גראוצ'ו מרקס את המשפט שהפך לאחת מאמרות הקאלט הגדולות ביותר של המאה ה-20 .  הביטוי הזה ,  כך נדמה ,  נכון בעיקר למיינסטרים ,  אבל לא ממש תופס כשמדובר בקבוצות השוליים של החברה .  הרי לא נצפה ,  למשל ,  מברוך מרזל להיות אוהב ערבים או מביל גייטס להפוך לסוציאליסט .  אבל תמיד יש הפתעות .  
ב"מחאה משלי "   ( תרגום :  תלמה אדמון )  מביאה אלינור ליפמן את סיפורה של משפחת האץ' .  האב דיוויד והאם היהודייה אביבה הם מרצים היפים במכללת הנשים הקטנה  " דיואינג "  שבבוסטון .  כפי שניתן לנחש ,  דעותיהם נחרצות וכמו כל אנשי דור המהפכה של שנות ה-60 ,  הם מאמינים בשוויון ,  בשיתוף ובהתערטלות ,  תרתי משמע .  לפיכך ,  בתם היחידה פרדריקה גדלה עימם במקום לא שגרתי  בין קירות הקמפוס .  בשנת 1976 ,  כשהיא בת 15 ,  נודע לפרדריקה שאביה היה כבר נשוי פעם לאישה אחרת בשם לורה לי פרנץ' ,  ולא זאת בלבד אלא שאותה לורה לי עומדת לשמש אם בית באותה מכללה ממש .  כפי שניתן לנחש ,  השידוך המוזר הזה מתפצל לכל מיני כיוונים מופרעים ומופרכים ויוצר מצבים כאוטיים שמאלצים את משפחת האץ' לחשוב על פתרונות שבעבר היו רחוקים מהם במיוחד .  
פרדריקה המתבגרת ,  שגדלה בעולם שבו האידיאלים והשאיפה לצדק נמצאים בראש סדר העדיפויות ,  מבינה בשלב מוקדם של חייה שהמציאות לא תמיד עולה בקנה אחד עם הרעיונות שמכרו לה במשך השנים  ( עמוד 15 )  : " גיליתי שאבי המתון והלא נאה במיוחד היה נשוי בעבר ..  .  לפתע נדחקה הנוכחות הענקית ,  שהייתה אמי ,  למעמד האישה השנייה ".  ההתפתחויות הבאות כבר מפתיעות אותה פחות ,  ונדמה שפרדריקה תמיד חושבת על הצעד הבא ותמיד צודקת .  בשל כך ,  היא מצליחה לזהות את השינויים שחלים אצל המבוגרים הסובבים אותה עוד לפני שהם עצמם מודעים אליהם .
 כמי שגדלה בין כותלי הקמפוס וללא טיפת פרטיות בחייה כמתבגרת ,  פרדריקה רכשה חוכמת חיים לא מבוטלת ,  בנוסף לאיי.קיו הגבוה שקיבלה מהוריה כמענק גנטי .  שני האלמנטים הללו מתאגדים לדמות שקשה לעמוד בפניה ואי אפשר כמעט לנצח .  ליפמן ,  שבכל הרומנים שכתבה מתייחסת לתופעות עכשוויות בחברה האמריקאית ,  ניצלה את המפלצת שיצרה לכתיבת דיאלוגים מבריקים .  כל הדמויות מעצבנות ,  והמחברת במיוחד לא חסה על פרדריקה .  היא אחת מאותן ילדות שראויות לכאפה בכל פעם שנתקלים בהן ,  סוג של דריה ,  הסייד-קיק של ביוויס ובאטהד .  אולם עד כמה שזה מעורר עניין ומשעשע ,  זו גם נקודת התורפה הגדולה לכל אורך הספר .  הקורא לא מרגיש ,  בדרך כלל ,  שמדובר בסך הכל בנערה בת 16 .  נכון שיש לא מעט מתבגרים חוכמולוגים ,  אבל העובדה שכמעט כל דיון של פרדריקה עם הוריה נגמר בנוק אאוט לטובתה מטלטלת את חומת האמינות של העלילה .  לתרגום יש חלק לא קטן בכך .  גם אם מדובר באנשים בעלי רקע אקדמי ,  קשה להתעלם מהשפה הגבוהה ומהתחביר הנכון מדי שמבצבצים בדיאלוגים .  הרי איש בימינו  ( ואפילו בשנות ה-70 )  לא אומר  " שמא "  או משתמש במשפטים נקיים כל כך כמו זה של לורה לי  ( עמוד 286 )  : " בבקשה תתעלמו ,  מכאוביי לא יוזכרו עוד ".  
החשיבות הגדולה של הספר היא הטיפול שהוא מעניק במקביל לכל מיני בעיות בחברה המערבית המודרנית  דת ואמונה באל מול אתאיזם קיצוני  ( האין מדובר ,  בעצם ,  באותו הדבר ?  )  ,  היכן עובר הקו בין שמירה על הפרטיות לחדירה אליה ומתי מותר לשקר ומתי אסור .  מעל כל אלה ,  ליפמן מעלה את סוגיית הפתיחות של הורים מול ילדיהם :  מה לספר להם ובאיזה עיתוי ,  האם צריך תמיד לתת לילדיך להתבטא או שלפעמים מותר לא להתחשב בדעתם ,  וכיצד ניתן להשתמש בפסיכולוגיה בגרוש מבלי שבעתיד היא תופנה כלפיכם כחרב פיפיות ?  
כאמור , " מחאה משלי "  אינו חף מבעיות ובאופן כללי הוא לא ספר אמין במיוחד .  למרות זאת ,  כשבוחנים אותו לפי מדד של הנאה גולמית ,  קשה לנצח אותו .  הוא קולח ,  רהוט ,  קליל ושנון ומהרבה בחינות גם מחכים .  לא לחסידי הספרות הריאליסטית ,  כן לאלה שרוצים להעביר את הזמן בכיף .
 

ילדת כאפות
גם אם גיבורת הרומן  " מחאה משלי "  של אלינור ליפמן היא דמות לא אמינה בעליל ,  מדובר במפלצת בת 16 משעשעת למדי שהופכת את הקריאה בספר לקולחת .  דוד רוזנטל יועץ חינוכי

