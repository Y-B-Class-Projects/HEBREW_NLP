עוד באירופה היינו סקפטים
אחרי הפאניקה המתלהבת שליוותה את השקת הקולקציה שעיצב אלבר אלבז ל-H & M יוצאים ממחבואם אלה שלא אהבו אותה - וידוי שיכניס אתכם לפרופורציות
כמעט שבוע אחרי שנחשפה בהיסטריה הקולקציה הטרייה שעיצב אלבר אלבז מלנווין ל-H & M ,  הגיע הזמן לקחת נשימה ארוכה ולנסות להבין מה בעצם יש לנו פה .  יום אחד הגיעו השבדים לפתחה של לנווין והציעו הצעה ,  מפתה ?  לא ברור .  מה שהיה ברור בה הוא שכל אותה יוקרה שיש ללנווין להציע ,  הולכת לפנות מקום לחיקוי שלה .  אבל כשאלבר מפקח על כך ,  זה נשמע מבטיח ,  חיוכו הקטן ,  והזרות היחסית שלו בתעשייה התובענית ,  הטביע ביטחון גם בסקפטים ביותר מבינינו .
 כשאלבז מעצב ללנווין ,  הוא אלבר ,  והן השמלות של אלבר .  ככה ,  פשוט ,  בשם פרטי .  איש אחד עם תשוקה מרוכזת מטרה ,  וחיבה ברורה לפפיונים ,  יצר בינו לבין המעריצות שלו אינטימיות ,  השונה מהאינטימיות השקרית שמנהל קרל לגרפלד עם חובבות שאנל  ( בזמן שהוא שומר דיסטאנס מלקוחותיו מאחורי משקפיים כהים )  או זו של מרק ג'ייקובס עם חובבות לואי ויטון  ( בזמן שהוא צעיר ומגניב והלקוחות מבוססות ורציניות )  .  לעומתם הצליח אלבר ליצור זיהוי עם הלקוחות שלו .  השמלות והאקססוריז שלו ,  הפכו אותו ואת לנווין ליוקרה בלתי ניתנת להשגה ,  אך חביבה להפליא .
 אך בחשיפת הקולקציה בשבוע שעבר ,  התברר אך הפכו השמלות של אלבר ברגע אחד לפריט הבסיסי ביותר ,  זה שנלבש לכל מקום ,  ויכול להימכר על ידי רשת  " הבכל מקום ".  מי שחיפשה את המלמלה הא-סימטרית של לנווין אכן קיבלה אותה ב-H & M במגוון של צבעים ,  ומי שתרה אחרי כתפיים עם נפח ,  זכתה לו בהדפס פרחוני .  והצבעוניות ?  היא צועקת ,  כאילו כדי להצהיר על אומץ לבה של הקולקציה .  זו שלא שמה לאלבר גבולות .  
סקאלת הצבעים כאילו מנסה לכסות על התרגום הגס של כל מה שאחנו אוהבים בלנווין .  האלגנטיות שיצר אלבז בצהוב ובכתום ,  הפכה לתחפושת בידיהן הגסות של הקפיטליסטים ,  ואילו הטי-שירטס שנושאות את איוריו המוכרים של אלבז ,  אלה שכל כולם נאיביות בסיסית של צבעי פסטל ,  הפכה למגוחכת והמונית כשהיא מנסה להדגיש את הלך הרוח ,  מבלי לעמוד מאחוריו .
 וגם אם לא ניכנס לעומקה של הבעיה ,  שבה רשת המונית תוחמת את שמו של המעצב וכישרונו ב-17 עיצובים שמהווים את כתב היד המוכר שלו ,  מתוך פעולת רדוקציה שמסרבת להביט על הפרטים ;  הרי שלא יכול להיות שבחסות היוקרה תעטי על עצמך מעיל שמרחוק נראה מושך ,  ושבעת הלבישה יתגלה כדוקר וכנטול בטנה .  וזאת למרות שב-H & M דואגים להזכיר לכולנו ששיתופי הפעולה שלהם עם מעצבי על ,  מוכיחים לעולם שאפשר לייצר אופנה זולה ,  אבל יוקרתית .  
השבדים וגם אלבר שכחו ,  ככל הנראה ,  שהיוקרתיות מעולם לא נמצאה רק בצורה .  חיקוי הדגם בבד קשיח שלא זוכה לנפח שלו רק מהתיפורים ,  אלא גם מהעובדה שהוא לא מכיר את הרכות של החומר הטבעי ,  הופכת את מי שחושקת בפריט לילדה הקטנה שמוכנה לעטות על עצמה את בגדי הבובה האהובה עליה מבלי לחשוב פעמיים .  כאילו המהות של לנווין ניתנת לתרגום בעזרת צילום דוגמנית שעומדת בקושי על שרפרף מרופד .  ריפרור ריק ומטריד לקוקלציית הקרוז האחרונה שהיתה פשוט מרגשת .
 לעומת אלבר ,  לוקאס אוסינדיוור ,  מעצב בגדי הגברים של לנווין ,  הצליח לדלג מעל החסרונות והבעיות שמציבים השבדים בפני מי שבוחר לשתף עמם פעולה .  יכול להיות שהסיבה לכך נעוצה בעובדה שמותג הגברים של לנווין מייצר גבר אחר מהאשה של לנווין ;  יותר יומיומי ופשוט ,  ובעיקר פחות מוכר ,  ולכן מעיל הטרנץ' כמו גם הצעיף הקטן והפשוט ,  עושים את העבודה ,  לצדם של שני זוגות מכנסיים .  לאלה מתלוות נעלי אוקספורד במגוון צבעים זוהרים .  אבל גם שם כדאי להתרחק מהיוקרה השקרית שמציצה מבעד לחליפות הגבריות .
 
עוד באירופה היינו סקפטים
אחרי הפאניקה המתלהבת שליוותה את השקת הקולקציה שעיצב אלבר אלבז ל-H & M יוצאים ממחבואם אלה שלא אהבו אותה - וידוי שיכניס אתכם לפרופורציות

