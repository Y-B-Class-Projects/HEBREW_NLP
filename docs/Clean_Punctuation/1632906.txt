 " משרד גורניצקי מבקש לאכול את פרי עמלי בכוחניות משוועת "
 ד"ר רפעאת עזאם תבע מהמשרד בונוס של מיליון שקל לאחר שחסך ללקוח מס בגובה 70 מיליון שקל .  בעדות שהגיש לבית הדין הוא טוען כי המשרד מנסה לפגוע בשמו .  גורניצקי : " תרומתו לתיק היתה שולית "
  >  >  הסכסוך המשפטי בין משרד עו"ד גורניצקי ושות' לבין ד"ר עו"ד רפעאת עזאם ,  שכיר לשעבר במשרד ,  עולה מדרגה .  בסוף השבוע שעבר הגיש עזאם לבית הדין האזורי לעבודה בתל אביב תצהיר עדות ראשית מטעמו ,  בו הוא חושף פרטים חדשים לגבי התנהלות משרד גורניצקי כלפיו . " הנתבעת  ( גורניצקי ושות' - ה"ר )  מפרה את כל ההסכמות ומבקשת לאכול לבדה את פרי עמלי בכוחניות משוועת ..  ..  את שמי הטוב בניתי בעבודה קשה במשך שנים והנתבעת באלימותה הרבה מנסה לפגוע בנכס יקר לי מאוד ",  תוקף עזאם את המשרד בו עבד במשך כשנה וחודשיים .  לפני כחצי שנה הגיש עזאם תביעה נגד משרד גורניצקי ,  אחד המשרדים המסחריים הבולטים בישראל שבראשו עומד עו"ד פנחס רובין .  באמצעות עורכי הדין גדעון רובין וליאור בונר ממשרד רובין-שמואלביץ טען עזאם כי טיפל בתיק מורכב בתחום המיסוי הבינלאומי ,  שבגינו קיבל המשרד שכר טרחה בסך 9 מיליון שקל .  לטענתו ,  הצליח להפחית שומת מס של חברה זרה בכ-70 מיליון שקל ,  אך חרף ההסכמות עם גורניצקי כי יקבל בונוס בסך 10% משכר הטרחה מסרב המשרד לעמוד בהתחייבותו .  בשל כך תבע עזאם מהמשרד 875 אלף שקל ,  שהם 10% מסכום החיסכון במס וכן 150 אלף שקל בשל פגיעה במוניטין ועוגמת נפש .  מהתביעה עולה כי שכרו של עזאם היה 21 אלף שקל בחודש ,  ובנוסף הוא קיבל בגין הצלחה בונוס בסך של 10%-30% משכר הטרחה שמשולם למשרד . " צריך לייבש את עזאם"באוקטובר 2008 חדל עזאם לעבוד במשרד .  לטענתו ,  המשרד ביקש להפסיק את עבודתו כשכיר והוצע לו להמשיך כעצמאי .  לאחר שלא הושגה הסכמה בנוגע לתנאי העבודה הוחלט על סיום הקשר .  בכתב ההגנה טען משרד גורניצקי כי עזאם פוטר מעבודתו  " עקב חוסר שביעות רצון מהותי מרמתו ומביצועיו המקצועיים ".  לגרסת גורניצקי ,  לא הובטח לעזאם דבר מעבר למשכורתו החודשית הגבוהה .  המשרד טען כי צוות שלם טיפל בלקוח :  רובין כראש הצוות ,  עזאם ,  שני שותפים המתמחים במיסוי ומתמחה .  עזאם ,  כיום מרצה במרכז הבינתחומי בהרצליה ובעל משרד בתחומי מיסוי בינלאומי וסחר אלקטרוני ,  מצרף כנספח לתצהירו מייל פנימי שנשלח ב-25 בנובמבר 2008 מעו"ד מוריאל מטלון ,  השותף המנהל בגורניצקי ,  לעו"ד דפנה טלגם ,  שותפה במשרד ולעו"ד עדי נחמיאס .  גם רובין מכותב למייל .  במייל כותב מטלון : " אתמול עזאם צילצל לפנחס וניסה להתמקח .  פנחס ממש דחה אותו על הסף ואמר לו שאילו הדבר היה תלוי בפנחס הוא לא היה נותן לו גם את מה שאני הצעתי .  יכול להיות שצריך לייבש אותו ".  לטענת עזאם , " למרות ההסכם המפורש והמחייב ,  עד היום לא שילמה לי הנתבעת ולו שקל אחד מהסכומים שאותם קיבלה מהלקוח .  הנתבעת פועלת בהתאם להנחייתו של עו"ד מטלון ..  ..  הנתבעת מנסה לייבש אותי ולחזור בה מההסכמה המחייבת שגובשה בינינו ".  עזאם מכחיש בתצהירו את טענת גורניצקי שלפיה עבד צוות שלם על התיק . " על התיק עבדו אנוכי ,  מתמחה ועו"ד רובין .  לא היה אף עו"ד אחר בתיק והצוות המדובר לא היה ולא נברא ",  הוא כותב .  לטענתו ,  הוא והלקוח היו עסוקים בחישובים שונים של מתווה פשרה לקראת הפגישה עם פקיד השומה , " בזמן שעו"ד רובין היה עסוק ,  כנראה ,  בחישובי שכר הטרחה והתייעצות עם ה'שותפים הנסתרים' שלו ".  עזאם מפרט כי  " מתוך 961 שעות עבודה בתיק אני עבדתי 440 ,  המתמחה 408 ועו"ד רובין כ-75 בלבד .  אין זכר בדו"חות לשני שותפים המתמחים במיסוי ,  שייעצו בסוגיות המשפטיות ..  ..  שעות העבודה שלי היו 85% משעות העבודה של עורכי הדין על תיק זה ".   " חלקי העצום בטיפול בתיק תועד גם במייל שקיבלתי מהלקוח ,  שבו הוא מבקש ממני להסביר לרובין את הסוגיות בתיק כדי שהלקוח לא יבזבז את זמנו בהסברת הדברים ,  כפי שקרה בפגישה קודמת עמו ",  מוסיף עזאם בתצהירו .  עזאם דוחה את טענות משרד גורניצקי לפיהן נותרה עוד עבודה רבה על התיק לאחר עזיבתו .  הוא מצהיר כי  " לאחר עזיבתי את הנתבעת חויב הלקוח בגין המשך הטיפול בתיק ב-38 שעות נוספות בלבד ,  וזאת בהשוואה ל-923 שעות בטרם עזיבתי - כשחלקו של עו"ד רובין הוא שמונה שעות בלבד ..  ..  96% מתוך 961 שעות העבודה על התיק ,  כלומר 923 שעות ,  בוצעו קודם עזיבתי .  אין ספק כי התיק היה בשלביו הסופיים והעבודה שנותרה בו היתה שולית וטכנית לחלוטין ".  בנוסף ,  תוקף עזאם בתצהירו את השימוש שעשה בו המשרד לצורך יחסי ציבור .  לדבריו , " הנתבעת עשתה כל שביכולתה להחצין את הצטרפותי ודאגה לפרסם זאת ברבים לאורך כל תקופת עבודתי .  אחת הדרישות והלחצים שלה בכל התקופה היתה שאתראיין כל הזמן ואכתוב לעיתונות ואזכיר את שמה ".  הוא מסכם את תצהירו בכותבו : " העובדות זועקות לשמים ומדברות בעד עצמן .  ההסכם כתוב וברור .  הכלל המשפטי קל ,  וידוע לכל כי הסכם יש לקיים ".   " תלינו בעזאם ציפיות שהיו מעבר ליכולותיו"ממשרד גורניצקי ושות' נמסר בתגובה : " באשר לטענה שעזאם ביצע את רוב העבודה בתיק - המשרד מטפל בכל תיק באמצעות צוות הכולל שותף ,  עורכי דין שכירים ומתמחים .  בתיקים מסוג זה מעורב עו"ד רובין באופן אינטנסיבי .  בכל תיק שתחת אחריותו או זו של שותף בכיר אחר מעורבים עורכי דין שכירים שזוכים לשכר חודשי ולא לחלק בשכר הטרחה שמשלם הלקוח . " לדעת המשרד ,  תרומתו של עזאם לתיק נשוא התביעה היתה שולית ,  אם לא שלילית .  עזאם ממשיך בניסיונות ליטול לעצמו הישגים שחלקו בהם זעום ,  אם בכלל .  הטיוטות שהכין תוקנו שוב ושוב באופן חריג מהמקובל .  כבר באותה עת נוכח עו"ד רובין כי הציפיות המוקדמות לגבי כישוריו המשפטיים של עזאם היו מוגזמות .  הוא הציג עצמו כמומחה בעל שם ,  אך היה רחוק מלעמוד ברף המקצועי הנדרש מעורכי דין במשרד . " באשר למייל בעניינו של עזאם - מדובר בציטוט קצר ומסולף ובניסיון להוציא דברים מהקשרם .  המלה 'לייבש' לא היתה קשורה לתגמול הכספי ,  אלא לכך שבמשך יותר משבועיים עזאם התחמק מחתימה על ההסכם שבו מוקנה לו התגמול הכספי ,  תוך שהוא מנסה להתמקח על סכום התגמול מעבר להצעה הנדיבה שהוצעה לו .  בהקשר זה נכתב כי יכול להיות שיש להפסיק לשכנע אותו להגיע להסכמה ,  ולכך התייחס הביטוי 'לייבש אותו' .  באשר לטענה שהמשרד ביקש ליחצ"ן את הצטרפותו של עזאם למשרד - משרד גורניצקי משתבח בעובדיו ,  ואינו מעלים מעיני התקשורת את דבר הצטרפותם למשרד .  זוהי דרכנו ואנו גאים בה .  הניסיון לקדם את עזאם נעשה עוד טרם נוכחנו שהציפיות שתלינו בו היו מעבר ליכולותיו ,  וזאת הסיבה לכך שהוא מצא את עצמו בחלוף כשנה מחוץ למשרדנו ".  

" משרד גורניצקי מבקש לאכול את פרי עמלי בכוחניות משוועת "
 ד"ר רפעאת עזאם תבע מהמשרד בונוס של מיליון שקל לאחר שחסך ללקוח מס בגובה 70 מיליון שקל .  בעדות שהגיש לבית הדין הוא טוען כי המשרד מנסה לפגוע בשמו .  גורניצקי : " תרומתו לתיק היתה שולית "
 
