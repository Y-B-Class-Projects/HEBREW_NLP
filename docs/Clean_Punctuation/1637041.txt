אוסטרליה :  קלאסיקה בהתהוות
מארי שיחק טניס נפלא בדרך לגמר גראנד סלאם שני בקריירה ,  אחרי שניצח במלבורן את סיליץ 1:3 .  סרינה והנין בגמר הנשים
איך שלא מסתכלים על זה ,  הקרב בין סרינה וויליאמס לז'סטין הנין בגמר אליפות אוסטרליה היה פשוט בלתי נמנע .  שתי טניסאיות סיניות ,  נה לי וז'י ז'נג ,  היו אמורות למנוע מהשתיים את ההעפלה לגמר הקלאסי לו כולם מצפים ,  אולם הלילה  ( בין רביעי לחמישי ,  שידורים ישירים ביורוספורט )  שתיהן כשלו במשימתן .  
נה לי הציגה טניס משובח במעמד חצי הגמר ,  הייתה אגרסיבית ,  מדויקת ונחושה ,  אבל כדי לנצח את סרינה וויליאמס דרוש ,  כנראה ,  אפילו יותר מזה .  סרינה ,  אלופת 2009 ,  נעזרה בניסיונה ובעוצמות חבטותיה וניצחה את הסינית בתום מותחן 6:7 ,  6:7 .  לז'י ז'נג היה טורניר נפלא ,  וכולם ציפו כי תקשה על הנין את הדרך אל הגמר ,  אבל הבלגית המצוינת גרמה לסינית לקרוס ורמסה אותה תוך פחות משעה 1:6 ,  0:6 כדי לעלות לגמר מול סרינה .  גמר הנשים של אליפות אוסטרליה 2010 הוא קלאסיקה עוד בטרם נחבטה החבטה הראשונה ,  וחובבי הטניס בעולם יכולים רק לספור את הדקות עד לקרב הגדול בין שתיים מהטניסאיות הגדולות בהיסטוריה .  
כאמור ,  ראשונה עלתה באיצטדיון  " רוד לייבר "  המדורגת מספר 1 בעולם ,  סרינה וויליאמס ,  שהוכיחה שאין שנייה לה בכל מה שקשור לקאמבקים .  האמריקאית ,  שחזרה מפיגור עמוק נגד ויקטוריה אזרנקה ובכל זאת הצליחה להעפיל לגמר ,  הצליחה לפחות לכפר על היעדרותה של אחותה ,  ונוס ,  שנעצרה בשלב ארבע האחרונות .  עד המשחק נגד הבלארוסית ,  סרינה לא איבדה אף מערכה בטורניר ונראתה בשלה מתמיד לקטוף תואר חמישי במלבורן  ( ושני רצוף )  ו-12 תארי גרנד סלאם ,  וגם הפעם היא עברה חלק במשחק שני שני מערכות .
 נה לי הגיעה עם פחות לחץ מבחינתה ,  וזה ניכר במשחקה .  הסינית ,  שמדורגת 17 בעולם ,  שהצליחה לשלוח הביתה את דניאלה האנטוחובה וקרוליין ווז'ניאקי ,  העפילה לראשונה לחצי גמר בטורניר גרנד סלאם בכל שנותיה בסבב המקצועני .  סרינה עצרה אותה שם .  סרינה שברה כבר במשחקון הראשון של המערכה הראשונה ,  ועלתה ל-1:3 מבלי לבזבז אנרגיה מיותרת ותוך שהיא מציגה משחק יעיל ומדויק .  סרינה הגיעה למצב של נקודת מערכה במערכון התשיעי ,  אבל לי שמרה על ההגשה ,  שברה במשחקון העשיריוהשוותה ל-5:5 בצורה מרשימה .  השתיים הלכו לשובר שוויון בו סרינה השיגה שני מיני-ברייק ,  ניצלה את טעויות הסינית וניצחה בו 4:7 ו-6:7 במערכה כולה .
 המערכה השנייה הייתה צמודה ,  השתיים שמרו לכל אורכה על ההגשות ,  וזאת למרות שסרינה נראתה מעט נראתה אטית והתקשתה לפתח התקפות אל מול האגרסיביות של הסינית .  השתיים הלכו שוב לשובר שוויון ,  שגם בו סרינה השיגה מיני-ברייק ועלתה ל-1:4 .  בהמשך וויליאמס שלחה גב יד מצוינת שהעלתה אותה ל-1:6 ,  נה לי הגישה כדי להציל את המשחק ,  אבל שלחה את הכדור לרשת ,  וזה היה של סרינה המנוסה ,  שניצחה 1:7 בשובר השוויון ,  6:7 במערכה ,  ושחררה שאגת ניצחון שהרעידה את מלבורן . " היא שחקנית מדהימה ",  החמיאה סרינה ליריבתה , " ונוס אמרה לי איך לשחק ונתנה לי כמה עצות שעזרו .  יש לי עוד חצי גמר בזוגות ,  ככה שלא יהיה לי הרבה זמן לנוח .  אני שמחה להיות בגמר ואני מודה מאוד לקהל על התמיכה ".  
מיד לאחר מכן ז'סטין הנין המשיכה את הקאמבק המצוין שלה .  הטניסאית הבלגית ,  שהצליחה להדהים אפילו את עצמה עם העפלתה לחצי הגמר ,  פגשה את ז'י ז'נג ,  שכבר הכניסה לרשימה שלה לא מעט טניסאיות שיצאו מאוכזבות מולה .  ז'נג ,  שהגיעה למלבורן לא מדורגת ונמצאת במקום ה-35 בעולם ,  סיימה את הטורניר באוסטרליה בשנה שעברה בשמינית הגמר ובכל מקרה זו ההופעה השנייה שלה בחצי גמר של טורניר גרנד סלאם ,  אחרי שנעצרה לפני שנתיים בשלב הזה בווימבלדון .  אבל כאן נגמר המסע הרומנטי שלה .  
הנין הציגה את מיטב הרפרטואר שלה ,  עלתה ממוקדת למשחק ותוך 49 דקות רמסה את יריבתה 1:6 ,  0:6 .  ז'נג נראתה מעט עצבנית בפתיחה ,  אבל הצליחה לשמור על ההגשה במשחקון הראשון של המערכה הראשונה ולעלות ל-0:1 .  הנין הריחה זאת ,  ובהמשך המערכה דרסה את יריבתה ,  ניצחה שישה משחקונים רצופים ותוך 28 דקות בלבד רשמה 1:6 .  ז'נג קרסה מנטלית ,  הנין לא הרפתה ,  חבטה בכוח ובדיוק ,  תקפה את יריבתה בכל הזדמנות וניצחה עוד שישה משחקונים רצופים .  תוך 21 דקות המערכה הסתיימה בניצחון 0:6 חלק ומרשים של הבלגית הנהדרת ,  שעולה לחצי הגמר . 
" זה היה משחק שציפיתי לו ,  ידעתי שהיה לה טורניר מצוין ,  ואני שמחה שניצחתי ",  אמר הנין בסיום , " לא חשבתי שאגיע לגמר גראנד סלאם כל כך מהר .  נהנתי מהמשחק שלי .  היה יחסית קל היום ,  אבל אני צריכה לשמור על ריכוז בגמר ".  סרינה והנין שיחקו ביניהן 13 פעמים ,  אך זהו גמר ראשון בו הן נפגשות . " זה יהיה מיוחד ,  ואני מתרגשת לקראת המשחק ",  ענתה הנין , " אני אעשה הכל כדי לנצח ". 
אצל הגברים התחרות האמיתית מתחילה אפשר לומר באופן רשמי .  אז רפאל נדאל לא מרכיב את ארבעת האחרונים ,  אבל מארין סיליץ' ואנדי מארי ,  נלחמו על הכרטיס לגמר ,  במשחק מצוין שלא הותיר את הצופים ב"רוד לייבר "  אדישים .  בתום דו קרב שכלל מהפך מצדו של אנדי מארי ,  רשם הסקוטי ניצחון גדול על הקרואטי בתוצאה 6:3 ,  4:6 ,  4:6 ,  2:6 .  בכך ,  הבטיח מארי הופעה ראשונה בגמר אליפות אוסטרליה ,  והוא מצפה עתה למנצח בין רוג'ר פדרר לג'ו-ווילפריד צונגה בחצי הגמר השני .  זהו גמר הגראנד סלאם השני של מארי בקריירה ,  אחרי שהפסיד לפדרר בגמר אליפות ארצות הברית 2008 .  
סיליץ' הקרואטי ,  שהגיע מהמקום ה-14 בעולם ,  כבר דאג להעיף הביתה את אנדי רודיק ,  אותו הוא ניצח בחמש מערכות .  בכלל ,  מתוך חמשת המשחקים של סיליץ' עד כה ,  חמישה מהם נגררו למערכה חמישית מכרעת ,  מה שאולי מאותת מעט על העייפות שלו בחצי הגמר ,  אבל העובדה שגם חואן מרטין דל פוטרו עבר דרך הידיים שלו מעידה על הכושר שאיתו הוא הגיע לטורניר .  סיליץ' ,  שהישג השיא שלו בטורניר גרנד סלאם היה גם רבע הגמר בטורניר האחרון שבו הוא השתתף - הפלאשינג מדו בשנה שעברה - יכול להיות מרוצה מאוד מיכולתו ,  ונראה שהוא בדרך הבטוחה להפוך לאחד הטניסאים המובילים בעולם בשנים הקרובות .
 השניים שמרו על ההגשות במערכה הראשונה ,  כשמארי הציג משחק התקפי והכתיב את הקצב ,  אולם סבל מחוסר ריכוז שמנע ממנו לשבור את יריבו .  סיליץ' ניצל זאת במשחקון החמישי בו מארי נאבק כדי להעביר את ההגשות הראשונות ,  ושבר ל-2:3 .  מארי ,  שעלה לא מעט לרשת ,  ניסה בהמשך לערער את שיווי המשקל של יריבו ,  אך ללא הצלחה וסיליץ' ניצח 3:6 במערכה הראשונה .  
במערכה השנייה מארי העלה את רמת משחקו .  במשחקון החמישי הוא תקף את הסרב של סיליץ' ,  כיסה לחלוטין את הרשת ושלח כדור עמוק מהקו האחורי בדרך לשבירה ויתרון 2:3 .  מארי ,  שזכה לתשואות על המהלך ,  שמר על ההגשות שלו ,  נראה חיוני ונמרץ וניצח 4:6 במערכה .  מארי המשיך ביכולתו הטובה ובעבודת הרגליים המצוינת שלו גם בפתיחת המערכה השלישית ,  אז שבר במשחקון השלישי ועלה ל-1:2 .  סיליץ' הרגיש שהמשחק עומד לברוח לו ,  התעשת ושבר מיד בחזרה .  בהמשך מארי נעזר בחבטות העברה מדויקות ,  שבר שוב במשחקון השביעי ,  ובעזרת ניצוצות של טניס גדול ניצח 4:6 במערכה השלישית וחולל מהפך במשחק .  השניים שמרו על ההגשות בתחילת המערכה הרביעית ,  ומארי היה הראשון ששבר במשחקון השלישי .  מארי הציג טניס מצוין ,  ערער כל העת את בטחונו העצמי של יריבו ,  והשיג שבירה נוספת במשחקון החמישי בדרך ליתרון 1:4 . 
" הוא הוכיח נחישות ,  והיה קצת עייף בסיום כי שיחק טניס מצוין השבוע ",  החמיא מארי לסיליץ' בסיום , " השתדלתי להכות כמה שיותר שטוח בכדור ולא להישאר רק מאחור ".  מארי יהנה מיומיים מנוחה ,  בהם יתכונן לגמר . " פדרר וצונגה שחקנים טובים ,  אני אנצל את הזמן להתאמן קצת ולנוח ". 

אוסטרליה :  קלאסיקה בהתהוות
מארי שיחק טניס נפלא בדרך לגמר גראנד סלאם שני בקריירה ,  אחרי שניצח במלבורן את סיליץ 1:3 .  סרינה והנין בגמר הנשים

