יזם בהוד השרון תובע את בנו של ראש העיר לשעבר ב-10 מיליון ש'
היזם משה גבריאלי טוען כי טל בנימיני ושותפו הבטיחו לשתפו בעסקת נדל"ן שאליה רצה להצטרף ,  אך לאחר שהושלמה - הפרו את הבטחתם
 >  >  עסקת רכישת קרקע בשווי 30 מיליון שקל הביאה לאחרונה לתביעה כספית של 10 מיליון שקל נגד יזמי נדל"ן מוכרים בעיר ,  בהם טל בנימיני ,  בנו של ראש העירייה לשעבר .  היזם משה גבריאלי הגיש לאחרונה את התביעה לבית המשפט המחוזי בפתח תקווה ,  כשהוא טוען שהנתבעים הבטיחו לו לשתפו כשותף בעסקת נדל"ן שאליה רצה להיכנס ,  אולם לאחר שזו הושלמה - לא קיימו את הבטחתם .  התביעה הוגשה באמצעות עורכי הדין שמוליק קסוטו ,  דוד יצחק ויניב דקל ,  ממשרד קסוטו נוף ,  נגד יזמי הנדל"ן דן אהרון וטל בנימיני ,  בנו של ראש עיריית הוד השרון לשעבר עזרא בנימיני ,  והחברות שבבעלותם .  מהתביעה עולה ,  כי ב-2009 התברר לגבריאלי ,  כי בכוונת בעלי קרקע בת 64 דונם בשיכון הפועלים בהוד השרון למכור אותה ,  והחל לנהל עמם משא ומתן לרכישתה .  במקביל למשא ומתן שניהל גבריאלי עם בעלי הקרקע ,  גם בנימיני ואהרון ניהלו משא ומתן עם בעלי הקרקע במטרה לרכוש אותה .  מאחר שלצדדים היכרות מוקדמת ,  פנו בנימיני ואהרון לגבריאלי ,  והציעו לו לחבור אליהם לרכישת הקרקע במשותף .  בתביעה נטען כי גבריאלי סבר שהצעתם ניתנה בתום לב ומתוך כוונה אמיתית להשיג את המחיר הטוב ביותר על הקרקע ,  ולכן נעתר לפנייתם .  לאחר שהצדדים סיכמו ביניהם את עקרונות שיתוף הפעולה לרכישת הקרקע ,  מכירתה וחלוקת הרווחים ביניהם ,  פרש גבריאלי מהמשא ומתן מול המוכרים .  על פי ההסכם שהושג בין הצדדים ,  הוחלט כי השותפים יחתמו על הסכם לרכישת הנכס מול הבעלים ,  שמיד לאחריו יפעלו לאתר לקוחות המעוניינים לרכוש חלקים מהקרקע ,  כשהרווחים שייגזרו ממכירת הקרקע בניכוי הוצאות יתחלקו 50% לגבריאלי ו-50% לבנימיני ואהרון .  בפועל איתרו גבריאלי ,  בנימיני ואהרון רוכשים לקרקע וגבו מהם מקדמות לצורך מימון רכישת הקרקע .  לבסוף הודיעו לגבריאלי כי המוכרים דורשים שהחתימה תתבצע על ידי צד אחד המקובל עליהם ,  והציעו כי תהיה זו החברה הכלכלית - חברה שבבעלות בנימיני ואהרון .  ביולי 2010 חתמה החברה הכלכלית על הסכם רכישה של 64 דונם מול הבעלים תמורת 30 מיליון שקל .  מהתביעה עולה כי כבר בפברואר שלח עורך דינו של גבריאלי טיוטת הסכם שיתוף פעולה אל בנימיני ואהרון המשקף את ההסכמות שהושגו ביניהם ומסדירן באופן פורמלי .  בתביעה נטען כי בנימיני ואהרון התחמקו מחתימה על הסכם הייזום בין הצדדים באמתלות שונות ,  על אף שבהתכתבות בדואר אלקטרוני לא הכחישו את התחייבותם להסכם .  בסוף יולי ,  ולאחר שרכשו את הקרקע ,  שלח אהרון לגבריאלי טיוטה מתוקנת של ההסכם ,  שעל פי התביעה ,  מנוגדת להסכמות שהושגו בין הצדדים .  אהרון דרש בטיוטה החדשה כי גבריאלי ימכור תוך 15 יום 70% מהקרקע תמורת 850 אלף שקל לדונם .  על פי התביעה ,  מדובר בדרישה חדשה ובלתי סבירה שנועדה לאלץ את גבריאלי לסגת מהסכם השותפות .  מהחברה הכלכלית נמסר בתגובה : " גבריאלי לא שילם אגורה שחוקה בעסקה ,  הוא ניסה לעשות שימוש בשמנו כדי לפעול בדרכים פסולות .  מן הסתם התביעה תידחה על הסף לאחר שתידון לגופו של עניין .  מדובר בכתב תביעה מופרך וחסר כל יסוד ". 

יזם בהוד השרון תובע את בנו של ראש העיר לשעבר ב-10 מיליון ש'
היזם משה גבריאלי טוען כי טל בנימיני ושותפו הבטיחו לשתפו בעסקת נדל"ן שאליה רצה להצטרף ,  אך לאחר שהושלמה - הפרו את הבטחתם

