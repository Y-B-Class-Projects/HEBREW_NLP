שפירא בר אור הושעה לשלושה חודשים
השחיין הורשע בביצוע תנועה מגונה וביזוי המאמן רבינסקי במהלך אליפות העולם .  האיגוד יבקש לדון מחדש בעניין המאמן 
השחיין נמרוד שפירא בר אור הושעה מכל פעילות לשלושה חודשים על ידי ועדת המשמעת של איגוד השחייה בראשות עו"ד עזרא האוזנר .  שפירא הורשע בביצוע תנועה מגונה  ( הוצאת אצבע משולשת )  כלפי המאמן דימה רבינסקי ,  ביזוי ממלא תפקיד בדברים שאמר כלפי המאמן  ( "אתה לא יודע עם מי יש לך עסק .  אני אחסל אותך ")  ובהפרת תקנון המשמעת בהיעדרותו משיחת הקבוצה ללא אישור .
 כזכור ,  האירוע התרחש באליפות העולם ברומא בקיץ האחרון ,  זמן קצר לפני המשחה של גל נבו כאשר ביציע ישבה נבחרת ישראל .  המאמן רבינסקי בקש משפירא בר אור להעביר אליו חזרה את ניירות השיבוצים שלו ואילו שפירא הוציא אצבע משולשת מה שהביא את המאמן להניף את חולצתו לעבר השחיין .  
הבורר החיצוני שנקבע לבדוק את הפרשה ,  אורי אפק ,  המליץ להביא את שני הצדדים לדין משמעתי .  האיגוד פעל במהירות שיא בעניין זה .  אולם ממש בסמוך למועד הדיון יצא נמרוד שפירא לחו"ל .  דיין המשמעת החליט לדון בעניינו של רבינסקי ללא עדותו של שפירא ובחודש דצמבר החל להידון עניינו של שפירא והיום ניתנה הכרעת הדין וגזר הדין .  רבינסקי ,  אגב ,  זוכה מאשמה .  
כך כתב הדיין האוזנר בהחלטתו : " הנני גוזר על הנאשם עונש של הרחקה מכל פעילות ספורטיבית במסגרת נבחרת ישראל וקבוצה כלשהי בארץ למשך שלושה חודשים בפועל וכן עונש הרחקה של שישה חודשים על תנאי למשך שנה בגין עבירות של ביזוי מוסדות או ממלאי תפקידים ". 
בהערת אגב ,  התייחס הדיין לזיכויו של רבינסקי בבית הדין העליון של האיגוד בפרשה זו ואמר שהוא קובע שרבינסקי פגע בפניו של נמרוד שפירא עם החולצה ושאילו היו מוצגים בפני בית הדין העליון הראיות שהוצגו בפניו ,  בית הדין היה מגיע למסקנות אחרות .  אולם ,  סיים הדיין ,  עניינו של רבינסקי נידון והסתיים ואין לפתוח אותו שוב .
 היועץ המשפטי של איגוד השחייה ,  עו"ד עמיחי ויינברג ,  הגיב להחלטה : " הכרעת הדין מדברת בעד עצמה .  אני ער לטענת עורך דינו של שפירא שטען שלא ניתן ייצוג משפטי בועדת המשמעת ,  אך זה התקנון הקיים גם בהתאחדות לספורט וכך עובד מוסד המשמעת של איגוד השחייה מיום הקמתו ,  ללא חריגים .  אילו רצה עורך הדין לערער על החלטת הדיין שלא לאפשר ייצוג ,  יכול היה לעשות זאת בפני בית הדין העליון אך הוא לא ערער .  איגוד השחייה הגיש את שני כתבי האישום ,  זה נגד רבינסקי וזה נגד שפירא במקביל וחשב שראוי לנהל אותם בו זמנית .  הדיין החליט לדון בתיק של רבינסקי בנפרד אך משתמע מדבריו שהוא מצר על החלטתו לדיון נפרד .  לנוכח ההערה של הדיין ,  בדבר אחריותו של רבינסקי לאירועים ,  בכוונתי לפנות לבית הדין העליון ולבקש לפתוח מחדש את תיק המשמעת של רבינסקי ולהגיש את כל הראיות והפרוטוקולים של ועדת המשמעת כדי שבכל הפרשה הזו הצדק גם יעשה וגם יראה ". 

שפירא בר אור הושעה לשלושה חודשים
השחיין הורשע בביצוע תנועה מגונה וביזוי המאמן רבינסקי במהלך אליפות העולם .  האיגוד יבקש לדון מחדש בעניין המאמן 

