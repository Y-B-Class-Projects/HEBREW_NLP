מחלוקת ברשות :  האם לקיים בחירות לפרלמנט ? 
כהונת הפרלמנט הפלסטיני תגיע הלילה לקיצה .  בחמאס ,  המחזיק ברוב בבית הנבחרים הפלסטיני ,  מתנגדים לערוך בחירות .  בפתח טוענים כי רק לאבו מאזן סמכות להאריך את כהונת הפרלמנט
משבר פוליטי נוסף ברשות הפלסטינית :  הלילה  ( ראשון )  צפויה להסתיים באופן רשמי כהונתו של הפרלמנט הפלסטיני ,  ארבע שנים לאחר שחבריו נבחרו .  אולם בעוד שבארגון חמאס  שרוב חברי הפרלמנט נמנים עליו  הבהירו כי הפרלמנט ברמאללה ימשיך לתפקד כרגיל כל עוד לא נערכו בחירות חדשות ,  הרי שבפתח טענו כי לא יכירו בפרלמנט ויראו בחבריו נציגים בלתי לגיטימיים .
 יו"ר הפרלמנט ד"ר עזיז דוויכ ,  בכיר חמאס שהיה עצור במשך שלוש שנים בישראל ,  כינס היום מסיבת עיתונאים והודיע כי הפרלמנט ימשיך לתפקד כרגיל עד שייערכו בחירות חדשות לבית הנבחרים .  בדבריו הסתמך ד"ר דוויכ על סעיף בחוק הפלסטיני הקובע כי כהונתו של הפרלמנט הפלסטיני תסתיים רק כאשר יושבעו חבריו החדשים .
 חבר הפרלמנט מטעם פתח ,  עזאם אל-אחמד ,  התייחס לדבריו של ד"ר דוויכ באמרו כי על פי החוק ,  יו"ר הרשות אבו מאזן הוא האדם היחיד שיש לו סמכות להאריך את כהונת הפרלמנט .  הוא קרא לד"ר דוויכ לכבד את החוק ולהפסיק  " לנצל את תפקידו ואת הפרלמנט כדי לשרת את אלו שביצעו הפיכה  ( ברצועה - נ.י )  ". 
משבר חוקתי זה מצטרף לשורה של משברים פוליטיים נוספים שאירעו בחודשים האחרונים ברשות ,  בעיקר על רקע המחלוקת החריפה בין פתח לחמאס ואי יכולתם לגבש הסכם פיוס .  מאז שהשתלט חמאס על רצועת עזה ב-2007 מחרים ארגון פתח את ישיבות הפרלמנט הפלסטיני .  בשלוש השנים האחרונות התכנס הפרלמנט פעם אחת בלבד ,  בעיקר משום ששליש מחבריו עצורים ישראל .
 בחודש אוקטובר האחרון הוציא יו"ר הרשות אבו מאזן צו נשיאותי המורה על קיום בחירות לנשיאות ולפרלמנט בחודש ינואר בגדה המערבית וברצועת עזה .  אולם בשל התנגדותו של חמאס לקיים בחירות ברצועה ,  פנתה ועדת הבחירות המרכזית לאבו מאזן בבקשה לדחות את הבחירות .  בחמאס עומדים על כך שהבחירות ייערכו רק לאחר חתימה על הסכם פיוס בין הארגונים .
 
מחלוקת ברשות :  האם לקיים בחירות לפרלמנט ? 
כהונת הפרלמנט הפלסטיני תגיע הלילה לקיצה .  בחמאס ,  המחזיק ברוב בבית הנבחרים הפלסטיני ,  מתנגדים לערוך בחירות .  בפתח טוענים כי רק לאבו מאזן סמכות להאריך את כהונת הפרלמנט

