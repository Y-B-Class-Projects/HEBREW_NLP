אריק שיבק מונה למאמן נבחרת ישראל
שי שני והוועדה המקצועית הצליחו להעביר את ההחלטה בהנהלת האיגוד .  שיבק : " שמח על הבעת האמון .  מרגיש גאווה ואחריות גדולה "
 ישיבת הנהלת איגוד הכדורסל התכנסה היום  ( חמישי )  בצהריים והחליטה לקבל את המלצת הועדה המקצועית למנות צוות חדש לנבחרת ישראל הבוגרת ,  ולנבחרות הצעירות צוות חדש-ישן ,  כשבראש הרשימה נמצא מאמן מונס הבלגית ,  אריק שיבק ,  שישמש כמאמן נבחרת ישראל ויחליף בתפקיד את צביקה שרף .
" הנהלת איגוד הכדורסל אישרה את המלצת הוועדה המקצועית בעניין מינויים של מאמני הנבחרות :  אריק שיבק לנבחרת הבוגרת ,  יעקב ג'ינו לנבחרת העתודה ודני פרנקו לנבחרת הנוער ",  נמסר בהודעת האיגוד .  המשך תפקידו של יורם חרוש כמאמן העל של הנבחרות הצעירות לא עלה לדיון .  לחרוש יש חוזה עד חודש אוגוסט .
 אריק שיבק אמר היום מבלגיה לוואלה !  ספורט : " אני מרגיש מאוד גאה ,  ואני חושב שזו שאיפה של כל מאמן כדורסל - להיות בטופ .  מצד אחד זו גאווה גדולה ומצד שני זו אחריות גדולה ,  להיות מאמן לאומי .  אני שמח מאוד על הבעת האמון בי ובנבחרת .  אני בטוח ,  מהשיחות שהיו לי עם אנשים ושחקנים ,  שכולנו מלאי מוטיבציה להצליח ולהביא את ישראל לאליפות אירופה הבאה ".  שיבק התייחס להמשך דרכו בקבוצת מונס הבלגית ,  והוסיף : " אני מסיים את העונה ,  ויש לי אופציה להמשיך פה עוד עונה .  זה לא מפריע לי לאמן את נבחרת ישראל .  בקיץ נראה מה יהיה ".  
על פי ההחלטה ,  מלבד שיבק ,  מונה יעקב ג'ינו לנבחרת העתודה ,  כאשר אורן אהרוני צפוי לשמש כעוזרו ,  בעוד דני פרנקו ימשיך לאמן את נבחרת הנוער ,  ורובי בלינקו ימשיך כמאמן נבחרת הקדטים .  בימים האחרונים ניסו אנשי האיגוד לרכך את ראשי מרכזי מכבי ואליצור על ידי מינויים של אנשים מטעמם לתפקידים באיגוד .
 כבר בימים הקרובים יחלו המאמנים של הנבחרות הצעירות לגבש סגל ראשוני לאימונים במהלך השבוע לקראת אליפויות אירופה .  מנגד ,  שיבק ,  שחזר לבלגיה לקראת חזרת קבוצתו מונס לפעילות בשבת הקרובה מול לובן ,  יצטרך לגבש בתקופה הקרובה צוות של שני עוזרים ,  כשלא ברור עדיין האם גיא גודס ,  אחד המועמדים הבולטים לתפקיד ,  יקח את המשרה .
 כמו כן אישרה הנהלת האיגוד שינוי ומינוי בעלי תפקידים נוספים ,  בהם מינויו של דוד פריש ליו"ר הוועדה מקצועית ,  כשממלאי המקום שלו יהיו שלמה לוצקי ואילן קובלסקי .  אלי לופו מונה לגזבר האיגוד .  מנחם ווידהורן מונה ליו"ר וועדת הכספים ושאול אייזנברג מונה ליו"ר וועדת שיווק ומיתוג ,  בעוד מוטי אמסלם נשאר בתפקידו כיו"ר וועדת מנהל והתקשרויות .  כמו כן אישרה הנהלת האיגוד את המלצת וועדת נשים שהמליצה על אלי רבי כמאמן העל של נבחרות הנשים .
 
אריק שיבק מונה למאמן נבחרת ישראל
שי שני והוועדה המקצועית הצליחו להעביר את ההחלטה בהנהלת האיגוד .  שיבק : " שמח על הבעת האמון .  מרגיש גאווה ואחריות גדולה "
 
