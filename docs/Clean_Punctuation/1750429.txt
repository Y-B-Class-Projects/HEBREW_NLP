עופרת מצוקה :  ראיון עם האמנית מירי נשרי
האמנית מירי נשרי מערבבת בין זכרונות השואה של אמה לבין המראות מעופרת יצוקה .  אם תשאלו אותה זה מפני שנמאס לה להיכנע לתכתיבים
 ( הסרטון באדיבות האמנית ) 
עבודת המיצב של האמנית מירי נשרי  " אוקיינוסים של עופרת "  מצטיירת במבט ראשון בעיקר כעבודה פוליטית המגיבה לפעולה הקונטרוברסלית של צה"ל במבצע עופרת יצוקה בסוף שנת 2008 .  בקצה חלל חשוך בבית האמנים בתל אביב מוצבים הריסות של בתים ,  מזכירים מצד אחד שרידים רומאים ,  מצד שני את ההרס שמטוסי חיל האוויר הותירו אחריהם בעזה .  
בין השרידים מוקרנת עבודת וידיאו ,  כאשר גם בתוך הוידיאו עצמו ישנו רובד נוסף של תיווך :  צילומים של ההרס שזורים עם עדויות של ילדים פלסטינים פצועים ,  תמונה של הטייס השבוי רון ארד ,  תמונה של נשרי עצמה לאחר שילדה את בנה ,  וקולות הפצצות המכות בעזה - וכולן משתקפות ברצף מעגלי מבעד לשלולית מים ביער ,  מתחככות בשמיים האפורים שמשתקפים אף הם מבעד לשכבת המים .  ברקע לכל זה ,  כדבק בין החלקים ,  מתנגנת זמרה ספק בעברית ספק בערבית ,  כרובד נוסף בקולאז' הרב תחומי שיצרה האמנית .  
אך למרות העמדה הביקורתית המובהקת ,  נשרי בעצם מגוללת סיפור אסוציאטיבי שהתחיל מהמקום האישי ביותר ,  הרחק מהביקורת הרווחת על המלחמה . " אני לא רואה את עצמי כאמן פוליטי במכוון ",  מספרת נשרי לוואלה !  תרבות . " כל העבודות שלי נוצרות מחוויה אישית והדברים הפוליטיים בהכרח מחלחלים לחוויה האישית .  זה בעיקר נוגע לנקודות הסתכלות אסוציאטיביות ,  מעין קולאז' של המחשבה ,  שאינו בהכרח הגיוני ,  אלא מסתדר בצורה רנדומלית ". 
נשרי מתכוונת בעיקר לקו המחשבה של אמה ,  שנפטרה לאחרונה ,  אך השפיעה באופן ישיר מאוד על העבודות הקודמות שלה ,  עבודות שהיא מגדירה כאקספוזיציה לעבודתה הנוכחית . " עבודת הוידיאו שעשיתי לפני שלוש שנים  'מים אחרונים'  נולדה מתוך שיחות עם אמא שלי בבית הקשיש בקיבוץ גניגר מעט לפני מותה .  התודעה שלה כבר התחילה להתפורר ובאופן מאוד מבהיל ומעניין היא התחילה לקשור אירועים אקטואליים שהיא ראתה בטלוויזיה ,  כמו 9/11 ,  יחד עם הזיכרונות שלה מהשואה .  החרדה שלה מהמעבר הכפוי לבית הסיעודי עורר יחד עם הכל תודעה מאוד מסויטת .  היא ערבבה את החיים שלה בגטו עם המתקפה על התאומים והיא חוותה את זה כאילו היא חיה את זה הרגע .  זה היה נורא מטריד .  העבר וההווה נהיו אחד יחד עם דמיון ומציאות ויצרתי מהראיונות שצילמתי איתה עבודה שנבנתה על אותה תודעה מבולבלת .  העבודה הנוכחית ממשיכה את אותה נקודת מבט ."   
" העבודה החדשה נוצרה במוחי בזמן מבצע עופרת יצוקה ",  היא נזכרת . " בזמן שהיו מראות נוראיים בטלוויזיה ,  הזמינו אותי ועוד כמה אמנים לקיבוץ בו גדלתי להעביר סדנה בזמן חג השבועות .  זה היה ינואר ,  בתקופה הכי יפה בשנה .  הלכתי באופן נוסטלגי למקום שאני הכי אוהבת ביער ,  לאוקיינוסים כפי שנהגנו לקרוא לזה בגלל השלוליות הגדולות שמצטברות שם .  זה מקום קסום והנוף מרהיב ובעודי עומדת שם בשיא היופי ,  פתאום הרעש של מטוסי הקרב שהמריאו מהבסיס של חיל האוויר ברמת דויד נשמע .  פתאום המלחמה נכנסה למבט הזה .  ניסיתי להעביר את החוויה הזו שהמלחמה חודרת למקום המקסים הזה .  הדבר שאנחנו מטאטאים מתחת לשטיח ולא רוצים לראות תמיד מגיח את ראשו המכוער בסוף ואני באה ממקום שמטאטאים ".  
" ההצבה של העבודה לא היתה מובנת מאליה ",  נשרי מספרת על ההתלבטויות באשר לאופן ההצבה של הוידיאו במרחב התצוגה . " לא הייתי בטוחה לגבי ההריסות אבל אני גם אוהבת מאד תאורה בארוקית :  יש הרחקה על ידי התיאטרליות שנוצרת ,  על ידי העיצוב הקפדני ,  ובנושאים האלו אני מרגישה שצריך גם ליצור את ההרחקה הזו כדי להבהיר שזו עבודת אמנות .  העבודות שלי תמיד עמוסות ומשלבות סגנונות ואלמנטים רבים וגם דיאלוג עם זרמים אמנותיים ,  כמו הסוריאליזם והדאדא ,"  מסופיה ומחייכת ממבוכה ,  יודעת שכמו שהיא מעמיסה נושאים ואלמנטים על העבודה כך היא מעמיסה במידע . 
" אני מודעת לבעייתיות של החיבורים בין האירועים השונים ,  בייחוד בין דברים כמו השואה לבין תמונות ששילבתי בעבודה של ילדה פלסטינית שנרצחה על ידי חיילי צה"ל ",  היא מודה אך מדגישה שהתוכן הוא תוצר לוואי של תבנית מחשבה , " מחשבה שמלווה אותי שנים .  המבט יצר את זה .  הלכתי עם האסוציאציות ולא מתוך תמה חיצונית ". 
נשרי ,  בת להורים ניצולי שואה ,  שעלתה לארץ בגיל שבע מקולומביה ,  מתארת כי גדלה בתוך אותה חוויית עומס שבאה לידי ביטוי גם בעבודותיה ,  חוויה שאף השכיחה ממנה את שפת אמה  הספרדית .  אותו עומס נמצא בעבודה שמורכבת מרבדים רבים ,  החל בדובר ברובד הוויזואלי ועד לרובד הטקסטואלי ,  שכולל גם טקסטים של שני שירים וגם את העדויות שמושמעות ברקע מתוך קטעי הארכיון . " עליתי לארץ אחרי שאבא שלי מת בתאונת דרכים .  הייתי ילדה רגישה וילדה של פליטים ובאנו לקיבוץ .  נורא ניסיתי להראות כמו כולם וסירבתי לדבר ספרדית ,  ואחרי שנה כבר לא ידעתי לדבר ספרדית ."  
" החוויה הזו של המחיקה של משהו שהוא נורא שלך בגלל שאתה רוצה להיות כמו כולם השפיעה עליי מאוד בגיל מבוגר .  החלטתי שאני לעולם לא אכנע לשום דבר שמרגיש ככניעה לתכתיבים חברתיים ,  ומאז אני עושה את מה שאני אוהבת .  בקטע הזה ,  גם באמנות אני מוצאת שאני עושה מה שמרגיש לי נכון באופן אישי .  אני יכולה לדקלם כללים כאלה ואחרים על אמנות ,  אך לצד הידע שלי בסוגי אמנות הנחשבים או העכשוויים ,  אני משתדלת להיות נאמנה לעצמי ולמה שאני מרגישה .  אני לא יכולה אחרת .  זה ממש לא מחיר כבד מדי .  אז זה מתעסק בקלישאות ,  אז מה ?  אני חושבת שמה ששובר את הקלישאה זה הפן האישי .  יש אמא ,  יש סבל ,  אבל הדברים האלה הם בגדול המציאות .  הם החיים ,  ואני מגייסת אותם לעבודות שלי ." 


עופרת מצוקה :  ראיון עם האמנית מירי נשרי
האמנית מירי נשרי מערבבת בין זכרונות השואה של אמה לבין המראות מעופרת יצוקה .  אם תשאלו אותה זה מפני שנמאס לה להיכנע לתכתיבים

