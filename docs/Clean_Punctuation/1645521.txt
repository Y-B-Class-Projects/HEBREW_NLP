קראגר יודע מה הפתרון למצב
בלם ליברפול מכין תוכניות לקיץ : " אנחנו חייבים להתחזק בשניים שלושה שחקנים ולהשאיר את הסגל הקיים כדי לחזור לצמרת "
 עונת 2009/10 לא תהיה אחת שתיכנס לפנתיאון המפואר של ליברפול כאחת המוצלחות שידע המועדון .  הדחה מוקדמת מליגת האלופות ,  הדחה מהגביע על ידי רדינג מתחתית הליגה השנייה ויציאה ממרוץ האליפות בשלב מוקדם של העונה היו מנת חלקם של הסקאוזרים המיואשים שיסגרו עונה מספר 20 ללא טעמה של אליפות .  
התירוצים לכישלון היו רבים :  אמרו שהמנג'ר רפא בניטז איבד את חדר ההלבשה ,  שסטיבן ג'רארד ופרננדו טורס פצועים כל העונה ולא מצליחים להיכנס לכושר ושאלברטו אקווילאני לא מצליח למלא את מקומו של צ'אבי אלונסו שעבר לריאל מדריד .  
לבלם של ליברפול ואחת מהדמויות הנערצות ביותר על הקהל ,  ג'יימי קראגר ,  מסרב להסכים לטענה האחרונה . " שמעתי את הדיבורים על מה היה קורה אם צ'אבי אלונסו היה נשאר ,  אבל אי אפשר לחשוב ככה .  הנושא יותר עמוק ממחשבה כזו ",  אמר השחקן שרשם העונה את ההופעה ה-600 שלו במדים האדומים . 
" אם נסתכל אחורה כל הזמן אז אפשר גם לחשוב מה היה קורה אם קני דלגליש ואיאן ראש היו עדיין בקבוצה .  אולי אז היינו זוכים באליפות ?  צ'אבי הוא שחקן נפלא ,  אבל גם בחמש העונות שהוא היה במועדון לא זכינו באליפות ,  אז הדיבורים האלה לא רציניים ". 
אז מה הפתרון ?  מה יוביל את ליברפול להחזיר את האליפות והגאווה למועדון אחרי כל כך הרבה שנים ?  לפי קראגר ,  חיזוק . " אני משוכנע שיהיו שינויים בקיץ הקרוב ",  הוא פתח , " אבל הכי חשוב זה לשמור על הכוכבים שנמצאים כבר בקבוצה ",  הוסיף כשהוא רומז בעיקר לכיוונם של סטיבן ג'רארד ופרננדו טורס ,  ששמם נקשר עם מעבר למנצ'סטר סיטי . 
" יש תקופות בהן אתה מרגיש שאתה רחוק מהטופ ,  אבל אנחנו רק צריכים כמה שחקנים טובים ונחזור חזק למאבקי הצמרת .  אני חושב שאנחנו צריכים שתיים שלוש רכישות טובות כדי שלא נצטרך להילחם גם בעונה הבאה על המקום הרביעי כמו שאנחנו עושים עכשיו ". 

קראגר יודע מה הפתרון למצב
בלם ליברפול מכין תוכניות לקיץ : " אנחנו חייבים להתחזק בשניים שלושה שחקנים ולהשאיר את הסגל הקיים כדי לחזור לצמרת "
 
