אסיה נסחרת בעליות השערים החדות ביותר זה שלושה חודשים ;  הונג קונג קופצת ב-2.6%
מגזר הסחורות מוביל את העליות על רקע עליית מחירי הנפט והמתכות ;  רוסאל מזנקת ב-6% בהונג קונג
בורסות אסיה נסחרות בעליות השערים החדות ביותר זה שלושה חודשים ,  בעקבות עליית מחירי הנפט והיחלשות הין ,  ועל רקע הערכות כי יו"ר הבנק הפדרלי ברננקי יאותת על הותרת הריבית בארה"ב בשפל לזמן ממושך .  טוקיו עולה ב-2.5% ;  הונג קונג מוסיפה 2.6% ;  סיאול קופצת ב-2% ;  טיוואן עולה ב-1.6% ;  שנחאי יורדת ב-0.1% עם חידוש המסחר לאחר חופשה של שבוע בשל ראש השנה הסינית ;  מדד msci אסיה פסיפיק עולה ב-2.4% ,  השיעור החד ביותר שבו עלה מאז ה-30 בנובמבר .  מניות הסחורות עולות על רקע עליית מחירי הנפט והמתכות .  הנפט ממשיך לעלות זה היום החמישי ברציפות וחוזר לרמה של מעל ל-80 דולר לחבית .  כעת עולים החוזים על הנפט מסוג light crude למסירה באפריל ב-0.5% למחיר של 80.24 דולר לחבית במסחר האלקטרוני בניו יורק .  bhp ביליטון ,  חברת הכריה הגדולה בעולם ,  עולה ב-2.6% ;  מיצובישי קורפ ,  חברת המסחר אשר 40% מהכנסותיה מגיעות מסחורות ,  עולה ב-3.3% ;  רוסאל ,  יצרנית האלומיניום הגדולה בעולם ,  מזנקת ב-6.5% בהונג קונג ,  לאחר שהודיעה אתמול על תוכניתה להגדיל את תפוקת האלומיניום השנה .  מניות הייצוא בטוקיו עולות ,  לאחר שהין נחלש מול 16 מטבעות של שותפות סחר של יפן .  סוני עולה ב-3.4% ;  פנסוניק עולה ב-2.2% .  השבוע צפוי ברננקי לומר לקונגרס האמריקאי כי הוא אינו מתכוון להעלות את הריבית בארה"ב ,  אשר שיעורה כיום נושק לאפס ,  בזמן הקרוב ,  וזאת בשל ההתאוששות האיטית ומצבו העגום של שוק התעסוקה ,  כך מעריכים כלכלנים .  בשבוע שעבר התעוררו השערות בנוגע להעלאתה הקרובה של הריבית המרכזית בארה"ב ,  לאחר שהבנק הפדרלי העלה את ריבית הדיסקאונט המשמשת להלוואות חירום .
 
אסיה נסחרת בעליות השערים החדות ביותר זה שלושה חודשים ;  הונג קונג קופצת ב-2.6%
מגזר הסחורות מוביל את העליות על רקע עליית מחירי הנפט והמתכות ;  רוסאל מזנקת ב-6% בהונג קונג

