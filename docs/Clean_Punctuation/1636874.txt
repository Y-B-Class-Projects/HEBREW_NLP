פרס : " נושא עיני לעולם חף מאנטישמיות "
 נשיא המדינה שמעון פרס נאם בעברית בטקס בבונדסטאג בברלין .  פרס פנה לחברי הפרלמנט הגרמנים ואמר כי  " אני עומד כאן כנציגה של מדינת היהודים ,  מדינת הניצולים ומבקש מכם למצות את הדין עם הפושעים הנאצים "
  ( באדיבות הערוץ הראשון ) 
נשיא המדינה שמעון פרס נאם היום  ( רביעי )  בפרלמנט הגרמני בברלין בטקס לציון יום השואה הבינלאומי במלאת 65 שנים לשחרור מחנה אושוויץ .  מול חברי הבונדסטאג אמר פרס כי  " בעוד ליבי נקרע אל מול זיכרונות העבר הנורא צופות עיני אל עתיד משותף של עולם צעיר .  עולם חף מכל שנאה ,  עולם שבו המילים מלחמה ואנטישמיות תהיינה מילים מתות ".  פרס נאם בעברית והקריא במהלך נאומו את תפילת הקדיש .
 פרס אמר עוד כי  " במדינת ישראל וברחבי העולם ניצולי השואה פורשים אט אט מארץ החיים .  באותו הזמן חיים על אדמת גרמניה ,  אירופה וברחבי העולם אלה שעסקו במלאכה הבזויה ביותר עלי אדמות :  רצח עם .  בקשתי היא עשו הכל כדי למצות עמם את הדין .  אין זו נקמה .  זו שעת חסד לדור הצעיר בכל מקום ,  שיזכור ,  שלא ישכח ,  שידע את כל מה שקרה ".   
" ה-27 בינואר 1945 הגיע לעולם מאוחר מידי .  שישה מיליון יהודים כבר לא היו בין החיים .  11 מיליון יהודים סומנו למוות בוועידת ואנזה אשר הוליכה דרך אושוויץ אל תאי הגזים והמשרפות .  אני עומד כאן לפניכם ביום הזה ,  במקום הזה ,  ואני גאה בנציגיה של גרמניה האחרת ,  של גרמניה הדמוקרטית ,  של גרמניה הערכית .  כנציגה של מדינת היהודים ,  מדינת הניצולים ,  מדינת ישראל ".  
" השואה מעלה שאלות נוקבות על תהומות הנפש של האדם ,  עד היכן יכול היה להגיע הרשע שבעם ,  השיתוק שבאדם שידע תרבות וכיבד הגות .  אילו זוועות אפשר לעולל ,  איך יכול עם לראות עצמו כבן גזע עליון ואת זולתו כיצור אפסי .  עומדת גם השאלה מדוע ראו הנאצים בקיום היהודי סכנה כה גדולה ומיידית "
" גאה אני על שהיינו אויבו המושבע של הרשע הנאצי .  גאה אני על מורשת אבותינו ,  ניגודה הגמור של תורת הגזע .  גאה אני על תקומת ישראל ,  התשובה המוסרית וההיסטורית לניסיון למחוק את העם היהודי מעל פני האדמה .  אני מודה לאל עליון על כך שקמו עמים והכריעו את הטירוף ,  הרשע והאכזריות .  השואה חייבת לעמוד לנגד עיניה ומצפונה של האנושות כאזהרת נצח חמורה .  נותרנו עם הלקח המכריע :  לעולם לא עוד ".  
" האלוהים המשותף לכולנו הוא אלוהי השלום לא אלוהי המלחמה "  אמר נשיא המדינה בסוף דבריו . " אני עומד כאן בפניכם כאדם שמאמין שבכוחכם ובכוחנו לתרום להיסטוריה חדשה .  אני עומד כאן היום לפניכם כנציגו של עם השואף לתרום ככל יכולתו כדי שנדע עולם נאור ,  שאדם לאדם יהיה אדם .  יום הזיכרון הבינלאומי לשואה הוא יום התייחדות ,  שעת תקווה .  התחלתי בקדיש ואסיים כעת בהימנון התקווה ". 

פרס : " נושא עיני לעולם חף מאנטישמיות "
 נשיא המדינה שמעון פרס נאם בעברית בטקס בבונדסטאג בברלין .  פרס פנה לחברי הפרלמנט הגרמנים ואמר כי  " אני עומד כאן כנציגה של מדינת היהודים ,  מדינת הניצולים ומבקש מכם למצות את הדין עם הפושעים הנאצים "
 
