מכבי ת"א - הפועל פ"ת :  בוזגלו חוזר לסגל
לראשונה העונה יישב הקשר על ספסל הצהובים ,  זאן יפתח כבלם ,  ישראלביץ בקישור .  פ"ת :  דור הלוי לא בסגל  ( 17:10 ,  ספורט1 ) 
אחרי שמונה חודשים בהם נעדר מסגל הקבוצה בשל פציעה בברכו ,  ישוב מחר קשר מכבי תל אביב מאור בוזגלו ,  למדים הצהובים ויישב על הספסל במשחק בו תארח הקבוצה את הפועל פתח תקוה בבלומפילד  ( 17:10 ,  שידור ישיר בספורט1 )  .
 בוזגלו עבר תהליך החלמה שכלל תוכנית שיקום מיוחדת יחד עם פיזיולוג הקבוצה ד"ר בוקי ירון ,  וכעת ,  בהחלטה משותפת של הצוות המקצועי יחד עם הצוות הרפואי והשחקן עצמו ,  ישוב סוף סוף בוזגלו אל כר הדשא כאשר הוא עשוי לקבל מחר דקות משחק בהתאם להתפתחויות .
 אחרי התיקו המאופס נגד בני סכנין במחזור הקודם ינסו הצהובים לחזור למסלול הניצחונות .  המנג'ר אבי נמני יחסר מחר את שני הבלמים הפצועים - ניסו קפילוטו ,  שסובל ממתיחה חזקה בשריר הירך האחורי וצפוי להיעדר עוד שבועיים נוספים ,  וכן את איגור טומאסיץ' ,  שסובל מקרע בגיד שריר הארבע ראשי וייעדר כחודשיים .  בנוסף יחסר המנג'ר גם את החלוץ הזמבי עמנואל מאיוקה ,  שנמצא בסגל נבחרתו שמתכוננת לאליפות אפריקה .
 הבוקר ערכה הקבוצה את האימון המסכם ועל פי התרגול הטקטי נראה שליאור ז'אן יפתח בעמדת הבלם וגיז'רמו ישראלביץ' יפתח בקישור האחורי לצדו של שרן ייני .  בחלק הקדמי לא צפוי שינוי ,  כאשר יובל אבידור יפתח כחלוץ בודד בחוד ההתקפה .
 לפני אימון הבוקר נערכה אסיפה טקטית ,  כאשר תדריך הקבוצה עסק בעיקר בהסברים כיצד לשחק נכון נגד קבוצות שמצופפות את ההגנה שלהן ,  כפי שצפוי להיות מחר נגד קבוצת התחתית מפתח תקוה .  בנוסף הוקרן לשחקנים קטע ערוך של קבוצות ונבחרות בעולם ,  ובו הדגמה של יציאה מהירה מההגנה להתקפה וכן לקט מהשערים שהבקיעו הצהובים עצמם .
 הרכב משוער מכבי תל אביב :  לירן שטראובר ,  יובל שפונגין ,  רונלד ראלדס ,  ליאור ז'אן ,  רוני גפני ,  שרן ייני ,  גיז'רמו ישראלביץ' ,  תמיר כחלון ,  יוסי שבחון ,  איביצ'ה אילייב ,  יובל אבידור .
 בפעם השניה מאז הגיע לקבוצה ,  מאמן הפועל פתח תקוה אלי מחפוד החליט שוב להשאיר את הקשר דור הלוי מחוץ לסגל הקבוצה לקראת המשחק מחר  ( שבת )  מול מכבי תל אביב  ( 17:10 ,  ספורט1 )  ,  כמו גם את כפיר דר הצעיר .  שחקנים אמרו כי ההחלטה של מחפוד תמוהה לאור היכולת שהציג הלוי בדקות שבהן שיחק .  
גם עאדל אלבשר ,  שחקן הרכש שהגיע מהפועל חיפה ,  יהיה מחוץ לסגל .  מאז שהגיע מחפוד לפתח תקוה הוא לא נוהג לתרגל את ההרכב באימון המסכם ,  ושחקנים התלוננו כי הדבר גורם להם למתח לקראת המשחקים .  על פי המסתמן ,  עמנואל מתיאס ימשיך לפתוח בעמדת המגן הימני ואודי חנון כבלם .  מחפוד לא אמור לשנות את ההרכב ואיאד חוטבא יפתח כמגן שמאלי בגלל פציעה ממנה סובל עמירן שקלים .  ההערכה היא שהאחרון סובל ממתיחה ברצועת הברך וייעדר כשבועיים .  בקבוצה הופתעו מאוד מדבריו של איימן אבו סלאח אתמול ,  שאמר בראיון כי מחפוד ניפה אותו מהסגל בגלל הקרבה לזלצר .  הקבוצה עשויה לנקוט בצעדים חריפים כנגד השחקן ואף לקנוס אותו .  כזכור ,  בין היתר אמר השחקן : " כשהמאמן לא סופר אותך ,  לא מלביש אותך ב-18 ,  אתה מבין שאתה בדרך החוצה .  באימונים אמרו לי 'במקום לשחק חלוץ ,  לך שחק מגן עם המחליפים' .  עשו הכל כדי להכשיל אותי .  המריבה ביני לבין מחפוד לפני מכבי תל אביב היא הקש ששבר את גב הגמל .  הוא בא ואמר לי שהוא מביא שחקנים אחרים ,  זרים ,  שאחפש קבוצה אחרת .  קמתי מהכסא ואמרתי לו 'אל תדאג ,  אלי ,  הגלגל מסתובב' .  אמרתי לו שאני עוד אחזור ,  וכשאחזור הוא כבר לא יהיה בהפועל פתח תקוה ".  בקבוצה הוציאו ויזות לחלוץ עמנואל בנאיני ולקשר פרנסיס בוסמן ולפחות אחד מהם צפוי להגיע ביום שני .  הרכב משוער ,  הפועל פתח תקוה :  יוסי שקל ;  עמנואל מתיאס ,  אודי חנון ,  גל כהן ,  איאד חוטבא ;  עידן סרור ,  ג'ונתן אסוס ,  גיא צרפתי ,  ארמון בן נעים ;  אלנתן סלמי ,  עוסמן באשירו .
 
מכבי ת"א - הפועל פ"ת :  בוזגלו חוזר לסגל
לראשונה העונה יישב הקשר על ספסל הצהובים ,  זאן יפתח כבלם ,  ישראלביץ בקישור .  פ"ת :  דור הלוי לא בסגל  ( 17:10 ,  ספורט1 ) 

