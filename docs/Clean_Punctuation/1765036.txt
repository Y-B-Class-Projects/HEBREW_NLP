מיני יוצאת גם לדקאר
אחרי שהודיעה על הצטרפותה לסבב מירוצי הראלי WRC ,  מיני חושפת גם את פרויקט הדקאר 2011 .  פולקסווגן צריכה לחשוש ? 
כבר סיפרנו לכם שב-2011 מיני תצטרף לאליפות הראלי העולמית ה-WRC .  כעת אנו מתבשרים כי הקרוסאובר קאנטרימן לא יסתפק רק בסבב זה ,  וכבר בחודש ינואר הוא יתמודד עם אחד המירוצים המפרכים בעולם - הדקאר .  יחד עם קבוצת 'X רייד' הגרמנית שעד כה הריצה רק את ה-X3 CC של ב.מ.וו ,  תנסה מיני לנצח את הדומיננטיות של פולקסווגן .
 סדנת X רייד כאמור פיתחה את גרסת הדקאר שתכונה 'מיני ALL4 רייסינג' ,  על שם מערכת ההנעה הכפולה של הקאנטרימן .  בסדנה גאים לספר כי בנייתה ארכה שלושה חודשים בדיוק ובשבועות שנותרו עד להזנקת הדקאר 2011 ימשיכו ללטש אותה כאשר המבחן המסכם יהיה בצרפת בעוד כשבוע ,  ומשם היא תשלח לדרום אמריקה .
 את המיני מירוץ תניע יחידת כוח דיזלית כפולת מגדשי טורבו .  זו נבנתה על ידי מגנה שטייר בהתאם לתקנות המירוץ ל-2011 ויועדה במקור ל-X3 .  נתוניה הם 315 כ"ס ו-72.4 קג"מ ,  טוב יותר מהמנוע הקודם ,  והיא תנסה להעניק לקבוצה מיקום טוב יותר מרביעי שהשיגה עם ב.מ.וו בשנה שעברה .  בנוסף ,  ממדיה של המיני מירוץ קטנים יותר והיא נמוכה בכעשרה ס"מ מה-X3 מה שמעניק לה יכולת דינמית עדיפה באלפי הק"מ הטרשיים של המירוץ .
 X רייד תוציא למירוץ הקרוב לא פחות משבע מכוניות ,  כאשר המיני אחת מהן וכל השאר ב.מ.וו X3 .  במכונית ינהג אלוף 2009 של מירוצי הקרוס קאונטרי גורליין שישריט הצרפתי ,  שועל קרבות ותיק בענף נהיגה תובעני זה ואלוף עולם בסקי בעברו .  הספונסרית הראשית היא יצרנית משקאות האנרגיה מונסטר ,  שתעמוד ראש בראש מול רד בול שמעניקה את חסותה לפולקסווגן ,  כך שהקרב היוקרתי הוא לא רק בין ענקי הרכב הגרמניים .
 גם המהדורה ה-33 של הדקאר תיערך בארגנטינה וצ'ילה כפי שהיה בשלוש השנים האחרונות .  ההזנקה תהיה בבואנוס איירס מייד לאחר כניסתה של השנה האזרחית החדשה ,  והסיום באותו המקום ב-16 בינואר עבור המתחרים שיצליחו לשרוד כ-9,000 ק"מ קשים .  כמידי שנה ,  אנו נעדכן באופן שוטף את המירוץ כאן בוואלה !  רכב .
 
מיני יוצאת גם לדקאר
אחרי שהודיעה על הצטרפותה לסבב מירוצי הראלי WRC ,  מיני חושפת גם את פרויקט הדקאר 2011 .  פולקסווגן צריכה לחשוש ? 

