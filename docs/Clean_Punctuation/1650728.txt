היוצרים לבג"ץ :  אל תאשרו לקשת ולרשת הקלות רטרואקטיביות 
 >  >  איגודי היוצרים מצטרפים כמשיבים לעתירת זכייניות ערוץ 2 קשת ורשת נגד הרשות השנייה .  קשת ורשת הגישו את העתירה לאחר שבספטמבר החליטה הרשות השנייה לשנות את כללי הרגולציה ,  כך שהזכייניות יקבלו הקלות בתחומים שונים .  הרשות מבקשת להחיל את השינויים רטרואקטיבית מתחילת 2009 ,  אך הזכייניות דורשות להחיל אותם כבר מתחילת 2008 .  ההקלות שאישרה הרשות כוללות ,  בין השאר ,  אישור לניוד כספים בין ז'אנרים שונים ואפשרות לשידור מספר גדול יותר של פרסומות במשך שעה אחת .  עקב ההקלות יפחתו הסכומים שמחויבות הזכייניות להעביר ליוצרים ,  ולכן אלה מתנגדים להחלתן באופן רטרואקטיבי .  במסמך שהגישו היוצרים בפברואר לבית המשפט ,  ושהגיע לידי themarker ,  כותב עורך דינם אמיר רוזנברג : " מטרת העתירה  ( של הזכייניות - אב"ז )  היא למחוק חוב או חובות ליצירה של העותרות ב-2008 .  סכום החוב של בעלי הזיכיון לשוק היצירה ב-2008 ,  אותו הן מבקשות למחוק ,  הוא לפחות 31 מיליון שקל .  היוצרים ,  ואין חולק על כך ,  הם הנפגעים הישירים באופן מיידי וממשי בגין מחיקת החוב ליצירות הדרמה והתעודה ".  רוזנברג כותב עוד כי  " בניגוד לרושם שיוצרת העתירה ,  המקור הישיר לחוב העותרות אינו כללי הרשות השנייה ,  אלא ההתחייבויות שאותן נטלו על עצמן בהצעות שהגישו במסגרת המכרז אשר בגינו זכו .  סוגיה זו מעלה שאלת משנה לא פשוטה :  האם מוסמכת הרשות השנייה להפחית את מחויבויות התוכן של הזוכות במכרז ?  "  עו"ד רוזנברג גם שלח לרשות השנייה מכתב ,  שבו הוא מתנגד לרצונה להחיל את ההקלות רטרואקטיווית מתחילת 2009 .
 
היוצרים לבג"ץ :  אל תאשרו לקשת ולרשת הקלות רטרואקטיביות 
nan
