מטיילת נהרגה בערבה ,  אדם נוסף נעדר
מחירה של הסופה :  3 מטיילים נסחפו לאחר שרכבם התהפך בנחל חופירה - אחד מהם נהרג ,  מטייל נוסף חולץ במצב טוב ,  ומטייל נוסף נעדר .  החיפושים אחריו הופסקו בשל החשכה ויתחדשו מחר
 ( צילום :  שי מכלוף ואמיל טבוסוב ,  עריכת וידאו :  גדי ויסטוק ,  קריינות :  אילן שניג ) 
הופסקו החיפושים באזור עין יהב אחר הנעדר מהרכב שהתהפך בשעות הצהריים  ( שני )  בשיטפון בערבה .  זאת בשל רדת החשכה .  החיפושים יתחדשו מחר בבוקר .
 מוקדם יותר היום נהרגה מטיילת ,  לאחר שניסתה לחצות יחד עם שניים מחבריה ציר תנועה שהוצף על ידי נחל חופירה הסמוך לגבול ישראל-ירדן .  הג'יפ בו נסעו השלושה נסחף בשיטפון והתהפך .  אחד הנוסעים נעדר ,  ואילו הנוסע הנוסף שהיה ברכב חולץ ומצבו מוגדר טוב .  מתנדבי יחידת החילוץ ערבה ,  בסיוע שני מסוקים וכן כוחות משטרה ומג"ב ,  פעלו במהלך אחר הצהריים לאתר את הנוסע הנעדר .  הכוחות פעלו תוך תיאום מלא עם השלטונות הירדניים לאחר שהרכב נסחף בזרם עד לשטח ירדן .
 מפקד יחידת החילוץ ,  אלעד סקר ,  אמר לוואלה !  חדשות כי האזור בו נסחפו השלושה הינו מסוכן ביותר מפני שיש בו חשש למוקשים שנותרו באזור : " הגיע טנדר 4X4 לשפת הנחל ,  אנשים שהיו שם ניסו להניע אותו מלחצות את המים השוצפים ,  אך נהג הרכב נכנס פנימה ומיד נסחף ".  עדי ראייה סיפרו שאחד מהנוסעים ברכב יצא מיד החוצה ,  ניסה להיאחז בענפים אך נסחף עם הזרם ".  על רקע האירועים ,  פנתה היום המשטרה למטיילים וקראה להם להימנע מלהיכנס לאזורים המוצפים מחשש לחייהם .
 כוחות החילוץ פעלו היום פעמים רבות לאחר שכלי רכב נסחפו בנחלים ובשיטפונות :  בצהרים נסחף אופנוען לאחר שניסה לחצות את נחל פארן בערבה שעלה על גדותיו ,  הוא חולץ ע"י כוחות ההצלה באזור בסיוע מסוק ומצבו מוגדר כעת טוב .
 ביישובי המועצה האזורית רמת נגב הוכרז אחה"צ מצב חירום - זאת לאחר שמרבית דרכי הגישה ליישובי המועצה הוצפו ונחסמו לתנועה .  בשעה זו עושה דרכה בליווי צה"ל שיירה המובילה ציוד ,  מים ומזון ליישובים המבודדים שבשטח המועצה .
 בתוך כך הועמדו כוחות החירום באילת בכוננות בעקבות הודעה שהגיעה מירדן לפיה שיטפון בנחל יאטב אמור להגיע לאזור מעבר הגבול ערבה .  בהודעה נמסר כי קיים חשש שהשיטפון יפרוץ סכרים וחומות הגנה ויגיע גם לאזור בתי המלון באילת ויציפם .  יחידת החילוץ באיזור ושאר כוחות החירום התבקשו לעמוד בכוננות גבוהה .  רשות הניקוז האזורית עורכת תצפיות על התקדמות זרם המים במטרה להתריא מראש לפני כל הצפה אפשרית .  מנכ"ל רשות הניקוז ערבה ,  עמי שחם ,  מסר כי  " קיים חשש שהמים יציפו את אזור בתי המלון ויגיעו למבואות הצפוניים של העיר ". 
ורדה צוברי ,  תושבת העיר ועובדת תחנת הרדיו  " קול הים האדום ",  סיפרה אחר הצהרים לוואלה !  חדשות כי עד כה פונה מלון אחד שהוצף - מלון  " אסטרל ווילג' ",  ואורחיו הועברו למלונות אחרים באזור .  כמו כן נרשמו בשעות האחרונות הפסקות חשמל נקודתיות במספר מוקדים ברחבי העיר . " נכון לעכשיו הסערה נרגעה וצוותים של העירייה מטפלים בכל האירועים שנרשמו - אך על פי התחזיות צפוי להתחיל בשעה הקרובה גל נוסף שיימשך עד שעות אחר הצהרים המאוחרות ". 
מוקדם יותר נותקה אילת באופן זמני לאחר שכביש 90 נחסם לתנועה כתוצאה מהצפות .  כבישים רבים בדרום נחסמו כתוצאה מהגשמים העזים שירדו במהלך הלילה ושעות הבוקר ,  אחר הצהרים חודשה תנועת האוטובוסים לאילת .  כביש 90 נסגר מאזור מלונות ים המלח לכיוון צפון ,  כביש 40 נסגר בין קיבוץ שדה בוקר למדרשה ,  ובהמשך בקטע שבין כלא נפחא למצפה רמון .  כביש 211 שמחבר את צומת טללים לניצנה סגור באזור נחל ניצנה בשל הגשמים הרבים שירדו באזור .
 בחברת אגד אישרו כי הגישה לכל היישובים באזור ים המלח נחסמה ע"י המשטרה ועל כן הופסקה תנועת האוטובוסים לאזור .  כמו כן הופסקה תנועת האוטובוסים בשני הכיוונים בציר מצפה רמון - שיזפון - צוקי עובדה והערבה התיכונה ,  גם כן בשל העובדה כי נחלי האזור עלו על גדותיהם .
 האוטובוסים לבתי המלון באזור עין בוקק שלחופי ים המלח לא נוסעים כעת בנתיבם הרגיל  ( דרך עין גדי )  ,  אלא על גבי כביש 6 ,  דרך העיר ערד וישירות לבתי המלון .  באגד ממליצים למגיעים לאזור וליוצאים ממנו להתעדכן בזמן אמת באמצעות המוקד הטלפוני של החברה טרם השימוש באמצעי תחבורה ציבורית .
 גשר אריה יחיאלי הסמוך לקיבוץ רביבים על נחל הבשור ,  מוגדר כמצוי בסכנת קריסה עקב שיטפונות וקיים חשש שאם יקרוס - יביא לניתוק של הקיבוץ ותושביו .  באזור ניצנה עדיין מנותקים מספר ישובים לאחר שגשר ניצנה קרס מוקדם יותר הבוקר ,  ובחלק מהישובים בסביבה נותק החשמל .  כל הכבישים באזור המועצה האזורית תמר שבקרבת ים המלח נחסמו .  ראש המועצה ,  דב ליטבינוף סיפר כי היישובים במועצה נצורים . " אין יוצא ואין בא מיישובי המועצה והתושבים נצורים ". 
לפנות בוקר נסחף כלי רכב באזור מחצבת רביבים שברמת נגב בשל ההצפה שפקדה את המקום .  שתי משאיות ובהן 3 אזרחים נוספים נסחפו בשטף אל תוך נחל פארן הסמוך לאילת וחולצו לאחר זמן מה על ידי מתנדבי יחידת החילוץ האזורית בסיוע מסוק צה"לי .  בנוסף ,  חולצו במהלך הלילה 2 קצינים מיחידת גולני אשר נסחפו עם רכבם בנחל לבן באיזור ניצנה ,  סמוך לגבול מצרים .  הם חולצו ע"י מסוק של חיל האוויר וצוות של יחידת 669 והועברו לטיפול רפואי בביה"ח סורוקה בבאר שבע .
" פתאום ראינו אדם שעומד על ענף וצועק 'תצילו אותי' ",  תיאר את האירוע סגן בועז ,  לוחם ביחידת החילוץ 669 . " קיבלנו את הדיווח על ג'יפ שנתקע בשיטפון - אך בשלב מסוים אבד הקשר עם החיילים והתחלנו לחפש באזור נחל ניצנה .  צריך לזכור שהיה מדובר בשעת לילה ובגלל הגשם הרב כמעט ולא היה ניתן לראות דבר ".  לדבריו ,  ביחידה נערכו מראש לאפשרות של גל פעילות על רקע נזקי מזג האוויר .  בשל הגשמים העזים הוחלט גם לבטל הבוקר את הלימודים במרבית יישובי המועצה האזורית רמת נגב וכן במועצה האזורית תמר .
 נחום מליק ,  חזאי מטאו טק ,  סיפר לוואלה !  חדשות כי באזור שבין גבול מצרים ועד שדה בוקר ,  ירדו בעשר השעות האחרונות בין 50 ל-60 מ"מ .  בערד ירדו 30 מ"מ ,  באילת 15 מ"מ ובבאר שבע ירדו במהלך שעות הבוקר 35 מ"מ .  בירושלים ירדו 40 מ"מ ,  בתל אביב ירוד 10 מ"מ ובצפון הארץ נמדדו כמויות נמוכות של 8-13 מ"מ .  לדברי מליק ,  שיא הסופה בדרום כבר מאחורינו ,  אך עדיין ישנו חשש לשיטפונות .
  ( עדכון ראשון :  07:30 ) 

מטיילת נהרגה בערבה ,  אדם נוסף נעדר
מחירה של הסופה :  3 מטיילים נסחפו לאחר שרכבם התהפך בנחל חופירה - אחד מהם נהרג ,  מטייל נוסף חולץ במצב טוב ,  ומטייל נוסף נעדר .  החיפושים אחריו הופסקו בשל החשכה ויתחדשו מחר

