יעקב וינרוט מואשם במתן שוחד והלבנת הון
הפרקליטות הגישה כתב אישום חמור נגד אחד מבכירי הפרקליטים בישראל ונגד רואה החשבון שוקי ויטה .  ויטה ,  ששכר את שירותי וינרוט ,  מואשם בעבירות של קבלת שוחד ומרמה והפרת אמונים
רעידת אדמה בעולם המשפט :  לבית המשפט המחוזי בתל אביב הוגש היום  ( חמישי )  כתב אישום נגד עו"ד יעקב וינרוט ,  מבכירי עורכי הדין בישראל ,  בגין עבירות של מתן שוחד ושל הלבנת הון .  כתב האישום הוגש גם נגד רואה החשבון שוקי ויטה ,  ומייחס לו עבירות של לקיחת שוחד ושל מרמה והפרת אמונים .
 בתוך כך ,  הפרקליטות החליטה לסגור את התיק נגד זאב פלדמן ,  לשעבר סגן נציב מס הכנסה לעניינים מקצועיים ,  שנחשד ביחד עם וינרוט בעבירה של קבלת דבר במרמה בנסיבות מחמירות .  
על פי כתב האישום ,  שהוגש באמצעות עורכי הדין שרון כהנא ,  יפעת שטיין ורותם שגיא מפרקליטות מיסוי וכלכלה ,  וינרוט סייע לוויטה ,  ששימש כפקיד שומה גוש דן ,  במאמציו להתקדם במס הכנסה .  הוא סיפק לו שירותים משפטיים בתנאים מיטיבים ולעתים אף בחינם ,  וזאת מכיוון שוויטה הורשע בעבר והדבר עיכב את קידומו .  בתמורה ,  ויטה פעל לכרות הסכמי מס חריגים עם לקוחות של וינרוט ,  בהם מיכאל צ'רנוי וארקדי גאידמק ,  בהם ניתנו להם הטבות מובהקות ,  בין היתר בהיבטים פיסקאליים ,  פליליים וציבוריים אחרים ,  לרבות כאלה החורגים מהיבטי המס .  
על פי כתב האישום ,  בשנת 2000 פנה וינרוט בשמו של ויטה לנשיא המדינה למחיקת הרשעותיו .  שירות משפטי זה ניתן לוויטה בחינם .  בסוף שנת 2002 פנה עו"ד וינרוט לוויטה וביקש לכרות עמו הסכמי מס מיוחדים ,  בין היתר למיכאל צ'רנוי .  מייד לאחר מכן פנה ויטה לעו"ד וינרוט וביקש ממנו כי יפנה בעבורו ליועץ המשפטי לממשלה וינסה להסיר את המחסום בפני קידומו המקצועי .  גם פנייה זו ליועץ המשפטי לממשלה נעשתה בחינם ,  בזמן של צ'רנוי לכריתת הסכם מס מטופלת על ידי ויטה .  
כתוצאה מפעילותו של וינרוט בוטל עיכוב קידומו המקצועי של ויטה ,  והוא מונה בספטמבר 2004 לסמנכ"ל לענייני שומה וביקורת ברשות המסים .  רק לאחר חתימת הסכם מס עם גאידמק ,  החליט עו"ד וינרוט לגבות מוויטה שכר טרחה מופחת ובתנאים מיטיבים ,  ששולם למראית עין .
 לטענת הפרקליטות ,  בהסכמי המס שסידר ויטה עם לקוחותיו של וינרוט ,  הוא הכיר כפקיד השומה בבעלותם על הון בסכומים של מיליארדי דולרים ,  מבלי שהוצגו בפניו מסמכים מבססים כלשהם להון העצום הנטען על ידי הלקוחות ומבלי לדעת אם אמנם היה קיים ,  מה היה הרכבו או כל פרט אחר לגביו ,  לרבות בדיקת החשדות לגבי מקורו האסור .  בנוסף ,  הסכמי המס החריגים שירתו את צ'רנוי ואת גאידמק בהקשרים פליליים וציבוריים אחרים .
 בגין השגת ההסכמים קיבל עו"ד וינרוט מלקוחותיו שכר טרחה בסכום עתק ,  כאשר שכר הטרחה שנתקבל מאת צ'רנוי וגאידמק היה בסכום כולל של למעלה מ-30 מיליון שקל .  
פרקליטיו של וינרוט ,  עורכי הדין דן שינמן ,  פרופ' דוד ליבאי ,  נבות תל-צור ,  נוית נגב ואיריס ניב-סבאג אמרו כי הם מצטערים על החלטת הפרקליטות להגיש כתב אישום . " בשימוע הראינו כי אין בסיס להעמדתו של עו"ד ד"ר וינרוט לדין ,  וכי הוא לא עבר כל עבירה .  צר לנו כי יהיה עלינו להלחם על כך בבית המשפט ,  אך אנו משוכנעים כי האישומים יופרכו בבית המשפט .  עו"ד וינרוט ייצג את שוקי ויטה וגבה ממנו שכר טרחה ".  
הם הוסיפו שעו"ד וינרוט  " ידוע כמי שמסייע ומייצג אף בחינם ,  ובמקרה זה גבה משוקי ויטה שכר טרחה הולם וראוי ,  שתאם את העבודה שהושקעה בעניינו .  מעבר לכך ,  לא היה לעו"ד וינרוט כל עניין או מניע לשחד כביכול את ויטה ואין בסיס לייחס לו כוונת שוחד .  הלקוחות שטופלו באותה עת אצל שוקי ויטה לא זכו לכל יתרון או הקלה ,  וממילא עו"ד וינרוט לא טיפל בענייני המס של לקוחות אלה ". 
מאז תחילת הקריירה המשפטית ,  ייצג עו"ד וינרוט שורה ארוכה של אנשי ציבור ופוליטיקאים .  בין היתר נמנו על לקוחותיו ראש הממשלה המכהן בנימין נתניהו ,  ראש הממשלה לשעבר אריאל שרון ,  שר האוצר לשעבר אברהם הירשזון ,  שר התחבורה ישראל כץ ,  חברי הכנסת אחמד טיבי וצחי הנגבי ,  חברי הכנסת לשעבר יוסי פריצקי ,  סאלח טריף ורפאל איתן ,  אנשי העסקים מיכאל צ'רנוי ,  ארקדי גאידמק ודן גרטלר וכן מרגלית הר שפי .
 
יעקב וינרוט מואשם במתן שוחד והלבנת הון
הפרקליטות הגישה כתב אישום חמור נגד אחד מבכירי הפרקליטים בישראל ונגד רואה החשבון שוקי ויטה .  ויטה ,  ששכר את שירותי וינרוט ,  מואשם בעבירות של קבלת שוחד ומרמה והפרת אמונים

