חדשות החיבור :  על סיום העונה של  " מחוברים "
 המעורבות הרגשית שעוררה  " מחוברים "  לא דומה לשום דבר אחר בטלוויזיה .  חבל רק שבאמצע היא הפכה לתוכנית רכילות וטוב ורע הפכו אצלה לשאלה של זמן מסך
למעשה  " מחוברים "  נגמרה שלושה שבועות מאוחר מדי .  בשיאה הסדרה הצליחה לטפס לפסגות מרגשות ,  אבל מתישהו היא סטתה מהמסלול .  מהרגע שהצילומים הדביקו את ימי השידור ,  משהו באותנטיות נפגע .  כבר לפני כן המחוברים היו מודעים מדי למצלמה ,  אבל ככל שהיא התקדמה זה רק החמיר .  העובדה שהם הפכו לסלבריטאים לא בהכרח פגעה באיכות הדרמה ,  אבל כן גרמה לה לשאת אופי אחר .  
פרק הסיום ששודר אמש  ( חמישי )  היה כבר ההמשך הטבעי ל"ערב טוב עם גיא פינס ",  שדיווח מוקדם יותר על הצילומים הגנוזים של הזוג הלוהט .  מתיעוד צנוע של חמישה גברים עם מצלמות וידאו ביתיות , " מחוברים "  הפכה לתוכנית רכילות .  הדיון כבר לא נהיה על החיים של חמשת הגיבורים ,  אלא על דרך ההתמודדות שלהם עם החשיפה .  לדעתי ,  זו היתה החלטה טקטית שגויה של היוצרים ,  דורון צברי ורם לנדס ,  שנתנה נופך אחר לאירועים ,  אבל באמת ,  מי אני שאבקר את קבלת ההחלטות של יוצרי הלהיט הטלוויזיוני הכובש הזה .
 בסופו של דבר ,  גם אם היום אני סולד כמעט מכל המעורבים ,  היה ממש כיף .  היה כיף לרכל עליהם ,  לשפוט אותם ,  לנתח אותם .  היו ערבים שלמים שחמשת הפסיכותים האלה היו הנושא העיקרי בשיחות הסלון .  לכל אחד היתה דעה מוצקה ,  כל אחד הוסיף אבחנה קטנה לדיון ,  השיחות היו טעונות וסוערות .  כל מסעודה הפכה לפסיכולוגית ,  כל רווק נהיה יועץ זוגיות ,  כל בורגני מתוסכל שלא מצליח לקיים אורח חיים נורמטיבי לא היסס לבקר ולנתח .  חשנו בוז ,  ביקרנו בשיפוטיות ,  אבל התמסרנו בהנאה גדולה .  
אחרי 37 פרקים מתישים אני אפילו מחבב את ישי .  כשאני משחזר כמה אנרגיות בוזבזו בוויכוחי סרק על אופיה של דפנה גרין  ( מקסימה !  )  ,  זה אפילו מביך .  אני חרד לגורלו של רן גולדן ,  אוהב אותו אהבת נפש ומאחל לו בהצלחה .  יש בי דחף עמוק לנסוע לשדרות ,  לערוך שיחה נוקבת עם אמא של לואיס ולהקשיב למצוקותיה .  עידית ממש נגעה ללבי ,  נפגעתי בשמה ואני רותח על רן כאילו הוא בגד באחותי .  כשמשווים את המעורבות הרגשית הזאת לבהייה האפאטית שמאפיינת את הצפייה בשאר התוכניות ,  מבינים שהיה פה מוצר אחר ,  הדבר היחידי בטלוויזיה שמצליח לגעת .  למעשה ,  כבר כמעט שכחתי שזאת רק תוכנית טלוויזיה .
 כל זה נאמר על אף שכבר מזמן הפסקתי להאמין להם .  הכל נראה צבוע ,  מלוטש ,  מבוים וערוך במגמתיות ,  וההפקה והמשתתפים לא מכחישים את זה .  יש טעימה מאוד סלקטיבית מהאמת .  אין סיטואציה מעוותת יותר מאשר אדם שאוחז במצלמה ,  מותח את ידו למעלה ומתמסר לסצינה הטלוויזיונית על חשבון חייו ה"פרטיים ".   " דחפנו את הדמויות להתעמת עם הסביבה ",  הודה העורך עמי טיר ,  אבל מי אמר שהאידיאל הוא לחטט ולפשפש ?  
" יש תחרות על זמן מסך ",  הודה שי גולדן ,  מה שאולי מסביר חלק מההתעללות הרגשית שלו בסובבים אותו .  החשיפה הפכה לתירוץ האולטימטיבי ,  שבחסותה מותר הכל .  בשם החשיפה מותר לחרחר ריבים ,  מותר לא להגיש יד תומכת לאשתך שזה עתה עברה תאונה ,  מותר לבגוד ולהשפיל את קרוביך .  אין מוסר ,  אין טוב ורע ,  יש רק סצינות טלוויזיוניות פרובוקטיביות ,  משמע איכותיות .
 במציאות שמהללת את ההתערטלות הפומבית ,  רן שריג הוא קדוש .  הפרק האחרון חשף את האידיאל המעוות שאחריו הוא נסחף ,  את קודש הקודשים של  " מחוברים ".  מבחינתו ,  מותר לעשות הכל על מזבח החשיפה .  מבחינתו ,  כל עוד אדם אומר את האמת שלו בפני המצלמה ,  האמת הזו הופכת ללגיטימית ,  גם אם היא מרושעת ,  אגוצנטרית וילדותית .  הוא מצפה שנסלח לו רק מכיוון שהוא לא מסתיר את חטאיו ,  אבל שוכח שאנחנו עדיין חיים בסדר הישן .  בעולם שלנו לא כל אחד בוגד באשתו ,  ומתוך אלה שחוטאים במעשה - רק הנבזיים ביותר עושים זאת בטלוויזיה לעיני כולם ,  בספיקר של הפלאפון .  כך  " מחוברים "  ושריג הפכו את הכנות למילה גסה .
 בסוף אנחנו מעריכים רק את אלה שהמצלמה נכפתה עליהם  ( עידית ,  רן ואריה גולדן )  ,  או את אלה שניתן לקבוע שהמצלמה לא ממש שינתה אותם  ( ישי ודפנה ,  ודודו בוסי )  .  כל השאר היו קורבנות של תרבות חולנית ,  פלסטלינה בידיהם הציניות של לנדס וצברי .  מאכזב לגלות שגם אנחנו נכללים בקלחת הזאת ,  מדאיג לגלות כמה הנאה זה הסב .
 
חדשות החיבור :  על סיום העונה של  " מחוברים "
 המעורבות הרגשית שעוררה  " מחוברים "  לא דומה לשום דבר אחר בטלוויזיה .  חבל רק שבאמצע היא הפכה לתוכנית רכילות וטוב ורע הפכו אצלה לשאלה של זמן מסך

