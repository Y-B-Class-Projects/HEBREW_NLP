הלך העורב אצל הזרזיר
ליין קיפין הוא טיפוס סליזי ,  את דרום קליפורניה לא מעניינים אתיקה ומוסר .  השידוך בין הצדדים לא מפתיע את זאב אברהמי
מה שבאמת נהדר מבחינתי באומה האמריקאית ובספורט המשוחק בה היא העובדה שלעולם ,  לעולם ,  הם לא יפסיקו להפתיע אותך .  עשינו לינצ'ים בשחורים ?  תוך שמונים שנה יהיה לנו נשיא שחור .  חשבת ששלושת המטוסים ימוטטו אותנו ?  תגיד ,  אתה עושה צחוק ,  אלו הם דווקא לווייני הפגיעה שמאיימים למוטט את האימפריה .  חשבת שהם יתנו לך איזה יומיים לנשום אחרי הבומבה של מרק מקגווייר ?  אדוני ,  זאת אמריקה .  הכל כאן פרוגרסיבי ,  נייד ,  דינמי .  מי שנשאר מאחור נעטף עם הדגים בעיתון .
 אני כותב את זה ,  כי יום אחרי שכתבתי על וושינגטון וסיאטל ואיך הם עשו צחוק מחוק מונומנטלי כמו  " חוק רוני ",  החליטה אוניברסיטת דרום קליפורניה להחתים את ליין קיפין כמאמן הראשי של קבוצת הפוטבול במקום פיט קרול שנטש לאותה סיאטל .  זה הסיפור ,  בקצרה :  קיפין פוטר לפני שנתיים על ידי אל דייויס ממשרת האימון באוקלנד ,  דייויס כינס מסיבת עיתונאים מיוחדת וכינה את קיפין  " שקרן ",  אוניברסיטת טנסי הושיטה לקיפין  ( שהרזומה שלו כולל שש שנות אימון תחת קרול בדרום קליפורניה ,  שבהם גייס מחזור אחרי מחזור של שחקנים משובחים )  גלגל הצלה מרופד בשני מיליון דולר ואת התקציב הגבוה ביותר בעולם המכללות לגיוס עוזרי מאמנים .  טנסי שתקה והגנה על קיפין ,  אחרי שהתגלה שהוא עבר שש עבירות  ( לא משמעותיות )  על מספר חוקים של ליגת המכללות .  קיפין האשים את אורבן מאייר מפלורידה בעבירות גיוס ,  וכעת מתנהלת חקירה של ליגת המכללות לגבי שיטות הגיוס של קיפין ,  שכללו שליחה של מעודדות של האוניברסיטה לתיכונים במרחק של 300 קילומטר מהאוניברסיטה כדי שתשפענה על התיכוניסטים לבחור בטנסי .  התגובה של קיפין לכל הבלגן הזה :  מאזן עלוב של שבעה ניצחונות ואמירה לפיה  " הוא גאה בחקירות נגד האוניברסיטה ".  
בינתיים ,  בדרום קליפורניה ,  מתחוללת חקירה בת שלוש שנים ,  לפיה ,  על פי החשד ,  בני משפחתו של כוכב העבר רג'י בוש קיבלו מאות אלפי דולרים שלא כדין .  האוניברסיטה מסתבכת בשתי חקירות נוספות לפיהן שחקנים בהווה נוהגים ברכב לא שלהם ,  וקבוצת הכדורסל של האוניברסיטה הטילה על עצמה עונש לאחר עבירות חמורות על חוקת ליגת המכללות בגיוס של כוכב העבר או.ג'יי מאיו .  קרול ,  המאמן האגדי של קבוצת הפוטבול ,  עובר לאמן בסיאטל ,  שלושה שבועות לפני היום שבו כוכבי התיכונים מחליטים איפה לחתום .  
עכשיו מתחיל החיבור המעניין :  האוניברסיטה פונה לשניים או שלושה מאמנים שנענים לה בשלילה - איזה מטומטם יכניס את הראש שלו למיטה שיכולה להיות מאוד חולה ?  מתברר שלא צריך להיות מטומטם ,  אלא רק חולה בעצמך .  דרום קליפורניה הייתה צריכה להחליט :  האם היא מביאה מאמן שיבהיר לסטודנטים שלה ולליגת המכללות איזה סטנדרטיים אתיים יש לה ואיזו חשיבות משנית יש לניצחונות לעומת בגרות והבשלה לליגה האמיתית ,  לקבוצת פוטבול שלא מככבת בעמודי הפלילים .  הבחירה של האוניברסיטה בקיפין מבהירה בדיוק מה סדר העדיפויות שלה .  ב-14 החודשים של קיפין בטנסי נעצרו שלושה משחקניו בחשד לשוד מזוין .  
קיפין ,  בעיניי ,  הוא אדם מתועב  ( ומי שרוצה להבין עד כמה מתועב יכול לקרוא על גסות הרוח והשרלטנות שלו בלינק המצורף )  .  הוא ירק לשחקנים שגייס בפנים ,  הוא ירק על האוניברסיטה שנתנה לו הכל .  אלוהים ,  הוא הצליח לעשות מאל דייויס קדוש ,  והוא חסר כל אתיקה פנימית .  מבחינה מסוימת ,  הזיווג הזה דווקא די מתאים .  לדרום קליפורניה ולליין קיפין הרי לא אכפת משום דבר חוץ מניצחונות .  
עוד שני דברים :  מהם בדיוק הקריטריונים לפיהן בוחרים מאמנים באמריקה ?  ליין קיפין העמיד מאזנים זוועתיים ושדות חרוכים באוקלנד וטנסי ,  וכל נפילה כזו רק הקפיצה אותו למשרה רמה יותר .  ובימים שקיפין ומאמנים אחרים קופצים כמו פוטנות מאוניברסיטה לאוניברסיטה ,  זהו בדיוק הזמן להעריך מחדש ,  בכל יום וכל השנה ,  את מה שעושה ג'ו פטרנו .
 
הלך העורב אצל הזרזיר
ליין קיפין הוא טיפוס סליזי ,  את דרום קליפורניה לא מעניינים אתיקה ומוסר .  השידוך בין הצדדים לא מפתיע את זאב אברהמי

