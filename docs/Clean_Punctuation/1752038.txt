הפרובוקציה הובילה לשינוי
כששלי יחימוביץ' הציעה להגביל את שכר הבכירים היא זכתה לקיתונות של בוז מצד שרים ובכירים במשק .  אלא שהציבור היטה את אוזנו ולממשלה לא נותר אלא לדון בנושא ברצינות .  בקרוב יגובשו המלצותיה לחקיקה בנושא .  לפעמים גם הצעת חוק שולית יכולה להרעיד את המשק
 >  >   " סהרורית ומפלצתית "  כך כינו ראשי חברות ציבוריות את הצעת החוק להגבלת שכר הבכירים ,  שהגישה באוקטובר 2007 ח"כ שלי יחימוביץ' .  הצעת החוק התקבלה אז בקריאה הטרומית בתמיכת 29 ח"כים ושני מתנגדים :  יואל חסון ויוחנן פלסנר .  אלא ,  שיחימוביץ' ,  אז ח"כית חדשה ,  לא ידעה עדיין את הטריקים הפרלמנטריים לקידום הצעות חוק ,  וזו נקברה במגירות .  מאז גמאה יחימוביץ' קילומטראז' במשכן .  לפני שישה חודשים הגישו יחימוביץ' וח"כ חיים כץ לוועדת השרים לחקיקה את אותה הצעת חוק ,  שלפיה שכרם של הבכירים בחברות ציבוריות יוגבל לפי 50 משכרו של העובד הזוטר בחברה .  גם הפעם זכתה הצעת החוק לקיתונות של בוז והשמצות .  ראש הממשלה ,  בנימין נתניהו ,  אמנם מצדד בצמצום הפערים החברתיים ,  אך התנגד בחריפות להצעה והקים בסוף אפריל ועדת שרים מיוחדת ,  שלפי ההערכות המוקדמות בכנסת נועדה למסמס את העניין .  יחימוביץ' וכץ ,  מצדם ,  הפשילו שרוולים ויצאו למלחמה בעד קידומה של הצעת החוק .  חמושים בטבלאות השכר של מנהלי החברות הציבוריות ובנתונים על הגברת הפערים החברתיים בחברה הישראלית ,  הם הופיעו כמעט בכל כלי תקשורת והצליחו לעורר ויכוח ציבורי נרחב בסוגיה .  והנה ,  ראה זה פלא ,  הוועדה להגבלת שכר הבכירים דווקא ערכה עבודה יסודית ,  קיימה דיונים רבים והאזינה לעשרות מומחים .  לא שההצעה של יחימוביץ' היתה חפה מבעיות - היא בהחלט היתה פרובוקטיבית .  אבל לפעמים ,  כך נראה ,  נדרשת פרובוקציה כדי להניע שינוי .  בישיבותיה של הוועדה הושמעו רעיונות של אישים כלכליים ומומחים - וכך ,  מההצעה השנויה במחלוקת על הגבלת שכר הבכירים ,  התרחב הדיון להגברת הפיקוח על קביעת שכרם של בעלי המשרות הגבוהות ולהתניה בין גובה השכר לרווחיות מצטברת של החברה .  בדיוני הוועדה הועלתה ההצעה שלא לחוקק חוק ,  אלא להסתפק בהגשת המלצות כלליות לדירקטוריונים של החברות הציבוריות להגברת הפיקוח על השכר הבכירים .  אם הוועדה היתה הולכת בדרך זו ,  היא היתה סופגת קיתונות של ביקורת .  שכן ,  לשם כך היא לא היתה צריכה לשבת על המדוכה יותר מחצי שנה .  אולי מסיבה זו ואולי מתוך תחושה של חברים בוועדה שללא חקיקה לא יהיה ניתן לפעול ביסודיות - חלה באחרונה תפנית בהשקפת הוועדה .  בקרוב היא צפויה לסיים את עבודתה עם המלצה לחקיקת סעיפי תיקון לחוק החברות .  הוועדה אמנם לא תציע תקרה לגובה השכר בחברות ציבוריות ,  אבל אי אפשר יהיה לקחת את הקרדיט מיחימוביץ' וכץ - שבזכותם עלה הנושא לסדר היום הציבורי .  עם זאת ,  יש לקוות שהצעותיה של ועדת השרים להגבלת שכר הבכירים יהיו מעשיות ומחייבות ,  ולא בגדר המלצות שהדירקטוריונים יהיו פטורים מלהתחשב בהן .  השאלה היא אם בעקבות החקיקה שתוצע ירסנו החברות הציבוריות את שכר בכיריהן ,  או שלעזאזל רמת השכר ,  השקיפות והבקרה - והמנהלים יצחקו כל הדרך אל הבנק .
 
הפרובוקציה הובילה לשינוי
כששלי יחימוביץ' הציעה להגביל את שכר הבכירים היא זכתה לקיתונות של בוז מצד שרים ובכירים במשק .  אלא שהציבור היטה את אוזנו ולממשלה לא נותר אלא לדון בנושא ברצינות .  בקרוב יגובשו המלצותיה לחקיקה בנושא .  לפעמים גם הצעת חוק שולית יכולה להרעיד את המשק

