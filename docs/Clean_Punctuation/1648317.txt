על מי מגונן יעקב נאמן ? 
מי המשפטן או עובד הציבור חסר התקנה שתרם ותורם בהתנהגותו לניסיונות הפגיעה והאיומים כלפי שופטים ?  מי אותו אדם חסר אחריות שעודד בהתנהלותו אלמוני לפגוע אתמול שוב ברכבה של שופטת השלום בירושלים ,  אנה שניידר ,  ואף לאיים על חייה ?  מי האיש הנורא הזה שהעניק כאילו לגיטימציה לחיסול חשבונות עם  " כבודם "? 
השר יעקב נאמן יצא לחפש את הפושע והגיע למסקנה מעניינת :  זה לא שר המשפטים לשעבר ,  חיים רמון .  חס וחלילה .  לא ההתנפלות המאורגנת של רמון וחבריו בתקשורת על מי שהרשיעו אותו פה אחד במעשה מגונה בקצינה ,  יצרה את האווירה .  לא חבורת רמון תרמה לכך שפסיכופטים ומחפשי נקם יעזו עכשיו להרים יד על שופטים .
 מבחינת השר נאמן - גם לקודמו בתפקיד ,  פרופ' דניאל פרידמן ,  אין חלק בכאוס הזה .  לא הוא תרם לקלות הבלתי נסבלת שבה כל מי שאינו מרוצה מפסק דין ,  מעז להלך אימים על שופטים .  אז מה אם פרידמן הכפיש שוב ושוב את צמרת המערכת המשפטית ,  אגב הגנה על אנשים שסרחו ;  אז מה אם השתלח ,  בכתב ובע"פ ,  בשופטי חיים רמון ;  אז מה אם השליך ,  אובססיבית ,  אבני בליסטראות לעבר שופטי בג"ץ  זו סיבה לטעון שהוא גרם לחמומי מוח להבין שהכל בעצם מותר ?  
נאמן לא הגיע למסקנה הזאת אף שהוא יודע מי בדיוק הם האנשים שיצאו עם פרידמן ורמון למלחמה הזאת .  הוא יודע מה היו האינטרסים שלהם ;  מי הם העיתונאים שירו את חיצי הרעל לעבר בתי המשפט ובמיוחד לעבר הנשיאה ,  דורית בייניש ;  מי המשפטן שמשך כאן בחוטים ;  מי הציתו מדורה גדולה ועכשיו צועקים בדמעות תנין הצילו ,  הצילו .
 הוא מכיר את האינסטלאטורים האלה אחד אחד ושומר איתם על קשרים .  הוא מכיר את החבורה ההרסנית הזאת ,  שאינה מוכנה שבתי המשפט יפריעו לאידיליה שבין הון לשלטון ברגע שהחיבורים ביניהם הופכים למושחתים ולמשחיתים .  הוא איתה ,  לא נגדה ,  ולהגנתו יאמר שאינו מתאמץ להסתיר זאת .  הוא אחרון לטעון כי אינו יודע היכן נזרע זרע הפורענות .
 כבוד השר יודע גם מה תרומת שני חבריו ,  אהוד אולמרט ונציב שירות המדינה ,  שמואל הולנדר ,  לפגיעה במערכת האכיפה במדינה .  הוא מבין איזה נזק נגרם למערכת המשפטית כאשר שני בעלי תפקידים מרכזיים כאלה ,  משתלחים בה בפראות .  ובכל זאת :  אף מילת ביקורת בגנות מעשיהם לא נשמעה מפיו של שר המשפטים .  דווקא כאן הוא נאלם .  
מי כן נושא באחריות העקיפה ,  על פי נאמן ,  לפגיעה ברכב של השופטת ?  התובע הראשי במשפט אולמרט ,  עו"ד אורי קורב .  האיש שביקר את המערכת בסגנון לא ראוי בפני 14 סטודנטים  הוא מבחינתו הפגע הרע .  הנה נתפס הפושע ובו השתלח אתמול השר נאמן בראיון בגלי צה"ל .  שר המשפטים שכח רק עובדה אחת קטנה :  שהפגיעה הראשונה ברכב השופטת נעשתה הרבה לפני פרסום דברי עו"ד קורב .  אפילו לכאורה ,  לא יכול להיות קשר בין הדברים .
 
על מי מגונן יעקב נאמן ? 
nan
