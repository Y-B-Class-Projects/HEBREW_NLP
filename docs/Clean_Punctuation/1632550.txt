סינדרום בית"ר ירושלים 
מלכודת הבעלים
 >  >  בתוך תוכם ,  כנראה שאוהדי בית"ר ירושלים ידעו שגם סיפור כזה יגיע :  גומא אגייאר ,  עולה חדש ומיליונר שהגיע משום מקום ,  אושפז שלשום בבית חולים פסיכיאטרי .  סביב אגייאר תמיד שרר ערפול מסוים בנוגע לאישיותו ועסקיו ,  אך בחודש האחרון היו שורה של אירועים שהעידו שהאיש פשוט לא יציב .  אחרי שהספיק להצהיר על עצמו כעל המשיח ,  אמר השבוע שנסע לעזה כדי לשוחח עם החייל החטוף גלעד שליט ואף השיב אותו .  אשתו ,  אכולת דאגה ,  פנתה לבית המשפט והצליחה להוציא צו לאשפוזו בכפייה . " כל הטיפוסים המורכבים נהיים בעלי בית בבית"ר .  מתי יהיה לנו בעל בית סולידי ורציני שלא מחפש את התקשורת בכל יום ?  ",  אמר השבוע אחד משחקני הקבוצה ,  אמירה שעליה היו בוודאי חותמים רבים מאוהדי הקבוצה .  אולי זה אוויר ההרים המשכר או פשוט חבורת האוהדים המהווים סיר לחץ מהלך עבור כל בעל תפקיד בקבוצה ,  אבל משהו לא טוב קורה למי שנהפך לבעלים של בית"ר ירושלים .  משה דדש ,  היו"ר המיתולוגי של הקבוצה ,  שהיה מחתים שחקנים על מפיות בבתי קפה ,  סיים את הקדנציה בסוף שנות ה-90 כשהקבוצה נתונה בחובות כבדים .  כעבור כמה שנים כתב רשם העמותות דו"ח חריף שלפיו דדש נטל מקופת הקבוצה 6 מיליון שקל .  ב-99' קנה את הקבוצה איש העסקים קובי בן-גור .  כיום בן-גור הוא אחד הנאשמים בפרשת רשות המסים .  איש העסקים גד זאבי ,  שבא אחריו ,  קיבל קבוצה עם חובות והעביר אותה לניהול כונס נכסים ,  כשאת שאר העשור הוא מבלה בעיקר במאבקים בפרשת בזק .  מאיר פניג'ל ,  ששון שם-טוב ומאיר לוי שרכשו את הקבוצה מזאבי ,  הם בין היחידים מבעלי הקבוצות בישראל שיצאו במצב כספי מאוזן מקבוצת הכדורגל שאותה רכשו .  זה היה כמובן הודות לארקדי גאידמק ,  שבזכות השקעות מסיביות בבית"ר קיבל לזמן מה לגיטימציה בציבור ובשוק ההון ,  אך עזב את ישראל והשאיר אחריו אדמה חרוכה .  אסור להתבלבל :  ברוב המקרים השקעה בקבוצת ספורט ישראלית היא כושלת ,  אך דומה שבכל הנוגע לבית"ר ירושלים ,  מדובר בקטגוריה בפני עצמה .  לעתים נדמה שבית"ר ,  כמו העיר ירושלים עצמה ,  נפלה קורבן להיותה סמל ואינה יכולה להיות קבוצה נורמלית :  יותר מדי מיסטיקה ,  אמונה ותשוקה יוקדת לנצח את כולם סחפו במערבולת גם את בעלי הקבוצה .  אנשי עסקים אלה ,  מראש ,  ביקשו כמובן לרכב על גב הפרסום וההילה של הקבוצה ,  אבל רק כשהגיעו לאצטדיון טדי הבינו עד כמה תג המחיר גבוה ,  ובשלב מסוים התרסקו .  והאוהדים ?  אולי עכשיו ,  אחרי עוד מיליונר משוגע שעשה סיבוב על הקבוצה ,  הם אולי ,  סוף-סוף ,  יפנימו את מחיר הכסף ובפעם הבאה שיגיע גביר חדש לעיר ,  הם ידעו לגרש אותו במקלות .
 
סינדרום בית"ר ירושלים 
מלכודת הבעלים

