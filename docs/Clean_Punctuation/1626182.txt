שימו לי פסיפלורה ביוגורט
לעסנו אותם עד שמאסנו - קבלו את הטרנדים המשפיעים ,  המבאסים והמוצלחים של עולם הקולינריה בעשור האחרון
הטרנדים משחקים על הקו הדק שבין הרצון שלנו להשתייך למשהו קולקטיבי ,  אך עדיין להיתפס כמיוחדים ולא המוניים ,  עניין שלא תמיד עולה בקנה מטונף אחד .  בעשור האחרון שטפו את מטבחי המסעדות בישראל לא מעט טרנדים קולינריים ,  מופרכים יותר או פחות .  את חלקם לעסנו וירקנו ,  דפקנו וזרקנו ,  לרובם הוצאנו את המיץ והקומץ הנותר הצליחו לקנות לעצמם אחיזה בקולינריה המקומית ובלוע הפרטית .  ארץ אוכלת טרנדיה של ממש .  
במבט לאחור על העשור הקולינרי האחרון עולות שאלות כמו :  מה גורם לטרנד להתלקח ולשרוף לנו כל חלקת הגיון בריאה במוח ?  איך נפלנו בבאזז ?  ולמה זה קורה לנו כל פעם מחדש ?  קושיות דומות ניתן להפנות לחיי האהבה העגומים של חלקנו ,  המביטים לאחור על ארסנל האקסים שלהם ותוהים במבוכה  " מה לעזאזל ?  ".  לא נורא ,  קורה .  לא נלקה את עצמנו על זה .  כנראה שזה היה נכון לזמנו ,  כי אין מה להביט לאחור ולהתחרט ואם לא היינו עוברים את זה כנראה שלא היינו כאן היום .  מה שבטוח  ככל שההתלהבות גדולה יותר ,  כך גם מהירה הדעיכה .  
הנה רשימת עשרת הטרנדים הבולטים של העשור החולף .  חלקם הפכו לאקסים שלא אומרים להם שלום ברחוב ,  ועם חלקם אנחנו ביחסי ידידות תקינים .
 הפסיפלורה ,  פעם פרי התאווה והיום פרי התועבה ,  הפציעה בחיינו בתחילת שנות האלפיים וממש כמו בריטני ספירס בשעתה ,  לא נשמרה מחשיפת יתר .  מפרי טרופי אקזוטי ומסקרן עם מקרם סליימי ושם של מחלה ,  הפכה למגיפה של ממש שהותירה אותנו הלומי טראומה .  מאגף הקינוחים התמים בתפריט ,  במצב צבירה של מוס או סורבה ,  היא החלה להתפשט בעקביות אל עבר המנות העיקריות ,  עד שנכנסה לנו לכל מוצר אפשרי ,  החל במשקאות קלים ,  מסטיקים ויוגורטים ,  ואפילו לשמפו .  
גזר הדין :  נשארנו עם טעם לוואי של סבון בפה .
 תחילת העשור החולף הייתה תור הזהב של המאמות המרוקאיות .  לקול צהלולים ,  נפתחו אז שלל מסעדות שף שהעלו את הפלפל צ'ומה ,  הלימון הכבוש והפפריקה החריפה על נס ,  והפכו את הקוסקוס ,  הפסטייה ,  החריימה ,  תבשילי זנב השור והספינג' ליצירות גורמה משויפות המוגשות בהיכלים מפוארים .  את התופעה אפשר לסמן עם פתיחתה של מסעדת  " רפאל "  בפרוץ אינתיפאדת אל אקצה .  השף הכישרוני רפי כהן הגיע מירושלים עם אג'נדה ברורה - אוכל ביתי מסוגנן ומשוכלל המתבסס על חומרי גלם עונתיים וטכניקות צרפתיות  ואיתו גם קילומטראז' מרשים במטבח הירושלמי של ארקדיה ,  כמו גם בחיק הסירים של סבתא עזיזה .  אחריו הקימו אביב משה ,  אבי ביטון וגיא פרץ ,  מסעדות שף באג'נדה דומה ,  רקחו וריאציות אנינות על החריימה של המאמא הפרטית והפכו להצלחה מסחררת .
 גזר הדין :  שופוני יא נאס .
 עם שוך טרנד הפסיפלורה המעיק ,  הגיע אלינו ב-2004 טרנד נוסף ואסרטיבי לא פחות  הקינואה .  כשהוא רוכב על הגל הירוק ומתבסס על המודעות לאוכל בריא ואורגני - הצליח להשתרבב הספק דגן-ספק מזון תוכים הזה לכל תפריט אפשרי בארץ ,  ובסופו של דבר גם להתחבב על רובנו בהכנעה ,  כתחליף לבורגול בסלט או לאורז בתבשילים .
 גזר הדין :  נו ,  שיהיה .  נזרום עם זה .
 שנת 2005 הייתה השנה של האוכל הנא .  זה התחיל עם חדירת הסושי לדיאטה שלנו ,  ועבר לטרטר ,  לסביצ'ה ולקרפצ'יו ,  שהפכו למושגים שגורים בפי כל לקוח שקורא תפריטי מסעדות .  גם הטונה האדומה כיכבה - בגרסת העונג הצרוב קלות ,  בעיקר - והפכה ללהיט היסטרי בעודה מוחה ביעילות את הקונוטציה לקופסאות הטונה המשומרת הסרוחות .  כיום ,  כמעט בכל ביסטרו או בית קפה תוכלו למצוא מנות דג או בקר שלא ראו מחבת מימיהן .  ומה לגבי הבריאות ?  המומחים אומרים שוויטמין c ,  חומצה פולית ובעיקר ויטמינים מקבוצת B רגישים לחום ,  ולכן עדיף לצרוך אותם מאוכל נא .  מצד שני ,  בשר ודגים הם לוקיישן פנטסטי לגידול חיידקים עם פוטנציאל רציני לבונדינג עם האסלה ,  אז מנות שכאלה מומלץ להזמין רק במקומות שמקפידים על היגיינה .
 גזר הדין :  אפשר עוד ? 
זה התחיל מקרנף והתרחב במהירות שיא לקרקס שלם  כריש ,  טורו ,  מאיה טאקו בר ,  בוננזה ,  קארנה ,  לה טורטיה ואל ניניו הן רק חלק ממזללות הטורטיה שנפתחו בשנת 2006 בתקופת שיגעון הטורטיה ,  ושכנעו את חלקנו שזה בדיוק מה שהיה חסר לנו  להסתער על בשר צלוי מגולגל בתוך בצק דק ,  עם שלל ממרחים ורטבים .  מהר מאוד הבנו שהשווארמה היא הרבה יותר טעימה ,  גדולה ,  זולה ומשביעה ,  ועשרות היזמים שהסתערו על השוק נאלצו לקפל את הפלנצ'ה ונשארו עם הטורטיה ביד .
 גזר הדין :  ברוך שפטרנו .
 תוססת ,  אלגנטית ,  צוננת ו .. .זולה .  בשנת 2007 נמזגה לחיינו בגאווה הקאווה - התשובה הספרדית לשמפניה - הפעם בתעריפים שמאפשרים לכולנו להעיף את הפקק לכל הרוחות ולהרגיש קצת כמו פריס הילטון ,  מינוס קלטות הווידאו המביכות ובלי לקדוח מינוס בבנק .  את ההשתכשכות הלאומית ביינות מבעבעים אנחנו חייבים להורדת המיסוי עליהם ,  שתויקו עד אותו הזמן כמוצר יוקרה  ( פער של מאות אחוזים במכס )  .  היום ,  למרבה הדקדנס ,  ניתן למצוא אותם אפילו בתפריטי ארוחות הבוקר בבתי קפה .
 גזר הדין :  הפקק הזה עוד יוציא למישהו עין .
 באותה השנה ממש נסחפו כמה שפים מקומיים בזרם עולמי תמוה למדי ,  שהובל על ידי שני מאסטר שפים עולמיים - פראן אדריה ממסעדת  " אל ב ? ו ? לי "  הספרדית והסטון בלומנטל ממסעדת  " פאט דאק "  הבריטית .  עניינו של הזרם הוא שינוי מצבי הצבירה והמרקמים של אוכל ,  בחסות הכימיה ,  השעמום ולא מעט בלוני גז .  מה יצא לנו מזה ?  מנות חייזריות למראה עם קצף בזוקה ,  קוויאר לימון ,  אוויר סלק ,  פתיתי חזה אווז וג'לי מלפפונים ,  שכיכבו במספר עונות של  " קרב סכינים "  ובמנות ותפריטי ספיישל במסעדות .  למטבח הנסיוני הזה יש לא מעט חסידים בעולם  ( ולראייה  למסעדות של השפים האלה יש לשריין מקום כשנה מראש )  ,  שמוצאים במשחק הפירוק וההרכבה של האוכל תחכום ולא מעט הומור .  הישראלים ,  כך נראה ,  לא באמת הבינו את הבדיחה .
 גזר הדין :  נו באמת .
 עם פרוץ המשבר הכלכלי העולמי בשנת 2008 ,  נפתחה לה שנת הפאסט פוד גורמה שלנו .  מסעדות רבות וטובות סגרו את שעריהן בקצב ובעצב  ( אורקה ,  אלי אולי ,  ברקרולה )  ,  ופינו לנו מקום בבטן לפאסט פוד משודרג .  כך קיבלנו את גרסאות השפים למזללות  דיזיינר פיצה עם תוספות כמו שמן כמהין ,  אספרגוס ,  פטריות פורטבלו ,  שום קונפי וגבינת בווריאן בלו ;  מסעדות המבורגר שף ,  המגישות קציצה משופרת מנתחים משובחים ושולחות גרורות ברחבי הארץ ,  ואפילו שווארמה עם מניירות של מסעדה .  מנגד ,  עשה הסושי את הדרך ההפוכה ,  וממזון למי שהפרוטה מצויה בכיסו ,  ירד אל הרחוב וקיבל מקום של כבוד בין מאכלי הרחוב הלבנטיני .
 גזר הדין :  סושי זול  מחיר כבד .
 קאמבק העשור שייך ללא ספק לפרוזן יוגורט .  תוך שהוא מעלה מן האוב זיכרונות מהאייטיז על פירות קפואים וחצץ אוכמניות שמשתלט על כל הטעם ,  הוא שב אלינו כעוף החול בגרסת המילניום בכוסות מתכלות ומעוצבות ,  הפעם כגלידת יוגורט דלת שומן וקלוריות ,  עליה עורמים פירות ,  גרנולה ושלל תוספות קצת פחות מוסריות דיאטטית .  גל יוגורטריות נפתחו ברחבי הארץ  יוגו ,  קפוא ,  יויו ,  וההמונים צבאו על הפתחים .  את תפקיד הפארטי פופר הנצחי מילא  ( גם )  בסיפור הזה רפי גינת ,  שחשף במלודרמטיות ששמורה לשוד אלים ומזוין שאת הגלידה מכינים בעצם מאבקה .  אבל גם כלבוטק לא יכול לפרוזן האלמותי ,  ועד היום התורים חיים ובועטים .  
גזר דין :  אז מה חשבתם שיהיה שם ?  קולה ? 
מפוסטמות יין מדופלמות ,  הפכנו תוך עשור אחד לעם של רחרחנים חולצי פקקים .  נראה כי הבנו שכדי ליהנות מיין  משקה קדמוני ופרימיטיבי לכל הדעות - מותר ורצוי לוותר על הגינונים המעיקים .  כבר אין צורך להזות טעמים פסיכדליים של שזיפים ,  עמבה ,  דלק דרגון ותערובת לנרגילה או לדבר על עפיצות ,  משקל ,  היקפים ,  חמוקיים וגוף .  אפשר גם פשוט לשתות אותו .  המגמה הגיעה לשיאה השנה ,  עם פתיחת עשרות ברי-יין ברחבי הארץ ,  ובמיוחד ברחוב נחלת בנימין בתל אביב .  הטרנד המבורך הזה הגיע כתגובה הנהנתנית למיתון  יינות טובים וזולים ,  תפריט מנות עונתיות שנכתב על לוח ואווירה לא מחייבת .  
גזר הדין :  כן ירבו .
 
שימו לי פסיפלורה ביוגורט
לעסנו אותם עד שמאסנו - קבלו את הטרנדים המשפיעים ,  המבאסים והמוצלחים של עולם הקולינריה בעשור האחרון

