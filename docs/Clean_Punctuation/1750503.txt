מאזדה 5 החדשה ומאזדה 2 סדאן בישראל
המיניוואן החדש של מאזדה מושק בישראל במחיר התחלתי של 157,700 שקלים .  גם מאזדה 2 סדאן נחתה בתג מחיר של 107 אלף שקלים
יבואנית מאזדה לישראל 'דלק מוטורס' מודיעה על התחלת שיווקן של שתי מכוניות חדשות בישראל - מאזדה 5 ומאזדה 2 סדאן .  המיניוואן 5 תנסה להמשיך את קודמתה שרשמה הצלחה נאה במסירות סגמנט המיניוואן לאורך כ-5 שנים .  הדגם החדש הוצג השנה בתערוכת הרכב בג'נבה ומהווה מתיחת פנים מקיפה לדור היוצא .  מאזדה 2 סדאן כשמה כן היא - גרסה משפחתית עם תא מטען נפרד לסופר-מיני היפנית .  
מאזדה 5 החדשה מתהדרת בסידור של שבעה מושבים ,  אליהם ניגשים דרך צמד דלתות הזזה .  מבחינת המבנה הכללי ,  אין בה שינויים קיצוניים במידות לעומת הדור הקודם ,  עם אורך קצר אך במעט של 4.55 מ'  ( 4.61 מ' )  מקצה לקצה ובסיס גלגלים של 2.75 מ' .  על פי מאזדה ,  ה-5 החדשה קיבלה השראתה לפי פילוסופיית העיצוב החדשה - NAGARE ,  תוך אימוץ קווי עיצוב זורמים ומרחב מחייה שימושי ומרווח למשפחות .  תא המטען מכיל בין 150 ל-780 ל' של נפח בקיפול השורה השלישית .  
בחזיתה של ה-5 מנוע 2.0 ל' ארבעה צילינדרים המייצר 144 כ"ס ב-6,500 סל"ד ,  ו-18.4 קג"מ ב-4,500 סל"ד .  המנוע מחובר אל תיבת הילוכים אוטומטית עם 5 יחסי העברה ,  המאיצה במיניוואן ל-100 קמ"ש ב-13.1 שניות ומהירותה המרבית כ-187 קמ"ש .  צריכת הדלק הממוצעת עומדת על כ-13 ק"מ לליטר .  ה-5 תוצע בישראל בשתי רמות אבזור - 'אקזיקיוטיב' - 157 אלף שקלים ,  והיקרה יותר - לאקצ'רי ב-161 אלף שקלים .  כל הדגמים מצויידים ב-6 כריות אוויר ובקרת יציבות DSC .  מאזדה טוענת לכיול מתלים שהפך את המכונית למתגמלת יותר לנהיגה .
 מאזדה 2 סדאן היא תוספת מעניינית ,  ובעיקר כלכלית לשוק המקומי ,  כיוון שסביר שזו תמצא את מרבית הקליינטים שלה בציי הרכב .  לאחר שב-2007 לא היה ברור בישראל אם תגיע או לא בשל תקנות בטיחות ,  בשנה האחרונה חלה התקדמות בנושא זה ,  והיבואנית החליטה לייבא אותה ארצה בשילוב המבוקש - מנוע 1.5 ל' בנזין חמוש ב- 103 כ"ס ,  13.7 קג"מ ,  תא מטען נפרד ,  וכמובן ..  .  תיבה אוטומטית בסיסית עם 4 יחסי העברה .  ה-2 סדאן צורכת בממוצע כ-14.7 ק"מ לליטר .  מפרט הבטיחות מצויד ב-6 כריות אוויר ובקרת יציבות .
 לעומת אחותה הקומפקטית ,  הסדאן מצוידת בתא מטען גדול יותר - 450 ל' ,  וזאת בגלל התוספת המשמעותית במימד האורך - למעלה מ-35 ס"מ אל 4.27 מ' .  שאר מידותיה זהות לדגם הסופר-מיני שנמכר בארץ .  בהיצע המכוניות המשפחתיות של מאזדה ,  עולה כי יכולת הנשיאה שלה מאחורנית אינה צנועה ,  אפילו בהשוואה מול מאזדה 6 ,  לה 520 ל' .  מחירה של ה-2 סדאן יחל ב-107 אלף שקלים למהדורת ה-'אקטיב' ו-110 אלף שקלים ל-'דינאמיק' .
 
מאזדה 5 החדשה ומאזדה 2 סדאן בישראל
המיניוואן החדש של מאזדה מושק בישראל במחיר התחלתי של 157,700 שקלים .  גם מאזדה 2 סדאן נחתה בתג מחיר של 107 אלף שקלים

