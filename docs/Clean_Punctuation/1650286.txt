חברות הסלולר עשו עלינו 3.2 מיליארד ש"ח
שוק הסלולר הישראלי מודל 2009 :  הביקוש קשיח - הרווחים עולים .  למרות המיתון העמוק ,  מכונות המזומנים של חברות הסלולר עבדו שעות נוספות .  החברות ישלמו דיבידנדים ענקיים
2009 היתה שנה לא קלה בעבור הכלכלה העולמית והמקומית .  בישראל אמנם הרגישו מעט פחות את המיתון העולמי ,  אך כמעט ולא נמצאו סקטורים צרכניים שלא סבלו מירידה בביקושים .  שוק הסלולר הישראלי הוא היוצא מהכלל .  לא רק שהביקוש לשירותי סלולר לא התכווץ ,  אלא המשיך לצמוח .  במקביל המשיכו החברות להתייעל ולהגדיל רווחים .  סך הרווח הנקי שרשמו שלוש חברות הסלולר יחד היה ב-2009 3.2 מיליארד שקל ,  עליה של 11.5% לעומת 2008 .  
אף לא שקל מהרווחים האלה יישאר בקופות החברות .  כל הסכום ,  ואף יותר ממנו ,  יחולקו כדיווידנד לבעלי המניות .  ב-2009 צפויות חברות הסלולר לייצר תשואת דיווידנד של כ-9%-13% לבעלי המניות ,  לא כולל דיווידנד חריג .  הפעילות שלהן כל כך רוויית מזומנים ,  כך שהן יכולות לתחזק השקעה מינימלית ,  לצד ייצור תשואת דיווידנד פנומנלית ,  שבולטת עוד יותר נוכח שנת האטה כלכלית כמו 2009 .  
הרווחים השוטפים של חברות הסלולר לא היו המקור היחיד לדיווידנדים .  ב-18 במארס צפויה פרטנר לחלק כ-1.4 מיליארד שקל כדיווידנד ,  שחלקו בגין רווחים משנים קודמות .  גם חברת בזק ,  בעלת הבית של פלאפון ,  צפויה לחלק דיווידנד חריג של 2.45 מיליארד שקל ,  בגין רווחי פלאפון ,  בזק הקווית וכן בגין הרווח החשבונאי שנצבר אצלה לאחר שהפסיקה לאחד את דו"חות yes .  במסתכם צפויות שלוש חברות התקשורת הגדולות בישראל  ( בזק ,  סלקום ופרטנר )  לחלק בגין 2009 סכום אדיר של 7 מיליארד שקל .  לשם השוואה ב-2008 חילקו החברות רק 4.1 מיליארד שקל ,  כך שב-2009 שהיתה שנת האטה ,  הגדילו חברות התקשורת את הדיווידנד ביותר מ-70% .  
שוק הסלולר אמנם נחשב לרווי ,  אך החברות מצליחות שנה אחר שנה להמשיך ולצמוח .  סך ההכנסות בשוק הסלולר עלו בשנה החולפת ב-2.9% והסתכמו בשיא של 17.9 מיליארד שקל .  זהו אמנם שיעור הצמיחה הנמוך ביותר שרשם ענף זה מעולם  ( ללא 2005 שבה הופחתו דמי הקישוריות )  ,  אך שוק הסלולר הוא עדיין יצרן הצמיחה הגדול ביותר בשוק התקשורת המקומי .  ב-2009 ייצרו סלקום פרטנר ופלאפון יחד כ-506 מיליון שקל יותר מ-2008 .  
ניתוח הצמיחה מצביע על מגמה חשובה מאוד שהתבלטה בשנה החולפת .  הכנסות שוק הסלולר כולו משירותים ,  כלומר ממכירת דקות זמן אוויר ,  התכווצו לראשונה .  ב-2009 רשמו שלוש החברות יחד 12.8 מיליארד שקל הכנסות ממכירת דקות שיחה ,  כ-2.3% פחות מ-2008 .  לא ,  הישראלים לא דיברו פחות ב-2009 ,  שכן סך הדקות שייצרו שלוש חברות הסלולר היה 36.7 מיליארד ,  צמיחה שנתית של כ-1.6% .  הסיבה לירידה בהכנסות משירותים ,  היא השחיקה במחיר הממוצע של דקת שיחה סלולרית .  ב-2008 עמד מחיר זה על כ-36.2 אגורות ,  וב-2009 הוא ירד ב-3.8% ל-34.9 אגורות .  
חברות הסלולר לא הצליחו לעצור השנה את שחיקת המחיר שמאפיינת את השוק זה כמה שנים ,  אך הצליחו לפצות על כך באמצעות מכירת מכשירים ושירותי Non-Voice כלומר אס-אמ-אסים ו-DATA .  שוק הסלולר הפסיד הכנסה של כ-300 מיליון שקל בגין הירידה בהכנסות משירותים ,  אך הרוויח 332 מיליון שקל מתוספת הכנסות ממכירת ציוד קצה ,  ו-446 מיליון שקל נוספים מהכנסות חדשות של שירותי DATA .  
אך תמונת מצב זו אינה מאפיינת את שלוש החברות .  פלאפון מקבוצת בזק היתה חברת הסלולר היחידה שהצליחה לרשום צמיחה בכל אחד מסעיפי ההכנסה בענף - שירותים  ( Voice )  ,  תוכן  ( Data )  ומכירת מכשירים .  לפיכך ,  רשמה החברה ב-2009 את שיעור הצמיחה הגבוה ביותר - 14.1% .  בצד השני של הטבלה ניצבת פרטנר .  החברה הכתומה רשמה צמיחה שלילית של כ-4% .  הכנסות התוכן שלה צמחו בשיעור הנמוך בענף ,  כ-7% בלבד ,  ולא הצליחו לחפות על ירידה של 4.4% בהכנסות משירותים ו-13.4% ירידה בהכנסות מציוד קצה .  סלקום הצליחה לגדול בתוכן בשיעור של 30.9% כך שהתחום חיפה על ירידה של 3% בתחום השירותים .  
תמונה זו מצביעה יותר מכל על חוסר המיקוד של פרטנר בשנה החולפת ,  שנבע מכניסתה לפעילות אינטרנט וטלפון .  כמו כן ,  פרטנר היתה החברה שנפגעה יותר מהירידה בתנועת התיירים .  באותה השעה הצליחה פלאפון ,  באמצעות הרשת החדשה שלה וקמפיין שיווקי מוצלח ,  להעביר אליה הרבה מאוד דקות שיחה .  בעבור החברה מקבוצת בזק מדובר בשינוי מהותי שכן ב-2008 ,  טרם השקת הרשת החדשה ,  רשמה החברה ירידה חדה של יותר מ-3.5% בהכנסות מ-Voice .  
חזית הצמיחה היא רק חזית אחת שבה מתמודדות חברות הסלולר .  החזית הנוספת ,  והחשובה יותר היא הרווחיות .  כיצרניות המזומנים והדיווידנדים הגדולות במשק ,  נמדדות החברות ביכולתן להמיר ההכנסות לרווח תזרימי  ( Ebitda )  .  ב-2009 המשיכו החברות לעשות את שהן עושות כבר שנים רבות - להתייעל .  שיעור ה-Ebitda מההכנסות עלה ב-1% ב-2009 והסתכם בכ-36.9% .  רווח ה-Ebitda הכולל שייצר ענף הסלולר עמד ב-2009 על כ-6.63 מיליארד שקל ,  כ-6.3% יותר משנת 2008 .  
גם כאן התמונה נוטה לכיוון פלאפון .  אם ב-2009 ייצר כלל שוק הסלולר תוספת Ebitda של 391 מיליון שקל ,  פלאפון היתה אחראית על כ-338 מיליון שקל מתוך זה ,  כלומר 86% מתוספת ה-Ebitda בענף זרמה לקופת פלאפון ב-2009 .  סלקום הגדילה את ה-Ebitda שלה ב-47 מיליון שקל ,  ופרטנר רשמה את הצמיחה הנמוכה ביותר עם תוספת של 6 מיליון שקל בלבד .  שוב מצביעים הנתונים על התנופה של פלאפון ,  לא מעט על חשבון פרטנר .
 
חברות הסלולר עשו עלינו 3.2 מיליארד ש"ח
שוק הסלולר הישראלי מודל 2009 :  הביקוש קשיח - הרווחים עולים .  למרות המיתון העמוק ,  מכונות המזומנים של חברות הסלולר עבדו שעות נוספות .  החברות ישלמו דיבידנדים ענקיים

