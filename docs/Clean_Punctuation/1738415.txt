היעד :  לפצח את שוק התקשורת
זה חצי עשור מנסה אקספון 018 לגרור את ענקי התקשורת המקומיים לתחרות ,  אך ללא הצלחה  ?  רכישת החברה בידי חזי בצלאל עשויה לסמן את השינוי  ?   " קנינו את ההזדמנות להגיע לכל לקוח בשוק התקשורת "   ,  מבטיח גלעד בר לב ,  האיש שמוביל את החברה . " נספק את כל סל השירותים "
  >  >  בסוף 2004 התוודעו צרכני התקשורת בישראל לאקספון 018 ,  שנכנסה לשוק בניסיון לתקוף מלמטה את ענקי התקשורת .  על דגלה חרתה החברה את המחיר הנמוך ואת הפשטות .  כניסתה לשוק אמנם סחבה את מחירי השיחות לחו"ל מעט מטה ,  אך היא מעולם לא הצליחה להגיע לנתח שוק מהותי .  ייתכן כי הסיבה לכך היא הבעלות בחברה .  נדמה היה כי כיסיו של הבעלים הקודמים ,  וגם המחויבות הנמוכה שלו ,  מנעו השקעה מהותית בהפצת שירותי החברה .  הבטחות רבות נזרקו לאוויר ,  אך למעשה מעט מאוד מומש ושוק התקשורת הישראלי נותר בידי ענקים מעטים .  לפני חצי שנה עברה אקספון ידיים .  איש העסקים חזי בצלאל רכש את החברה ,  ועתה מטרתו היא להשתמש בה כבסיס של התרחבות לשוק התקשורת המקומי .  בחזונו של בצלאל ,  אקספון הקטנה תיהפך בתוך שנים לחברת תקשורת משמעותית בישראל שמשחקת בכל ענפי התקשורת ,  גם במגרש של הגדולים :  הסלולר .  אקספון הגישה לאחרונה בקשה לרישיון mvno - מפעילת סלולר וירטואלית ,  אך מתעניינת גם במכרז התדרים להקמת רשת סלולר דור 3 מלאה .  אגב כך ,  אקספון גם קיבלה מנכ"ל חדש ,  איציק בן אליעזר ,  שצמח בבזק בינלאומי ,  וזאת לאחר שתקופה ארוכה החברה מנוהלת בלי מנכ"ל במשרה מלאה . " היעד הוא לפצח את שוק התקשורת בישראל ו-018 היא הפלטפורמה הכי טובה בשוק לעשות את זה .  קנינו את ההזדמנות  ? לתקוף' כל לקוח בשוק ",  אומר בראיון ראשון לתקשורת גלעד בר לב ,  35 ,  האיש העומד בחזית במרבית עסקיו של חזי בצלאל  ( ראו מסגרת )  .  בתפקידו הרשמי בר לב הוא מנכ"ל קרני קפיטל ,  זרוע ההשקעות של הקבוצה ,  הקרויה על שם בתו של בצלאל . " כחברה קטנה בשוק אקספון יכולה לבנות את עצמה סביב הלקוח ",  מסביר בר לב . " אם היה לי בסיס לקוחות רחב היה לי קשה יותר .  הדנ"א של חברות גדולות הוא לשמור על בסיס לקוחות ולשמור על הרווחים .  המשמעות היא אפס חדשנות .  כשזיהינו שיש בישראל רגולטור חזק ונחוש ,  שמתכוון באמת לפתוח את השוק לתחרות ,  בשילוב עם הורדת הקישוריות ,  אז הוחלט שאנחנו נכנסים ",  אומר בר לב ,  כשהוא מתייחס בעיקר לתחום הסלולר ,  אך לא רק . " נהיה קבוצה שמספקת לצרכן את כל הסל ",  הוא מבהיר ,  ומאשר כי החברה שוקלת גם פעילות בתחום התוכן הטלוויזיוני .  אקספון נרכשה על ידי בצלאל במארס השנה ב-6.5 מיליון דולר .  המוכרת היתה חברת אקספון-אינק האמריקאית ,  שהחליטה להתמקד בפעילות בצפון אמריקה ולממש את הפעילויות בישראל ובבריטניה .  לפני ההחלטה על רכישת אקספון ,  התחרה בצלאל במירוץ לרכישת מירס בסכום של 200 מיליון דולר ,  אך לבסוף העסקה נפלה בחלקו של פטריק דרהי .  העובדה כי בצלאל התמודד על רכישה בסדר גודל זה מעוררת תקוות כי בראשונה ,  איש בעל אמצעים רבים עומד מאחורי אקספון .  עד כה לא נהנתה החברה מגב כזה ,  וייתכן שזו אחת הסיבות שלא הצליחה לעורר תחרות לאורך זמן .  לא צריך טאלנט לפרסום אקספון היא החברה הקטנה בישראל לשיחות בינלאומיות ,  עם נתח שוק של כ-4% מהענף .  החברה שיחקה תמיד בגזרת המחיר והיתה לרוב הפתרון הזול בישראל לשיחות לחו"ל ,  אך ניסיונות החברה להגדיל את נתח השוק שלה או להיכנס לתחומי פעילות אחרים כמו אספקת אינטרנט וטלפון קווי ,  לא צלחו .  הסיבה לכך היא בעיקר שהחברה התקשתה להעמיד מספיק משאבים לשיווק ופרסום כדי להתחרות בענקיות כמו נטוויז'ן ,  סמייל ובזק בינלאומי .  נראה כי בר לב מודע היטב לבעיות ולאתגרים ,  אך הוא מציע חשיבה רעננה : " הנראות של אקספון תהיה גדולה הרבה יותר ,  בזה אין ספק .  אבל מה זה בעצם שיווק ?  צריך ליידע את הלקוח שיש לך מה שהוא רוצה במחיר הוגן .  בשוק הישראלי יש סממנים אוליגופוליים - חושבים איך לכבול את הלקוח ,  איך לתת לו קנסות ,  איך לגבות ממנו כסף על שירותים שהוא לא הזמין .  אם יש לי מבצע טוב ,  אני אגיד בפרסומות שיש לי מבצע טוב .  בשביל מה צריך את קיציס  ( אייל קיציס ,  המפרסם את 012 סמייל ,  א"ז )  כדי להגיד את זה ?  תעביר את המסר בלי טאלנט .  כשלוקחים טאלנט מבנה העלויות של חברה מתחיל ממינוס ,  אז אין לחברה ברירה אלא לכבול את הלקוח - להגיד  ? שלוש שנים זה שלי' ".  אבל איך אתה יודע מה הלקוח רוצה ?   " עשינו סקרים רבים וניתחנו את השוק מכל כיוון ,  אבל אתה יודע מה היופי ?  שבשוק מונופוליסטי תשאל כל אדם ברחוב והוא ייתן לך את התשובה האמיתית ",  הוא אומר בעקיצה לחברות התקשורת הישראליות שמחתימות את הלקוח על התחייבויות ארוכות . " הלקוח רוצה מוצר פשוט ושקוף במחיר הוגן ועם חופש בחירה .  בשוק בישראל חלק מהמרכיבים לא מתקיימים .  כך ,  למשל ,  נושא המכשירים בסלולר - לא צריך סקר כדי לדעת שאנשים לא אוהבים את זה  ( רכישת המכשיר דרך המפעילות תוך התחייבות ל-36 חודש ,  א"ז )  .  ברוב המקרים בעולם המפעילות הן לא ספקיות המכשירים הדומיננטיות - זו אנומליה ".  אקספון הגישה לפני כמה שבועות בקשה לרישיון לפעילות סלולר וירטואלית ,  אך היא רחוקה מלהיות החברה היחידה שמתעניינת במודל .  חברות גדולות ממנה בהרבה ,  כמו 012 סמייל ,  הגישה בקשה דומה .  גם חברות קמעוניות כמו הום סנטר ,  רמי לוי והמשביר לצרכן הגישו בקשה לרישיון .  מה היתרון של אקספון הקטנה מול המתחרות כבדות המשקל ?   " תקשורת זה מקצוע ,  ולקבוצה שלנו יש את הידע ".  בגלגולה הקודם היתה אקספון במוצהר חברת low cost ,  אך בר לב מבהיר : " צריך לתת ללקוח את המחיר שיהיה הכי משתלם ולא בהכרח הכי זול .  לדוגמה ,  מצאנו שלקוח שיוצא פעמיים בשנה ויותר לחו"ל ,  מתחיל באופן אקטיבי לחפש פתרונות שונים לשיחות מוזלות .  אנחנו יודעים לתת כרטיס sim שיש בו ארבעה מספרים מקומיים ,  לכל יעד שהלקוח מגיע אליו .  לא מעניין אותנו תקשורת שמבוססת רק על שיחות קוליות ,  מאחר שהעולם מתקדם יותר ויותר לתחום ה-data ,  וההצעה היום בתחום בישראל היא לא אטרקטיבית .  אנחנו נציע חוזה data בלי אותיות קטנות ".  מדבריו של בר לב אפשר להבין שהחברה הסלולרית של אקספון לא הולכת להתמודד רק במגרש הפרי-פייד והדקות הזולות ,  אלא מכוונת גבוה גם ללקוחות המתוחכמים .  ועדיין ,  לחברה יש בעיה של פרישה ארצית ,  מה שלא קיים אצל הקמעוניות שלוטשות עיניים לתחום הסלולר . " קל לכסות את ישראל אם מגיעים לשלושת מוקדי האוכלוסין הגדולים - חיפה ,  תל אביב וירושלים - ואנחנו ניצור הסכמים מסחריים לטובת כיסוי מספק .  בנוסף ,  ישנן יכולות טכנולוגיות שלא מפותחות מספיק בישראל ,  שבאמצעותן אפשר לתת ללקוח שליטה במכשיר ובחשבון מרחוק ,  מה שיעשה לו את החיים קלים יותר ויחסוך לנו עלויות ".  לגבי ההתלבטות בין פעילות מפעיל וירטואלי או פעילות סלולר מלאה אומר בר לב כי  " אם יתקיימו תנאים רגולטוריים מתאימים ,  מכרז התדרים מעניין .  הניתוח שלנו הוא שעכשיו אנחנו לקראת קפיצה טכנולוגית גדולה שתחייב את המפעילות להמציא את עצמן מחדש ,  ולחברות גדולות קשה לעשות שינויים בזמן אמת ".  בר לב רומז לדור הרביעי של הסלולר ,  טכנולוגיה צעירה המכונה lte ועתידה לרשת את טכנולוגיית הדור השלישי הנוכחית .  לפי שעה לא החליטה החברה אם תיקח חלק במכרז התדרים ,  שיחייב אותה לבצע השקעה אדירה של עד 2 מיליארד שקל בהקמת תשתית סלולרית עצמאית .  מלבד פעילות הסלולר שאקספון מתכננת להקים במודל כזה או אחר ,  גם בפעילות הרגילה של החברה יש לא מעט חדש : " בשיחות הבינלאומיות הגדלנו משמעותית את נפח הדקות ",  חושף בר לב . " חתמנו למשל הסכם עם סקייפ וכל דקה שנכנסת מהם לישראל היא דרך מתג השיחות שלנו . " בתחום האינטרנט - שוק קלאסי שיש בו התחייבות ארוכות ,  קנסות יציאה ,  וחוזים שרק משפטנים מבינים - חתמנו עכשיו הסכם עם בזק על בנדל חדש  ( חבילת מחיר שכוללת adsl ואספקת אינטרנט ,  א"ז )  .  אנחנו מציעים באינטרנט את המחיר הכי טוב בשוק ,  וכל מי שמתחייב לשישה חודשים מקבל חודשיים חינם ".  סוחר מגיל 14 בר לב הוא סיפור מעניין בפני עצמו . " בגיל 14 התחלתי לקנות ולמכור בבורסה ",  הוא מספר . " באופן טבעי ,  אחרי הצבא רציתי ללמוד כלכלה .  ואיפה לומדים כלכלה ?  בארה"ב .  ואיפה בארה"ב אם לא בניו יורק .  פתחתי את מגזין  " פורבס "  ומצאתי את sfc - אוניברסיטה פרטית בניו יורק עם חוג אקסקלוסיבי לכלכלה .  הגשתי בקשה והופתעתי כשקיבלו אותי ".  בר לב שילם רק על הסמסטר הראשון ללימודים ,  ואת יתר התואר מימנה מלגה .  הסיבה לכך היא שב-150 שנות קיום המוסד המכובד ,  בר לב היה היחיד שסיים ללמוד בממוצע 100 : " יש בכניסה לאוניברסיטה שלט מוזהב קטן עם שמי ",  הוא מספר בחיוך .  אחרי סיום הלימודים התקבל בר לב למשרת עוזר אנליסט בבנק השקעות אמריקאי בשם sky capital ,  ולאחר מכן התקדם לממונה לאנליסט ומתמחה באופציות ,  קרנות גידור וחוזים עתידיים .  לאחר כמה שנים בארה"ב הוא חזר לישראל ומונה לתפקיד האנליסט הראשי של בנק דיסקונט .  בהמשך ,  היה חלק מצוות ההקמה של בית ההשקעות הדס-ארזים .  את כל זה הספיק בר לב ב-35 שנותיו ,  וכעת מתחיל כנראה פרק חדש ,  ישראלי הרבה יותר ,  בחייו העסקיים .
 
היעד :  לפצח את שוק התקשורת
זה חצי עשור מנסה אקספון 018 לגרור את ענקי התקשורת המקומיים לתחרות ,  אך ללא הצלחה  ?  רכישת החברה בידי חזי בצלאל עשויה לסמן את השינוי  ?   " קנינו את ההזדמנות להגיע לכל לקוח בשוק התקשורת "   ,  מבטיח גלעד בר לב ,  האיש שמוביל את החברה . " נספק את כל סל השירותים "
 
