האינטרנט ניצח את לוי יצחק .  בסיבוב ה-1
המונופול של לוי יצחק בתחום מחירוני הרכב נסדק השבוע ,  כשאיגוד השמאים ובנק מזרחי הודיעו על מעבר למתחרה יד2 .  אך רוב הבנקים וחברות הביטוח עדיין מסתמכים עליו - ונראה כי לוי עוד לא אמר את המלה האחרונה
 >  >  אורחים המבקרים את לוי יצחק במשרדו שבתל אביב ,  זוכים להתוודע לתחביבו - צילום - ולהתבונן באוסף המצלמות המרשים שלו . " גם היום אני מצלם - את שוק הרכב ",  הוא נוהג לומר ,  ורומז כי במחירונים שלו אין כל חיווי דעה על מחירי המכוניות ,  אלא שיקוף מדויק של הביקוש וההיצע .  לוי יצחק  ( שמו למעשה הוא יצחק לוי ,  אבל הוא מתעקש להקדים את שם המשפחה לשמו הפרטי )  מפרסם מחירון רכב מאז 1971 .  בתחילה היו אלה חוברות דקות ,  שדפיהן מהודקים בסיכות .  בענף מספרים שלוי היה הולך ממגרש למגרש ומברר את מצב השוק .  לוי זיהה נישה חשובה ,  והפך למונופול .  הוא נהפך לשמאי הרשמי של שוק הרכב ,  והחוברות שלו נהפכו לנקודת הייחוס של שוק המכוניות המשומשות .  כל מכונית נמכרת במחיר גבוה או נמוך ממחיר המחירון - והמחירון הוא תמיד זה של לוי יצחק .  מעמדו התקבע גם בזכות ההכרה של הבנקים וחברות הביטוח במחירון שלו ,  כמשקף את ערך המכוניות המבוטחות או אלה המשמשות כבטוחות .  במשך השנים היו כמה ניסיונות להתחרות במחירון לוי יצחק ,  הבולט בהם הוא של השמאי אפרים מוהר ,  אך הם לא נחלו הצלחה .  והנה ,  לפני כשנה נפתחה חזית חדשה שאיימה על מעמדו של לוי .  לוח המודעות האינטרנטי יד2 ,  בבעלותו של שון תל ,  החל לפרסם מחירון משלו .  ההבדל המרכזי ביניהם הוא שמחירון יד2 הוא בחינם ,  בעוד זה של לוי יצחק עולה כסף - גם בגרסת הדפוס וגם בגרסתו האינטרנטית ,  כחלק מאתר winwin .  גם שיטות החישוב שונות .  יד2 מתבסס בעיקר על מחירי היצע .  המנגנון עוקב אחר המחיר המפורסם במודעה עד למכירה ,  ולאחר ביצוע העסקה ,  נציגיו יוצרים קשר עם המוכר ועם הקונה .  המנגנון בלוי יצחק מתוחכם יותר ,  אך לאו דווקא מדויק יותר ומתבסס על סקרים מסוגים שונים .  יד2 הוא אמנם חינמי ,  אך זה לא מספיק כדי לכרסם במעמדו של לוי יצחק .  המחירון הקובע הוא לא הנגיש יותר ,  אלא זה שנחשב יותר על ידי חברות הביטוח והבנקים .  ובכל זאת ,  משהו מתחיל לקרות .  ביקורת על לוי יצחק מושמעת מצד חברות הליסינג ויבואני הרכב ,  המוחים על חוסר יציבות וסדירות במחיריו ,  הפוגעת במאזנים שלהם .  בינתיים ,  בנק מזרחי עבר להסתמך על מחירון יד2 ,  והשבוע הכריז גם איגוד השמאים על מעבר דומה .  אחת הסיבות למעבר ,  לטענת יהודה נגן ,  יו"ר ענף הרכב באיגוד השמאים ,  היא הסרבול של לוי יצחק : " על כל מכונית יש אחוזים שונים של הפחתות והעלאות מחיר ,  וגם אלה משתנות כל חודש .  המחירון הפך להיות מסובך ולא קריא ,  והקשה עלינו לעשות גילוי נאות מול הלקוח ",  הוא אומר .  השורה התחתונה היא שלוי יצחק הוותיק והשמרן ,  שהיה בשנות ה-70 פורץ דרך בתחומו ,  פשוט לא השתנה בהתאם לתנאי השוק .  המחירון שלו קשה לפענוח ,  ובנוסף ,  הוא איחר לאמץ את שיטת החישוב של גיל המכונית  ( מתאריך העלייה על הכביש )  - ודבק בשיטה הישנה של שנת מועד .  המחירון שלו פשוט הלך ונהפך ללא רלוונטי .  אבל מוקדם להספיד את לוי יצחק או להמליך את יד2 .  מרבית הבנקים וכל חברות הביטוח מסתמכות על המחירון הוותיק .  ייתכן שהמעבר של איגוד השמאים מסמן תחילתה של זליגה - ביד2 סימנו אבן דרך והתקדמו לעבר הפיכתם למחירון לגיטימי ומשפיע ,  אך הדרך עוד ארוכה .  אי אפשר לשלול את האפשרות שבלוי יצחק יתאמצו להשתפר ולשמור על מעמדם ,  ישנו אסטרטגיה ויעשו הכל כדי לא להיות רלוונטיים כמו אותן מצלמות ישנות .
 
האינטרנט ניצח את לוי יצחק .  בסיבוב ה-1
המונופול של לוי יצחק בתחום מחירוני הרכב נסדק השבוע ,  כשאיגוד השמאים ובנק מזרחי הודיעו על מעבר למתחרה יד2 .  אך רוב הבנקים וחברות הביטוח עדיין מסתמכים עליו - ונראה כי לוי עוד לא אמר את המלה האחרונה

