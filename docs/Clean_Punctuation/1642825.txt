חוק סודי בהחלט 
מלים בקבלנות
 >  >  לפני כמה ימים ,  ללא הודעה מוקדמת ,  פורסם הנוסח המלא של הרפורמה בחוק התכנון והבנייה .  הדו"ח פורסם לפני תחילתו של כנס גדול בנושא ,  שהתקיים אתמול ביוזמת המרכז לשלטון מקומי ,  משרד הפנים והמועצה האזורית דרום השרון .  מרבית הדוברים בכנס - בהם יו"ר מרכז השלטון המקומי שלמה בוחבוט ,  יו"ר המועצה האזורית דרום השרון ,  מוטי דלג'ו ,  ראש עירית תל אביב רון חולדאי ועוד - הודו ,  שהספיקו להציץ בחוק החדש יום או שניים לפני הכנס - אבל זה לא מספיק .  חוק ,  שכולל 585 סעיפים ,  לא כולל תוספות ,  ואשר משתרע על פני 240 עמודים ,  דורש זמן רב יותר כדי להבינו ולעכלו .  פרסום החוק מעלה כמה שאלות קשות .  ראשית ,  כמה דוברים סיפרו כי מעולם לא נתקלו בחוק שנוסח בכזו חשאיות .  היבט מטריד נוסף הוא הפער בין גודלו של החוק המוצע ,  שכולל מספר כפול של סעיפים מהחוק הקיים ,  לבין מטרות היסוד עליהן שבים ומצהירים בממשלת ישראל - קיצור הליכי תכנון ורישוי ,  הגדלת השקיפות בהליכי התכנון והאצלת סמכויות נוספות לוועדות המקומיות לתכנון ולבנייה .  הביקורת שהוטחה בחוק עד כה ,  טרם שפורסם במלואו ,  התמקדה בעיקר בבעייתיות של ועדות התכנון והבנייה ובפגיעה אפשרית בסביבה שהחוק החדש יאפשר .  ואולם אם בממשלה בחרו ללכת בדרך הקשה של ניסוח חוק חדש - כנראה שהרפורמה כוללת גם דברים נוספים .  מה עוד טמון בהצעת החוק החדשה ?  אף אחד עדיין לא הספיק לעיין בחוק הזה כדי להבין מה מטרותיו ,  מעבר לסיסמאות שהושמעו עד כה .  אולי אחד הכיוונים לבחון לאן הממשלה חותרת באמצעותו הוא לעיין בסעיפים שקשורים לקניין הפרט ,  כלומר לכל מה שקשור לתוכניות פוגעות ,  שמורידות שווי של נכסים .  סעיף 403 לחוק החדש מגדיר סייג לזכאות לפיצוי של בעל קרקע ,  שנפגע על ידי אישור תוכנית חדשה .  סעיף קטן א' קובע ש"לא יראו קרקע כקרקע שנפגעה לפי פרק זה אם הפגיעה שנגרמה לה עקב אישורה של התוכנית הפוגעת היא פגיעה של מה בכך ".  מה זה בדיוק  " מה בכך "?  כרגע לאף אחד אין תשובה .  יכול להיות שהכוונה למקרה שבו הפגיעה הכספית בנכס מסתכמת באלפים בודדים של שקלים למשל ;  יכול להיות ,  לחלופין ,  שהכוונה היא שמשקל הפגיעה מסך שווי הנכס מסתכם באחוזים ספורים .  כשמוסיפים את סעיף ה"מה בכך "  לסעיפים 398 ו-399 ,  שמגדירים את הזכאויות לפיצויים ,  לסעיפים 403 ג' וד' שמגבילים את האפשרויות לתבוע פיצויים עקב הקמת מתקן ביטחוני שפוגע בקרקע ,  וכן לחוק ההפקעות החדש מתקבלת תמונה לפיה המדינה מנסה להצר את צעדיהם של בעלי מקרקעין שנפגעו .  אם הדברים אכן נכונים ,  החוק החדש מהווה פגיעה בזכויות הקניין ,  ואולי זו אחת הסיבות לכך ,  שיוזמיו שמרו על קיומו כל כך הרבה זמן בסוד .
 
חוק סודי בהחלט 
מלים בקבלנות

