פייסבוק פוגע בסיכוי לקבל עבודה ? 
מסקר שנערך עולה כי 70% מהמגייסים ומנהלי משאבי אנוש בארה"ב דחו מועמדים על בסיס מידע שנמצא ברשת האינטרנט .  אז מהיום ,  שמים לב מה רשום בשורת הסטטוס
מחפשים עבודה ?  תשימו לב למה אתם כותבים ברשת האינטרנט .  הסיפור המעניין הבא המתפרסם באתר CNN מלמד על תופעה חדשה :  יותר סטודנטים אמריקאיים ובוגרי קולג' מבצעים שינויים בפרופיל שלהם בפייסבוק ומגדירים מחדש את רמת החשיפה של הפרופיל האישי .  זאת ,  מאחר וברור להם שמספר הולך וגדל של מעסיקים מחפשים מידע אודות מועמדים לעבודה במנועי חיפוש בכדי לקבל מידע על הנוכחות המקוונת של המועמד לעבודה .  
הביטוי  " I have googled "  הפך להיות שגור ,  לא רק עבור מעסיקים ומועמדים אלא גם בסצינת ההכרויות והדייטינג .  עם התחזקותה של הרשת החברתית פייסבוק ,  הפכה הרשת החברתית למקור מידע מעולה נוסף עבור מעסיקים על מנת לקבל פרטים אישיים אודות המבקשים להתקבל למקום העבודה .  בעיקר לצורך גילוי פרטים שלא תמיד המועמדים עצמם היו שמחים לחלוק עם מעסיקיהם העתידיים .  
המציאות היא שיותר מדי משתמשים לא מבינים את ההשלכות של כתיבה ברשת החברתית ,  על המוניטין שלהם ברשת האינטרנט והפוטנציאל שיכול להיות לעיתים לא רק מיטיב ,  מכיוון שהוא חושף פן אישי ,  אלא גם מזיק .  אבל מעבר לכך ,  המצב הוא שמעט מאוד גולשים מבינים כיצד להגדיר את רמת הפרטיות והחשיפה של הפרופיל האישי שלהם ברשתות חברתיות שונות ,  ופייסבוק בראשן .  הכתבה שמתפרסמת באתר CNN מבוססת על סקר שערכה מיקרוסופט ,  לפיו 70% מהמגייסים ומנהלי משאבי אנוש בארה"ב דחו מועמד על בסיס מידע שנמצא אונליין .  איזו מידע נחשב לבעייתי ?  למשל תגובות  " לא ראויות "  על ידי המועמד ;  תמונות וקטעי וידאו לא ראויים ;  ביקורת על מעסיקים קודמים ,  עובדים לשעבר או לקוחות ;  ואפילו תגובות לא ראויות של חברים או קרובי משפחה בנוגע למועמד . 
" אני מבינה שכשמעסיק מחפש את הפרופיל של מישהו בפייסבוק ,  הוא עושה זאת בכדי לקבל את התמונה היותר גדולה לגבי המועמד ולא להסתפק רק בקורות החיים שלו ",  אומרת ג'סטין גאוול ל-CNN . " אבל זה לא אומר שמידע המפורסם ברשת חברתית אכן מעיד על יכולתו של המועמד לבצע את העבודה לה הוא מועמד .  מה שמועמד לעבודה עושה כשהוא מחוץ למשרד ,  לא צריך לשנות ",  הבהירה .  
ומה בישראל ?  סביר להניח שעדיין האחוזים הרבה יותר נמוכים ומנהלי משאבי האנוש והמנכ"לים עושים פחות שימוש בפייסבוק בכדי ללמוד יותר על מועמדים לעבודה ,  אבל זו מגמה שתלך ותתגבר .  היום השימוש בגוגל כדי לדלות עוד מידע על מועסקים עתידיים נפוץ גם כאן בלבנט .  בפייסבוק פחות ,  אבל זה ישתנה ככל שמנהלים הישראלים יהפכו להיות מודעים לכך עם הזמן .  
עוד נקודה שחשוב לזכור :  חשיפת פרטים אישיים בפייסבוק - שעדיין לא מאפשרת לגוגל לגשת לחפש בדפים שלה אבל זה יכול להשתנות ברגע - נוגעת לא רק לרשת החברתית הפופולרית ,  אלא גם לאתרים רבים אחרים :  טוויטר ,  פורומים ,  טוקבקים וכו' .  
מה אפשר לעשות ?  בעיקר להיות מודע לעניין .  להבין שמעסיקים לא עושים הבחנה בין פרופיל אישי לכישורים מקצועיים ,  ולתקן מה שצריך בפרופיל החברתי .  לעבור על הגדרות הפרטיות ורמת החשיפה בכל אתר מדיה חברתית .  ואם צריך להסיר מידע שלילי שעשוי להעיד על מועמד ,  לשקול לעשות זאת ולחזק את המוניטין הרשתי בתוכן מקצועי .  בלוג הוא דרך מצוינת לכך ,  גם עבור מנהלים .
 
פייסבוק פוגע בסיכוי לקבל עבודה ? 
מסקר שנערך עולה כי 70% מהמגייסים ומנהלי משאבי אנוש בארה"ב דחו מועמדים על בסיס מידע שנמצא ברשת האינטרנט .  אז מהיום ,  שמים לב מה רשום בשורת הסטטוס

