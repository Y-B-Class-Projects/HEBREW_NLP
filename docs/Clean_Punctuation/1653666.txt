ביוקנסל מצאה קצה חוט לטיפול בסרטן 
תוצאות מחקר של ביוקנסל תורמות להמשך פיתוח תרופת הדגל של החברה - 819 BC
 >  >  מחקר חדש מצביע על קשר בין גן המטרה של ביוקנסל לחלבון מרכזי בגידולים סרטניים .  המחקר מצביע על קשר מנגנוני ישיר בין הגן h19 לבין החלבון p53 - החלבון המרכזי שמעורב בהיווצרות גידולים סרטניים .  לגילוי זה יש ערך להמשך פיתוחה של תרופת הדגל של ביוקנסל 819 bc ולהשתלבותה של ביוקנסל במאמצי הפיתוח של חברות תרופות אחרות .  הגן h19 שמופיע בעוברים ומשמש להאצת התפתחות העובר בבטן אימו ,  מושתק לאחר הלידה וחוזר לתפקוד עם היווצרות תאים סרטניים בגוף .  h19 מופיע בכמויות גדולות ב-40 סוגי גידולים סרטניים ,  בעוד רמת הביטוי שלו נמוכה ברקמות בריאות .  p53 הוא חלבון מרכזי בבקרה של מחזור התא ונחשב לאחד החלבונים הנחקרים בתחום הסרטן .  הוא מדכא גידולים שמקדמים מוות תאי  ( אפופטוזה )  בתגובה לנזקי dna .  המחקר בוצע בידי ד"ר עימאד מעתוק במעבדתו של פרופ' אברהם הוכברג ,  המדען הראשי של ביוקנסל ,  באוניברסיטה העברית .  המחקר הראה כי בתנאים של חוסר חמצן  ( היפוקסיה )  הביטוי של הגן h19 גדל פי 300 עד 700 ,  וכתוצאה מכך ההתחלקות של התאים הסרטניים הופכת מהירה הרבה יותר ומופעלים הגנים שאחראים לאספקת הדם לגידול הסרטני .  ממצא זה איפשר להבין את הפונקציה הביולוגית של הגן ,  שמופיע בעוברים ,  שכן גם עובר מתמודד עם תנאים של חוסר חמצן - מה שמסביר את השתקתו של הגן לאחר הלידה .  המחקר הראה קשר ישיר בין רמת הביטוי לבין פעולתו התקינה של p53 .  פרופ' הוכברג מסביר כי p53 מעכב את חלוקת התאים ומאפשר בכך לגוף לתקן טעויות ;  אלא שבמקום שבו p53 פגום התוצר החלבוני שלו נפגע - ואז לא ניתן לבקר את תהליך החלוקה של התאים .  המחקר של מעתוק והוכברג הוכיח כי במצב נורמלי p53 מונע את העלייה ברמת הביטוי של h19 במצבים של חוסר בחמצן ,  אבל כש-p53 נפגע יורדת פעילות הבקרה שלו ורמת הביטוי של h19 עולה .  הוכברג מציין כי החידוש במחקר הוא שמצב של חוסר בחמצן ,  p53 ו-h19 נכרכים יחד .  ביוקנסל מצויה עתה בשלב 2b של הניסויים בבני אדם לטיפול בסרטן שלפוחית השתן באמצעות 819 bc ,  וכן בשלב 2a-1 של הניסויים בבני אדם בטיפול באמצעות תרופה זו בסרטן השחלות ובסרטן הלבלב .  בשל תפקידו המרכזי במחלת הסרטן ,  משמש חלבון p53 יעד עיקרי של חברות התרופות ,  המנסות לפתח תרופה שתחזיר את החלבון לתפקוד תקין .  הוכברג מסביר כי התרופה של ביוקנסל 819 bc עשויה לספק פתרון בדלת האחורית לניסיון לטפל ב-p53 ולמנוע את האצת התהליך של חלוקת התאים הסרטניים כתוצאה משיבוש בפעילותו .  תרופה זו חודרת לתאים באזור הגידול הסרטני ומפעילה את הרעלן דיפטריה רק על תאים סרטניים שמבטאים את הגן h19 .  השימוש במנגנון ההפעלה של הגן מבטיח את הרג התאים הסרטניים בלבד - בלא פגיעה בתאים נורמליים .  ביוקנסל נסחרת בשווי של 53 מיליון שקל ,  לאחר עלייה של 32% מתחילת 2010 .
 
ביוקנסל מצאה קצה חוט לטיפול בסרטן 
תוצאות מחקר של ביוקנסל תורמות להמשך פיתוח תרופת הדגל של החברה - 819 BC

