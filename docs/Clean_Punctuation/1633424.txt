הרשת עדיין כאן ,  עד לרעש האדמה הבא 
ווב 3.0
 >  >  רעידת האדמה בהאיטי מצטרפת לשורת אירועים חדשותיים עולמיים שלרשת האינטרנט היה תפקיד בעיצוב וסיקור ההתרחשות הציבורית סביבם .  נראה כי האירוע העולמי הראשון שבו נצרבה בתודעה מעורבות הרשת היה גם הוא אסון טבע - הצונאמי במזרח אסיה .  תצלומים של נופשים שחוו את האסון והועלו לרשת על ידי גולשים עצמאיים קיבלו אז מקום בולט במהדורות החדשות ,  ויצרו הכרה בערכו האפשרי של תוכן גולשים .  מאז שיחקה הרשת תפקיד בין היתר גם בפיגוע במומבאי ,  במהומות באיראן ובהשבעה  ( ויש אומרים שגם בבחירתו )  של ברק אובמה לנשיאות ארה"ב .  כך גם במקרה של האיטי .  שיעור העמודים שהכילו את המילה  " האיטי "  ברשת קפץ ב-1,500% בימים שלאחר האסון והצפייה בהם גדלה ב-5,400% .  בפרק זמן מינימלי קמה תעשיית תרומות שלמה באינטרנט ובסלולר ,  שהצליחה לגייס בתוך שעות מיליוני דולרים למען תושבי האיטי .  באותה מהירות קמו אתרים מזוייפים ,  שניסו לגנוב תרומות ולנצל את טוב ליבם של גולשים תמים .  בין ההתרחשויות הנוספות ברשת בתגובה לאסון בהאיטי ניתן למנות את google earth ,  שבו אפשר להשוות בין תמונות לוויין של רחובות פורט או פרינס לפני ואחרי הרעש .  המהומה שקמה בשל דבריו של המטיף האמריקאי ,  פט רוברטסון ,  שאמר כי האיטי מקוללת מכיוון שתושביה כרתו ברית עם השטן - מקורה ,  בין השאר ,  בקצב ההפצה המהיר של חדשות ברשת .  עם זאת ,  רעידת האדמה בהאיטי לא העיפה את הגג של הרשת .  הנה עובדה :  האיטי אמנם כיכבה בשניים מבין עשרת הנושאים החמים ביותר השבוע בטוויטר - אך עדיין היתה נושא שיחה פופולרי פחות מ"נקסוס 1 ",  הטלפון הסלולרי החדש של גוגל .  הסיבה המרכזית לכך היא שהאסון התרחש במדינה הכי פחות מפותחת בחצי הכדור המערבי .  אם הרעש היה מתרחש בסן פרנסיסקו ,  מחוגי המדידה של טוויטר ופייסבוק היו נשברים .  אבל יש סיבה נוספת לכך שהאסון בהאיטי התקבל ברשת במידה של שגרתיות :  היכולות של העולם הדיגיטלי שמתפתח בקצב מופרע לנגד עינינו נהפכו ברורות ,  לפעמים אפילו מובנות מאליהן - הרי ברור שאפשר לדעת מה קורה בזמן אמת במקום המרוחק ממך 15 אלף ק"מ ;  רק מתבקש לגייס מיליוני דולרים בתרומות ממסרונים ביום אחד ;  הכי מתקבל על הדעת לקבל מיד תמונת לוויין של אזור האסון .  אירועים חדשותיים גלובליים בכלל ,  ואסונות טבע בפרט ,  עושים גלים ברשת ומבליטים את היכולות שלה ,  מכיוון שהם נמצאים בהלימה עם שלוש תכונות מהותיות שמאפיינות את הרשת :  הראשונה היא מיידיות - אין מדיום טוב מהאינטרנט להפצה ועיבוד של מידע בזמן אמת .  התכונה השנייה היא אינטראקציה - שיחת השבט מתנהלת ברשת ,  וככל שנושא השיחה גלובלי יותר ,  כך יש בה יותר משתתפים .  התכונה השלישית היא ההנעה לפעולה - אנחנו אקטיביים כשאנחנו מול המסך ,  ולכן גם קל לנו יותר לתרום .  לשלוש התכונות האלה ,  ובמיוחד לאחרונה ,  יש השפעה חיובית על התנהלות לאחר אסון .  אבל צריך לזכור דבר אחד :  כל ה"אינטרנט "  הזה תלוי בתשתיות ,  והשאלה הגדולה היא כמה מהתשתיות יישארו עומדות אחרי האסון הגדול הבא .
 
הרשת עדיין כאן ,  עד לרעש האדמה הבא 
ווב 3.0

