ונקובר :  המאבק על המדליות מתחמם
ארצות הברית ,  קנדה וגרמניה עלו לשמונה מדליות זהב ,  כשנותרו שלושה ימי משחקים בלבד .  זהב לקים יו-נה בהחלקה אומנותית
שלושה ימים בלבד נותרו עד לסיומם של משחקי החורף האולימפיים בונקובר ,  והמאבק על ראשות טבלת המדליות צמוד במיוחד .  ארצות הברית ,  גרמניה וקנדה צברו עד עכשיו 8 מדליות זהב .  לאמריקאים יש אמנם את כמות המדליות הגדולה ביותר  ( 32 לעומת 26 של הגרמנים ו-17 של הקנדים )  ,  אבל כמות מדליות הזהב היא זו שקובעת בסופו של דבר .  
מי שהביאו לקנדה את מדליית הזהב השמינית שלה לפנות בוקר  ( שישי )  היו בנות נבחרת הנשים בהוקי קרח ,  שגברו במשחק הגמר של הטורניר על ארצות הברית 0:2 .  עבור הקנדיות ששולטות בענף זה היה תואר אולימפי שלישי ברציפות .  פינלנד זכתה במדליית הארד אחרי ניצחון 2:3 על שבדיה במשחק על המקום השלישי .  
זה היה למעשה קרב בין האלופה האולימפית לארצות הברית שזכתה בשתי אליפויות העולם האחרונות ,  שתי הנבחרות הצפון אמריקאיות נמצאות לגמרי ברמה אחרת משאר הנבחרות בעולם .  אבל מי שעשו את השינוי לקנדה במשחק הזה היו מארי פיליפ-פולין שכבשה צמד כבר בשליש הראשון ,  והשוערת שאנון זבאדוס ,  שהצילה לא פחות מ-28 מצבים של האמריקאיות .
 זה היה צפוי ,  אבל החל מלפנות בוקר זה כבר רשמי .  קים יו-נה הקוריאנית בת ה-19 זכתה באופן משכנע בתחרות ההחלקה האומנותית לנשים ,  והוכיחה שדרום קוריאה זה לא רק ריצה על הקרח .  יו-נה פרצה לתודעה בשנה שעברה ,  כשזכתה באליפות העולם בגיל 18 .  היא הגיעה למשחקים בונקובר כפייבוריטית ,  אבל היו לא מעט חששות והערכות שחוסר הנסיון שלה יבגוד בה ברגע האמת ,  וישרת את המתחרות הוותיקות שלה .  
בסופו של דבר ,  קים יו-נה הציגה שני תרגילים מרהיבים ,  במיוחד התרגיל החופשי שהתקיים לפנות בוקר ,  וסיימה עם ניקוד של 228.56 .  הניקוד הזה היה גבוה באופו משמעותי מזה של מאו אסאדה היפנית ,  למרות שהיא הייתה הקופצת היחידה שהצליחה לבצע שתי קומבינציות של שלושה סיבובים באוויר עם נחיתה מושלמת .  
גו'אני רושט הקנדית ,  שריגשה את העולם בתרגיל הראשון ,  שהתקיים רק יומיים לאחר מותה הפתאומי של אמה מהתקף לב ,  שמרה על מקומה השלישי וזכתה במדליית הארד .
 עד עכשיו ,  הגרמנים היו פייבוריטים בהרבה ענפים במשחקים והצדיקו את זה עם לא מעט מדליות .  אבל מדליית הזהב בתחרות הסלאלום הענק לנשים בסקי האלפיני הייתה הפתעה מוחלטת .  דווקא הגולשות האוסטריות היו פייבוריטיות לניצחון במקצוע הטכני הזה ,  שחלקו השני נדחה מהיום הקודם בגלל ערפל כבד בהר וויסלר .  אפילו אליזבת גאורגל האוסטרית הובילה כמעט בצוותא עם באריו הצרפתיה ,  אבל מי שבסופו של דבר התעוררה על צד ימין ביום השני של התחרות הזאת הייתה ויקטוריה רבנסבורג הגרמניה ,  בהופעת הבכורה האולימפית שלה .  וזה לא שהיא ממש בלטה ,  היא פשוט שמרה על יציבות עם הזמן השישי בקטע הראשון והשביעי בקטע השני ,  מה שהוביל אותה לניצחון .  הגולשות שבלטו בחלק הראשון קבעו זמנים רעים במיוחד בהמשך ,  ו"נפלו "  אחת אחרי השניה .  
רבנסבורג חגגה מדליה אולימפית ראשונה ,  והקדימה בשתי מאיות בלבד את טינה מייז הסלובנית ,  בעוד שאליזבת גאורגל האוסטרית הסתפקה במדליית הארד ,  בפעם השניה בונקובר 2010 .
 אחד המקצועות המוצלחים ביותר של האמריקאים במשחקים היה דווקא הסקי הנורדי המשולב ,  שהוא בעצם קרב של 2 מקצועות הכולל קפיצות סקי וגלישת קרוס קאנטרי .  אחרי שזכו במדליות בתחרות היחידים הראשונה  ( גבעה נורמלית וסקי קרוס קאנטרי )  ובתחרות השליחים ,  האמריקאים סוף סוף קטפו את התואר בתחרות היחידים השניה  ( גבעה גדולה וסקי קרוס קאנטרי )  .  
ביל דמונג זכה במקום הראשון כדי להעניק מדליית זהב שמינית לארצות הברית במשחקים ,  בעוד שג'וני ספילאן זכה במדליית הכסף ,  שהייתה השלישית שלו בונקובר 2010 .  ברנארד גרובר האוסטרי זכה במדליית הארד .
 1 .  ארצות הברית 8 זהב ,  12 כסף ,  12 ארד 
2 .  גרמניה 8 ,  11 ,  7 
3 .  קנדה 8 ,  6 ,  3 
4 .  נורבגיה 7 ,  6 ,  6 
5 .  דרום קוריאה 6 ,  4 ,  1

ונקובר :  המאבק על המדליות מתחמם
ארצות הברית ,  קנדה וגרמניה עלו לשמונה מדליות זהב ,  כשנותרו שלושה ימי משחקים בלבד .  זהב לקים יו-נה בהחלקה אומנותית

