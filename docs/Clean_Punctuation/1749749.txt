התוכנית הנד"לנית של לוד :  סיפוח 2,146 דונם ושיווק מאות דירות
משרד הפנים ומשרד השיכון שוקלים לספח לעיר לוד אלפי דונמים מהמועצה האזורית עמק לוד - אך בארגונים הירוקים מתנגדים .  ועדת הפנים והגנת הסביבה :  לספח גם את נתב"ג ואיירפורט סיטי
 >  >  במסגרת תוכנית החומש לחיזוק העיר לוד ,  הנחתה הממשלה את משרד הפנים לבחון סיפוח של 2,146 דונם שטח חקלאי ,  הנכלל כיום בתחום שיפוטה של המועצה האזורית עמק לוד ,  לטובת העיר לוד .  ועדת חקירה שהוקמה לבחינת הנושא אמורה לסיים את עבודתה בחודש הקרוב .  שטח השיפוט של לוד ,  שבה מתגוררים כ-74 אלף תושבים ,  הוא כ-12 אלף דונם ,  לעומת שטח שיפוט של כ-35 אלף דונם של המועצה האזורית עמק לוד .  הבקשה להרחיב את שטח השיפוט הועברה מעיריית לוד במטרה למשוך אוכלוסייה חזקה . " בשטח זה תיבנה שכונת מגורים איכותית ,  שתושביה ייהנו ממגורים יוקרתיים בקרבת תל אביב ובמחירים אטרקטיביים ",  נכתב במכתב שהעביר יו"ר הוועדה הקרואה של לוד ,  אילן הררי ,  למשרד הפנים . " בתחומי העיר אין שטחים חדשים המתאימים לפיתוח שכונת מגורים גדולה .  משיכת אוכלוסייה חזקה ללוד תוכל לסייע רבות בשינוי תדמיתה ".  לטענת החברה להגנת הטבע וארגוני סביבה נוספים כמו במקום ,  מרחב ואדם טבע ודין ,  סיפוח של יותר מ-2,000 דונם לעיר לא יביא בהכרח לשיקום העיר . " סיפוח השטחים עשוי דווקא לפגוע בסיכויי השיקום של העיר .  ברוב המקרים שבהם ננקטו צעדים כאלה בערים חלשות ,  הביאה תוספת השטחים ליציאה גדולה יותר של אוכלוסייה מבוססת משכונות קיימות ,  לירידה נוספת בערכי הדיור והקרקע ולהקצנת הקיטוב החברתי בעיר .  הדרך לשקם ולחזק את לוד היא באמצעות תוכנית אסטרטגית לחידוש עירוני ,  תוך ניצול הפוטנציאל הקיים בה כצומת ראשי ,  קרבתה לשדה התעופה וחשיבותה ההיסטורית והארכיאולוגית ",  אומרים בחברה להגנת הטבע .  היצע דל של דירות תוכנית סיפוח נוספת ,  שנועדה לחזק את העיר לוד ,  הועלתה בשבוע שעבר על ידי ועדת הפנים והגנת הסביבה של הכנסת ,  בראשותו של ח"כ דוד אזולאי  ( ש"ס )  .  בוועדה העלו חברי הכנסת אזולאי ,  שלמה מולה  ( קדימה )  ,  אריה ביבי  ( קדימה )  ודב חנין  ( חד"ש )  אפשרות לספח לעיר באמצעות חקיקה את נמל התעופה בן גוריון והאיירפורט סיטי  ( פארק עסקים ותעשיית היי-טק באזור שיפוטה של המועצה אזורית חבל מודיעין )  - כצעד שיגדיל את ההכנסות לקופת העירייה ויכסה לה גירעונות .  משרד הבינוי והשיכון יפעל לפיתוח ושיווק מאות דירות בעיר ,  שחלקן ייועדו ליוצאי כוחות הביטחון .  תוכנית החומש לפיתוח העיר לוד שתוצג היום לאישור הממשלה כוללת השקעה בכל התחומים - מיגור הפשיעה ,  פיתוח התיירות ,  התשתיות והתעסוקה - בעלות כוללת של 160 מיליון שקל .  לוד היא עיר מעורבת ;  30% מתושביה הם לא יהודים  ( לא כולל שוהים בלתי חוקיים ,  מסתננים ופליטים המתגוררים בעיר )  .  בהצעת ההחלטה של הממשלה מצוין כי על אף שהעיר ממוקמת בלב אזורי הביקוש ,  היא סובלת מהיצע דל של דירות וקרקעות הזמינות לשיווק .  כמו כן ,  כמה מהשכונות בעיר נבנו בבנייה בלתי חוקית ולפי הערכות ,  כ-1,600 דירות נבנו שלא כחוק .  מנתוני הלשכה המרכזית לסטטיסטיקה עולה עוד ,  כי לוד היא שיאנית ההגירה השלילית במרכז :  ב-2004-2008 היה שיעור ההגירה השלילית 1.31% . " זה שנים שלוד נאנקת תחת קשיים כלכליים וחברתיים ומהווה מוקד פשיעה .  לוד ,  עיר מפוארת בעברה ,  נהפכה לחצר האחורית של גוש דן ",  נכתב בדברי ההסבר להצעת הממשלה .  אחת מההשקעות העיקריות בעיר היא בתחום פיתוח התשתיות ותכנון העיר .  כבר במהלך 2010 יושקעו בתחום זה 58.5 מיליון שקל ,  נטל שאותו ישאו משרד הבינוי והשיכון ,  משרד האוצר ומשרד התחבורה .  בין היתר ,  במסגרת הפיתוח יוסדרו הבנייה הבלתי חוקית ,  קרקעות ופינויים ויקודמו תוכניות בניין עיר לבניית מאות דירות ושיווקן .  מרחיבים את העיר לפי הצעת הממשלה ,  בשלב הראשון יידרש משרד הבינוי והשיכון לשווק יותר מ-500 דירות ,  בין היתר בשכונת אחיסמך .  אם שיווק הדירות לא יבוצע בזמן הקרוב ,  יועבר הנושא לוועדת החסמים בראשות מנכ"ל משרד ראש הממשלה ,  אייל גבאי .  תוכנית הממשלה כוללת גם שינוי ייעוד קרקע חקלאית בשכונת פרדס שניר לבנייה של יותר מ-500 דירות .  הסדרת שיקום וחיזוק שכונת גני אביב ,  הכנת תוכנית שינוי ייעוד משטח חקלאי למבני ציבור ותכנון שכונת מגורים הכוללת 343 דירות .  קרקע זו ,  לפי התוכנית ,  תוקצה לאנשי כוחות הביטחון ,  שיידרשו להגיע להסכם בתוך 60 יום בעניין סבסוד מקורות המימון הדרושים .  גם במקרה זה ,  אם לא תתקבל הסכמה ,  יועבר הנושא להכרעת גבאי .  משרד הבינוי והשיכון ידאג לסיים הליכי תכנון בשכונת רמז במרכז העיר - בין היתר ,  לבנייה של כ-107 בתים צמודי קרקע - ויפעל לשיקום תשתיות בהשקעה של 30 מיליון שקל בפריסה של חמש שנים .  לפי הנחיות הממשלה ,  יידרש המשרד לפנות קרקעות ביישובים זיתן ואחיעזר במטרה להרחיב את אזור התעשייה הצפוני ולהסדיר מחלפים ותחנות רכבת ,  זאת בשיתוף משרד הפנים .
 
התוכנית הנד"לנית של לוד :  סיפוח 2,146 דונם ושיווק מאות דירות
משרד הפנים ומשרד השיכון שוקלים לספח לעיר לוד אלפי דונמים מהמועצה האזורית עמק לוד - אך בארגונים הירוקים מתנגדים .  ועדת הפנים והגנת הסביבה :  לספח גם את נתב"ג ואיירפורט סיטי

