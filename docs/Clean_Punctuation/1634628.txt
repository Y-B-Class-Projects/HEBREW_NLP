עם ישראל בשבי הבנקים 
עמלות העו"ש
 >  >  הבנקים סיפקו לנו באחרונה הוכחה נוספת לכך שהם עושים במשק כבתוך שלהם ,  והציבור הוא למעשה קהל שבוי בידיהם הנאלץ לשלם עבור השירות הבנקאי הבסיסי והחיוני כל סכום שמטילים עליו .  לפני כשנה קבעה הממונה על ההגבלים העסקיים כי הבנקים העבירו ביניהם באופן אסור מידע הנוגע למחירי העמלות שהם גובים מהצרכנים .  בעקבות הקביעה עירערו הבנקים בפני בית הדין להגבלים עסקיים ובאחרונה הגישו בקשת דחייה רביעית לבית הדין .  הבנקים ממשיכים למשוך זמן ,  ומכך לא נותר אלא להסיק שהביקורת הקשה והמדיניות החדשה שעליה הכריזה נשיאת בית המשפט העליון נגד דחייה ומשיכה של הליכים משפטיים - כנראה לא חלה על הבנקים .  בקביעת הממונה מובאים ,  בין היתר ,  קטעים מעדויות ראשי הבנקים שהופיעו בפניה ,  שם בלטה עדות שבה מודה בנק אחד בפני בנק אחר כי הבסיס התמחורי המצדיק את גביית עמלות עו"ש הוא הכלל  " לעולם תיקח ".  במלים אחרות : " אנחנו לוקחים כי אנחנו יכולים ,  כי אנחנו חזקים והציבור שבוי בידינו ".  וכנראה שהם יודעים מה הם אומרים .  לפני כשבוע התבשרנו כי הבנקים העלו את הריבית שהם גובים על הלוואות ומשיכת יתר ,  ובמקביל הורידו את הריבית שהם משלמים לנו על הפיקדונות .  כזכור ,  כאשר הנגיד רצה לסייע למשק בתקופת המשבר ולשם כך הוריד את הריבית של בנק ישראל ,  הבנקים לא גילגלו את ההפחתה לציבור - אלא שמרו את הרווחים לעצמם .  כעת הבנקים נתלים בהעלאת הריבית כעילה לייקר את ריבית משיכת היתר ,  אך לא את ריבית הזכות שמקבלים הצרכנים על פיקדונותיהם ,  אותה הם מורידים ,  ללא כל בושה .  כולנו עדים לרווחים העצומים של הבנקים .  הרווח הראשון הוא בפערים עצומים בין ריבית הזכות הזעומה שהם נותנים על פיקדונות וחסכונות ,  לריבית החובה ,  הגדולה ממנה במאות אחוזים ,  שהם גובים על הלוואות ומשיכות יתר .  הרווח השני שלהם הוא במשחק בכספי יתרות הזכות שלנו לשם מתן הלוואות והשקעות לאחרים ,  המסתכמות במיליארדי שקלים בשנה .  הרווח השלישי הוא בעמלות שהבנקים ממטירים עלינו על ביצוע הפעולות בחשבון העובר ושב ,  המצטברות לסכומים של מאות מיליוני שקלים בשנה .  לאילו עוד הוכחות אנו נדרשים כדי להכיר בעובדה כי הבנקים מנצלים את העובדה כי הציבור שבוי בידיהם ,  בעודם מסכלים כל אפשרות להתפתחות של תחרות .  מצב זה של כשל שוק מחייב את התערבות המחוקק .  זו כבר לא שאלה של מסחר הוגן או צרכנות נבונה ,  אלא כבר נראה כהתרסה של הבנקים נגד ריבונות המדינה .  האם הרווחים העצומים של הבנקים יחסו לעד תחת מעטה של חסינות ?  האם ההגינות צריכה להיעצר בחומות הבנק הגבוהות ?  על המחוקק להחזיר את כוח המיקוח לציבור ,  בכך שיגרום לפער הריביות להיות חשוף ליכולת ההשוואה של הצרכנים .  כשהצרכנים יוכלו להשוות - הם יוכלו לקבל החלטה צרכנית נבונה הכוללת גם איום במעבר בנק או מעבר בנק בפועל .  כך עשויה להיווצר תחרות ,  שתרסן את השתוללות הבנקים במחירי הריביות .  כדי לעשות זאת - אין מנוס מביטול עמלות העו"ש ,  שבנוסף להיותן תשלום כפול ופסול עבור השירותים הבנקאיים - גם יוצרות מסך עשן המונע מהציבור את יכולת ההשוואה .  הכותב הוא מנכ"ל המועצה לצרכנות

עם ישראל בשבי הבנקים 
עמלות העו"ש

