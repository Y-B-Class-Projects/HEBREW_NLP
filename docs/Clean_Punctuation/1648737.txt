קדימה ,  הסתער
כולנו אוהבים לומר שאנחנו סולדים מכוחניות אבל בסתר לבנו אנחנו מאוהבים בה .  בדיוק כמו סער שיינפיין .  אז אולי הגיע הזמן שנפסיק לשקר לעצמנו ונצביע לנציג האמיתי שלנו בגמר  " האח הגדול ".  כתבה שנייה בסדרה 
" ישראלי טיפוסי ,  קצין בצה"ל ,  תל אביבי בנשמה ,  אשכנזי בשם ,  מרוקאי באופי וחולה ים ".  לא נגענו .  אלו המילים שבהם בחר סער שיינפיין ,  עורך דין פלילי ,  תל אביב ,  להגדיר את עצמו בכרטיס האישי שלו באתר  " האח הגדול ".  ובעוד שיינפיין מגדיר את דמותו כפי שהוא רואה  ( או לפחות היה רוצה לראות )  אותה ,  הפקת  " האח הגדול ",  מעצם העובדה שבחרה לכלול אותו בעונה הנוכחית ובשיקולי העריכה שלה במהלך העונה ,  הגדירה עבורנו את גבולות הגזרה של הצבר הישראלי החדש .  
כבר נתקלנו בעבר בצבר החדש הזה :  חונה עם ה-4X4 שלו על המדרכה ,  מספר סיפורי אלף לילה ולילה באוהל במילואים על איך הוא עשה את חצי תל אביב ,  ומכריז שהוא זכה בכל הקופה כי הוא אולי אשכנזי אבל בטח לא פראייר .  ראינו אותו פה ושם ,  טעמנו ממנו ,  הקאנו ממנו ועכשיו אנשי  " האח הגדול "  זיקקו לנו אותו לישות אחת מושלמת ודאגו לשבץ אותה עבורנו בפריים טיים לשם יראו וייראו .  שכן ,  שיינפיין הוא גיבור העל הישראלי ,  זה שלוגו של הפרצוף שלו צריך היה להופיע על הסטיקר  " תנו לצה"ל לנצח ".  הוא הישראלי שכולם לכאורה סולדים ממנו אבל בפועל ,  בתוך תוכם ,  רוצים להיות כמותו .  והאמת היא שאפשר להניח כי גם סער סולד מעצמו  הרי גם הוא הודה שהדבר שהכי מעצבן אותו זה  " אנשים כוחניים שלא מתחשבים בזולת ". 
אלא שכולנו כבר יודעים שסער אולי סולד מהבבואה שלו אך בו בזמן הוא גם מאוהב בה .  בדיוק כמונו .  גם אנחנו בזים לישראליות הכוחנית והדורסנית אבל ממשיכים לתחזק אותה על בסיס יומיומי .  ההבדל הוא שסער לכוד בשלושת החודשים האחרונים בתוך מרחב פיזי מצומצם ויכולת הפגיעה שלו מוגבלת  ( תשאלו אפילו את בולבולון )  .  ואילו מאיתנו כבר אין מי שיכול לדרוש להתנהג בהתאם לחוקי הבית .  למעשה ,  כל מה שנשאר לנו כדי להביע את סלידתנו מהסער שבתוכנו זה לסמס למתמודדים האחרים .  אלא שזו כבר צביעות לשמה שמזכירה את הבחירה בשפרה בשנה שעברה :  רגע לפני שהשלמנו סופית עם השתלטות הבובליליזם על חיינו ,  החלטנו להגיד לא ולהביא לזכייתה של מי שדווקא מייצגת את ההיפך הגמור .  
אבל אולי הפעם ,  לשם שינוי ,  נפסיק לשקר לעצמו ,  נפסיק להתבייש ,  נפסיק להכות את עצמנו על אהבותינו הכמוסות .  הגיע הזמן שנצביע למי שאנחנו באמת אוהבים ,  הגיע הזמן שנצביע לסער .
 
קדימה ,  הסתער
כולנו אוהבים לומר שאנחנו סולדים מכוחניות אבל בסתר לבנו אנחנו מאוהבים בה .  בדיוק כמו סער שיינפיין .  אז אולי הגיע הזמן שנפסיק לשקר לעצמנו ונצביע לנציג האמיתי שלנו בגמר  " האח הגדול ".  כתבה שנייה בסדרה

