ערן קוליק מונה למאמן רמת השרון
לאחר שרשרת תוצאות לא טובות החליטו במועדון על פיטורי יהודה זגורי ומיהרו למנות מחליף - מאמן בני סכנין לשעבר
מאמן עירוני רמת השרון ,  יהודה זגורי ,  פוטר הבוקר  ( ראשון )  מתפקידו לאחר שרשרת תוצאות לא טובות ובמועדון כבר הספיקו למנות מחליף - ערן קוליק ,  שפתח את העונה בסכנין ופוטר לאחר מספר מחזורים .  
רמת השרון פתחה נהדר את העונה והוליכה את טבלת הלאומית ,  אבל בשבועות האחרונים חלה הידרדרות .  הקבוצה ניצחה רק פעם אחת בחמשת המחזורים האחרונים והתקשתה מאוד בדרך ל-0:1 בגביע על בית"ר כפר סבא מתחתית ליגה א' דרום .  הפור נפל לאחר ההפסד 1:0 בקרית שמונה ביום שישי ,  שהוריד את רמת השרון למקום הרביעי .  
יו"ר רמת השרון ,  מאיר יצחקי ,  לא פירט בפני זגורי את נסיבות הפיטורים והסתפק בהודעה קצרה בלבד . " לא שאלתי למה פיטרו אותי וזה גם לא מעניין אותי .  מה שחשוב זה שלא רוצים אותי .  ברגע שהבנתי את זה ,  לא שאלתי שאלות .  זה הכדורגל ",  אמר זגורי בתגובה לוואלה !  ספורט .  כזכור ,  זגורי היה זה שהציל את רמת השרון אשתקד מירידה לליגה א' .  
ערן קוליק נפגש הבוקר עם הנהלת רמת השרון וחתם עד תום העונה באמצעות סוכנו ,  עו"ד רועי דניאל .  אגב ,  קוליק קיבל פניה עוד לפני הפיטורים של זגורי ,  אך סירב להיפגש ולהיכנס למו"מ עם רמת השרון לפני שזה יקבל הודעה .  לאחר החתימה אמר מאיר יצחקי : " אני מאמין שנראה את התוצאות בשטח מהר מאוד .  אין לי ספק שקוליק יעשה שינוי בקבוצה ". 

ערן קוליק מונה למאמן רמת השרון
לאחר שרשרת תוצאות לא טובות החליטו במועדון על פיטורי יהודה זגורי ומיהרו למנות מחליף - מאמן בני סכנין לשעבר

