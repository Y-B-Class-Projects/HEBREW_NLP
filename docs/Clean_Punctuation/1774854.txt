איך לקרוא על כלכלת ארה"ב ולא להבין דבר
ידיעות רבות על מצב הכלכלה בארה"ב ,  מתמקדות במצבם של המובטלים האמריקאים .  אולם לדעת אפרים דוידי ,  במרבית הידיעות מסוג זה ,  רב הנסתר על הגלוי .  הסבר קצר למצב האמיתי בארה"ב
במדור הכלכלי של אחד מאתרי האינטרנט בשפה העברית פורסמה בסוף השבוע ידיעה תחת הכותרת  " שפל של שנתיים וחצי בבקשות האבטלה בארה"ב ".  בידיעה הקצרה נאמר ש"משרד העבודה האמריקאי דיווח שמספר הבקשות צנח ב-34 אלף ,  לרמה של 388 אלף .  זהו המספר הנמוך ביותר מאז השבוע של ה-12 ליולי ב-2008 - למעלה משנתיים וחצי .  הצפי המוקדם דיבר על ירידה לרמה של 415 אלף בקשות .
 בשבוע שעבר ,  עמד המספר על 422 אלף בקשות .  בקשות לדמי אבטלה מתחת לרמה של 425 אלף בקשות מעידה על צמיחה צנועה בשוק העבודה .  אבל כלכלנים אומרים שהבקשות צריכות לרדת ל-375 אלף או פחות כדי לציין ירידה משמעותית באבטלה ".  
הידיעה מסתיימת במילים  " הבקשות לדמי אבטלה הגיעו במרץ 2009 לשיא של 651 אלף ,  במהלך המיתון הקשה שעבר על ארה"ב .  האינדיקטורים העוסקים ברמת הבקשות נחשבים מאוד הפכפכים במהלך עונת החגים .  אבל אנליסט של משרד העבודה האמריקני אמר שלא היו גורמים יוצאי דופן שהשפיעו על הדו"ח ".  עד כאן הידיעה ,  המיוחסת ל"סוכנויות הידיעות ".  
אז מה היה לנו שם ?  בפסקה הראשונה ניתן להבין שמדובר על  " בקשות האבטלה ,  388 אלף בקשות אבטלה נרשמו בשבוע האחרון ".  מהן אותן  " בקשות האבטלה "  המסתוריות ?  הישנם עובדים בארה"ב המבקשים להפוך למובטלים ?  האם יש אדם כזה ?  במילים אחרות :  האם 388 אלף עובדים ברחבי ארה"ב ביקשו ,  ממש התחננו ,  להיות מובטלים בשבוע האחרון ?  ולמה להם ?  למה  " לבקש אבטלה "  במשק במיתון ובמשבר ?  
בפסקה השנייה של הידיעה אנו למדים שמדובר על  " בקשות לדמי אבטלה ".  קרי :  מדובר במפוטרים שפנו למנגנוני הרווחה בקשה לקבלת דמי אבטלה .  היו 651 אלך כאלה בשיא שנרשם במרץ 2009 ועתה מספרם :  388 אלף .  ומהידיעה ניתן להבין שמדובר על התקדמות של ממש !  או-טו-טו המשק האמריקאי עומד להתגבר על המשבר שהחל בקיץ של 2007 ,  כאשר  " רק "  יתווספו בשבוע אחד 375 אלף מובטלים חדשים .
 פעמים רבות נשמעת הטענה  ( הצודקת )  ש"לא מבינים מה כתוב במדורי הכלכלה ".  ומי שמבין מה שכתוב בידיעות הכלכליות רחוק מלהבין את משמעותן .  כך שנתעכב בידיעה הזו ,  כי דווקא רמות האבטלה הן הן אחד האינדיקטורים המרכזיים כדי לקבוע האם המשק במיתון ,  במשבר או בצמיחה .  והמשבר הקפיטליסטי הפוקד את ארה"ב מסרב להתסיים .
 ולכן ,  אין מנוס ,  מלנטוש את הידיעה שפורסמה בסוף השבוע ,  בה רב הנסתר מן הגלוי ולקרוא את ההודעה המקורית שפרסם משרד העבודה האמריקאי תחת הכותרת  " דו"ח שבועי של מבקשי דמי אבטלה ".  ויש להבדיל בין מבקשי דמי אבטלה לבין מובטלים .  מבקשי דמי אבטלה הם העובדים שפוטרו ממקום עבודה וזכאים ,  על פי חוק ,  לקבל דמי אבטלה .  מובטלים הם העובדים שפוטרו ואין להם עבודה ,  גם כאשר איבדו את זכאותם לדמי אבטלה .  איגודים מקצועיים בארה"ב סבורים שקיים פער של כ-40 אחוז בין מספר מקבלי דמי אבטלה לבין מובטלים בפועל .  במילים אחרות :  מקבלי דמי אבטלה הם לא יותר מ-60 אחוז ממובטלי ארה"ב .
 מהדו"ח במקור  ( להבדיל מהידיעה )  אנו לומדים שב-18 בדצמבר ,  וברחבי ארה"ב ,  4.2 מיליון עובדים קיבלו דמי אבטלה ,  עליה של 57 אלף ,  לעומת השבוע הקודם .  ועוד :  מספרם הכולל של המובטלים שביקשו סיוע כלשהו מהממשל או מתכנית הרווחה במספר מדינות  ( יש מדינות בארה"ב בהן קיימות תכניות רווחה מעבר לדמי אבטלה ,  בייחוד עבור אלה שהם מובטלים ותיקים וישנן מדינות שאין בהן תכניות כאלה ,  לרוב מדינות בדרום )  היה ב-4 בדצמבר 8.9 מיליון מובטלים .  
עוד צוין בדו"ח ,  שהולך וגדל מספר העובדים שהועסקו על ידי המנגנון הפדרלי ופוטרו :  58 אלף  עליה של כ-11 אלף מפוטרים לעומת השבוע הקודם .  כך שגם הממשל המרכזי החל לתרום את תרומתו בהעמקת האבטלה בארה"ב ומקור האבטלה אינו רק במדינות השונות המרכיבות את ארה"ב והמגזר הפרטי .  למרבה הדאגה ,  בדו"ח צוינו גם המגזרים שמפרטים והם :  תעשיות הרכב ,  תעשיות כבדות ,  התעשייה הקלה והתחבורה .  קרי :  אמצעי ייצור מהמעלה הראשונה .  עד כאן חלק מהנתונים בהודעה המלאה שפורסמה על ידי משרד העבודה .
 בהודעה של משרד העבודה האמריקאי אין גם זכר לאותו  " אנליסט "  שבידיעה ,  המעיר את הערותיו על מצב התעסוקה בארה"ב .  אנליסטים ,  אגב ,  יש בענף הפיננסיים .  במשרד העבודה יש חוקרים ,  כלכלנים וסוציולוגים ,  המנתחים מגמות .  אין ברשויות ממלכתיות  " אנליסטים "  המשמשים כמגידי עתידות בבורסה ,  בבנקים ובחברות לדירוג אשראי .  
אילו היינו צריכים לשכתב או לערוך את הידיעה שמקורה בסוכנויות הידיעות היינו מכתירים אותה כך : " ארה"ב :  כמעט 9 מיליון מובטלים מקבלים סיוע ;  ירידה בשיעור המפוטרים ".  ועוד היינו מוסיפים את נתוני חלוקת  " בולי המזון "  על ידי מוסדות הרווחה . " בולי המזון "  הם פנקסים ובהם תלושים הניתן להמירם במוצרי מזון .  על פי נתונים שפורסמו בסוף השבוע וממקורות רשמיים ,  שליש ממשפחות העובדים אינן מסוגלות למלא אחר הצרכים הבסיסיים  בייחוד מזון .  
מספרן של משפחות העובדים והמובטלים הזכאיות לקבלת  " בולי מזון "  גדל ב-16 אחוז בשנה שחלפה .  מדובר על כ-43 מיליון אמריקאים המקבלים דרך קבע סיוע לרכישת מזון - סכום של כ-133 דולר לחודש ובממוצע למשפחה .  עתה ,  עם הקיצוצים בתקציב האמריקאי וההקלות במיסוי להון ,  סכום זה למשפחה של שלוש נפשות יקוצץ בכ-49 דולר לחודש .  
 *  ד"ר אפרים דוידי ,  המכללה חברתית-כלכלית www.sea.org.il

איך לקרוא על כלכלת ארה"ב ולא להבין דבר
ידיעות רבות על מצב הכלכלה בארה"ב ,  מתמקדות במצבם של המובטלים האמריקאים .  אולם לדעת אפרים דוידי ,  במרבית הידיעות מסוג זה ,  רב הנסתר על הגלוי .  הסבר קצר למצב האמיתי בארה"ב

