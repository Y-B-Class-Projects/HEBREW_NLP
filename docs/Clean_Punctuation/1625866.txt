פוטבול :  למה ,  ג'ים ,  למה ? 
כשהקולטס ביתרון ברבע השלישי ,  הוציא ג'ים קאלדוול את פייטון מאנינג וזרק את העונה המושלמת לפח ,  עם הפסד 29:15 לג'טס
המחזור ה-16 והלפני אחרון בעונת ה-NFL התיר הרבה קשרים ב-NFC ויצר פלונטרים נוספים ב-AFC ,  שתהיה החטיבה המעניינת יותר בשבוע הבא .  מי שלא תהיה חלק מהשישו ושמחו היא אלופת ה-NFC מזרח מהעונה שעברה ,  ניו יורק ג'איינטס ,  שבמשחקה האחרון בביתה הישן במדולנדס הובסה 41:9 על ידי קרוליינה ,  ואמרה שלום לתקוות הפלייאוף שלה .  קבוצה אחרת שספגה השפלה ביתית ,  שניה ברציפות במקרה שלה ,  היא ניו אורלינס ,  שהפסידה בהארכה 20:17 לטמפה ביי .  לפחות במקרה של הסיינטס ,  הפלייאוף ושבוע החופש לא בסכנה ,  אבל אם מינסוטה תנצח בשיקגו ,  המקום הראשון בחטיבה כן .  
בואו נעשה סדר .  הסיינטס אלופי ה-NFC דרום ,  הווייקינגס אלופי הצפון ואריזונה  ( 10:31 על סט .  לואיס )  אלופת המערב .  פילדלפיה ,  שניצחה את דנבר 27:30 ,  כבר בפלייאוף מהמזרח וכמוה גרין ביי מהצפון ,  שהתירה את דמה של סיאטל ועם כתישה של 10:48 הבטיחה את מקומה בינואר .  המקום היחיד שנותר שייך לדאלאס ,  שניצחה בוושינגטון ובשבוע הבא תתמודד עם פילדלפיה על ראשות הבית .  תמונת ה-NFC סגורה .
 AFC :  מאמן אינדיאנפוליס קולטס ג'ים קאלדוול עשה פעולה שעליה ידובר עוד זמן רב ,  כנראה .  ביתרון 10:15 על הג'טס ברבע השלישי ,  ועם מאזן עונתי 0:14 ,  הוציא קאלדוול את פייטון מאנינג ,  מה שגרם להפסדה הראשון העונה של אינדי ,  29:15 ,  ומנע ממנה עונה מושלמת .  מבחינת הליגה ,  זה אפילו יותר משמעותי - הניצחון הזניק את הסילונים לכס הנהג במאבק על הפלייאוף ,  כשכעת גורלם בידם .  
לאחר אינדיאנפוליס בדרום וסן דייגו במערב ,  הבטיחה גם סינסינטי את אליפות הצפון אחרי 10:17 קשה על קנזס סיטי .  ניו אינגלנד זכתה ב-AFC מזרח בעקבות 7:35 קליל על ג'קסונוויל .  לתמונת הוויילד קארד לא ניכנס ,  יש המון קבוצות עם מאזן 7:8 ,  מה שמשאיר את הכל פתוח .  אז מי הקבוצות האלה ?  כאמור ,  הג'טס ,  יוסטון ,  שניצחה במיאמי 20:27 וחיסלה את העונה של הדולפינס ,  דנבר ,  שהפסידה בפילדלפיה ,  פיטסבורג ובולטימור .  השתיים האחרונות התמודדו ביניהן ,  והרייבנס ,  שהיו על כס הנהג ,  ירו לעצמם ברגל כשהפסידו 23:20 .  
במשחקים חסרי משמעות ניצחה אטלנטה את בפאלו 3:31 ,  קליבלנד הכניעה את אוקלנד 9:23 וסן פרנסיסקו גברה על דטרויט 6:20 .
 ניו יורק ג'איינטס  ( 7:8 )  - קרוליינה  ( 8:7 )  41:9
את זה לא ראו הג'איינטס מגיע ,  ובעצם ,  ניתן לומר שאפילו הם בעצמם לא חשבו שיעלו כל כך חלולים למשחק המכריע הזה .  ניו יורק נראתה כמו הג'איינטס טרום-2007 ,  קבוצה שנלחצת מעצם העובדה שהיא מועמדת לפלייאוף ונראית כמעדיפה לראות אותו מהבית .  מאט מור קנה ,  כנראה ,  את מקומו בסגל ואולי כקוורטרבק הפותח של הפנת'רס בעונה הבאה ,  כשניהל את המשחק בצורה מושלמת וסיים עם 171 יארד ב-15 מסירות מושלמות מ-20 ניסיונות ושלושה טאצ'דאונים .  משחק מפלצתי לג'ונתן סטיוארט ,  עם 206 יארד וטאצ'דאון ,  כשהענקים פשוט לא יכלו לגעת בו .  296 יארד ,  טאצ'דאון ושני איבודים אוויריים לאיליי מאנינג ,  בפרידה עצובה מהמדולנדס ,  ערב המעבר לאיצטדיון החדש .  לניו יורק היה לפני המשחק של דאלאס סיכוי תאורטי לפלייאוף ,  ועכשיו - אופס ,  אין .  
ניו אורלינס  ( 2:13 )  - טמפה ביי  ( 12:3 )  20:17  ( הארכה ) 
רק לפני שבועיים דיברו בביג איזי על עונה מושלמת ,  ועכשיו הסיינטס יצטרכו להיאחז בציפורניים במקום הראשון בחטיבה .  התקלה הזו לא הייתה מקרית ,  היא משקפת שבועות ארוכים של נסיגה ביכולת של הקדושים ,  שפשוט נראים כמו צל של עצמם משני עברי הכדור .  אבל כל אלה יכלו להיות דיבורים בעלמא ,  אלמלא היה גארט הארטלי מחטיא שער שדה מ-37 יארד לקראת הסיום ושולח את המשחק להארכה ,  בה לא נכשל קונור בארת' היכן שהארטלי כן ,  והשחיל את הכדור לבין הקורות כדי להעניק לפיראטים ניצחון סנסציוני .  אגב - ניו אורלינס כבר הובילה 10:17 ,  ובעיטת הרחקה מצאה את הידיים והרגליים של מייקל ספרלוק ,  שרץ 77 יארד לאנדזון והשווה 2:25 דקות לסיום .  129 יארד לקארנל וויליאמס על הקרקע ,  271 יארד ושני איבודים לג'וש פרימן .  258 יארד וטאצ'דאון לדרו בריס ,  שהשלים 32 מ-37 מסירותיו .  
פיטסבורג  ( 7:8 )  - בולטימור  ( 7:8 )  20:23
כמה חמור אתה יכול להיות ?  אם אתה שחקן של הרייבנס ,  השמיים הם הגבול .  העורבים עשו הכל כדי לירות בעצמם - ברגל ,  בראש ובעיקר באזור החלציים ,  כשהוכיחו שקחונס הוא מוצר שאין להם .  למעלה מ-100 יארדים בעבירות במהלכים קריטיים  ( שתי פסילות של טאצ'דאון בגלל העבירות הללו )  ,  השמטה שלא מהעולם הזה של דרק מייסון ,  הכל פעל לרעתה של בולטימור ,  ששיתקה לחלוטין את בן רות'לסברגר והסטילרס במחצית השניה וחזרה מפיגור 20:10 לשוויון 20 .  שער שדה של ג'ף ריד מ-38 יארד חרץ את גורל המשחק .  כעת ,  לשתי הקבוצות יש סיכויים לפלייאוף ,  אבל הרייבנס כבר מסתבכים בחישובים אחרי שהיו על כס הנהג .  וכן ,  צריך גם להגיד מילה טובה להגנה המושמצת של הפלדות ,  שעברה שבוע לא קל ועצרה את ג'ו פלאקו והרייבנס .  259 יארד ,  טאצ'דאון ואיבוד לרות'לסברגר ,  86 יארד ותפיסה באנדזון לסנטוניו הולמס .  141 יארד על הקרקע לריי רייס המצוין ,  שראה בעיניים כלות איך חבריו הורסים לו את המאמץ .  166 יארד ,  שני טאצ'ים ואיבוד לפלאקו .
 ניו אינגלנד  ( 5:10 )  - ג'קסונוויל  ( 8:7 )  7:35
למרות עונה לא מזהירה ,  הפטריוטס הבטיחו את אליפות ה-AFC מזרח ,  שנה אחת לאחר שאיבדו אותה למיאמי .  טום בריידי ורנדי מוס נראו פאב-יו-לוס ,  כשבריידי מוסר לארבעה טאצ'ים ,  שלושה מהם לידיים של התופס הבכיר ,  שהסתפק ב-45 יארד  ( בריידי סיים עם 267 )  .  אבל כרגיל ,  הסיפור בניו אינגלנד הוא ווס וולקר ,  שעם 13 תפיסות ל-138 יארד מסר משחק שביעי העונה מעל 100 יארד בתפיסה ,  והשווה את שיאו של אנדרה ג'ונסון  ( ה' אלוהינו ,  ה' אחד ,  עוד נחזור אליו )  מ-2008 .  והג'אגוארס ?  הם היו ונשארו הג'אגוארס .  רק 63 יארד ב-18 נשיאות למוריס ג'ונס-דרו .
 סינסינטי  ( 5:10 )  - קנזס סיטי  ( 12:3 )  10:17
לא ניצחון קל לבנגאלס ,  אבל ניצחון שהבטיח להם את אליפות ה-AFC צפון ,  לאחר דרייב של 98 יארד שהסתיים במסירה של קרסון פאלמר לידיים של צ'אד אוצ'וסינקו באנדזון של הצ'יפס .  עכשיו מדובר רק בעניין של מיקום ,  3 או 4 בחטיבה ,  קרב שיוכרע בינם לבין הפטריוטס בשבוע הבא .  139 יארד ב-17 מ-25 ,  שני טאצ'ים ואיבוד לפאלמר ,  133 יארד על הקרקע לסדריק בנסון .  בקנזס סיטי בלט ג'מאל צ'רלס ,  עם 102 יארד על הקרקע .  
גרין ביי  ( 5:10 )  - סיאטל  ( 10:5 )  10:48
הפאקרס היו צריכים ניצחון ,  ולא השאירו מקום לספק ,  עם כתישה רועמת שהבטיחה את מקומם בינואר .  97 יארד ושני טאצ'דאונים לריאן גרנט על הקרקע ,  20 יארד וצמד לברנדון ג'קסון ,  237 יארד וטאצ'דאון לארון רוג'רס ו-111 יארד לגרג ג'נינגס באוויר מסכמים את סיפור המשחק .  אפילו אהמן גרין קשישא התכבד בטאצ'דאון לאורזים .  198 יארד ,  טאצ'דאון וארבעה איבודים למאט האסלבק ,  שנראה שתם זמנו בסיאטל .
 מיאמי  ( 8:7 )  - יוסטון  ( 7:8 )  27:20
הניצחון של הטקסאנס הדיח את הדולפינס מתמונת הפלייאוף ,  והשאיר את הסיכויים שלהם בחיים .  בכל מקרה ,  גם אם לא תעלה לפלייאוף ,  תוכל יוסטון לסגור עונה במאזן חיובי ,  לראשונה בהיסטוריה הקצרה שלה כמועדון .  הטקסאנס הובילו 0:27 ונראו בדרך לניצחון קל ,  אבל כמו בשבוע שעבר ,  צ'אד הני והיונקים כמעט נחלצו מהקבר ,  רק כדי להיקבר סופית תחת אתי החפירה .  286 יארד ושני טאצ'דאונים למאט שאוב ,  אחד מהם לאנדרה ג'ונסון מיודענו .  97 יארד לאריאן פוסטר על הקרקע .  322 יארד ,  טאצ'דאון ואיבוד אווירי להני .  
קליבלנד  ( 11:4 )  - אוקלנד  ( 11:4 )  9:23
משחק לפרוטוקול ,  שבו ניצחו הבראונס בפעם השלישית ברציפות ולפחות יסיימו את העונה בטעם פחות מר .  אחרי השבוע שעבר ,  עוד משחק גדול לג'רום הריסון ,  עם 148 יארד וטאצ'דאון על הקרקע .  צ'רלי פריי האקס-בראון חזר לביתו הקודם ,  מסר ל-333 יארד אבל גם נחטף שלוש פעמים .  110 יארד בתפיסה לזאק מילר .  
אטלנטה  ( 7:8 )  - בפאלו  ( 10:5 )  3:31
עם בריאן ברום בעמדת הקוורטרבק ,  לבילס לא היה יותר מדי מה למכור .  ברום ,  בפתיחה הראשונה שלו בקריירה ,  מסר ב-17 מ-29 ל-146 יארד ,  איבד שני כדורים ,  אבל ארבע ממסירותיו הגיעו לידיו של טרל אואנס ,  שהפך לשחקן השישי בהיסטוריה של הליגה שמגיע ל-1,000 תפיסות .  250 יארד ושלושה טאצ'דאונים למאט ריאן .
 אינדיאנפוליס  ( 1:14 )  - ניו יורק ג'טס  ( 7:8 )  29:15
בואו נתחיל במנצחים .  הקבוצה מניו יורק גילתה הרבה אופי עוד כשפייטון מאנינג היה במגרש ,  שמרה את המשחק צמוד ושמרה גם על הסיכויים שלה לנצח קבוצה שהיא פייבוריטית ברורה .  יתרה מכך ,  הניצחון של הג'טס הותיר את גורלם בידיהם ,  כשאם בשבוע הבא יעברו את סינסינטי ,  ישתחלו לפלייאוף למפגש עם הבנגאלס או עם ניו אינגלנד .  
אבל מה שיותר מעניין הוא הקבוצה שנוצחה ,  אינדיאנפוליס .  לקולטס הייתה הזדמנות ללכת על עונה מושלמת ,  וברבע השלישי ,  ביתרון 10:15 ,  החליט ג'ים קאלדוול להוציא את פייטון מאנינג ולהכניס במקומו את קרטיס פיינטר הצעיר .  התוצאה הייתה מיידית - פאמבל של פיינטר תורגם לטאצ'דאון ,  הבחור המפוחד לא הצליח להשיג דאונים ראשונים וכצפוי ,  אינדי איבדה את זה .  
אפשר להבין את המנוחה שגזר קאלדוול על מאנינג  ( עד אז 14 מ-21 ל-192 יארד )  ,  קשה לקבל אותה כשעל הכף מונחת עונה מושלמת .  בכל מקרה ,  ימים יגידו האם ההחלטה של קאלדוול הייתה נכונה .  זו החלטה שניתן להבין כשהקבוצה על מאזן 1:13 או 2:12 ,  אבל היא קצת קשה לעיכול כשלקבוצה מאזן של 0:14 .  ואולי בכל זאת קאלדוול צדק ,  כשהוריד לחץ מהשחקנים ואגב כך מנע פציעות מיותרות ? 
פילדלפיה  ( 4:11 )  - דנבר  ( 7:8 )  27:30
משחק אדיר ב"לינקולן פייננשל ",  כשהברונקוס הדביקו בזמן קצר פיגור של 27:10 והשוו ל-27:27 ,  אבל תפיסה עצומה של ג'רמי מקלין סידרה לאיגלס מצב נוח לשער שדה ,  אותו בעט דייויד אייקרס פנימה ,  קבע 27:30 ושלח את הברונקוס לחשוב איך לעזאזל מצליחים לצאת ממערבולת ה-AFC עם כרטיס לוויילד קארד  ( הם לא תלויים בעצמם )  .  322 יארד ב-20 מ-35 ,  שלושה טאצ'דאונים ואיבוד לדונובן מקנאב ,  121 יארד וטאצ'דאון מתוכם לברנט סלק .  בריאן ווסטברוק חזר לשחק ורשם 32 יארד בתשע נשיאות .  189 יארד ,  שלושה טאצ'ים ואיבוד לקייל אורטון .  
אריזונה  ( 5:10 )  - סט .  לואיס  ( 14:1 )  10:31
כצפוי ,  טיול קליל של ליל חורף במדבר ,  כשהקרדינלס מנצחים את הראמים בפעם השביעית ברציפות ,  ואגב כך שומרים על הסיכוי המאוד נמוך שלהם לסיים שניים ב-NFC  ( ישיגו את זה עם ניצחון במשחק הקרוב ושני הפסדים של מינסוטה )  .  קורט וורנר התעלל באקסית עם 24 מ-38 ל-313 יארד ושני טאצ'דאונים ,  אנקואן בולדין תפס ל-116 יארד .  171 יארד ,  טאצ'דאון ושלושה איבודים לקית' נול בראמס ,  ששיחקו ללא סטיבן ג'קסון .  
סן פרנסיסקו  ( 8:7 )  - דטרויט  ( 13:2 )  6:20
בואו ניפטר מהר מהכאב הזה :  230 יארד וטאצ'דאון לאלכס סמית' ,  71 יארד וטאצ'דאון לפרנק גור .
 וושינגטון  ( 11:4 )  - דאלאס  ( 5:10 )  17:0
אז דיברנו על דאלאס בדצמבר ,  ובאו הקאובויס וסיפקו את הסחורה ,  עם הגנה טובה שבה הם נעלו את הרדסקינס במפגש ה-100 בין הקבוצות .  25 מ-38 ,  286 יארד ,  טאצ'דאון ואיבוד לטוני רומו ,  117 יארד לג'ייסון וויטן ,  והקאובויס חוזרים לפלייאוף ,  שם ינסו ,  סופסוף ,  לנצח משחק .  בשבוע הבא הם יארחו את האיגלס ,  למשחק שהמנצחת בו תזכה באליפות ה-NFC מזרח .  199 יארד ואיבוד לג'ייסון קמפבל .
 

פוטבול :  למה ,  ג'ים ,  למה ? 
כשהקולטס ביתרון ברבע השלישי ,  הוציא ג'ים קאלדוול את פייטון מאנינג וזרק את העונה המושלמת לפח ,  עם הפסד 29:15 לג'טס

