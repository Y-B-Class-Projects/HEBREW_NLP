להניח תשתית לפנסיה 
כספי הפנסיה
 >  >  בעיצומו של המשבר היו קרנות הפנסיה וקופות הגמל מקור מרכזי לחרדות החוסכים ולהיסטריית המונים .  למי שיצא לפנסיה בדצמבר 2008 ,  ההתאוששות של השנה החולפת כבר לא תועיל ,  אך שימוש וניתוב עתידי מושכל יותר של הכספים עשויים להועיל דרמטית הן לעמיתים והן למדינה .  מי שעודנו דבק במנטרות בנוסח  " השווקים משוכללים דיים "  או  " השוק מיטיב לווסת עצמו "  וברפליקות של אורתודוקסיה פיננסית קשוחה ,  ראוי להזכיר לו שכשלי שוק הם חלק בלתי נפרד מהשוק ,  וקריסות היו ועוד יהיו .  אבל גם בתוך החוקיות הזו שעיקרה גאות ושפל ,  מן הראוי להגן באופן מיוחד על כספים שכל ייעודם הוא לימי סגריר ,  קל וחומר לעתות פנסיה .  ברשות גופים מוסדיים כמו קרנות הפנסיה וקופות הגמל הררי כספים .  הרפורמה שחולל בנימין נתניהו כשר האוצר ב-2003 השליכה את החוסכים לפנסיה בעל כורחם לשוק והפכה מכשיר חיסכון סולידי כמו פנסיה למכשיר שאף בו טמונים סיכונים .  הקרנות רוכשות ,  בין השאר ,  אג"ח קונצרניות ,  וכספי חוסכים משמשים למעשה מקור מימון חוץ-בנקאי לחברות ותאגידים .  יוצא אפוא שהחוסך הישראלי מממן ,  בין אם הוא רוצה בכך או לא ,  קניון ברומניה ,  מגה-קניון במוסקבה וסופר-קניון בלאס וגאס .  מה בדיוק ההיגיון הכלכלי שטמון כאן ?  האם אין פרויקטים ראויים יותר לקידום בכספי החוסכים הישראלים מאשר ההרפתקאות של הטייקונים המקומיים ברחבי הגלובוס ?  ודאי שיש .  האם לא כדאי בהזדמנות אחת גם להבטיח תשואה הוגנת לכספי החוסכים או לפחות לחלקו ,  וגם לייצר מקור מימון לא אכזב לבניין הארץ ופיתוחה ?  אני משוכנע שכדאי ,  ומשעה שתהיה הסכמה על העיקרון ,  הרי שמימושו ,  שאולי נראה עתה מורכב ,  יהפוך לאפשרי .  הפיגור התשתיתי במדינת ישראל זועק .  פרויקטים חיוניים רבים תקועים בשל מגבלות מימון כביכול .  לפיכך ,  במצב עניינים שכזה ,  מה יותר הגיוני מהקמת קרן ממלכתית שתשקיע בתשתיות ותמומן באמצעות כספי הפנסיה ?  שתי מטרות נעלות מקופלות ביוזמה :  האחת ,  העמדת מקורות מימון חוץ-תקציביים לצורך הקמת תשתיות בתחומי התחבורה ,  הרכבת הקלה ,  מפעלי התפלת מים ואנרגיה .  המטרה השנייה היא הבטחת כספי החוסכים באמצעות מתן תשואה מובטחת בשיעור מינימלי של לפחות 4% בשנה .  השקעה של כספים פנסיוניים בפרויקטים ארוכי טווח עשויה ליצור תנופת פיתוח ותשתית שחיוניות לנו מאוד .  שנית ,  זוהי השקעה ,  להבדיל מהימור .  שלישית ,  היוזמה חוסכת ומייתרת למעשה את הדיון על רשתות ביטחון שהאוצר מסרב לפרוש .  אז הנה ,  אם כן ,  דיל מוצלח יותר שאינו משחק סכום אפס ,  אלא נוסחה שלפיה המדינה אמנם מבטחת חלק מכספי הפנסיה ,  אך בתמורה כספים אלה עומדים לצורך הקמת פרויקטים ממלכתיים עתירי מימון .  אגב ,  המדינה ערבה במידות שונות ובצורות משתנות לטייקונים שזוכים במכרזים לפרויקטים תשתיתיים ,  ולכן ,  אין שום סיבה שלא תערוב לחוסכים המעמידים את כספם לרשות פרויקטים ממלכתיים .  הכותב הוא יו"ר מרצ וח"כ מטעמה ,  וחבר ועדת הכספים

להניח תשתית לפנסיה 
כספי הפנסיה

