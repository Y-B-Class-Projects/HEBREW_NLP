שר התחבורה האמריקאי קרא להחרים את טויוטה
השר קרא לציבור להפסיק לנהוג ברכבי החברה באופן מיידי - ומניית החברה נפלה ב-8% בוול סטריט .  מאוחר יותר חזר בו ואמר : " דבריי היו לא מדוייקים "
 ענקית הרכב היפנית טויוטה ,  המנסה בימים אלה לשקם את תדמיתה בעקבות הודעתה כי תבצע תיקונים במיליוני מכוניות מתוצרתה בשל בעיות בדוושת התאוצה  ( גז )  ,  ספגה היום מהלומה נוספת במסגרת מה שהולך והופך לאסון יחסי הציבור הגדול בתולדות החברה .  
שר התחבורה של ארה"ב ,  ריי לאהוד ,  קרא היום לנהגים להפסיק לנהוג באופן מיידי במכוניות טויוטה בהן התגלו בעיות ,  ולהשיב אותן לחברה לצורך תיקון .  עם זאת ,  בתוך מספר שעות חזר בו לאהוד מהדברים ,  ואמר כי במקום להפסיק לנהוג במכוניות ,  בעלי רכבי טויוטה המודאגים מהבעיות צריכים לפנות לסוכנות הרכב להיוועץ עמן לגבי התיקונים הנדרשים . " הדברים שאמרתי היו לא מדויקים ",  אמר לאהוד לכתבים .  
מוקדם יותר היום ,  בדיון בבית הנבחרים של ארה"ב ,  אמר לאהוד כי  " אם למישהו יש מכונית טויוטה ,  הוא צריך להפסיק לנהוג בה ולקחת אותה לסוכנות הרכב .  אנחנו צריכים לתקן את הבעיה כך שאנשים לא יצטרכו לדאוג לכבות את המנוע ,  ללחוץ על המעצור בחדות או להכניס את המנוע לניוטרל ".   
" טויוטה קצת אטומה בכל הקשור לבטיחות ",  הוסיף לאהוד ,  אשר ציין כי בכוונתו לשוחח בעניין עם נשיא טויוטה ,  אקיו טויודה ,  בימים הקרובים כדי לוודא שהחברה מודעת למלוא חומרת בעיות הבטיחות ברכביה . " מאז שעלו בראשונה שאלות לגבי פגמים בטיחותיים ,  דחקנו בטויוטה לנקוט בצעדים להגן על הצרכנים ",  ציין השר בהודעה שפירסם מוקדם יותר היום . " טויוטה אמנם נוטלת אחריות ונוקטת בצעדים כעת ,  אולם למרבה הצער נדרשו מאמצים עצומים כדי להביא אותה לשלב זה ",  הוסיף לאהוד . " לא גמרנו עם טויוטה ,  ואנחנו ממשיכים לבדוק האם יש פגמים נוספים ונמשיך לעקוב אחרי השלכות החלטת החברה לתקן את מכוניותיה ".  
לדבריו , " נציגי משרד התחבורה נאלצו לטוס ליפן בדצמבר כדי להזכיר להנהלת טויוטה את מחויבותה החוקית ".  לאהוד הוסיף כי  " בינואר נערכה פגישה נוספת במשרד התחבורה בארה"ב בה נדרשה החברה לטפל בבעיות בדוושות במכוניותיה ".  
גורם במשרד התחבורה של ארה"ב אמר לעיתון  " וול סטריט ג'ורנל "  כי נשקלת אפשרות להטיל על טויוטה קנס בגין הטיפול הלקוי בפרשה .  על פי חוקי ארה"ב עשוי הקנס להגיע לסכום של 16.4 מיליון דולר .  
במסחר בוול סטריט ,  נופלת תעודת הפיקדון האמריקאית  ( ADS )  של טויוטה ב-7.5% .  מוקדם יותר היום ,  במסחר בבורסת טוקיו ,  צנחה המנייה בקרוב ל-6% .  
טויוטה התנצלה ביום שני בפני לקוחותיה על הבעיות במכוניותיה .  החברה מסרה כי הבעיה תתוקן באמצעות פיסת מתכת קטנה - בגודל של בול - וכי בימים הקרובים תחל בתיקון מיליוני המכוניות .  
מכירות המכוניות של טויוטה בארה"ב ספגו פגיעה קשה בעקבות החזרות המכוניות למוסכים ,  ונפלו ב-16% בינואר .  בשנה שעברה החזיקה החברה בנתח השני בגודלו בשוק הרכב של ארה"ב .
 
שר התחבורה האמריקאי קרא להחרים את טויוטה
השר קרא לציבור להפסיק לנהוג ברכבי החברה באופן מיידי - ומניית החברה נפלה ב-8% בוול סטריט .  מאוחר יותר חזר בו ואמר : " דבריי היו לא מדוייקים "
 
