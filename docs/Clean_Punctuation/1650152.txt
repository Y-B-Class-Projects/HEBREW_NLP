נאתכו : " מקווה שהפועל תחגוג בסוף העונה "
 קשר הפועל תל אביב נפרד מהקבוצה והמריא לרוסיה כדי לחתום בקאזאן .  גוטמן אמר לו : " היום הזה הוא חצי עצוב וחצי שמח עבורי "
 צילום ועריכת וידאו :  איתי חסיד
אחרי שעסקת העברתו לרובין קאזאן הושלמה ,  המריא היום  ( שבת )  שחקן הפועל תל אביב ,  ביברס נאתכו ,  לרוסיה כדי לעבור את הבדיקות הרפואיות ומחר כבר יצטרף לקבוצה ויוצג במשחק הסופר קאפ  ( 13:00 ,  5+ לייב )  .  כידוע ,  המשא ומתן הארוך בין הצדדים נמשך כשלושה חודשים ,  אבל בסוף השבוע האחרון הגיעו המגעים לסיומם והקשר עתיד לחתום על חוזה לשלוש שנים ,  שמוערך בכמעט שני מיליון דולר .
" ההרגשה היא קצת מוזרה ",  הודה נאתכו עם עזיבתו את הארץ . " זה קשה ,  אבל זו המטרה ובשביל זה משחקים כדורגל ועושים את כל זה .  זו לא סיטואציה נוחה ,  אבל אמרתי לחבר'ה בהצלחה בעיקר ".  על ההרגשה לעזוב את וולפסון ,  הוסיף נאתכו : " היה לי כיף גדול ,  הרגשתי פה כמו בבית .  זה המקום שבו גדלתי ,  ואני מקווה רק לחזור לפה בעתיד ". 
על העסקה שנמשכה וההתלבטות שהייתה לו ,  אמר : " הייתי בטוח ב-80 או 90 אחוז שזה ייצא אל הפועל .  בכל מקרה ,  הייתי מעדיף שאוכל להיות בעוד משחק אחד לפחות כדי להיפרד ,  כי זה לא היה סגור שאני הולך .  אני אתגעגע מאוד לאוהדים ,  לשירים שלהם ולעידוד שלהם .  שימשיכו כמו שהם ואני רק מקווה שהם יחגגו בסוף העונה .  אני מאמין שהצוות המקצועי יידע מה לעשות עם חסרוני כדי שלא יורגש ושהפועל תחגוג בסוף העונה ". 
עוד בטרם הגיע נאתכו לשדה התעופה ,  הוא הגיע לאימון הבוקר של האדומים כדי להיפרד מחבריו .  הקשר ,  שנחשב לאחד השחקנים הקרובים ביותר לליבו של המאמן ,  אלי גוטמן ,  שמע דברי פרידה חמים מהמאמן מול כל שחקני הקבוצה : " היום הזה הוא חצי עצוב וחצי שמח עבורי ",  אמר גוטמן . " מצד אחד ,  עצוב לי שאתה עוזב את הפועל ואנחנו נפרדים ממך היום .  מצד שני ,  אני שמח ואני מרגיש שקיימתי את ההבטחה שלי לאמא שלך שאדאג לך .  אנחנו מאחלים לך המון בהצלחה ",  סיכם גוטמן את דבריו .
 אחרי הדברים המרגשים ,  התפנתה הפועל לאימון לקראת המשחק ביום שני מול הפועל פתח תקוה .  גוטמן בחר שלא לתרגל את ההרכב ורק מחר יקבע סופית מי יפתח ביום שני ,  כשכרגע נראה כי זוראב מנטשאשווילי יפתח במקום נאתכו .  דגלאס דה סילבה שוב לא התאמן ואמור לחזור ביום ראשון לאימונים ,  כשבקבוצה אופטימים לגבי האפשרות שהוא יהיה כשיר .  דדי בן דיין נראה כמי שהחלים לחלוטין מפציעתו והוא צפוי לחזור להרכב על חשבון גל שיש ,  שקיבל מחמאות מהצוות המקצועי על המשחקים בהם החליף את בן דיין .
 
נאתכו : " מקווה שהפועל תחגוג בסוף העונה "
 קשר הפועל תל אביב נפרד מהקבוצה והמריא לרוסיה כדי לחתום בקאזאן .  גוטמן אמר לו : " היום הזה הוא חצי עצוב וחצי שמח עבורי "
 
