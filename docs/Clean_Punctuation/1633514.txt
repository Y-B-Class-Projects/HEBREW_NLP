רואה גרמני
אתם רגילים לשנוא את גרמניה . " ארץ פרומה ",  ספרו של כריסטיאן קראכט ,  יראה לכם כמה גרמניה שונאת את עצמה .  דוד רוזנטל כרוב כבוש
התוצאות של מונדיאל 2006 היו הרסניות עבור נבחרת הכדורגל של גרמניה .  הגרמנים ,  שאירחו את הטורניר ,  הפגינו כדורגל מלהיב אבל הפסידו בחצי הגמר לאיטליה והסתפקו במקום השלישי .  יחד עם זאת ,  ההפסד הספורטיבי התגמד נוכח התועלת שהשיג האגו-טריפ של הקיץ ההוא .  במאמר שתורגם למגזין  " שם המשחק ",  כתב עיתונאי הספורט הנחשב אולריך הסה ליכטנברגר כי ההכנות לטורניר ,  שכללו חודשים רבים של תרגולים ,  התייפייפות והסברה לאזרחים כיצד לקבל את פני התיירים ,  עזרו לגרמנים להיות אנשים טובים יותר ,  להתגאות בדגל ולראשונה מזה שנים רבות גם לאהוב את עצמם .  
הגרמנים הם עם שלאורך השנים מגלה תסבוכים רבים מול ההווה ובעיקר כלפי העבר שלו ,  וב"ארץ פרומה "  של כריסטיאן קראכט אנחנו מקבלים טיול שורשים לעומקו של הקונפליקט .  אם תמיד הסתכלנו על ההיסטוריה של המאה העשרים מעיניים יהודיות ,  קראכט מספק הזדמנות לבחון אותה מנקודת מבט גרמנית טהורה ,  ובמידה מסוימת גם נכונה יותר .  למעשה ,  הוא מתבסס על סיפור חייו ,  משום שכשכתב את הספר היה בן 29 ,  בחור תועה ואמיד הנגוע בתסמונת ה"בן של "   ( אביו היה מו"ל מוצלח בחברת ההוצאה לאור המובילה  " אקסל שפרינגר ")  ,  שחוזר אל מחוז נעוריו ,  בית הספר היוקרתי בעיר זילט שבצפון המדינה .  זו נקודת המוצא שלו ,  ומשם הוא נודד דרומה ,  כשבכל תחנה שבה הוא יורד ,  הוא מגלה עוד ועוד מהריקנות המאפיינת את הדור הגרמני החדש ,  משחיז את הסכין ודוקר  ( מטפורית )  עד זוב דם . 
" ארץ פרומה "  הוא ספר מסע ,  שנשען על יסודות תרבות הפופ האמריקאית שצמחה בשנות ה-50 וה-60 עם  " התפסן בשדה השיפון "  של סאלינג'ר וסרטים כמו  " אדם בעקבות גורלו "  ו"קאובוי של חצות ",  שבהם אנו יודעים מהי נקודת ההתחלה ,  אבל לנו ,  ואפילו לגיבור עצמו ,  אין מושג היכן זה יסתיים .  אולם ,  בעוד הרפתקה כזו כבר מזמן הפכה לעניין שבשגרה בתודעה האמריקאית ,  בגרמניה היתה ספרות הפופ של קראכט בגדר פריצת דרך של ממש .  האומה ,  שרגילה לראות את המושג השכלה דרך שמות כמו גתה ,  תומאס מאן ופריץ לאנג ,  אבל גם אחראית מנגד לכניסתו של הפורנו אל המיין-סטרים ,  קיבלה לפרצוף ספר שלועג לאליטיזם מחד ולפופוליזם מאידך ,  ומרטש כמעט כל דבר גרמני שקם במאה ה-20 .
  זה יכול להיות הבמאי המוערך וים ונדרס  ( "שזה פשוט מפחיד כמה שהוא פתטי "   עמוד 65 )  ,  צמד הפופ המלוקק  " מודרן טוקינג ",  מגזין הנוער הסמי-פורנוגרפי  " בראבו "  ואפילו ה"פורשה ",  הסמל לטופ של מכוניות הספורט בעולם .  למעשה ,  קראכט מציג את ארצו באמצעות המשוואה שרובנו נוהגים לעשות ,  לפיה לכל מי שמחזיק בפורשה יש זין קטן .  כזו היא גם גרמניה של סוף המאה ה-20  למראית עין אומה גאה ועשירה ,  אבל בפועל חסרת ביטחון וסובלת מקשיי תפקוד ומדימוי עצמי נמוך .
 ובכל זאת ,  כישראלים אין לנו כמעט ברירה ,  אלא לבחון את  " ארץ פרומה "  מזווית סובייקטיבית .  לאורך השנים נאמר שהגרמנים מתייסרים ומנסים להחביא את עברם האפל ,  אבל הטיעון הזה נשמע לא אחת די אנוס .  מנקודת המבט של קראכט ,  לעומת זאת ,  זה משכנע יותר .  
מצד אחד ,  הוא המאמץ שגרמניה עושה כדי להתיישר עם ההיסטוריה מתואר על ידו כמלאכותי  (  ".  ..  תוך כדי זה המורים כל הזמן אמרו שאייזנשטיין הוא גאון וריפנשטל היא פושעת ,  בגלל שריפנשטל נרתמה לשירות האידיאולוגיה ואייזנשטיין לא "   עמוד 65 )  ,  ומצד שני ,  הדור הגרמני הצעיר מסתכל על הזקנים שלו בדיוק באותו מבט חשוד שאנחנו מעיפים לעברם  ( עמוד 97 )  : " מגיל מסוים כל הגרמנים נראים כמו מאה אחוז נאצים .  צריך רק לנסוע למקומות מסוימים שיש שם הרבה מאוד פנסיונרים ,  ואז אתה יכול לראות את זה ..  .  נהג המונית שמביא אותי לבר של מקס ,  אפשר לראות בפנים שלו שפעם הוא היה שומר במחנה ריכוז או איזה שמוק מורעל בחזית ".  
הספר כתוב במכוון בשפה משוחררת ,  כמעט אינפנטילית ,  כשהגיבור הוא סוג של הולדן קולפילד שפיזית התבגר בעשר שנים אבל מנטאלית נותר תקוע בגיל הטיפש-עשרה .  זה מעצבן לעתים ,  אבל בסך הכל גם קראכט הוא עוד סימפטום בהתפתחות התרבותית הנלוזה של דור הפופ .  הערות הסיכום והרקע שהוסיף המתרגם חנן אדלשטיין מצטיירות תחילה כאקט פטרוני ,  אולם לאחר קריאתן ברור מדוע הן הכרחיות .  
כך ,  לדוגמה ,  אנו מגלים שהתרגום העברי לשם הספר ניתן בעצה אחת עם המחבר ,  למרות שכמעט מתבקש היה לכנותו  " ארץ אבות "  היות ששמו המקורי   " פ ? אז ? רל ? נ ? ד "   משחק בדיוק על הדמיון הצלילי ל-vaterland .  כך או כך ,  בסופו של דבר ,  כל המרכיבים בספר הופכים את  " ארץ פרומה "  לחוויה מהנה וחשובה ,  כזו שמעניקה משמעות נוספת למונח  " גרמניה האחרת ". 


רואה גרמני
אתם רגילים לשנוא את גרמניה . " ארץ פרומה ",  ספרו של כריסטיאן קראכט ,  יראה לכם כמה גרמניה שונאת את עצמה .  דוד רוזנטל כרוב כבוש

