משרד האוצר מציג :  משטרה פיננסית מאוחדת
המשרד יוזם הצעה לאיחוד סמכויות החקירה הפליליות של שלושת המפקחים הפיננסיים - רשות ניירות ערך ,  הפיקוח על הבנקים בבנק ישראל והפיקוח על הביטוח במשרד האוצר
משרד האוצר יוזם הצעה לאיחוד סמכויות החקירה הפליליות של שלושת המפקחים הפיננסיים - רשות ניירות ערך ,  הפיקוח על הבנקים בבנק ישראל והפיקוח על הביטוח במשרד האוצר .  כיום רק לרשות ניירות ערך יש סמכויות חקירה פליליות ,  וקיימת בה מחלקת חקירות רחבה ויעילה .  
האוצר ,  למעשה ,  מציע להוציא את המחלקה הפלילית מידי הרשות בלבד ,  להרחיב אותה ואת סמכויותיה ,  ולהפוך אותה למחלקת חקירות פלילית-פיננסית שתפקח על כל השוק הפיננסי בישראל .  
יוזם ההצעה הוא סגן שר האוצר ,  יצחק כהן ,  והיא מועלית במענה לדרישת בנק ישראל להביא לאיחוד של שלושת גופי הפיקוח הפיננסי - כמובן ,  תחת בנק ישראל .  האוצר מתנגד להצעת בנק ישראל ,  ומציע במקום זאת לאחד כוחות בנקודה שבה קיים הפער הגדול ביותר בין שלושת המפקחים - סמכות החקירה הפלילית .  
באוצר מעריכים כי הרחבת מחלקת החקירות של רשות ניירות ערך לכדי מעין משטרה פיננסית ,  שתשרת את שלושת המפקחים בו זמנית ,  תאפשר יצירת שיתוף פעולה בין המפקחים בתחום שבו יש יתרון יחסי מרבי לשיתוף פעולה כזה בגלל העלות הגבוהה של חקירות פליליות .  
באוצר גם מעריכים כי הקמתה של מחלקת חקירות משותפת של שלושת המפקחים ,  בד בבד עם הקמתו של בית משפט כלכלי ,  תהפוך את האכיפה הפיננסית בישראל לחזקה מאוד .  את הקמת בית המשפט הכלכלי ,  שיתמחה בעבירות על חוק החברות ועל חוק ניירות ערך ,  יוזם יו"ר רשות ני"ע ,  זוהר גושן .  
בנוסף ,  מציע האוצר לאחד גם את מערך פניות הציבור של שלושת המפקחים ,  כך שאזרח שרוצה להתלונן על כך שנגרם לו עוול לא יצטרך לברר קודם מי הוא המפקח אליו הוא צריך להפנות את תלונתו .  
ההצעה של משרד האוצר עדיין לא הוצגה לפיקוח על הבנקים או לרשות ני"ע ,  ולא ברור מה תהיה עמדתם לגביה .  כמו כן לא ברור אם ראש הממשלה יאמץ את הרעיון - מאחר שנתניהו טען עד כה כי בכוונתו להקים ועדה שתבחן את מודל הפיקוח הפיננסי הרצוי בישראל .  ההצעה של האוצר בפועל מייתרת את הצורך בקיום של בחינה כזאת .
 
משרד האוצר מציג :  משטרה פיננסית מאוחדת
המשרד יוזם הצעה לאיחוד סמכויות החקירה הפליליות של שלושת המפקחים הפיננסיים - רשות ניירות ערך ,  הפיקוח על הבנקים בבנק ישראל והפיקוח על הביטוח במשרד האוצר

