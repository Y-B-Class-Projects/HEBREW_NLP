עם כאלה ביצועים ,  מי צריך קרנות גמישות ? 
הקרנות הגמישות אמורות היו להיות חלון הראווה של בתי ההשקעות המקומיים .  אלא שלנוכח הביצועים הירודים שרובן מציגות ,  נראה שזהו חלון ראווה סדוק ומלוכלך למדי
 >  >  אחד הסקטורים שקשה להפריז בחשיבותם בענף קרנות הנאמנות הישראלי הוא זה של הקרנות המכונות  " גמישות ".  מדוע הקרנות האלה כל כך חשובות ?  משום שדרך הקרנות הגמישות ניתן ללמוד לא מעט על איכות ניהול ההשקעות בכל אחד מבתי ההשקעות בישראל .  קרן גמישה היא קרן שמנהלה מחליט בעצמו היכן להשקיע את הכסף ,  ללא שום מגבלות .  כלומר אלה קרנות שלא מחויבות לשום מדיניות השקעה ספציפית ,  ומנהליהן יכולים להשקיע בכל אפיק שירצו ,  בהתאם לשיקול דעתם :  ירצו - ישקיעו את כל הכסף באג"ח ממשלתיות ;  ירצו - ישקיעו את הכל באג"ח קונצרניות ;  ירצו - ימשכו את כל הכסף ויחזיקו אותו במזומן .  ואם יחליטו פתאום המנהלים שבשוק המקומי אין יותר הזדמנויות ,  הם יכולים להוציא את כל הכסף המנוהל להשקעה בחו"ל - ולהפנות אותו לכל מדינה ולכל ענף שירצו .  בקיצור ,  הם יכולים לעשות בכסף ככל העולה על רוחם ,  ובלבד שישיגו תשואה נאותה ברמת סיכון מתקבלת על הדעת .  לכן ,  הקרנות הגמישות אמורות היו להיות חלון הראווה של בתי ההשקעות .  אלה קרנות שמי שמשקיע בהן אומר למנהל : " קח את כספי ועשה בו מה שאתה מבין .  אני לא מגביל אותך בשום צורה .  בתמורה אני רוצה ביצועים טובים לאורך זמן ".  לקרנות הגמישות יש ייעוד חשוב מבחינת הציבור .  הן מספקות לו מוצר שיכול לשמש תחליף למנהל תיקים אישי .  לא לכל אחד יש הון מספיק  ( כחצי מיליון שקל ויותר )  כדי לקבל שירותים של מנהל תיקים ,  אבל בשביל לקנות יחידות של קרן גמישה מספיקים גם אלפי שקלים בודדים .  חוסר שקיפות הקרנות הגמישות מושכות לא מעט כסף .  40 הקרנות הגמישות שקיימות בישראל מנהלות יחד כ-1.5 מיליארד שקל .  10 הקרנות הגדולות ביותר מנהלות יותר ממיליארד שקל .  לכאורה ,  מנהלי הקרנות הגמישות היו צריכים להשקיע את מרבית הונם האישי בקרנות שהם מנהלים .  שהרי אם הם מצפים שאנשים זרים יסמכו על שיקול דעתם ויכולתם להשיג תשואות נאות בסיכון סביר ,  מדוע שלא ינהלו את כספם האישי באותה הקרן ?  מנהלים שיש להם יושרה אמיתית אכן עושים זאת .  וורן באפט ,  למשל ,  משקיע את מרבית הונו האישי בחברת ניהול ההשקעות שלו ,  ברקשייר התאוויי ,  שבמובנים רבים אפשר לראות בה סוג של קרן השקעות גמישה .  הדרישה של באפט תקפה גם לכל הדירקטורים של ברקשייר ,  שמחויבים להחזיק מניות של החברה בהיקף של כמה מיליוני דולרים .  כך יוצר באפט זהות אינטרסים בין המנהלים לבעלי המניות של ברקשייר . " אנחנו ובעלי המניות שלנו נמצאים באותה סירה ",  נוהג באפט לומר . " כשאנחנו מרוויחים גם הם מרוויחים ,  וכשהם מפסידים גם אנחנו מפסידים ".  גם בישראל ישנם מנהלי השקעות בעלי יושרה שמשקיעים את כספם בקרנות שהם מנהלים .  למרבה הצער ,  בגלל חוסר השקיפות שמאפיין את תעשיית הקרנות המקומית ,  אנחנו לא כל כך יודעים עליהם .  השאלות המעניינות בכל הקשור לקרנות גמישות הן מה צריך לצפות מהן וכיצד יש למדוד את ביצועיהן .  התשובה לשאלות האלה אינה פשוטה .  קודם כל ,  מכיוון שמדובר בקרנות שאין להן מדיניות השקעה ספציפית ,  קשה לדעת למה להשוות אותן .  לכל מנהל של קרן גמישה יש בדרך כלל כמה תחומי התמחות בודדים שלגביהם הוא חש בנוח .  ישנם מנהלים שמתמחים באג"ח קונצרניות ,  ישנם כאלה שמתמחים במניות מקומיות ,  ישנם מי שמתמחים בהשקעות בחו"ל וישנם אלה שמתמחים בנגזרים פיננסיים .  לכל מנהל יש אסטרטגיה שונה ותפישה שונה שמדריכה אותו בעולם ההשקעות .  לכן ,  קשה מאוד להחליט מהו המדד שביחס אליו צריך לבחון את ביצועי הקרנות .  מנהל אחד עשוי להחליט שהמטרה החשובה ביותר מבחינתו היא ניהול הסיכון .  הוא יעדיף להשקיע בנכסים בטוחים יחסית גם במחיר של תשואה רב-שנתית נמוכה .  מנהל אחר עשוי להחליט שהמטרה החשובה ביותר היא להשיג תשואה גבוהה לאורך זמן ,  ועל כן הוא ייטה ליטול סיכונים גבוהים יחסית וישקיע את רוב הכסף במניות של חברות קטנות ,  שאת עסקיהן הוא ילמד לעומק .  עבור לקוחות שמתלבטים בין הקרנות ,  הבעיה חמורה עוד יותר .  כיצד יוכלו להחליט באיזו קרן לבחור ?  הדרך היחידה האפשרית מבחינתם היא לנסות להבין מיהו מנהל הקרן ומהי תפישת ניהול ההשקעות שלו ,  ואז להחליט אם הם סומכים עליו ומפקידים בידיו את חסכונותיהם .  מכיוון שאין מדד אחד שמולו אפשר למדוד את הקרנות הגמישות ,  אחת הדרכים האפשריות היא למדוד את ביצועי הקרנות זו מול זו .  זו אינה דרך אופטימלית ,  אבל היא יכולה לתת לנו מושג על יכולתם של בתי ההשקעות בישראל להניב ביצועים זה מול זה במוצר השקעה חופשי שאין עליו מגבלות .  תשואה מול סיכון חברת alphabeta של קובי שמר ,  שעוסקת בדירוג קרנות נאמנות ופיתוח מדדים חכמים ,  נענתה לאתגר הזה .  שמר ביצע עבור themarker בדיקת ביצועים לקרנות הגמישות בשתי תקופות - בשלוש השנים האחרונות ובעשר השנים האחרונות  ( מ-2000 עד סוף 2009 )  .  הבדיקה נעשתה תוך שקלול של שני מישורים - מישור התשואה ומישור הסיכון .  הסיכון נמדד על ידי alphabeta באמצעות פרמטר שנקרא draw down  ( dd )  ,  הבוחן מה היתה התשואה הגרועה ביותר של הקרן על פני 12 או 24 חודשים רצופים בתוך תקופת הבדיקה .  פרמטר זה מייצג בעצם את התנודתיות כלפי מטה של הקרן .  זהו אחד הפרמטרים החשובים ביותר עבור המשקיעים ,  שרוצים לדעת מהו גבול ההפסד הפוטנציאלי שאליו ייחשפו אם יחליטו להשקיע בנכס מסוכן .  שקלול הציונים של שני פרמטרים אלה ,  התשואה  ( במשקל של 70% )  והסיכון  ( במשקל של 30% )  ,  מייצר לכל אחת מהקרנות ציון שמאפשר לדרג אותה מול האחרות .  מהבדיקה שערכה alphabeta עולות כמה מסקנות מעניינות :  1 .  התשואה הממוצעת שהניבו הקרנות הגמישות למשקיעים בהן בעשר השנים האחרונות היתה מאכזבת מאוד - קצת פחות מ-3% .  מדובר בתשואה נומינלית ,  לפני שמכניסים לחשבון את השחיקה האינפלציונית .  2 .  מתוך 16 קרנות גמישות שקיימות לפחות עשר שנים ,  רק שלוש הניבו תשואה נומינלית שנתית ממוצעת גבוהה מ-5% .  השלוש הן למשקיע ,  רמקו גמישה ואנליסט גמישה .  שבע קרנות מתוך 16  ( 44% )  הניבו תשואה שנתית של פחות מ-2% ,  ושתיים הניבו תשואה שנתית שלילית .  בהתחשב בכך שבעשור האחרון הניב ת"א 100 - מדד המניות המובילות בתל אביב - תשואה של כ-8% ומדד האג"ח הכללי הניב תשואה נומינלית של כ-7% ,  מדובר בנתון מאכזב ביותר .  3 .  שלוש הקרנות המוצלחות יותר הניבו תשואות סבירות בהחלט - בין 8.5% בשנה  ( אנליסט )  ל-13.2%  ( למשקיע )  .  אלה תשואות עדיפות על אלה של מדד ת"א 100 - אלא שהן הושגו ברמת סיכון גבוהה למדי ,  שתואמת השקעה כמעט מלאה במניות .  סטיות התקן של שלוש הקרנות המובילות דומות לאלה של ת"א 100  ( סביב 20% )  .  בסעיף הירידה המירבית  ( dd )  ,  אנליסט ורמקו ספגו ירידה חדה יותר מת"א 100 .  4 .  כאשר בוחנים את הרכב ההשקעות של הקרנות הגמישות לאורך זמן רואים שרובן נוטות להיות מושקעות רוב הזמן במניות .  אופי השקעה זה הופך את הקרנות הגמישות למסוכנות כמו קרנות מנייתיות .  למרות זאת ,  התשואות שמניבות הקרנות הגמישות נמוכות מאלה שהשיגו בממוצע הקרנות המנייתיות בתל אביב .  החופש שניתן למנהלי הקרנות הגמישות לתזמן את השוק - לצאת כשהמחירים בשוק גבוהים  ( לדעתם )  ולהיכנס כשהם נמוכים - רק פוגע בביצועים שלהם .  ככל הנראה החופש הזה גורם להם לבצע טעויות שפוגעות הן בתשואה והן בפרופיל הסיכון של הקרן . " גישה מעוותת "" הקרנות הגמישות מראות שהגישה של מנהלי ההשקעות מעוותת ",  אומר שמר ,  שהיה בעברו שותף בבית ההשקעות אנליסט . " בישראל לא היה מקובל אף פעם למדוד סיכון - אלא רק תשואה .  אם המשקיעים היו יודעים אילו סיכונים נלקחו כדי להשיג עבורם את התשואה ,  ייתכן שהם היו בוחרים באפיק השקעה אחר . " בנוסף ,  מתברר שהמנהלים בקרנות הגמישות לא יודעים לבצע הקצאת מקורות נכונה .  לכן התשואות שלהם נפגעות והסיכונים שהם לוקחים הם גבוהים מדי ".  מול הקרנות הגמישות מציג שמר אלטרנטיווה מעניינת - מדד מיוחד שהוא פיתח שמורכב ממניות ואג"ח בחלקים שווים  ( 50:50 )  .  המדד נקרא 50/50 alphabeta .  את מרכיב המניות מייצג מדד ת"א 100 ואת מרכיב האג"ח מייצג מדד אג"ח כללי של alphabeta ,  שכולל אג"ח ממשלתיות לטווחים שונים במשקל של כ-67% ומדד אג"ח קונצרניות במשקל של 33% .  במדד של alphabeta יש עוד מרכיב חשוב - איזון מחדש  ( rebalance )  .  אחת לחצי שנה נבדק המדד מחדש ,  וחלוקת המשקלות שלו בין מניות ואג"ח חוזרת לנקודת המוצא של 50:50 .  באופן הזה ,  אם שוק המניות עולה במהירות ,  המדד  " מוכר "  מניות ו"קונה "  אג"ח ,  וכאשר שוק המניות צונח  ( כפי שקרה ב-2002 ובסוף 2008 )  ,  המדד  " קונה "  מניות ו"מוכר "  אג"ח .  אפקט האיזון מחדש גורם למדד לנוע נגד מגמות השוק - ובכך להקטין את התנודתיות .  התוצאות התיאורטיות שמשיג מדד 50/50 alphabeta בעשר השנים האחרונות נראות טוב יותר מאלה של רוב הקרנות הגמישות .  התשואה של המדד מגיעה לממוצע של 8.1% בשנה ,  והיא נחותה רק מזו שהשיגו הקרנות של רמקו ולמשקיע .  ואולם הסוכריה האמיתית נמצאת במישור הסיכון .  בגלל הדומיננטיות של מרכיב האג"ח ופעולת האיזון מחדש שמתבצעת מדי תקופה ,  התנודתיות של המדד נמוכה בהרבה מהתנודתיות של הקרנות הגמישות .  כך ,  בעוד קרן  " למשקיע "  רשמה ירידה מירבית של 25% ,  רמקו רשמה ירידה מירבית של 43% ומדד ת"א 100 רשם ירידה מרבית של 40% - המדד של alphabeta רשם ירידה מירבית של 17% בלבד .  זהו נתון חשוב מאוד ,  משום שהיכולת להתאושש מהפסדים בתיק תלויה מאוד בעומק ההפסדים שנוצרו בתקופות הגרועות .  על כך נוהג באפט לומר שמרבית עודף התשואה שהוא משיג על 500 s & p נוצר בשנים הגרועות של השוק .  בשנים הטובות הוא פשוט משתדל שלא לפגר . " מאות מחקרים הראו שכל ניסיון לתזמן את השוק נדון לכישלון ",  אומר שמר . " הלקח למשקיעים הוא פשוט - ככל שתשחקו פחות עם כניסות ויציאות מהשוק כך תשיגו ביצועים טובים יותר .  הדרך הטובה להשקיע לטווח ארוך היא לקבוע מראש את חלוקת המקורות הרצויה בין אג"ח למניות ,  ולשמור עליה לאורך זמן באמצעות איזון מחדש .  כך יכולים המשקיעים להימצא קרוב לחזית היעילה ,  בהתאם לרמת הסיכון שמתאימה להם ".  - החזית היעילה אוסף התיקים האופטימלי במרחב של תשואה וסיכון .  על פני החזית היעילה ניתן להשיג תשואה גבוהה יותר רק אם מגדילים את הסיכון

עם כאלה ביצועים ,  מי צריך קרנות גמישות ? 
הקרנות הגמישות אמורות היו להיות חלון הראווה של בתי ההשקעות המקומיים .  אלא שלנוכח הביצועים הירודים שרובן מציגות ,  נראה שזהו חלון ראווה סדוק ומלוכלך למדי

