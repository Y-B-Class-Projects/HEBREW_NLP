גינאה :  החונטה מינתה ראש ממשלה אזרחי
החונטה הצבאית בגינאה מינתה בכיר באופוזיציה לראש ממשלת המעבר .  המטרה :  להוציא את המדינה מהמשבר הפוליטי בו היא נמצאת
החונטה הצבאית בגינאה מינתה היום  ( שלישי )  את מנהיג האופוזיציה הוותיק ז'אן-מארי דורה לראש ממשלת המעבר .  דורה יהיה אחראי על השבת הממשל האזרחי וקיום בחירות דמוקרטיות במדינה המערב אפריקאית לראשונה מאז שמוסה דדיס קמרה נטל את השלטון בהפיכה צבאית בדצמבר 2008 .  
קמרה מחלים בימים אלה בבורקינה פאסו ,  לאחר שאחד מחייליו ניסה להתנקש בו בתחילת דצמבר 2009 .  כמו קמרה ,  גם דורה הוא בן לאחת מקבוצות המיעוט האתני מאזור פורסטייר שבגינאה .  דובר החונטה אידריסה צ'ריף מסר כי לדורה בן ה-70 יש  " ניסיון והבנה של הפוליטיקה הגינאית ".  מינויו התקבל לאחר דיונים בין קמרה לסגנו הגנרל סקובה קונטה ,  המכהן כמנהיג בפועל .  
דורה ,  אחד המתנגדים הבכירים לממשל הצבאי בגינאה ,  אמר כי לא תהיה לו בעיה לעבוד יחד עם הצבא . " הדבר העיקרי שיש לעשות הוא להבטיח שהבחירות הבאות תהיינה הוגנות ואמינות ולהתחיל את השינוי המבני בכוחות הצבאיים ",  אמר דורה לרשת ה-BBC .  לדבריו ,  הממשל יורכב מ-30 חברים :  10 מהחונטה השלטת ,  10 מהאופוזיציה ו-10 נציגים מהאזורים השונים .
 הקהילה הבינלאומית והאופוזיציה במדינה דרשו לקיים בחירות מאז עלייתו של קמרה לשלטון .  במהלך המשבר החריף שפקד את המדינה בחודש ספטמבר האחרון ,  הרגו כוחות הביטחון כ-150 בני אדם שהפגינו למען הדמוקרטיה בגינאה .  

גינאה :  החונטה מינתה ראש ממשלה אזרחי
החונטה הצבאית בגינאה מינתה בכיר באופוזיציה לראש ממשלת המעבר .  המטרה :  להוציא את המדינה מהמשבר הפוליטי בו היא נמצאת

