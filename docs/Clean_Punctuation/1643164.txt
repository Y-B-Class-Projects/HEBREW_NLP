טולברט : " לא רוצה להיות הצופה ביום חמישי "
 שחקנה של אשקלון שזכה עם חולון בגביע ,  מתכונן לחצי הגמר מול בני השרון  ( ב' ,  19:00 ,  ע' 1 )  .  בלצ'ר : " יש לנו צ'אנס טוב "
 צילום ועריכת וידאו :  יותם רונן
משחקי חצי גמר גביע המדינה בכדורסל ייפתחו מחר  ( שני )  במשחק בו תפגוש עירוני אשקלון את בני השרון  ( 19:00 ,  שידור ישיר בערוץ 1 ,  שופטים :  זריף ,  עובד ,  רומנו )  .  שתי הקבוצות נפגשו ביניהן פעם אחת העונה ,  והקבוצה של דן שמיר יצאה כשידה על העליונה כשניצחה בהרצליה 63:65 .  בני השרון עברה בדרך לחצי הגמר את אליצור יבנה ומכבי אשדוד מהלאומית ואת עירוני נהריה ברבע הגמר .  עירוני אשקלון הגיעה לחצי הגמר לאחר שניצחה את הפועל ומכבי חיפה ואת הפועל חולון בחצי גמר .
 קשה לתאר את ההתרגשות סביב הקבוצה האשקלונית בעיר הדרומית .  ההישג ההיסטורי של אשקלון ,  וההגרלה שהשאירה להם סיכוי אמיתי להגיע לגמר הגביע ,  הכניסו את אוהדי הקבוצה ואת תושבי העיר להיסטריה בשבוע האחרון .  הניצחון האחרון בליגה על חולון הכניס עוד רוח למפרשים של הקבוצה של אריאל בית הלחמי .  
למרות שלקבוצה עצמה זו הולכת להיות הופעה ראשונה במעמד שכזה ,  עבור השחקנים המרכזיים של אשקלון ,  מדובר בעניין שבשגרה .  מורן רוט ,  בריאן טולברט ועומאר סניד מגיעים לנוקיה למשחק מסוג זה כמעט בכל עונה .  ברוקס סיילס ביקר בפיינל פור ובחצי גמר הגביע עם חיפה ,  וגם קורי קאר כבר חווה דבר או שניים בקריירה שלו .  באשקלון מקווים שכל אלה ,  בתוספת לכ-2,000 אוהדים מהדרום ,  יהפכו את חצי הגמר לחוויה שהם ירצו לזכור .  בעלי הקבוצה יוסי דהאן הבטיח לשחקנים כי במידה שיזכו בגביע המדינה ,  יטיס את השחקנים כולם לפאריז .  פורוורד הקבוצה ,  טל דן ,  חתם היום בצהריים במדי מכבי אשדוד מהלאומית ,  ובמקומו הגיע הפורוורד שי ברוך מקרית אתא .  טולברט ,  שהביא במו ידיו את הגביע להפועל חולון ,  אמר לקראת חצי הגמר : " אני אוהב כדורסל באופן כללי ,  אבל אין ספק שזה יותר מיוחד לשחק במשחק שהוא נוק אאוט .  זה משחק שאם אתה מפסיד ,  אתה נאלץ לצפות במישהו אחר משחק .  אני לא רוצה להיות הצופה ביום חמישי .  אנחנו פשוט צריכים לבוא מרוכזים למשך 40 דקות ולנצח .  זה נכון שהפסדנו להם במהלך העונה ,  אבל זה משחק אחר לחלוטין ואני לא חושב שזה ישפיע על המשחק מחר .  זה יהיה משחק צמוד שיוכרע לקראת הסוף ,  אבל אנחנו פשוט צריכים להיות מתואמים ולהוציא לפועל את המשחק שלנו ". 
גם קורי קאר נשמע מרוצה מהמעמד ,  ואמר : " ברור שאני עדיין מתרגש ,  אחרת לא הייתי ממשיך לשחק כדורסל .  אני שמח להגיע למעמד כזה עם אשקלון .  אנחנו מבינים את החשיבות של המשחק ואת העובדה שזה משחק של להיות או לחדול .  הכל יכול לקרות במשחק כזה ולכן אנחנו צריכים להגיע מפוקסים .  יש לנו צ'אנס לא רע להגיע לגמר .  אנחנו נמצאים בכושר טוב ואנחנו מרגישים טוב לקראת מחר ". 
עומאר סניד ,  שהובא לאשקלון בדיוק על מנת להביא לקבוצה תארים משמעותיים ,  אמר : " עוד לא ניצחנו את בני השרון העונה והגיע הזמן שנעשה את זה ,  במיוחד לאור היכולת שלנו בעונה האחרונה .  בשביל לנצח נצטרך לשלוט בריבאונד מולם ולדאוג לסגור את קוקי בלצ'ר ואת שון ג'יימס ,  שהוא כמו דיקמבה מוטומבו מתחת לסל ,  פשוט חוסם כל כדור ולוקח כל ריבאונד .  יש להם קלעים נהדרים ומסוכנים מאוד .  השנה עשינו היסטוריה כשהעפלנו בפעם הראשונה לחצי הגמר .  אנחנו רוצים להמשיך במומנטום שלנו ולגרום לאוהדים שלנו ליהנות ". 
בני השרון מגיעה למעמד במצב רוח לא טוב אחרי ההפסד להפועל עפולה בהרצליה ביום ראשון האחרון .  בקבוצה לא מרוצים מהיכולת של השחקנים במשחקים אליהם מגיעה בני השרון כפייבוריטית ,  ולראיה הגיע ההפסד הכפול לעפולה ,  וההפסד לעירוני נהריה .  מנגד ,  למשחקים מול הקבוצות שנחשבות לטובות יותר ,  מגיעה בני השרון מוכנה ,  כשהפועל ירושלים ומכבי תל אביב נאלצו להזיע לפני שניצחו את הקבוצה של דן שמיר ,  ואילו ברק נתניה ,  גלבוע/גליל ועירוני אשקלון יצאו עם הפסד מהאולם בהרצליה .  הנהלת הקבוצה תוציא מחר 20 אוטובוסים מהרצליה ורעננה על מנת להביא כ-1,500 אוהדים ליד אליהו ,  והתקווה היא להכפיל את מספר האוהדים במידה שהקבוצה תעפיל לגמר .
 אחד מכוכבי בני השרון ,  קוקי בלצ'ר ,  אמר לקראת המשחק : " אני מאוד מתרגש להיות שוב במעמד כזה .  אני מוכן למשחק מחר ,  ואני מאמין שכל הקבוצה מוכנה .  אני חושב שיש לנו צ'אנס טוב לנצח אותם ,  ניצחנו אותם כבר במהלך העונה ,  אנחנו מכירים אותם ,  אבל נצטרך להגיע אגרסיביים ".  כשנשאל על הסיכויים לזכות בגביע עצמו ,  הצטנע בלצ'ר : " אני מפחד לדבר על זה כי זה עושה מזל רע ,  אבל לדעתי דן שמיר מעולם לא הפסיד בגביע עם שום קבוצה אותה אימן ,  אז אני מקווה שמשהו מהמזל שלו יהיה גם עלינו מחר ושבכל מקרה הוא יצליח להוביל אותנו לניצחון ".  
קפטן הקבוצה ,  ארז כץ ,  הוסיף : " זה אחד השבועות הכי חשובים של העונה ,  אחד מהשיאים של העונה .  יש התרגשות ,  ואנחנו שמחים להיות פה .  להגיע לכאן הייתה אחת המטרות שלנו בפתיחת העונה .  עוד מוקדם לדבר על חלומות של הנפת הגביע .  אני מקווה שלמדנו מטעויות של שנים קודמות .  אשקלון קבוצה מאוד מנוסה עם שחקנים גדולים שיודעים לקלוע סלים חשובים במשחקים חשובים .  נצטרך לעשות עבודה קבוצתית טובה מולם וזאת הדרך לנצח את המשחק הראשון ". 
שון ג'יימס ניסה להציג תמונה מעט אחרת : " אין עלינו לחץ .  אנחנו פשוט צריכים לבוא ולשחק את המשחק שלנו .  יש להם הרבה כוח בצבע ,  אבל אנחנו כקבוצה מסוגלים לעצור אותם .  אנחנו כבר מכירים אותם ,  אנחנו יודעים איך הם משחקים ואני מאמין שנדע איך להתמודד איתם .  זה נכון שאנחנו לא יציבים העונה ואנחנו מפסידים משחקים שאנחנו אמורים לנצח ,  אבל מצד שני מול קבוצות גדולות אנחנו מצליחים להתמודד טוב יותר ,  ואני מקווה שהאתגר מחר יביא אותנו טוב יותר למשחק ". 

טולברט : " לא רוצה להיות הצופה ביום חמישי "
 שחקנה של אשקלון שזכה עם חולון בגביע ,  מתכונן לחצי הגמר מול בני השרון  ( ב' ,  19:00 ,  ע' 1 )  .  בלצ'ר : " יש לנו צ'אנס טוב "
 
