נישה של נישה
אודי מרחיבה באופן תמוה את משפחת ה-A5 ,  ממכונית קופה לקבריו וכעת גם לספורטבק .  אז מי בכלל צריך את גרסת 5 הדלתות ? 
צילום :  דייב שחר ,  קובי ליאניעריכה :  בת גולן
בעולם שנדמה שיש בו כבר הכל ,  מה עוד נשאר לנו לרצות ?  יש קטנועים עם שלושה גלגלים ,  מכוניות פתוחות עם גג קשיח ואפילו מכוניות קופה עם יותר משתיים או שלוש דלתות ובעולם כזה ,  קשה כבר להיות מופתעים לנוכח החידושים השונים והמשונים .  ואז ,  כאשר לכל מכונית נישה צמחה פתאום מכונית אחות עוד יותר נישתית ,  לא נשאר לנו אלא לשאול ,  מי בכלל צריך אותן והאם התנהגות שיווקית זו תשתלם ליצרנית המכוניות ? 
תלוי את מי שואלים .  מי שהפרוטה מצויה בכיסו ,  וודאי ישמח לקבל מכונית התפורה כמעט לרצונותיו וצרכיו ולשאלת הכדאיות השיווקית ,  ננסה לענות באמצעות הסיפור הבא שלקוח ישר מלימודי השיווק באוניברסיטה .  לאי מסוים נשלחים שני אנשי שיווק מחברות לייצור נעליים כדי לבחון את הפוטנציאל השיווקי שם .  לאחר שבוע בדיוק ,  שניהם מצלצלים למשרד ומעבירים את המסרים הבאים .  הראשון : " חבר'ה ,  חבל על הזמן ,  כולם כאן הולכים יחפים ".  השני ,  חברה !  חבל על הזמן !  כולם כאן הולכים יחפים !  !  "
 נראה שגם יצרניות הרכב ובפרט אודי ,  פעלו בשיטה דומה .  לאחר שחידשו את מכונית הסדאן המצליחה שלהם ,  ה-A4 ,  הם בחרו להרחיב את השימוש במכלליה כדי ליצור ממנה גם מכונית קופה עם ניחוח ספורטיבי ,  לאחר מספר חודשים הסירו לה את הגג  ( כי מישהו בוודאי ירצה אודי קבריו חדשה )  וכעת ,  הם מוסיפים אחות נוספת למשפחה ,  כזו שעונה לשם A5 ספורטבק ולה כאמור יש לא פחות מ-5 דלתות .  כדי לעמוד על טיבה וכן על נחיצותה ,  הבאנו למבחן זה גם את גרסת הקופה .
 אין זו הפעם הראשונה בה אנו פוגשים את מכונית הקופה של אודי ולמרות שזו מסתובבת על כבישי הארץ כבר תקופה לא קצרה ,  קשה להישאר אדישים לנוכחות שלה .  למעשה ,  בכל מקום בו עברנו או עצרנו במהלך שלושת ימי המבחן ,  לא מעט אנשים עצרו כדי להביט בה מקרוב ,  להביע הערכה ואולי לחלום שיום אחד תהיה להם אחת כזו ,  או לכל הפחות את הכסף שצריך כדי לרכוש אחת כזו .
 כך או כך ,  ה-A5 קופה נראית מאוד לטעמנו .  הפרופורציות שלה נכונות ,  החזית ממגנטת ,  בעיקר בזכות יחידות התאורה הייחודיות שעל בסיסן נבנו אינסוף רפליקות למכוניות שכלל לא שייכות למשפחת אודי ומאחור נמצא הישבן המפוסל המכיל כמובן זוג מפלטים כועסים .  לא מעט מהמתבוננים סברו בתחילה שמדובר דווקא ב-R8 הספורטיבית ,  נהדר .
 מעבר מבט חד אל גרסת הספורטבק ,  לא חשף הבדל של ממש בחזית .  למעשה ,  מלבד הבדלי הצבעים ,  הן נראו לנו בדיוק אותו הדבר .  גם מאחור לצורך העניין הן נראות על גבול הזהות .  רק כאשר עוברים למבט פרופיל ,  מבינים היכן השוני נמצא .
 הספורטבק כאמור הוסיפה זוג דלתות מאחור ואף דלת חמישית לתא המטען  ( פתיחה עם השמשה האחורית ,  ללא השמשה בקופה )  ,  אך עדיין שמרה על מבנה הטיפה הקופאי ,  כך שאם תמחקו בפוטושופ את ידיות הדלתות מאחור ,  תקבלו הופעה של מכונית קופה מאוד ארוכה .
 כמה ארוכה ?  בחינת דף הנתונים מסבירה גם את הבדל ויזואלי זה .  אודי אמנם כיווצו את בסיס הגלגלים של מכונית הקופה ב-2 סנטימטרים ביחס לזה של ה-A4 הסדאנית ,  אך האריכו אותו ב-6 סנטימטרים נוספים לכדי 281 ס"מ בספורטבק כדי לשפר את המרחב המוצע בחלל תא הנוסעים .  גם נתון האורך הכללי צמח כמעט ב-8 סנטימטרים ולגובה נוספו 2 סנטימטרים .  שלא יחסר ,  אתם יודעים .  אבל למרות הצמיחה בממדים ,  ה-A5 ספורטבק עדיין נראית טוב ואפילו טוב מאוד ומצליחה למשוך לפחות את אותה כמות של תשומת לב כשם שעושה גרסת הקופה ,  כך שבסעיף הזה אודי יכולה לרשום V ולהמשיך הלאה .
 כניסה לתאי הנוסעים של השתיים ,  מגלה שתי סביבות מחיה דומות מאוד .  אודי בחרו להשתמש כמובן באותם רכיבים פנימיים ,  כולל המושבים עצמם ,  כאשר השוני היחידי בין שתי הגרסאות נוגע לדיפוני הדלתות - הקופה מצוידת בדלתות ארוכות כדי שפתיחתן תאפשר השתחלות אל המושב האחורי על ידי קיפולו של זה הקדמי ואילו הספורטבק מציעה ארבע דלתות צד קצרות יחסית .  זה אומר שלקופה קל יותר להיכנס אל המושב הקדמי ופחות  ( הרבה פחות )  אל המושב האחורי ואילו בספורטבק ,  הכניסה גם לפנים וגם לאחור ,  לא הכי קלות בשל השימוש בדלתות קטנות הפוערות פתחים קטנים יחסית .
 מרגע שנמצאים בתוכן ,  גם ההבדל בתנוחות הנהיגה זעום - בגרסת הקופה בשל הגג הנמוך יותר ,  הרגשנו צורך להנמיך את המושב מעט כדי לאפשר לקצת אוויר להפריד בין הפדחת שלנו לתקרה .  מעבר אל המושב האחורי עושה את כל ההבדל - המושבים של שתיהן נוחים ויש גם מרחב סביר למדי לברכי מבוגרים ,  אבל בקופה אין מקום לראש ובספורטבק יש .  זה הכל .
 אחרי ההתמקמות במושבים ,  יצאנו לפרקי הנהיגה המגוונים שלנו שכללו כמובן נסיעות עירוניות ,  את פקקי התנועה של גוש דן ,  שיוטים בינעירוניים וכמובן כבישי נהיגה אמתיים שם נעצנו דורבנות בצלעותיהן של השתיים .
 בשלב זה ,  ההבדלים בין השתיים ניכרים מאוד ולמעשה מפרידים בניהן לחלוטין ,  עד כדי פניה לשני קהלים שונים לגמרי ,  גם ללא קשר להבדלי המנועים שנמסרו לנו  ( 2.0 טורבו בספורטבק ,  3.2 בקופה ועליהם נספר בהמשך )  .  הקופה התגלתה כמכונית הנמרצת מבין השתיים .  כיאה לאופייה הספורטיבי ,  היא חומשה במתלים קשיחים שמרסנים היטב את תנודות הגוף בכבישים מפותלים ובבלימות והאצות חזקות וכיול זה גורם לה לאחוז טוב יותר באספלט .  קל מאוד לנענע אותה מעקומה אחת לאחרת ,  היא מאיצה בנחישות וגם בולמת בחוזקה .  אולם ,  את ההגה החשמלי שלה לא אהבנו  רמת החיבור שהוא מציע לידי הנהג והגלגלים הקדמיים נמוכה והוא גם משנה את משקלו  ( קשה במהירויות גבוהות ,  רך במהירויות עירוניות )  באופן לא ליניארי גם באמצע פניה .  התוצאה היא שבנהיגה תובענית ,  את התחושות מקבלים מהישבן בלבד ולא מהידיים וזה קצת חבל .  אותה קשיחות במתלים גרמה לאודי הזו גם לא לחבב את כבישי הארץ ואיכות הסלילה הירודה כאן ולשדר כל מהמורה ובקע שעובר תחת גלגליה אל גב הנוסעים .
 גרסת הספורטבק כאמור עושה את המלאכה מעט אחרת .  מלבד הצמיחה בבסיס הגלגלים ,  בגובה ובאורך הכללי שלהן השפעה ברורה על ההתנהגות ,  הספורטבק צוידה במתלים רכים בהרבה שמצליחים לבלוע בקלות את רוב הזבל שהאספלט יכול להשליך לעברה מבלי להציק לנוסעיה .  אך לרכות הזו יש מחיר מורגש בזמן נהיגה ספורטיבית - היא רוכנת הרבה יותר על המתלים בפניות עד כדי תנועה בחוסר נוחות עליהם ולכן גם למרות שגרסת המבחן נעלה צמיגים וחישוקים זהים לאלה של גרסת הקופה ,  היא הרגישה כבעלת אחיזת כביש טובה פחות ממנה .
 שתי המכוניות מצוידות במערכת הקוואטרו  הנעה לכל הגלגלים של אודי ,  אך הגיעו אלינו עם צמד מנועים שונים זה מזה .  גרסת הקופה צוידה במנוע 3.2 ליטר V6 שמפיק 265 כ"ס ב-6,500 סל"ד ו-33.6 קג"מ שמופיע בתחום שבין 3,000 ל-5,000 סל"ד .  מנוע זה לא רק נשמע טוב דרך צמד האגזוזים ,  אלא גם מרגיש טוב .  פעולתו ליניארית וברמיסת הדוושה הוא אוסף את סוסיו זה אחר זה עד למנתק ההצתה ללא מדרגות כוח או קשיי נשימה .  הוא משודך אל תיבת הילוכים אוטומטית עם שישה הילוכים והם עובדים מצוין יחד בכל מצב  ספורטיבי או רגוע .  צריכת הדלק עמדה כאן בימי המבחן על 6 קילומטרים לליטר בממוצע .
 הספורטבק צוידה במנוע ה-2.0 ליטר טורבו החדש של קונצרן פולקסווגן הנמצא גם בגולף GTI וזה מפיק 211 כ"ס ב-6,000 סל"ד ו-35.7 ב-1,500 סל"ד .  אולם אל תחשבו שבשל נפחו והספקו הצנועים ביחס למנוע ה-3.2 ,  ביצועי הספורטבק יהיו דלים ביחס לגרסת הקופה .  ממש לא .  מנוע זה ,  יחד עם תיבת ה-DSG מרגיש גמיש במיוחד וכבר בסל"ד סופר נמוך הוא מתחיל לחיות ,  לנשום ולבעוט את האודי הזו קדימה .  למעשה ,  בקטעים טכניים מסוימים ואפילו בנהיגה עירונית ,  העדפנו את קומבינציית מנוע זו על פני אחותה גדולת הנפח ,  בזכות הגמישות המוחשית שלה .  בצריכת הדלק ,  לעומת זאת לא היה שינוי גדול של ממש והספורטבק 2.0 טורבו זללה אצלנו ליטר דלק לכל 6.7 קילומטרים .
 בסעיף האחד לפני האחרון של המבחן הזה ,  ניגשנו לבדוק את הצהרות אודי לגבי השימושיות של הספורטבק החדשה .  אולם לפני שנעשה כן ,  ניגשנו קודם אל הקופה .  משחק הכיסאות גרס כאמור שמאחור שם ,  תוכלו להושיב רק ילדים בשל מרחב הראש המצומצם ,  אך תשמחו למצוא שם עוגני איזופיקס למושבי תינוקות וציוד בטיחות מלא .  אם כמובן אתם נזקקים להסיע במכונית זו נוסעים .  מלפנים ,  שתי המכוניות מציעות מספר זהה של תאי אחסון מסביב לנוסעים  ( תא כפפות ,  מחזיקי כוסות ,  תא בין המושבים ותאים בדלתות )  .  
תא המטען של הקופה מציע נפח גדול של 455 ליטר ,  אולם בשל פתחו הקטן יחסית ועומקו הגדול ,  קשה מאוד להגיע למטען שהתגלגל פנימה או להעמיס לתוכו ציוד רב המנצל את מלוא הנפח .  הספורטבק לעומת זאת ,  ממש תרחיב את נחירי הנהג המשפחתי .  לנפחו של זה נוספו 25 ליטרים ,  אבל אלה בטלים בשישים לעומת הנגישות המדהימה לכל פינה בו עם פתיחת הדלת החמישית .  זו מתרוממת עם השמשה האחורית ומעמידה לרשות הנהג את כל שטח האחסנה האפשרי מאחור .  וזה לא הכל ,  שכן באמצעות שני מנופים ,  ניתן לקפל את המושב האחורי  ( ביחס של 40:60 )  כדי להגדיל את נפח ההטענה לכדי 980 ליטרים .
 כפי שוודאי הבנתם מהסיפור שבפתיחת הכתבה ,  ההכרעה תלויה מאוד בעיני המתבונן .  חברת נעליים אחת תקפל את הזנב ותחפש שווקים אחרים ואילו השניה תנסה לשים נעלים על רגליהם היחפות של כל תושבי האי וגם לעשות מזה כסף על הדרך .
 אודי בחרה לעשות מזה כסף כי מחד ,  אם אתם לא נוהגים להסיע באופן קבוע מבוגרים במושב האחורי וההתנהגות הספורטיבית מספיק חשובה לכם כדי להקריב מעט בסעיף הנוחות ,  הרי שממליא תבחרו בגרסת הקופה .  מאידך ,  אם הנוחות כן חשובה לכם ,  ואם תקיפת כבישים הרריים היא מדע בדיוני עבורכם ,  אוטומטית תפנו מבטכם אל האחיות השימושיות יותר במשפחה  ה-A4 הסדאנית למשל .  עד אולי השלב שבו תפתחו את תא המטען של הספורטבק ותסתנוורו .  כל זאת בהנחה כמובן שיש לכם את האפשרות להוציא 440 אלף שקל על המשפחתית שלכם .
 

נישה של נישה
אודי מרחיבה באופן תמוה את משפחת ה-A5 ,  ממכונית קופה לקבריו וכעת גם לספורטבק .  אז מי בכלל צריך את גרסת 5 הדלתות ? 

