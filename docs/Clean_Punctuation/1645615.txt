ג'קי בן זקן נעצר בחשד לעבירות מס
נעצר בחשד לשימוש בחשבוניות מס שהוצאו שלא כדין ,  שוחרר בערבות עצמית של מיליון שקל .  בן זקן : " כל מה שקורה כאן הזוי "
 בית משפט השלום בקריית גת קיבל היום  ( ראשון )  את בקשת חקירות מכס ומע"מ באר שבע ברשות המסים והורה על מעצר ושחרור בערבות של יעקב  ( ג'קי )  בן-זקן בחשד לשימוש בחשבוניות מס שהוצאו שלא כדין .  ביחידה התנהלה חקירה כנגד בן זקן שעברה לאחרונה לשלב הגלוי ,  בחשד לשימוש בחשבוניות מס שהוצאו שלא כדין על ידי שתי חברות ונמסרו לחברה הנמצאת בבעלות החשוד .  בן זקן כבר זומן לחקירה ברשות המסים ביום חמישי שעבר והיום הוא זומן לבית המשפט למעצר ושחרור מיידי .
 מדובר בעשר חשבוניות מס בסך כולל של 17 מיליון שקלים ,  אשר מס הערך המוסף הגלום בהן מסתכם בכ- 2.3 מיליון שקלים .  לפי בקשת המעצר ,  החשבוניות נוכו על פי דיווח בחברת  " סקטור 55 סחר וקמעונות בע"מ "  הנמצאת בבעלות החשוד .  החברות שהוציאו את החשבוניות לא דווחו על-כך לשלטונות המס .  סגן נשיא בית משפט השלום בקריית גת ,  השופט אריאל חזק ,  הורה על שחרור החשוד בתנאים מגבילים :  ערבות עצמית של מיליון שקלים ,  ערבות צד ג' של 200,000 שקלים והפקדת מזומן על סך 25,000 שקלים .  בהתאם להחלטת בית המשפט ,  בן זקן יעדכן את רשות היסים ויקבל את אישורה בטרם כל יציאה שלו מהארץ .
 ג'קי בן זקן אמר בתגובה לחקירתו ברשות המסים ,  שכאמור התבצעה כבר ביום חמישי בשבוע שעבר : " צריך לשאול את רשות המסים למה היא זימנה אותי לחקירה .  אני יכול רק להגיד את העובדות מבחינתי  .  לפני יותר משמונה חודשים רכשתי רשת של חנויות ספורט בשם 'סקטור' .  שילמתי את מלוא התמורה ,  קיבלתי חשבוניות והגשתי בקשה למע"מ כדי לקבל החזר מע"מ כיוון ששילמתי את התמורה עבור הרשת פלוס מע"מ .  שלטונות מע"מ ,  מזה שישה חודשים ,  לא ביצעו את החזר המע"מ שמגיע לי כי כנראה אלה שמהם רכשתי את התמורה פשטו את הרגל אחרי הרכישה וכנראה לא דיווחו על החשבוניות ואין להם כל כוונה לשלם את המע"מ ,  כנראה משיקולים שאני לא מודע אליהם .  אחרי שבמשך שישה חודשים לא החזירו לנו את המע"מ ששילמנו בדין ,  אז בשבוע שעבר זימנו אותי לחקירה והיום הביאו אותי לבית המשפט למעצר ושחרור מיידי כנראה כדי להשלים את ההליך הפורמלי .
" כל נושא המעצר הזה נראה לי הזוי ",  הוסיף בן זקן . " אני לא מבין מאיפה זה הגיע בכלל .  הרי אין פה ויכוח שיש עסקה ,  רכשתי 17 חנויות במסגרת הרשת הזו עם 200 עובדים .  אני אפילו לא יודע את גובה הערבות שעליה חתמתי ,  לא הסתכלתי על זה .  קבעו לי שעה להגיע לבית המשפט ,  הגעתי לדקה ,  חתמתי ויצאתי .  אני מאמין בחפותי במאת האחוזים ויותר מזה אני גם אתבע את שלטונות מע"מ ,  גם על ההחזרים שמגיעים לי ונשקול תביעות נוספות כי כל התהליך שקורה כאן הוא תהליך הזוי ולא ברור ולא ייאמן .
" יש דברים יותר מוזרים מעניין הפרסום על חשבון הגב שלי ",  התייחס בן זקן לשאלה על החקירה והזימון למעצר ושחרור מיידי . " הכל התחיל מרגע שזכינו במכרז הנפט ופתאום זימנו אותי לחקירה גם בנושא הזה ,  והיום רצו שאני אגיע לבית השמפט ומחרתיים יש דיון בוועדת הכלכלה של הכנסת בכל נושא הנפט ,  אז אולי אני הוזה ,  אולי זו רק יד הגורל ויד המקריות ,  אבל אולי יש כאלה שלקחו את ההפסד שלהם במכרז באופן קשה ". 

ג'קי בן זקן נעצר בחשד לעבירות מס
נעצר בחשד לשימוש בחשבוניות מס שהוצאו שלא כדין ,  שוחרר בערבות עצמית של מיליון שקל .  בן זקן : " כל מה שקורה כאן הזוי "
 
