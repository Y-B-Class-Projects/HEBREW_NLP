דמיון פורה ,  ביצוע קלוקל
Scribblenauts דווקא הצליח לעורר את התלהבותו של עידן זיירמן שלנו - חבל רק שהביצוע המחורבן של הרעיונות המבריקים שעומדים מאחוריו הרס את כל הכיף
על הנייר ,  זה נשמע כמו רעיון נפלא :  משחק פאזלים  ( לנינטנדו DS ,  אבל עזבו את זה לרגע )  בו תוכלו להשתמש בכל אובייקט שאתם יכולים לחשוב עליו .  אם אתם יודעים לאיית את זה  אתם יכולים ליצור את זה .  רוצים לטפס על עץ ?  כתבו  " סולם ".  רוצים לרכב על דינוזאור ?  כתבו  " ברונטוזאורוס ".  נמאס לכם מהשלב שאתם נמצאים בו ?  כתבו  " מכונת זמן ".  האפשרויות מוגבלות רק ע"י הדמיון שלכם .  איזה רעיון נפלא .  איזה בסיס מעורר-השראה למשחק .  איזה ביצוע מחורבן .
 ב- Scribblenauts תשחקו בתפקיד מקסוול ,  בחור עם כובע אדום מטופש שכל מטרתו בחיים היא לאסוף כוכבים  ( הנקראים Starites )  לאורך כמאתיים שלבים .  חלק מהשלבים האלה יציבו בפניכם משימה כלשהי  ( למשל  לעזור לכבש למצוא את הדרך בחזרה לעדר שלו )  ,  וחלק מהשלבים יראו לכם Starite במקום כלשהו על המסך ויבקשו מכם להגיע אליו בדרך כלשהי ,  אבל המכניקה שבה תשתמשו בשביל לעמוד באתגר תהיה זהה בכל מקרה .  אתם יכולים לכתוב כל שם עצם ,  כל עוד לא רשומות עליו זכויות יוצרים ,  והוא מתאים להופעה במשחק שמיועד לכל המשפחה  ( אלכוהול ,  למקרה שתהיתם ,  לא מתאים )  .  לאחר מכן ,  הפריט שכתבתם יופיע בעולם המשחק ,  ותוכלו למקם אותו כרצונכם ,  להשתמש בו במגוון דרכים ,  ולמחוק אותו אם לא תמצאו בו שימוש נוסף .
 על מנת לגרום למכניקה הזו לעבוד ,  הכניסו מפתחי Scribblenauts מאגר של עשרות אלפי מילים למשחק .  כל דבר שתכתבו ,  מ"שולחן "  ו"מכונית "  ועד ל"ערפד "  או  " המפלצת מלוך נס ",  יוכל לקום לחיים בתוך המשחק ,  ולהתנהג בצורה שאתם מצפים לה .  הערפד ,  למשל ,  תוקף אנשים תמימים והופך אותם למפלצות ,  אבל מפחד משום ומאור שמש .  במכונית אפשר לנהוג לאורך השלב .  עם השולחן ..  .  ובכן ,  עם השולחן אי אפשר לעשות כלום ,  כי הוא שולחן .  אבל החופש העצום הזה יכול בקלות להעסיק אתכם למשך שעות לפני שבכלל התחלתם באמת לשחק במשחק .
 הבעיה באמת מתחילה ברגע שנכנסים למשחק עצמו .  מפתחי המשחק התלהבו מהעובדה שהפתרונות לכל שלב ושלב מוגבלים רק על-ידי הדמיון שלכם .  ובאמת ,  לשלבים רבים יש מספר גדול של פתרונות .  אם תרצו להוריד כוכב מעץ ,  תוכלו לעשות את זה באמצעות כתיבה של המילה  " סולם ",  ואז טיפוס על העץ .  או שתוכלו לרשום  " בונה ",  ואז לצפות בו מכרסם את העץ ומפיל את הכוכב ארצה .  או שפשוט תוכלו לרשום  " להביור "  ולסגור עניין עם העץ באופן ישיר יותר .  אבל על כל שלב כזה ,  שבו יש לכם הרבה אפשרויות לפתרון של חידה אחת ,  יש ב- Scribblenauts עוד כמה שלבים שבהם האובייקטים שאתם יוצרים מסרבים להתנהג בצורה הגיונית ,  או שהבדלים דקים בניסוח השמות של האובייקטים עלולים להכשיל אתכם בשלב . 
" Bridge ",  למשל ,  הוא גשר קצרצר וחסר שימוש לחלוטין . " Drawbridge "  או  " Suspension Bridge ",  לעומת זאת ,  הם אובייקטים יקרי ערך שיעזרו לכם רבות .
 כתוצאה מכך ,  אחרי מספר שלבים ,  תמצאו את עצמכם נמשכים רק לסט זעום של אובייקטים שיעזרו לכם לפתור את רוב השלבים במשחק  ( במקרה שלי זה היה  " חבל "  ו"פגסוס ")  .  אפילו מצב המשחק המתקדם יותר ,  שמכריח אתכם לפתור כל שלב שלוש פעמים בלי לחזור על אותו האובייקט פעמיים ,  לא משנה מהותית את הפתרונות שתבחרו בהם .
 אבל בעוד שהבעיות הללו מאכזבות ,  הן עוד נסבלות למדי .  הבעיה האמיתית של Scribblenauts ,  זו שגרמה לי לכעוס ,  לצעוק ,  ולקלל את מפתחי המשחק ,  ואת כל מי שעודד אותם להכנס למקצוע הזה של  " פיתוח משחקים ",  היא הממשק שלו .
 משום מה ,  מפתחי המשחק החליטו שהזזה של הדמות שלכם על המסך צריכה להעשות בעזרת הסטיילוס  ( עט המגע )  של ה- Nintendo DS .  אותו הסטיילוס ,  אגב ,  שמשמש להזזת אובייקטים על המסך ,  ולחיבור של אובייקטים קטנים לאובייקטים קטנים אחרים .  לחיצה קטנה ולא-זהירה במקום השגוי תגרום לדמות שלכם לנסות ולהגיע למקום שעליו לחצתם ,  מה שבדרך כלל ישלח אותו לאובדנו בתוך בריכת הלבה הקרובה ביותר .
 מעבר לכך ,  הזזה של המצלמה  ( כדי לראות מה עוד יש בשלב חוץ מכם )  מחזיקה מעמד רק לכמה שניות ,  שאחריה המצלמה חוזרת להתמקד בחזרה בדמות שלכם .  התוצאה היא שתמצאו את עצמכם כל הזמן רבים עם הנינטנדו DS שלכם ,  וצועקים עליו  " לא ,  אידיוט ,  תסתכל ימינה !  ".  ואז מקסוול שוב יפול לבריכת הלבה הקרובה ביותר .
 אז כן ,  ל- Scribblenauts יש רעיון מגניב .  כן ,  מדובר בהישג טכני מרשים למדי .  כן ,  מדובר במשחק שכיף להשתעשע איתו ,  ולראות איך כל המילים המופרכות שאתם חושבים עליהן מתעוררות לחיים .  אבל זה פשוט לא שווה את זה .  זה לא שווה את העצבים והתסכול .  לא משנה עד כמה ניסיתי לאהוב את המשחק הזה ,  אני מעדיף שלא לשחק בו יותר לעולם .
 
דמיון פורה ,  ביצוע קלוקל
Scribblenauts דווקא הצליח לעורר את התלהבותו של עידן זיירמן שלנו - חבל רק שהביצוע המחורבן של הרעיונות המבריקים שעומדים מאחוריו הרס את כל הכיף

