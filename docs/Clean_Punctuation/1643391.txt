דיווח :  ישראל מחפשת במצרים גופות של חללי צה"ל
העיתון המצרי  " אל-מסרי אל-יום "  מדווח כי משלחת מומחים ישראלית מבקרת במצרים בחיפוש אחר גופות של חיילי צה"ל שנעדרים מאז מלחמת יום כיפור .  במערכת הביטחון סירבו להגיב
משלחת מומחים ישראלית מבקרת בימים אלו במצרים במטרה לחשוף גופות של חיילי צה"ל שנעדרים מאז מלחמת יום כיפור  כך דיווח הבוקר  ( שני )  העיתון המצרי  " אל-מסרי אל-יום ".  על פי הדיווח ,  החיפושים מתבצעים באזור בית הספר התיכון לבנות  " אבו עטווה "  שבאזור העיר איסמעיליה השוכנת על גדתה המערבית של תעלת סואץ .  במלחמת יום הכיפורים הגיעו כוחות צה"ל עד למבואותיה של העיר וייתכן כי חלקי גופות של חיילים ישראלים עדיין קבורים במקום .  תשעה חיילים ישראלים שלחמו במהלך מלחמת יום הכיפורים באיזור איסמעליה ,  עדיין נעדרים מאז המלחמה .  
העיתון דיווח כי פעולות החיפוש הישראליות באזור עוררו את זעמם של חברי פרלמנט מהמקום ,  אשר טענו כי מדובר בהפרה של הריבונות הלאומית המצרית וקראו לנשיא מצרים חוסני מובארק  " להתערב באופן מיידי ולהורות למשלחת הישראלית להפסיק את פעולות החיפוש ".  בראיון לעיתון קראו למובארק שלא לאפשר למשלחות ישראליות לבצע פעולות חיפוש גם בעתיד  " אלא אם ישראל תאפשר למשלחות מצריות לחפש בישראל גופות של שבויים מצרים שנקברו בקבר אחים במלחמת 67' ". 
חבר הפרלמנט סלאח א-סאנע טען כי שירותי הביטחון במצרים הטילו חשאיות מלאה על עבודות החיפוש  " למרות שהדבר מהווה הפרה של הריבונות המצרית ומחייב את התערבותו של מובארק ".  איברהים ג'עפרי ,  חבר פרלמנט נוסף מהאזור ,  האשים את ישראל כי באמצעות חפירות אלו היא מנסה ליצור לעצמה דימוי המכבד זכויות אדם .  חבר פרלמנט נוסף קרא להקים ועדת חקירה פרלמנטרית .  לפני כשנתיים וחצי דן הפרלמנט במצרים בסערה שעורר במצרים הסרט הדוקומנטרי הישראלי  " רוח שקד "  שבו נטען כי חיילי סיירת שקד בפיקודו של בנימין בן אליעזר הרגו 250 שבויי מלחמה מצרים בסיני תום מלחמת ששת הימים .  הפרלמנט המצרי דורש לחקור את הפרשה ולהעמיד את ישראל לדין בינלאומי .
 במצרים נעדרים עד היום 16 חיילים שלחמו במלחמת יום כיפור ,  עוד שניים ממלחמת ההתשה ועוד ארבעה ממלחמת ששת הימים .  האלוף במיל' יעקב עמידרור ,  המסייע ליחידה לאיתור נעדרים סירב להגיב לדיווח אבל אמר כי  " צה"ל ממשיך לחפש את הנעדרים במצרים כל הזמן ובמידה ויתגלו ממצאים בעתיד נדווח למשפחות באופן מיידי ".  בשנים האחרונות יצאו מספר משלחות מישראל לאזור סיני וכל יציאה כזו מתואמת עם הממשל בקהיר .
 
דיווח :  ישראל מחפשת במצרים גופות של חללי צה"ל
העיתון המצרי  " אל-מסרי אל-יום "  מדווח כי משלחת מומחים ישראלית מבקרת במצרים בחיפוש אחר גופות של חיילי צה"ל שנעדרים מאז מלחמת יום כיפור .  במערכת הביטחון סירבו להגיב

