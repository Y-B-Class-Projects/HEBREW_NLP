אמריקנים שוב מחפשים יפניות
'קלי בלו בוק' :  המכונית המבוקשת ביותר - הונדה אקורד ,  היצרנית המובילה - טויוטה למרות כל קריאות התיקון .  מותגים אמריקנים לא ממש פופולריים
כנראה ששום דבר לא יזיז את האמריקנים מדעתם ,  אפילו לא הפטריוטיות הידועה שלהם .  מאגר המידע והערכה הגדול ביותר בארה"ב לכלי רכב המרוכז בידי ה'קלי בלו בוק' ,  מפרסם את רשימת המכוניות החדשות המבוקשות של 2010 ביבשת הרחוקה .  בטח לא תתפלאו לשמוע ששוב ,  ידם של היפנים על העליונה .
 גם לאחר שקונצרני הרכב הגדולים בארה"ב עמדו על סף קריסה ורק התערבות הממשלה השאיר אותם בחיים ,  הציבור האמריקני מעדיף לממן את יצרניות הרכב הזרות .  בעשיריה הראשונה אין כל זכר למותגי ג'נרל מוטורס או קרייזלר ,  שתי חברות שהכריזו על פשיטת רגל כשהרגל השנייה ניצלה לאחר שכבר הייתה בקבר .  למעשה ,  מותגי קרייזלר כלל לא נמצאים בעשרים הדגמים הראשונים וג'נרל מוטורס מכניסים שניים של שברולט  ( אקווינוקס במקום ה-13 ,  קאמרו 19 )  .  ומה עם פורד ששרדה את המשבר הכלכלי בכוחות עצמה ?  מצבה טוב הרבה יותר .
 המכונית המבוקשת ביותר בארה"ב ממשיכה להגיע מהונדה .  מדובר במשפחתית הגדולה אקורד כאשר אחריה סיוויק המשפחתית .  טויוטה למרות כל הריקולים והירידה במוניטין תופסת את המקום השלישי עם הקאמרי .  למעשה ,  כל השלוש מככבות בראש הרשימה של קלי בלו בוק בסדר כזה או אחר כבר מעל לחמש שנים .  הונדה תופסת בנוסף גם את המקום הרביעי עם ה-CR-V ,  השביעי עם הפילוט וה-12 עם האודיסיי .  
פרט לקאמרי מכניסה טויוטה עוד חמישה דגמים שמוכיחים כי עשרות שנים טובות מעפילות על שנה אחת מפוקפקת - היילנדר  ( מקום 9 )  ,  ראב4  ( 10 )  ,  סיינה  ( 11 )  ,  קורולה  ( 14 )  ופריוס  ( 17 )  .  אולם ,  היפנים בכל זאת איבדו גובה ולראייה נפילה של תשעה מקומות בדירוג לקורולה ולפריוס לעומת אשתקד כמו גם ירידה בביקוש הכללי .
 לאור המספרים בשנה האחרונה ,  לא מפתיעה לראות כי יונדאי קפצה 24 מקומות כדי להכניס את הסונטה למקום החמישי .  המשפחתית הגדולה מדרום קוריאה החליפה דור בשנה האחרונה וגם הציגה דגם היברידי והפכה למועדפת בארה"ב על פני התוצרת המקומית ,  אך עדיין לא באותה רמה כמו היפניות .  מפתיע לראות כי התאומה אופטימה לא נכנסה לרשימה ,  וכך גם כל שאר הדגמים של קיה .  במקום השישי אגב נמצאת עוד יפנית ,  ניסאן אלטימה .
 פורד כאמור היא האמריקנית היותר מועדפת בארה"ב והיחידה שנכנסה לעשריה הראשונה עם דגם שקונים יותר מהלב מאשר הראש ,  המוסטאנג .  מכונית הפוני מדורגת שמינית כאשר מכוניות עם יעוד משפחתי יותר כמו פיוז'ן ואסקייפ מדורגות במקומות ה-15 וה-16 בהתאמה .  ומה על היצרניות מגרמניה ?  אלה נעדרות מהעשירייה הפותחת ובעשירייה הבאה הן לא מציגות נתונים מלהיבים .  ב.מ.וו סדרה 3 מדורגת במקום ה-18 ופולקסווגן ג'טה במקום ה-20 .
 במקביל לדגמים ,  מפרסים ב'קלי בלו בוק' גם את מאזן הביקוש על פי מותג .  טויוטה ממשיכה לעמוד בראש עם 13.4 אחוזים מסך החיפושים למרות ירידה של 2.4 אחוזים ,  מה שמוכיח שוב עד כמה היא חזקה .  הונדה עם 11.4 אחוזים מדורגת שנייה ופורד ממשיכה להתחזק ב-1.5 אחוזים לכדי 10.2 אחוזים שמבססים אותה במקום השלישי .  את החמישייה סוגרות שברולט  ( 8.3 אחוזים )  וניסאן  ( 6.2 אחוזים )  .  נציין כי מדובר בדירוג זהה לזה שנרשם בשנה שעברה .
 
אמריקנים שוב מחפשים יפניות
'קלי בלו בוק' :  המכונית המבוקשת ביותר - הונדה אקורד ,  היצרנית המובילה - טויוטה למרות כל קריאות התיקון .  מותגים אמריקנים לא ממש פופולריים

