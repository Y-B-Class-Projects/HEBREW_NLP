האהבה מדברת
החדשנות הצרופה במערכת היחסים הכל כך אינטימית שבין ג'רמי לכריסטי מרחיבה את הלב ומלמדת אותו להרפות .  דורית בר על הספר  " שמש חדשה "
" מה היה לי באותו לילה ?  אחי ואני כמו היינו לאחד .  הלבבות הותכו ,  התערבלו ונטרפו זה בזה .  מצוקתנו כמו הפכה לפתח שבעדו ניתן היה לחוות חברות חדשה הולכת ונרקמת .  אני זוכר איך לחשתי לו בשעה לא שעה על אוזנו ,  'אני כאן ,  כריסטי ,  ולעולם לא אעזוב אותך .  מה שיהיה ,  לעולם לא אעזוב אותך' ".  סיפור אהבתם של ג'רמי וכריסטיאן ,  האחים הצעירים לבית משפחת סלבדורה ,  מתואר בספרם החדש של שי טובלי ואילון לסטר  " שמש חדשה "   ( בהוצאת הקיבוץ המאוחד )  .  מסעם המשותף מתחיל באובדן הוריהם בתאונת מטוס טראגית ,  אירוע שאחריו חייהם משתנים לבלי היכר .  
ג'רמי וכריסטי מזכירים לקורא את הטעם המתוק של אהבה שהיא לא מכאן .  אהבה שלא מבקשת דבר לעצמה ,  שהיא כל כולה התמסרות ונתינה ,  שהליבה העמוקה ביותר שלה היא התמקדות טוטאלית בצרכי האחר ובאושרו .  כבני התרבות המערבית התרגלנו להתייחס לאהבה כמילה נרדפת כמעט לזוגיות או למערכת יחסים רומנטית ,  ורוב רובם של האגדות והמיתוסים מקדשים את המיזוג שבין גבר לאשה .  אדם וחוה ,  אברהם אבינו ושרה אמנו ,  שיווה ופארבטי  כולם גברים ונשים המגלמים את המבנה המשלים ומלא היופי של הזכרי והנקבי .  ההרגל החברתי-תרבותי מושרש כל כך בכולנו ,  כך שכאשר אנחנו לא נמצאים בזוגיות ,  בהכרח נחוש חסרים ,  לא שלמים או פגומים .  
המפגש הישיר עם האהבה העולה מקריאה בספר נוגע במיתרי ההוויה ,  מותיר אותה חדירה וכמהה לשתות עוד מהמעיין הבלתי נדלה של יופי וחברות אמת .  החדשנות הצרופה במערכת היחסים הכל כך אינטימית שבין ג'רמי לכריסטי מרחיבה את הלב ומלמדת אותו להרפות ,  מציגה בפניו שפה חדשה של אהבה : " רצתי לעברו ואספתי אותו לחיקי .  פתאום חשתי שהחדר מלא בדממה עצומה ,  שוקקת חיים ,  כמו מין בעבוע בלתי פוסק שחדר אל תוך כל תאי גופי .  כריסטי עצם את עיניו ואני לחשתי לו ,  מנסה לשוות לקולי נימה נטולת פחד ודאגה :  'אתה בטוח עכשיו ,  מתוק שלי ,  אתה יכול להירגע .  אני כאו איתך שומר עליך תמיד' ". 
אם האהבה היתה מדברת ,  כפי שאני תופשת אותה ,  היא היתה ודאי אומרת : " אני החומר הדק ביותר שממנו עשוי היקום כולו ,  אני חומר התבערה של הבריאה כולה ,  אני מרפרפת על כל הקיים בחסדי ניצוצות בורקים של אור ואקסטזה ,  אני ממלאת את הכל בשמחה אינסופית ומזכירה למי שרוצה בכך שהוא אני . 
" אני לא שייכת לאף אחד .  לא ניתן להעניק אותי ולא ניתן לקבל אותי ,  אפשר רק להתמזג איתי ,  להיכנע לי עמוקות .  יש לי אינסוף פנים וצורות ,  כי אני הכל .  במקומות שבהם זרקור המודעות מופנה אליי אני נעשית גדולה יותר ,  שוטפת את הכל באורי ,  בידיעה שהכל טוב מיסודו ושהכל הוא אלוהי .  אני משכיחה גבולות וממוססת רעיונות ,  אני מופיעה בין שניים והופכת אותם לאחד ..  ."  .
" שמש חדשה "  הוא יומן מסע מרחיק לכת השוזר בתוכו את לידתו המחודשת של כריסטי בתור אל טיבטי שבכוחו לגאול את העם הטיבטי מגורלו המר .  ג'רמי וכריסטי פותחים את דלתות ביתם לחמישה נזירים טיבטים גלוחי ראש ועטויי גלימות ,  שמופיעים יום אחד בפתח ביתם שבדרום צרפת בחיפושם אחר אותו נער מסתורי שנועד למלא תפקיד גואל ומשיח עבור עמם .  אהבתם הטהורה הולכת ומעמיקה ככל שייעודם העמוק הולך ומתגלה .  
אהבה ונירוונה ,  הקרבה עצמית והיספגות לתוך האינסוף מתערבלים זה בזה ומשאירים טעם מתוק של חיים ,  של ידיעה שהביטוי הנגלה של הקשר העז בין כריסטי לג'רמי הוא רק עוד קרן של שמש מסתורית שהיא מקור הכל .  בתוכה אהבה יכולה להופיע בין כל שתי נשמות שיועדו לכך ,  היא אינה מתעניינת במין ,  גיל ,  מוסכמות חברתיות ונורמות מקובלות .  זו אהבה מהפכנית ,  היא נחווית כלבה גועשת ,  נשפכת לכל עבר ,  ומשפיעה גלים הולכים וגדלים של אמת .
 אירועי החיים לעתים סוחפים אותנו אל תוכם ,  מערבלים אותנו עד דק בתוך מחשבות ,  פעולות ,  רגשות וחוויות .  יום עוקב אחרי יום ,  ואנחנו לא שמים לב ששכחנו .  שכחנו מי אנחנו .  הקריאה ב"שמש חדשה "  היא תזכורת נפלאה ופשוטה לכל מה שאנחנו האכפתיות ,  החמלה ,  הצורך העמוק לעטוף את אהובינו ולהעניק להם את כל אשר לנו ,  ההכרח להיות מקור הזנה עמוק לסובבים אותנו ,  ובכך להתמלא בידיעה החדה והבהירה שאנחנו שפע אהבה .  כשהאהבה מדברת דרכנו היא שרה ,  רוקדת ומציירת את טבענו העמוק והיחיד בצבעים של חול זהוב ועדין ,  מחזירה אותנו למצב הטבעי של נתינה ללא תנאי ומזכירה לנו שאנחנו אחד .
 שי טובלי ואילון לסטר הצליחו בכתיבתם המעודנת והפראית לחצות כל גבול אפשרי בתודעה ולאפשר לקורא בהכרח לגלות את עוצמות האהבה החבויות בלבו .  מדובר בספר יחיד במינו בכך שהוא משלב סיפורי אהבה רבים מספור ,  עם הרפתקאות אנושיות מרגשות ,  שלעתים משכיחות את העובדה שמדובר בספר ומעניקות את התחושה של תיאור עולם מקביל .  אני ממליצה בחום לקרוא את הספר ולאפשר לו לחלחל עמוק פנימה ,  להזכיר לנו מי אנחנו ובשביל מה אנחנו כאן .  
 * שי טובלי הוא מחברו של קובץ הסיפורים  " שפת הגוף "   ( הוצאת כתר )  ,  אשר זכה בפרס משרד המדע והאמנויות לשנת 1996 .  הוא גם מחברם של ספר העיון רב המכר  " בוקר טוב עולם "   ( הוצאת ידיעות אחרונות )  ,  ספר שירה וארבעה ספרי עיון נוספים בתחום הרוחני-פילוסופי .  רומאן ביכורים זה נכתב בשיתוף עם אילון לסטר .
 
האהבה מדברת
החדשנות הצרופה במערכת היחסים הכל כך אינטימית שבין ג'רמי לכריסטי מרחיבה את הלב ומלמדת אותו להרפות .  דורית בר על הספר  " שמש חדשה "
 
