המדינה פותחת בהליכי פשיטת רגל נגד דודי אפל בגין חוב של 21 מיליון שקל שנקבע בפסק דין
התביעה נתקבלה לאחר שקיבל אפל במרמה סכומים להם לא היה זכאי כשהיה מופקד על פינוי מעברות
מדינת ישראל הגישה היום לבית המשפט המחוזי בתל אביב בקשה להמצאת התראת פשיטת רגל נגד איש העסקים דודי אפל בגין חוב של כ- 21 מיליון שקל.הבקשה להמצאת התראת פשיטת הרגל ,  הוגשה בעקבות פסק דין של בית המשפט המחוזי בתל אביב משנת 2007 המחייב את דודי אפל לשלם למדינה כ-21 מיליון שקל .  סכום זה לפי הבקשה ,  עדיין לא שולם.בבקשה נטען ,  באמצעות עורך הדין חגי אולמן ממשרד יהודה רוה ושות' ,  כי על פי החלטות בית המשפט ,  לא קיים עיכוב ביצוע על פסק הדין ,  למרות שאפל הגיש ערעור לעליון עליו ,  ובשל אי תשלום החוב ,  מוגשת הבקשה .  משמעות הבקשה היא כי אם אפל לא ישלם את סכום החוב בתוך שבעה ימים או יגיע לפשרה מוסכמת בגינו ,  תוכל המדינה להגיש נגדו בקשה לפשיטת רגל.בספטמבר 2007 חויבו אפל ,  ורד חברה לפיתוח והשקעות ואדירים חברה לבניין לשלם למדינה כ-21 מיליון שקל בעקבות תביעה אזרחית שהגישה המדינה ב-1992 ,  לפיה אפל ניצל את אמון אנשי משרד השיכון והבינוי ,  בזמן שהיה מופקד מטעם המדינה על פינוי מעברות בערים במרכז המדינה ,  כדי לקבל במרמה סכומים להם לא היה זכאי .  לפי התביעה ,  אפל קיבל על עצמו לייצג את המפונים ,  שייפו את כוחו לקבל בשמם את כל המענקים וההלוואות שהגיעו להם עם פינוי המעברה ,  כאשר בתמורה הוא מתחייב להעביר אותם לדירה חלופית בבעלותם.המדינה תבעה את דודי אפל בטענה שאפל שילשל לכיסו כספים בתרמית ושלא כדין ,  תוך הצגת מצגי שווא ובידיעה ברורה שאינו זכאי לקבלם.בפסק הדין של בית המשפט המחוזי בתל אביב קבעה השופטת רות לבהר-שרון כי  " בניגוד לטענתו של דודי אפל שטען שאלה תוספות שהוא זכאי לקבלן ,  הוכח כי מדובר בתוספות להלוואות שהתקבלו לאחר שאפל הטעה את אנשי משרד השיכון ,  כאשר בחוסר תום לב ,  הציג את העניין כאילו מדובר ב'עדכונים אינפלציוניים' להלוואות שטרם מומשו ..  .  השתכנעתי שאפל ניצל בערמה רבה את תמימותם ואת האמון המלא והבלתי מסויג שרחשו לו אנשי משרד השיכון כדי לקבל במרמה סכומים שלא היה זכאי לקבל ". השופטת חייבה את אפל לשלם למדינה 21.3 מיליון שקל בתוספת ריבית והצמדה מיום ה-15.03.05 ועד לתשלום בפועל.בא כוחו של אפל ,  עו"ד ישראל שלו ,  מסר בתגובה : " לא קיבלתי את הבקשה ולא ברור לי המועד שהמדינה מצאה לנכון לפתוח בהליכים האלה ,  זאת מאחר שהערעור שהוגש על ידי אפל על פסק הדין טרם הוכרע בבית המשפט העליון והסיכויים שלו לזכות בערעור יותר מגבוהים .  לפתוח בהליכי הכרזת פשיטת רגל כאשר החוב לא סופי וכאשר המדינה לא עשתה זאת קרוב לשנה וחצי והיא עושה זאת דווקא בסמוך למועד ההכרעה בערעור נותן תחושה של הפעלת לחץ בלתי ענייני ושל פעולה מתוך מטרה זרה לחלוטין ". 

המדינה פותחת בהליכי פשיטת רגל נגד דודי אפל בגין חוב של 21 מיליון שקל שנקבע בפסק דין
התביעה נתקבלה לאחר שקיבל אפל במרמה סכומים להם לא היה זכאי כשהיה מופקד על פינוי מעברות

