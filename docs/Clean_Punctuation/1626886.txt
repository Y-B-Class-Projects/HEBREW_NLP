לנדוד בין מסכים 
עתיד הפרסום
 >  >  מה הם חיינו אם לא נדידה אחת ארוכה ומתמשכת בין מסכים ?  כיום למשל ,  במהלך ארוחת הבוקר הדלקתי מסך 24 אינץ' הקבוע בפינת האוכל כדי לשמוע ברקע גלי צה"ל .  בעודי פותח את היום עם קורנפלקס הצצתי במסך 2.5 אינץ' שנח בכף ידי הפנויה כדי לקרוא מיילים שהגיעו במהלך הלילה .  לפני צאתי עברתי בחדר העבודה כדי לבדוק במסך 19 אינץ' את כותרות הכלכלה .  ברכב קיבל אותי בברכה מסך 7 אינץ' ששאל אותי לאן ברצוני להגיע וכשסיפרתי לו ,  הוא המליץ לי על בית קפה סמוך .  בדרך ,  לצד הצומת ריצדו כותרות החדשות מתוך מסך 250 אינץ' ענק .  צד השולחן בבית הקפה בירך אותי מסך 14 אינץ' והציע לי לבחור את השיר שיתנגן ברקע .  מכיוון שהגעתי מעט מוקדם מהצפוי פתחתי מסך 12.1 אינץ' והתחלתי לכתוב מאמר זה .  בחזרה להיסטוריה .  פעם היה מאד ברור מהו ייעודו של כל מסך .  עד כדי כך ברור שאנשים היו נוטים לבלבל בין שמו של המכשיר לבין התכנים שניתן לצרוך באמצעותו .  כך לדוגמה ,  לכולם היה ברור שכשאתה צופה בטלוויזיה ,  מדובר בצריכת תכני וידאו באמצעות מסך גדול העומד בסלון .  לעומת זאת ,  כשאתה גולש במחשב ,  מדובר בצריכת תכני אינטרנט על גבי מסך בינוני בגודלו הממוקם בחדר העבודה ,  וכשאתה משתמש בסלולרי ,  מדובר באינטראקציה קולית או טקסטואלית הנעשית באמצעות מסך קטן ונייד .  אבל כיום ההפרדה בין המושגים היטשטשה .  תוכני וידאו  ( שכונו טלוויזיה )  אפשר לצרוך במסך הגדול בסלון ,  במסך הבינוני במשרד ובמסך הקטן בכף היד .  תכנים ויזואליים וטקסטואליים מגוונים  ( המוכרים בשם אינטרנט )  אפשר לצרוך גם באמצעות המסך הבינוני בחדר העבודה וגם במסך הקטן שבכף היד .  אינטראקציה קולית או טקסטואלית ניתנת כמובן לביצוע באמצעות מכשיר בעל מסך זעיר אך גם באמצעות המסך המחובר למחשב במשרד .  כל המסכים מחוברים כיום למעשה לסוג כזה או אחר של מחשב ומאפשרים צריכת תכנים דיגיטליים .  לא רק המסך במשרד מחובר למחשב ,  גם המכשירים הסלולריים הם כיום כבר סוג של כלים בעלי יכולות עיבוד גבוהות ,  וגם המסכים הממוקמים בסלון מחוברים כיום לסוגים שונים של מכשירים בעלי יכולות מיחשוב מתקדמות .  הטישטוש הזה בין המושגים מעמיד את עולם הפרסום בפני כאוס .  למשל ,  העובדה ששיעור גדל והולך של צרכני תוכן צופה בתכניות טלוויזיה דרך מסך המחשב אמורה לגרום למפרסמים לחשוב מחדש על הדרך שבה הם מחלקים את כספי הפרסום בין אמצעי המדיה השונים .  האם מנהל פרסום צריך להעסיק את עצמו בשאלה היכן נצרך התוכן ,  או באמצעות איזה סוג של מסך ,  או שמה חשיפה היא חשיפה ולכן עליו להיות אדיש לאופן שבו נצרך התוכן אליו מוצמדת הפרסומת ?  בעולם בו אנו נמצאים בנדידה מתמדת בין מסכים עומדת בפני המפרסמים משימה מורכבת יותר מבעבר .  כעת הצורך אינו רק לבדוק היכן נצרכים התכנים ,  אלא גם לנסות להבין מהו מצבו הפסיכולוגי של צורך התוכן כשהתוכן נצרך באמצעות הסלולר ,  המחשב או הטלוויזיה ,  ולהתאים את אופיה  ( אורכה ,  מאפייניה הויזואליים ,  אפשרויות האינטראקציה הטמונות בה וכו' )  של הפרסומת למצב זה .  - הכותב הוא שותף בכיר בקבוצת פובליסיס ישראל ויו"ר משותף בסאצ'י אינטראקטיב

לנדוד בין מסכים 
עתיד הפרסום

