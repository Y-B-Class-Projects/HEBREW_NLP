גארנט : " אני שחקן אמוציונלי שמנסה לפלס את דרכו בליגה "
 הפה הגדול של קווין גארנט שוב סיבך אותו ,  הפעם בתקרית הסרטן של וילאנואבה .  פירס הגיע ל-20 אלף : " רגע שלא אשכח "
 את ההישג של הלילה  ( חמישי )  ב-NBA רשם פול פירס ,  שקלע את הנקודה ה-20 אלף בקריירה בניצחון של בוסטון על מילווקי 102:105 .  פירס עמד על 19,999 נקודות ,  ואז השחיל חמש רצופות מהקו כדי לעבור את הרף  ( השחקן ה-36 בתולדות הליגה שעושה זאת )  ולקבל את התשואות הרמות מהקהל .  פירס הצטרף לרשימה מכובדת שכוללת את ג'ון האבליצ'ק וללארי בירד ,  שתי אגדות סלטיקס ,  כך שהוא יודע להעריך את מקומו לצד שני שחקנים כאלה .
" זה היה רגע מאוד אמוציונלי עבורי ",  אמר פירס , " זה היה קשה לעיכול מבחינתי ,  כשנזכרתי בכל השנים שהייתי כאן .  לא רואים הרבה שחקנים מגיעים להישג כזה עם קבוצה אחת .  זה באמת הישג יפה .  אני יודע שהאוהדים זוכרים איך הייתי פה גם ברגעים קשים וגם ברגעים יפים ,  וזה יפה איך שנותרנו נאמנים אחד לשני לאורך כל השנים .  אבל עכשיו כשאני חושב על זה ,  לא הייתי שמח אם לא היינו מנצחים את המשחק היום ". 
פירס עדיין בפיגור של 6,360 נקודות מאחורי האבליצ'ק ו-1,786 נקודות מאחורי בירד . " עצם העובדה שאני מוזכר איתם באותו משפט מחמיאה לי מאוד ",  הודה השחקן ,  שגם לא מכחיש את העובדה שהוא ידע לאורך כל המשחק את הסטטיסטיקה . " שחקנים יודעים ",  הודה פירס על כך שהוא חיכה להישג , " גם אם הם מודים בכך או לא ,  הם יודעים ".  
מעניין אם גם רייג'ון רונדו ידע את זה כשהוא חילק את האסיסט ה-15 שלו הערב ,  שקבע שיא לפתיחת הליגה ,  עם 82 אסיסטים בחמישה משחקים  ( מג'יק ג'ונסון חילק 81 כאלו ב-88/89 ,  וג'ון סטוקטון חילק גם הוא 81 ב-89/90 )  .  
קווין גארנט ניסה לצאת בשלום מהתקרית עם צ'רלי וילאנואבה .  כזכור ,  וילאנואבה ,  שסובל ממחלה נדירה שגורמת לנשירת שיער גופו ,  טען שגארנט ניסה להקניט אותו וכינה אותו  " חולה סרטן ".  גארנט הכחיש את הדברים וטען שהוא אמר שהוא  " סרטן לקבוצה שלו ולליגה ",  שגם זה לא משפט סימפתי במיוחד .
" אני שחקן אמוציונלי ",  ניסה לתרץ גארנט , " עם כל החוקים שיש בליגה הזו ,  אני מנסה לפלס את דרכי .  אני לא רוצה להיכנס למצבים האלה ,  אבל זה משחק מאוד ייצרי ואמוציונלי ". 
אם מישהו רצה הוכחה נוספת לעובדה שקובי בריאנט החלים מהפציעה ,  הוא קיבל אותה הלילה ,  במשחק נפלא מול סקרמנטו  ( 100:112 )  .  בריאנט סיים עם טריפל דאבל ,  הראשון שלו מאז ינואר 2009 ,  וגם אם קובי השיג רק פעמיים טריפל דאבל בחמש העונות האחרונות - כרגע מה שחשוב מבחינתו זה ההתאוששות שלו .
" הזריקות שלו צולללות פנימה ,  הרגליים שלו שוב נראות חזקות ",  החמיא פיל ג'קסון לכוכב שלו , " אני עדיין מחכה לראות אותו רץ בחופשיות ,  אבל הוא נתן משחק מעולה ".  בריאנט עצמו לא אוהב לשמוע את הדיבורים על הפציעה שלו ,  ומבקש שוב ושוב להתעלם מזה . " לא אכפת לי אם המאמן אומר את זה או לא ",  אמר קובי , " אבל אני כשיר ב-100 אחוז .  זה מה שזה ". 

גארנט : " אני שחקן אמוציונלי שמנסה לפלס את דרכו בליגה "
 הפה הגדול של קווין גארנט שוב סיבך אותו ,  הפעם בתקרית הסרטן של וילאנואבה .  פירס הגיע ל-20 אלף : " רגע שלא אשכח "
 
