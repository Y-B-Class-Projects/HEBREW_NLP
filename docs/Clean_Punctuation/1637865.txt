תזכורת :  היסטוריה של חיסולים במזה"ת
אל מבחוח הוא האחרון בשורה של מחוסלים ששמה של ישראל נקשר בביצועם .  לא תמיד ישראל אישרה את מעורבותה ולא כל הפעולות הוכתרו בהצלחה .  תזכורת להתנקשויות העבר
לאחר חיסולו אפוף המסתורין של בכיר חמאס מחמוד אל-מבחוח בדובאי שבאיחוד האמירויות ,  מיהר חמאס להפנות את האצבע המאשימה למוסד הישראלי .  ישראל שומרת כמובן על שתיקה סביב החיסול ,  כפי שהיא מקפידה לעשות סביב שורה ארוכה של חיסולים מסתוריים שאירעו בשנים האחרונות על אדמות מדינות ערביות וזרות .  הנה רשימה ,  חלקית בלבד ,  של חיסולים שאירעו בשנים האחרונות ויוחסו למוסד .
 לפני שנתיים ,  ב-12 בפברואר 2008 ,  חוסל בלב שכונת סוסה בדמשק קצין המבצעים של חיזבאללה ואחד המבוקשים הבכירים ביותר לישראל ולמדינות נוספות רבות ,  עימאד מורנייה .  מורנייה ,  אשר עמד מאחורי שורה ארוכה של פיגועים ובראשם הפיגוע בבואנוס איירס ,  חוסל כתוצאה מפיצוץ שאירע במשענת הראש במכוניתו .  חיזבאללה האשים מיד את המוסד בחיסולו של מורנייה ,  אולם ישראל לא הגיבה להאשמות .
 באוגוסט 2008 חוסל בעיר החוף טרטוס שבסוריה מוחמד סלימאן ,  יועצו הקרוב של נשיא סוריה בשאר אסד ומי ששימש קצין הקישור בין סוריה לחיזבאללה .  סלימאן חוסל מאש צלפים שנורתה אליו מכיוון הים .  לאחר מספר ימים שבמהלכם דמשק לא התייחסה לדיווח ,  אמרה יועצתו של אסד כי סוריה  " מבצעת חקירה למציאת האחראים על הפשע ".  על אף דיווחים ערבים לפיהם מדובר בחיסול על רקע סכסוכים בצמרת סוריה ,  הועלו השערות לפיהן ישראל עומדת מאחורי ההתנקשות .
 חודש מאוחר יותר אירע חיסול נוסף בסוריה :  הישאם א-לבדאני ,  מזכירו של ראש הלשכה המדינית של חמאס ,  חאלד משעל ,  נרצח בעיר חומס בצפון סוריה . " מפלגת הרפורמה של סוריה "  דיווחה כי א-לבדאני הוצא ממכוניתו ונורה למוות באור יום .  עד כה לא ברור מי עומד מאחורי החיסול .
 בספטמבר 2004 חוסל בדמשק השייח' עז א-דין אל-חליל ,  בכיר בזרוע הצבאית של חמאס שגורש מישראל ב-1992 .  אל-חליל נהרג כתוצאה מפיצוץ שאירע במכוניתו .  בחמאס האשימו את ישראל בחיסול ,  ומקורות ביטחוניים ישראלים אף אישרו אז בשיחה עם אחת מסוכנויות הידיעות כי ישראל היא אכן זו שעומדת מאחוריו .
 באוקטובר 1995 חוסל מייסד ומזכ"ל הג'יהאד האיסלמי ,  פתחי שקאקי ,  בעת שהסתובב ברחוב במלטה .  על פי דיווחים זרים ,  אופנוע ועליו שני גברים הפתיע את שקאקי בעת שצעד ברחוב לעבר מלונו באי .  אחד מהאופנוענים ירה שלושה כדורים בראשו של שקאקי והוא מת במקום .  ברחבי העולם טענו כי אנשי המוסד עומדים מאחורי החיסול מטווח אפס ,  אולם ישראל מעולם לא נטלה אחריות לחיסול .  חיסולו של שקאקי החליש מאד את הארגון והוא מעולם לא שב לעוצמתו .  ד"ר רמדאן שלח החליפו בתפקיד מזכ"ל הג'יהאד האיסלמי .
 אולם לצד ההצלחות נרשמו גם כישלונות ,  שבראשם ניסיון כושל של המוסד לחסל את ראש הלשכה המדינית של חמאס ,  חאלד משעל .  ב-25 בספטמבר 1997 ניסו אנשי המוסד להתנקש בחייו באמצעות התזת רעל לעברו בעמאן בירת ירדן .  המחסלים נתפסו על ידי מאבטחיו של משעל והם מצאו מקלט בשגרירות הישראלית בעמאן .  הניסיון הכושל גרר תקרית דיפלומטית בין ישראל לירדן .  המלך חוסיין דרש מישראל להעביר לו חומר נוגד לרעל ולשחרר מהכלא את מנהיג חמאס ,  השייח' אחמד יאסין ,  בתמורה לשחרור אנשי המוסד .
 
תזכורת :  היסטוריה של חיסולים במזה"ת
אל מבחוח הוא האחרון בשורה של מחוסלים ששמה של ישראל נקשר בביצועם .  לא תמיד ישראל אישרה את מעורבותה ולא כל הפעולות הוכתרו בהצלחה .  תזכורת להתנקשויות העבר

