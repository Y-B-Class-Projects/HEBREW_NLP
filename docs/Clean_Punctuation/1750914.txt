מסר לסוריה ?  140 מגרשים חדשים מוצעים בגולן
לאחר שנתיים של הפסקה ,  החלה המועצה האזורית גולן לשווק מגרשים למשפחות באזור .  בשלב ראשון יוצאו 140 מגרשים בעלות פיתוח של 110 אלף שקלים בלבד
כנגד הדרישה להקפיא את הבנייה בהתנחלויות ובירושלים ,  בגולן ממשיכים לבנות במרץ .  במועצה האזורית גולן החלו היום  ( שלישי )  בשיווק 140 מגרשים לבנייה ברחבי הרמה ,  זאת לאחר שנתיים בהם לא התקיים קמפיין להתיישבות בגולן .  במועצה האזורית גולן הודיעו כי הצעד בא בעקבות הצלחת הקמפיין הקודם ,  בו התיישבו בגולן 1,250 משפחות במהלך שבע שנים .  בעקבות ההצלחה אף נדרשה המועצה לבנות בית ספר חדש ותשתיות נוספות .  
הקמפיין החדש של המועצה פונה למאות משפחות ,  כאשר שיווק 140 המגרשים הוא השלב הראשון ,  ושלבים נוספים יגיעו במידת הצורך .  המגרשים ,  בגודל דונם אחד ,  יינתנו בחינם ואילו עלות הפיתוח לכל מגרש תעמוד על כ-110 אלף שקלים .  
שיחות השלום עם סוריה לא עומדות על הפרק וגם האפשרות לירידה מהגולן כנראה שלא מטרידה את המתיישבים החדשים .  במועצה ציינו כי מאז תחילת הקמפיין הבוקר ,  הם מוצפים במאות פניות של מתעניינים .
 מנהל מחלקת קליטה במועצה ,  דיוויד ספלמן אמר כי נושא הירידה מהגולן אינו מטריד את הפונים . " אנחנו רואים את המאבק הבלתי פוסק של זוגות צעירים לרכוש דירה במרכז הארץ במחיר שיאפשר להם לחיות ",  אמר ספלמן .  הוא ציין כי מבדיקה שנעשתה במועצות ,  קרוב למחצית מהזוגות הצעירים בישראל אין דירה ,  ומשפחות רבות נוספות לא מצליחות להגיע לרמת חיים ראויה .  לדבריו , " הרדיפה אחר דירה במרכז גורמת לאותן משפחות לאבד את מהות החיים .  המשפחות שפונות אל הגולן מחפשות בראש ובראשונה איכות חיים .  למשפחות הללו אנחנו פונים ומציעים הזדמנות לשים את החיים במרכז ,  ולזכות ביתרונות שהגולן נותן ". 
ראש מועצה אזורית גולן ,  אלי מלכה ,  בירך ואמר כי  " אנו עולים שוב בקמפיין קליטה ומוכנים לקלוט משפחות חדשות .  במועצה אנחנו שמים דגש על מעטפת הקליטה שמספק האזור והיישוב ,  זאת כדי לאפשר למשפחה הנקלטת מעבר קל וקליטה נעימה ". 

מסר לסוריה ?  140 מגרשים חדשים מוצעים בגולן
לאחר שנתיים של הפסקה ,  החלה המועצה האזורית גולן לשווק מגרשים למשפחות באזור .  בשלב ראשון יוצאו 140 מגרשים בעלות פיתוח של 110 אלף שקלים בלבד

