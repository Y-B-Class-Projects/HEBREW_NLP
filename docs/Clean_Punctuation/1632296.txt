עשו לביתם
הסוד של ברצלונה ,  הקסם של מאריץ' ובייבי שאק אחד ,  שלא מצליח להתרומם .  יהונתן אליהו מסכם את שלב הבתים ביורוליג
הפתעה ?  לא ממש .  אלמוני ?  אחרי חצי העונה הראשונה ,  ניתן כבר להגיד בפה מלא :  גם לא .  הבחירה הכמעט בלתי-נמנעת לשחקן המצטיין של השלב הולכת עם הסנטר שפרץ העונה כפי שמעט מאוד שחקנים פרצו לפניו .  התחזיות ערב העונה הצביעו על פרטיזן כקבוצה שעתידה להיחלש באופן משמעותי ,  ובתוך כך גם לאבד ,  מן הסתם ,  את מקומה בטופ 16  מקום אותו הפכה לשלה ,  על דרך קבע ,  בשנים האחרונות .  
ככה זה .  העזיבה של שלושת שחקני המפתח מהעונה שעברה  סטפון לאזמה ,  נוביצה וליצ'קוביץ' ,  מילנקו טפיץ' - פשוט היתה נראית משמעותית מדי .  אלא שבעזרת המאמן דושקו וויושביץ' ,  עדת אוהדים גדולה ונאמנה ,  ובעיקר ,  כאמור ,  בזכות תצוגות ענק של מאריץ' ,  החששות הופרכו - פרטיזן ממשיכה איתנו גם העונה לטופ 16 ,  ואף אחד לא עצוב על כך .
 המספרים של מאריץ' מדברים בעד עצמם :  16.8 נקודות ב-72 אחוזים לא אנושיים מהשדה לצד 9.1 ריבאונדים לערב ,  ששווים גם ל-24.6 נקודות מדד - הרבה מעל המתחרים  ( לינאס קלייזה ,  לשם השוואה ,  יושב במקום השני עם 19.7 )  .  אלא שהקסם של מאריץ' לא מסתיים על דף הסטטיסטיקה .  את התצוגות המרשימות ביותר שלו העונה רשם הסנטר הנהדר דווקא מול קבוצות עם קו קדמי חזק ועמוק ,  כמו אולימפיאקוס  ( 23 נקודות ו-15 ריבאונדים )  ואפס פילזן  ( 34 נקודות ,  16 ריבאונדים )  .  כשמספרים כאלה מגיעים משחקן שבעונה שעברה עוד חימם את הספסל של גרנאדה הספרדית ,  וזו עונת הרוקי שלו ביורוליג ,  קשה שלא להתפעל .
 התגובות לפתיחת העונה הנהדרת של מאריץ' לא איחרו לבוא .  היו כאלו שהכתירו אותו כבר עכשיו כניקולה פקוביץ' הבא ,  אך מצד שני זרקו למשוואה גם את שמו של דיאן מילוייביץ' - שגם כן נתן עונה מרשימה מאוד במדי פרטיזן ביורוליג ,  אך לא הוכיח את עצמו כשחקן מהשורה הראשונה בהמשך .  בפרספקטיבה כללית יותר ,  פרטיזן ומאריץ' כבר עשו את שלהם העונה ,  ומכאן ,  כמאמר הקלישאה ,  הכל כבר בונוס .  דבר אחד בטוח כבר עכשיו ,  בין אם פרטיזן תפתיע את כל היבשת או תסתפק בסימפטיה :  את החוזה השמן שלו לעונות הבאות ,  אלכס מאריץ' כבר קנה .  ובצדק .
 בקרב צמוד בין גצביצ'יוס וריקי רוביו מברצלונה נבחר בסופו של דבר הצלף הליטאי ,  ולו רק משום שהוא לא ממשיך עם ריטאס לטופ 16  ( לאחר הפסד אכזרי ביום רביעי למלאגה )  ,  וראוי לציון לשבח על יכולת מצוינת במהלך השלב .  אז נכון ,  עונת הפריצה של גצביצ'יוס קצת איחרה לבוא ,  אך בגיל 21 העונה הזו סוף סוף הגיעה ,  ובגדול .  אחרי שבעונה שעברה מיעט מאוד לשחק ,  גצביצ'יוס ניצל עד תום את ההזדמנות שניתנה לו בתחילת העונה הנוכחית ,  כשהוחלט שלא להחתים שחקן זר על המשבצת שלו .  השוטינג גארד המוכשר הגיב עם תצוגות מגוונות עד מאוד ,  בכל המסגרות .  אם לפני מספר שנים היה נחשב לצלף מדופלם ולא הרבה מעבר לזה ,  העונה גם ההגנה הפכה לראויה ,  ויכולת המסירה השתפרה פלאים .  
גצביצ'יוס הוביל את ריטאס בדקות משחק ובנקודות ,  ובסך הכול העמיד ממוצעים של 14 נקודות ,  3 ריבאונדים ו-3 אסיסטים למשחק .  מעל הכל ,  נראה מרטינאס מוכן מתמיד לעשות את הצעד הבא - המעבר לקבוצה גדולה ,  והפיכת כוכב-על ברמה האירופאית .  הצלף הגדול הבא מבית היוצר הליטאי ?  כן ,  אבל גם קצת מעבר .
 גם בקטגוריה זו מבחן התוצאה לא מותיר יותר מדי מקום לספק .  במינוי שהיה יותר סתימת חורים זמנית - עם פיטוריו של דושקו איבנוביץ' מהבלאוגרנה בפברואר 2008 - קיבל פסקוואל  ( עד אז עוזר מאמן )  את הקבוצה לידיו ,  ומיד החל לבנות לעצמו את הקרקע המוצקה עליה הוא יושב נכון להיום .  לאחר עונה שעברה מוצלחת ,  עם אליפות ספרד וחזרה למעמד הפיינל-פור לאחר שלוש שנים של היעדרות ,  פסקוואל ממשיך להרים את בארסה לגבהים שלא ראתה מזמן .
 הקבוצה שלו דורסת העונה כל מה שזז ,  ונראית בשלב זה כמו רמה בפני עצמה ביבשת ,  כזו שאמורה להגיע ולבאר ולשם שינוי ,  גם לשתות ממנה .  ברצלונה מציגה כדורסל מלהיב ,  אינטליגנטי וחכם ,  עם הגנה מצוינת ותרגילים יעילים בהתקפה .  זו לא רק אסופת שחקנים ;  טביעת האצבע של פסקוואל ניכרת.עם סגל שחקנים כל כך נוצץ ,  לפעמים צריך להקנות את היסודות הבסיסיים לסגנון המשחק ,  ובשאר הזמן פשוט לתת לכישרון ולשחקנים לדבר על המגרש ,  ולהשאיר את האגו בצד .  לפעמים גם זו חוכמה שחסרה למאמנים - בכירים ככל שיהיו - ואת המוטו הזה מצליח פסקוואל ליישם כמו מעט מאוד מאמנים אחרים ביבשת .  מצד אחד בארסה שלו בנויה ומאורגנת היטב ,  אך מצד שני הכישרון העצום שגלום בה מצליח לבוא לידי ביטוי ,  ולא להיות כלוא בסכמות דוגמטיות  ( איבנוביץ' ,  לתשומת ליבך )  .  
אז פסקוואל הוא ללא ספק המאמן המוביל בשלב הזה ,  אך שאלת השאלות היא - האם הוא יצליח להיות גם זה שיופיע כאן ,  בדיוק ברובריקה הזאת ,  בכתבת סיכום העונה ?  גם שם מבחן התוצאה ככל הנראה יקבע ,  ואז יחכו לו הטיטאנים הגדולים של אירופה  אטורה מסינה ,  וז'ליקו אוברדוביץ' .  התשובה ,  בתשיעי במאי .
 בגדול ,  הקיץ האחרון היה קצת חסר אקשן בכל הקשור להעברות והחתמות בכדורסל האירופי .  המעבר המתוקשר ביותר היה דווקא זה של מאמן - אטורה מסינה ,  מצסק"א לריאל מדריד .  ההיחלשות על הנייר של קבוצות כמו האלופה הרוסית או קאחה ויטוריה ,  נטעו תקווה בלבבות קבוצות הדרג השני והשלישי של היבשת בכלל ,  והקבוצות הטורקיות בפרט .  התחושה של רבים היתה שהקיץ הזה עשוי להיות זה שיביא את הבשורה עבור הכדורסל הטורקי ,  שמייחל כבר כמה וכמה שנים לחזור לגודלו הטבעי ,  בקדמת הבמה של היורוליג.הפזרנות חסרת המעצורים שאפיינה הרבה קבוצות בקיץ שעבר שינתה פניה ,  והפכה למתונה ומחושבת יותר .  לפתע ,  שתי הנציגות הטורקיות ביורוליג ,  אפס פילזן ופנרבחצ'ה/אולקר ,  ראו איך פתאום יש גם ביכולתם לשים את היד על שמות גדולים באמת ביבשת .  איגור ראקוצ'ביץ' ,  למשל ,  חתם דווקא בפילזן ,  רגע אחרי שהוא סגר עונת שיא בטאו ויטוריה .  גם פנרבחצ'ה/אולקר לא טמנה ידה בצלחת ,  ועם סוללת כוכבים בסגל ,  בייחוד בקו האחורי  ( וויל סולומון בתחילת העונה ,  לין גריר ,  גורדן גיריצ'ק ,  רוקו לני אוקיץ' לקראת סיום שלב הבתים )  ,  נראתה כמי שמסוגלת להגיע רחוק .  היעד של שתיהן ,  גם אם לא נאמר בפה מלא ,  היה העפלה לפיינל-פור .  לא פחות .  
והנה ,  ערב סיום שלב הבתים ,  ותמונת העולות לטופ 16 עדיין לא סופית .  אפס פילזן הצליחה אתמול לחמוק בעור שיניה מכישלון קולוסאלי והדחה כבר בשלב הבתים ,  ואת התודות היא חייבת לאלילת המזל .  פנברחצ'ה/אולקר ,  בתוך כך ,  בכלל עדיין לא עלתה ,  והיא צריכה להשיג הערב ניצחון ביתי מול ז'לגיריס בכדי להעפיל לשלב הבא .  אפילו אם הקבוצה של בוגדן טאנייביץ' אכן תעפיל ,  מה שכנראה יקרה ,  לא לזה התכוונו המשוררים הטורקיים ערב העונה .
 מלבד הכישלון המקצועי ,  ואולי בגללו ,  גם הקהל הטורקי מצביע ברגליים .  מספיק היה לראות את 800 הצופים שהטריחו עצמם לאבדי איפקצ'י האגדי כדי לראות את פנברחצ'ה מול וילרבאן במחזור השביעי ,  כדי לקבל מושג על התמונה העגומה .  הנבואה אמנם ניתנה לשוטים ,  אך בכל זאת ,  לא צריך להיות גאון גדול כדי לנבא שבפיינל-פור בפריז לא נזכה לראות את אחת משתי הקבוצות הטורקיות .  הקאמבק ,  אם כך ,  יצטרך להמתין שנה אחת לפחות .  בקצב העניינים הנוכחי ,  אולי יותר .
 בייבי שאק לא במיטבו מתחילת העונה ,  אבל נראה שלתואר אחד הוא מתקרב בצעדי ענק :  השחקן שמצליח להוליך שולל את הקבוצה שלו הכי הרבה פעמים .  זה כבר נשמע כמו תקליט שבור - " ביג סופו "  נותן סדרה של שלושה-ארבעה משחקים טובים ,  בהם הוא מציג לראווה את הפוטנציאל העצום שגלום בו ,  מעלה את רף הציפיות גבוה גבוה ,  רק כדי להעלות גם את רף הקילוגרמים שלו ,  ולשוב בטרגיות לספסל .  
את הקיץ הזה סופו התחיל במצב רוח מצוין ,  כשחזר להתאמן ולשחק תחת המאמן שהחזיר אותו לחיים באולימפיאקוס ,  יונאס קזלאוסקאס ,  מאמן הנבחרת היוונית .  היכולת המרשימה באליפות אירופה גרמה לרבים  ( ביניהם אנשי אולימפיאקוס )  לחשוב שהנה ,  אולי הפעם הראש של שחורציאניטיס יסתדר ,  והוא יצליח לשמור על כושר ומוטיבציה גבוהה לאורך זמן .  
נשמע מוכר ?  כן ,  ולכן גם ההמשך לא יכול היה להיות צפוי יותר ;  שחורציאניטיס שוב העלה במשקל והוא מציג כושר ירוד מאוד מתחילת העונה .  הממוצע העונתי שלו עומד כרגע על 5.4 נקודות ו-2.5 ריבאונדים למשחק ,  בעשר דקות בלבד לערב .  רק האופטימי שבאדם עוד מסוגל להאמין ששחורציאניטיס מסוגל להפוך לסופרסטאר שכולם ציפו ממנו להיות .  לפחות עד שלאולימפיאקוס יימאס ממנו ,  בייבי שאק יישאר כנראה בדיוק השחקן שהוא עכשיו :  כישרון עצום ,  אכזבה עצומה עוד יותר .
 
עשו לביתם
הסוד של ברצלונה ,  הקסם של מאריץ' ובייבי שאק אחד ,  שלא מצליח להתרומם .  יהונתן אליהו מסכם את שלב הבתים ביורוליג

