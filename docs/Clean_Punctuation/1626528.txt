העליון :  לשחרר ממעצר את בני משפחת אלפרון
בית המשפט הפך את החלטת בית המשפט המחוזי בב"ש והורה לשחרר למעצר בתנאים מגבילים את אריה ,  נסים ודרור אלפרון ואת חברם .  הארבעה נאשמים במעורבות בקטטה בבית עלמין
בית המשפט העליון הפך היום  ( שלישי )  את החלטת בית המשפט המחוזי בבאר שבע ,  והורה לשחרר בתנאים מגבילים את אריה ,  נסים ודרור אלפרון ,  ואת חברם איל גידו ,  הנאשמים במעורבות בקטטה בבית העלמין בדימונה לפני מספר חודשים .  
בחודש שעבר הגישה לשכת התביעות בנגב כתב אישום כנגד הארבעה ,  בגין עבירות של תקיפה בנסיבות מחמירות ,  סחיטה בכוח ,  איומים ,  ניסיון פציעה בנסיבות מחמירות ,  קשירת קשר לפשע ,  החזקת סכין וניסיון פציעה בנסיבות מחמירות .
 מכתב האישום עולה כי הארבעה הגיעו ללווית דודתו של גידו ,  ככל הנראה על מנת לשמור עליו מפני תקיפת קרובי משפחה שעמם יש לגידו סכסוך על רקע כספי .  השלושה נטלו עמם דוקרן ,  נונצ'קות ,  מוטות ברזל ,  פטיש ושרשרת ברזל .  על פי כתב האישום ,  גידו ניגש אל אביהם של בני דודיו ושאל היכן הם ,  וזאת בעוד ניסים אלפרון מניף לעברו דוקרן בכוונה לדקור אותו ודרור אלפרון מנסה להכותו באמצעות בלטה .  אביהם של בני הדוד הצליח לברוח מהמקום תוך שהוא צועק לעזרה .
 בית משפט השלום בבאר שבע שחרר את הארבעה ,  אולם בית המשפט המחוזי בעיר הפך את ההחלטה והורה להשאירם במעצר .  כעת הם יוכלו לשוב לביתם ,  לאחר שהשופט אשר גרוניס קבע כי חומר הראיות אינו מבסס בצורה מספקת את האישומים המיוחסים להם . 
" התמונה העולה אם כן מעיון בחומר הראיות הקיים בשלב זה ,  הינה כי העוררים היו מעורבים בקטטה כלשהי בבית העלמין .  במובן זה ,  גרסת העוררים לפיה כלל לא התרחשה במקום קטטה פועלת נגדם .  ואולם ,  מעבר להוכחה להתרחשותה של קטטה ,  אני סבור כי חומר הראיות אינו ברמה המספיקה לשם מעצרם של העוררים עד תום משפטם ",  כתב השופט גרוניס בהחלטתו .
 פרקליטו של דרור אלפרון ,  עורך הדין צבי אבנון אמר כי  " כפי שטענתי מלכתחילה ,  לא היה מקום לעצור את בני משפחת אלפרון במהלך אותה לוויה .  ברור שאם שמם לא היה אלפרון ,  אף אחד לא היה עוצר אותם .  משטרת דימונה הרגישה שנחת עליה 'אוצר גדול' ובהתלהבות רבה הפעילה את יחידת התביעות של משטרת ישראל וביקשה לעצור אותם עד תום ההליכים .  הצדק נעשה בבית המשפט העליון ".  
פרקליטיו של נסים אלפרון ,  עורכי הדין משה יוחאי וערן צלניקר ,  אמרו לוואלה !  חדשות כי  " בית המשפט העליון קבע ,  כפי שסברנו ,  שהראיות בתיק אינן ברמה מספיקה לשם מעצר הנאשמים .  צר לנו על כך שהנאשמים ישבו במעצר כחודשיים ". 

העליון :  לשחרר ממעצר את בני משפחת אלפרון
בית המשפט הפך את החלטת בית המשפט המחוזי בב"ש והורה לשחרר למעצר בתנאים מגבילים את אריה ,  נסים ודרור אלפרון ואת חברם .  הארבעה נאשמים במעורבות בקטטה בבית עלמין

