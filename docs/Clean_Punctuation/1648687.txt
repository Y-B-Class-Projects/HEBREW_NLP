 " התחרות בענף הספרים צימצמה פערים בחברה "
 סיפור טוב :  מניתוח שערכה הרשות להגבלים עסקיים עולה כי בשל התחרות שהכניסה רשת צומת ספרים לשוק ,  ביכולתן של משפחות בעלות הכנסה נמוכה לרכוש יותר ספרים מבעבר
התחרות בשוק הספרים סייעה בצמצום הפערים בחברה הישראלית - כך קובעת רשות ההגבלים העסקיים .  ניתוח שערכה הרשות בעניין יוצג היום בדיון בוועדת השרים לחקיקה ,  שיעסוק בהצעות החוק שהגישו בנפרד שרת התרבות לימור לבנת וח"כ ניצן הורוביץ .  ההצעות מגבילות את ההנחה שיכולה רשת ספרים לתבוע מהוצאת ספרים ,  ועשויות לכלול הגבלה על מתן הנחות במחיר הספר לצרכן .  
הניתוח של הרשות מתבסס על נתוני הלשכה המרכזית לסטטיסטיקה בנוגע להוצאה של החברה הישראלית על רכישת ספרים שאינם ספרי לימוד .  לפי נתוני הלמ"ס ,  החמישון העליון רכש ספרים ב-2003 בסכום חודשי ממוצע למשק בית של 44.3 שקל  ( מחירים שוטפים )  .  ב-2007 הוא הוציא סכום חודשי של 49.4 שקל - גידול של 12% .  לעומת זאת ,  באותן שנים ההוצאה למשק בית של החמישון התחתון על רכישת ספרים גדלה מ-6.6 שקלים ל-16.4 שקל - גידול של 148% .  
מאחר שבאותן שנים מחירי הספרים בישראל צנחו בשיעורים חדים - בשל התחרות שהכניסה רשת צומת ספרים לשוק - המשמעות היא שמספר הספרים שנקנו בידי החמישון התחתון גדל בשיעור גבוה בהרבה .  למעשה ,  התחרות בשוק הפכה את הספרים לנגישים לחמישון הנמוך ביותר בישראל :  בעוד שב-2003 אוכלוסייה זו כמעט שלא רכשה ספרים ,  ב-2007 הם נהפכו למוצר בר השגה עבורה .  
כתוצאה מכך ,  בעוד שב-2003 החמישון התחתון הוציא על ספרים 15% מההוצאה של החמישון העליון ,  ב-2007 ההוצאה של החמישון התחתון על ספרים היתה 33% מזו של החמישון העליון .  כלומר ,  מספר הספרים שקנה החמישון העליון היה גבוה פי 6.6 מזו של החמישון התחתון ב-2003 ;  ב-2007 מספר הספרים שרכש החמישון העליון היה גבוה רק פי שלושה מזה של החמישון התחתון .  המשמעות היא כי בתוך חמש שנים ,  כתוצאה מהתחרות בשוק הספרים ,  הפער בין החמישון התחתון לעליון הצטמצמם בחצי .
 בעקבות הניתוח החליטה הרשות להתנגד להצעות החוק .  מסקנותיה היו חד-משמעויות :  התחרות בענף מאפשרת לסופרים ותיקים וצעירים להגיע לקהלים רחבים יותר בציבור הישראלי ולהוציא לאור יותר כותרים - הן מבחינת הכמות והן מבחינת המגוון .  
ברשות ההגבלים טוענים בנוסף שקבלת החוק עשויה להוביל לא רק לפגיעה בצרכנים ,  שייאלצו לשלם מחיר גבוה יותר עבור ספרים ,  אלא גם בסופרים - בעיקר אלה הנמצאים בתחילת דרכם .  בנוגע לטענות שהעלו התומכים בחוק בנוגע לבעלות הצולבת של הרשתות בהוצאות לאור ,  טוענת הרשות כי לפי בחינה שערכה ,  המצב כיום אינו מעורר חשש לפגיעה בתחרותיות בענף .  
עמדת הרשות זוכה לתמיכה גם מצד שר התמ"ת ,  בנימין בן אליעזר .  לפי המשרד ,  ההצעה מהווה התערבות בוטה בשוק ועלולה לפגוע בצרכנים ,  בסופרים ובענף כולו .

" התחרות בענף הספרים צימצמה פערים בחברה "
 סיפור טוב :  מניתוח שערכה הרשות להגבלים עסקיים עולה כי בשל התחרות שהכניסה רשת צומת ספרים לשוק ,  ביכולתן של משפחות בעלות הכנסה נמוכה לרכוש יותר ספרים מבעבר

