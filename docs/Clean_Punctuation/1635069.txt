לפני שישרפו את המועדון
יש כאלה בגן הילדים ,  בבית הספר ,  בצבא ,  בכל מקום שיש בו קבוצה גדולה דייה של בני אדם ,  וגם בפוליטיקה .  הספוילר הוא מי שנכשל - באשמתו או שלא באשמתו - בניסיון להשתלב ,  להצליח ואף להצטיין ,  וגילה שהוא יכול להיגאל משוליותו על ידי גרימת נזק לזולת .
 זהו גילוי עצום ,  כי קלות גרימתו של הנזק מסוגלת לסחרר את ראשם של אנשים אשר מצאו עצמם בשוליים ,  מבלי שמישהו התייחס אליהם ברצינות .  לפתע הם מהווים איום ,  אנשים מנסים להניאם מחזרה על המעשה המזיק ,  והם מבינים כי זאת הזדמנות חייהם :  להזיק כדי שימשיכו ויתייחסו אליהם .
 בראש משרד החוץ עומד כיום ספוילר מובהק .  במשך שנים התייחסו אליו כאל בריון פוליטי ,  שאומר את אשר הוא חושב בבוטות רבה ,  משום שהוא יודע שאין לדבריו משמעות .  כאשר זכתה מפלגתו ב ? 15 מנדטים ,  קשה היה להתעלם ממנו .  הוא שיחק משחק פוליטי מוצלח מבחינתו ,  נתניהו מיצמץ ראשון והעניק לו ,  במעשה חסר אחריות ,  את תיק החוץ .  כיוון שהדבר האחרון שנתניהו רצה הוא שליברמן ייצג את ישראל בעולם ,  הוא הסתפק בנתינת התואר ונטל ממנו כל השפעה .
 ליברמן יכול היה לבוא בטענות על התעלמות משר החוץ ,  להתכנס בתוך עצמו בנוקדים ולהמתין לטלפון הפייסני של ראש הממשלה ,  או אפילו לתבוע הסכם קואליציוני חדש ,  שיבהיר בדיוק את סמכויותיו .  הוא לא עשה דבר מכל אלה והחליט להתנהג כאילו זה רק גשם .  כששאלו מדוע אינו מעורב בנושא הפלשתיני ,  הסביר כי כמי שחי בהתנחלות הוא לא חש בנוח להשתתף במשא ומתן .  כשהבין ששום מדינה מוסלמית לא תארח אותו ,  החליט לנסוע לאפריקה ולאמריקה הלטינית ולהסביר כי הנושא הישראלי ? פלשתיני הוא נושא מלאכותי .  הוא הבטיח לשנות את הסדר ולהדגיש נושאים כלכליים ואחרים .
 הוא הבין עד כמה זה חסר סיכוי ,  בעיקר בעקבות תגובות שומעיו בכנס המיותר והיקר של כל שגרירי ישראל והקונסולים הכלליים שלה .  אולי משום כך החליט לנצל דווקא את הבמה הדיפלומטית לצרכים פוליטיים ולהבהיר כי כל עוד  " ישראל ביתנו "  בקואליציה ,  לא תמלא טורקיה תפקיד של מתווך .  בשבוע שעבר אף הגדיל לעשות כאשר סגנו הביך את ישראל בפרשת השגריר הטורקי .
 עמדת הספוילר היא הנוחה לו ביותר ,  במיוחד כאשר חרב כתב האישום מונחת על צווארו .  אין שום סיכוי שהפרשה האחרונה מול טורקיה תביא לשינוי בהתנהגותו .  אדרבה ,  התברר לו כי בדרך זו יזכה לתשומת לב .  תחושתו של ליברמן כי אין מחיר פוליטי להתנהגותו ,  אינה דמיונית לחלוטין .
 מצב זה מעמיד את נתניהו בפני הכרח להחליט .  הוא מבין את הנזק שגורם ליברמן ,  ומנהיגי העולם דואגים להזכיר לו זאת .  ניסיון להרגיע את הספוילר ולהציע לו מעורבות מדינית עמוקה יותר ,  עלול להיות קטסטרופלי .  האופציה האחרת היא להרחיק את ליברמן ממשרד החוץ ,  כחלק מסבב שרים חלקי .  ליברמן יוכל לקבל על עצמו תיק כלכלי .
 כיוון שהפרשה הטורקית נסתיימה כפי שנסתיימה ,  אין נתניהו חש עכשיו צורך דחוף לקום ולעשות מעשה ,  למרות כעסו על ליברמן ועל סגנו .  זו עלולה להיות טעות מרה .  בפעם הבאה ,  כשהספוילרים יחליטו לשרוף את המועדון ,  זה עלול להיות מאוחר מדי .
 
לפני שישרפו את המועדון
nan
