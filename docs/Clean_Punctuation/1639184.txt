לקוח אייפון גולש פי מאה מלקוחות אחרים
בעלי אייפון צורכים נתונים בהיקף של 350 מגה-בייט בחודש ,  פי 100 מאשר בעלי מכשירי דור שלישי רגילים ,  הצורכים כ-3.5 מגה-בייט בחודש
בעלי אייפון ברשת פלאפון צורכים נתונים בהיקף של 350 מגה-בייט בחודש ,  פי 100 מאשר בעלי מכשירי דור שלישי רגילים ,  הצורכים כ-3.5 מגה-בייט בחודש - כך נודע ל-TheMarker .  בעלי מכשירים חכמים אחרים צורכים 30-40 מגה-בייט בלבד .  
צריכת הנתונים של בעלי האייפון הישראלים זהה לזו של האמריקאים וגבוהה מעט מזו של האירופאים ,  הצורכים כ-300 מגה-בייט בחודש .  הצריכה ביפאן גבוהה בהרבה - כ-600 מגה-בייט בחודש .  
בענף הסלולר מעריכים כי היקף צריכת הנתונים בקרב בעלי אייפון יירד בעתיד הקרוב לכ-200 מגה-בייט בחודש .  זאת ,  מאחר שהמכשיר הושק בישראל רק לפני חודשיים ,  ורבים מאלה שרכשו אותו עד עתה הם  " מאמצים מוקדמים ",  שצריכת הנתונים שלהם גבוהה מהממוצע .  עם זאת ,  בענף חוזים כי היקף צריכת הנתונים ישוב לעלות בעתיד ,  עם התרבות יישומי התוכן למכשיר .  
רוב חבילות האייפון שמשווקת פלאפון כוללות תעבורת נתונים בהיקף של 10 ג'יגה-בייט בחודש - שמאפשרת למעשה גלישה ללא הגבלה .  רוב חבילות האייפון שמשווקת סלקום כוללות תעבורת נתונים בהיקף של 1 ג'יגה-בייט בחודש ,  ואילו פרטנר מציעה חבילות שונות - החל ב-30 מגה-בייט בחודש ועד 1 ג'יגה-בייט בחודש .  
בימים אלה נערכת פלאפון להגדלת היקף תעבורת הנתונים ברשת שלה .  זאת ,  עקב העלייה בשימוש באינטרנט באמצעות מודמים סלולריים או מכשירים חכמים ,  כמו האייפון .  ההיקף הנוכחי של תעבורת הנתונים ברשת של פלאפון הוא 120 טרה-בייט - פי שישה מאשר לפני שנה .  לאור זאת ,  פלאפון שידרגה כ-1,000 נקודות תקשורת ,  שעושות כעת שימוש ברשת המטרו אתרנט של בזק .  כל נקודת תקשורת יכולה להתמודד עתה עם נפח תקשורת של עד 100 מגה-ביט בשנייה .  
בחודשים הקרובים אמורה פלאפון לשדרג עוד כ-100 נקודות ובכך לכסות את כל האזורים בישראל שבהם קיים ביקוש לנפחי תעבורה גדולים .  כיום נחשבת רשת התמסורת של פלאפון לגדולה ביותר מבחינת קיבולת נתונים .  גם פרטנר נמצאת בתהליך של שדרוג רשת התמסורת שלה לרשת המטרו אתרנט .  סלקום נסמכת על תשתית עצמאית ב-90% מהאתרים שלה .
 
לקוח אייפון גולש פי מאה מלקוחות אחרים
בעלי אייפון צורכים נתונים בהיקף של 350 מגה-בייט בחודש ,  פי 100 מאשר בעלי מכשירי דור שלישי רגילים ,  הצורכים כ-3.5 מגה-בייט בחודש

