צפו במכבי חיפה מנצחת את מכבי ראשון לציון
סגנית האלופה ניצלה עוד משחק גדול של דבון ג'פרסון  ( 28 נקודות ,  9 ריבאונדים )  על מנת לגבור על הקבוצה מעיר היין 81:95
עריכת וידאו :  עידן גוראל
המחזור ה-13 בליגת העל נפתח הערב  ( שבת )  בראשון לציון במשחק בין שתי קבוצות שהפסידו במחזור הקודם - ראשון לציון להפועל ירושלים ,  ומכבי חיפה למכבי תל אביב .  וכראוי ,  במשחק הערב ניתן היה לראות את מדוע מדובר בשתי קבוצות לא יציבות במיוחד ,  כאשר המפגש התאפיין בריצות רבות של כל אחת מהקבוצות ,  אלא שבסיום ,  מכבי חיפה ביצעה ריצה אחת יותר - וזה הספיק לה על מנת לנצח 81:95
עבור סגנית האלופה של אבי אשכנזי ,  לא מדובר בעניין של מה בכך .  התבוסה למכבי תל אביב במחזור הקודם הצטרפה להפסד להפועל ירושלים במחזור ה-11 ,  וקבוצה ששואפת לפיינל פור ממש לא יכולה להרשות לעצמה להפסיד שלוש פעמים ברציפות .  הערב ,  על אף שפתיחת המשחק היתה שייכת לראשון לציון ,  ההמשך היה כולו חיפה .  דבון ג'פרסון הפנטנסטי המשיך להראות שהוא רמה אחת מעל הליגה ,  חג'ג' ובן דוד שיתפו פעולה היטב בקו האחורי ,  וריצ'ארד רובי ובעיקר וג'ייסון ריץ' מילאו את החסר שהותיר משה מזרחי .  
מנגד ,  ראשון לציון חוזרת לקרקע .  ארבעת הנצחונות הרצופים של אפי בירנבוים ושחקניו קצת מתגמדים לנוכח שני הפסדים רצופים - בשבוע שעבר להפועל ירושלים ,  והערב לסגנית האלופה מהכרמל .  אמנם מדובר בשתי יריבות ששואפות להגיע לפיינל פור ,  אך אם ראשון לציון רוצה למדוד את עצמה מול קבוצות הצמרת של הליגה ,  אין ספק כי יש לה עוד עבודה .  ארז מרקוביץ' המשיך להתייבש הערב על הספסל הכתום ,  כשגם דלרון ג'ונסון הפצוע ויהוא אורלנד לא הרבו לשחק .  טרם המשחק נערך טקס בו הוענק גביע למאיר טפירו על הגיעו ל-4,000 נקודות בקריירה ,  כאשר הרכז היה צריך עשר נקודות נוספות כדי לעבור את טל ברודי ולטפס למקום ה-36 בכל הזמנים .  לרוע מזלו טפירו סיים עם 4 בלבד ,  ושתי הקבוצות שבות ,  למעשה ,  למקומן הטבעי :  ראשון לציון קבוצת אמצע טבלה טיפוסית ,  חיפה קבוצת צמרת ,  אך לא הרבה יותר .
 ראשל"צ פתחה עם אבי בן שימול ,  לארי אובאנון ,  רוד גריזארד ,  דלרון ג'ונסון וארז מרקוביץ' ,  בעוד חיפה העלתה את דרור חג'ג' ,  ג'ייסון ריץ' ,  ג'סי פלוט רוסה ,  דבון ג'פרסון ועידו קוז'יקרו .  הכתומים התחילו חזק ,  ושלשות של אובאנון וג'ונסון העלו אותם ל-0:8 מהיר .  אלא שבשלב הזה ההתקפה של בירנבוים ושחקניו נתקעה ,  ודבון ג'פרסון ,  מי אם לא הוא ,  הטיס את הירוקים לריצת 0:12 גדולה ,  ויתרון 8:12 .  חיפה המשיכה לעשות ככל העולה על רוחה ,  כאשר מאיר טפירו ,  שעלה מהספסל ,  החטיא את שתי זריקותיו הראשונות ,  ועם תום הרבע הראשון הובילה חיפה 17:22 .
 החיפאים המשיכו את המומנטום גם עם פתיחת הרבע השני ,  כשחמש נקודות רצופות של חג'ג' העלו אותם ליתרונם הגבוה ביותר עד אותו רגע ,  18:29 ,  אך בן שימול הגיב עם חדירה יפהפה ,  ונקודות של ארון מגי ,  ששלט ללא עוררין בצבע ,  צימקו ל-30:27 .  אלא שחיפה לא נתנה ליתרון ללכת לאיבוד ,  ובן דוד וריצ'ארד רובי ,  שעלו היטב מהספסל ,  בצירוף ג'אמפ של קוז'יקרו קבעו 29:39 .  מאיר טפירו סוף סוף מצא את הצד הנכון של הרשת עם שלשה מוצלחת ,  ולחדרי ההלבשה ירדה ראשון לציון עם פיגור סביר מבחינתה ,  43:39 .
 אובאנון פתח נפלא את הרבע השלישי ,  ועם חמש נקודות רצופות השלים את המהפך וקבע 43:44 .  בדקות הבאות החלה נדנדת סלים ,  כשמצד אחד בלטו אובאנון ומגי ,  ומהשני בן דוד וחג'ג' ,  כאשר אפילו ג'רמי טיילר ,  שקם מהספסל ,  קבע 50:56 עם דאנק במתפרצת .  בדקות האלה היחיד שתפקד בשורות הכתומים היה רוד גריזארד ,  שדאג לנגוס בפער כמעט לבדו ,  אלא שעם העליה לעשר הדקות המכריעות הובילה חיפה 63:69 .
 חיפה דאגה לשמור על מרווח הביטחון גם עם פתיחת הרבע המכריע ,  הרבה בזכות ג'ייסון ריץ' ,  ושבע וחצי דקות לסיום הובילה סגנית האלופה 66:75 .  היתרון כבר צמח ל-67:80 ,  וכל שנותר לכתומים לעשות בדקות הבאות היה לנסות ולמנוע תבוסה ,  דבר שעשו בעיקר בן שימול ,  מגי וגריזארד .  אלא שמהעבר השני השיבו רובי וקוז'יקרו ,  והוליכו את החיפאים בבטחה ל-81:95 חשוב בסיום .
 קלעו לחיפה :  דבון ג'פרסון  ( 10 מ-17 ל-2 ,  9 ריבאונדים )  ,  ג'ייסון ריץ' 18  ( 7 מ-9 מהשדה )  ,  עמית בן דוד 11 ,  עידו קוזי'קרו 11 ,  דרור חג'ג' 10 ,  ריצ'ארד רובי 7 ,  ג'סי פלוט רוסה 6 ,  ג'רמי טיילר 2 .
 קלעו לראשל"צ :  ארון מגי 25  ( 8 מ-13 מהשדה ,  8 ריבאונדים )  ,  לארי אובאנון 18 ,  רוד גריזארד 16  ( 6 מ-9 מהשדה,8 ריבאונדים )  ,  מאיר טפירו 4 ,  דלרון ג'ונסון 3 .
 
צפו במכבי חיפה מנצחת את מכבי ראשון לציון
סגנית האלופה ניצלה עוד משחק גדול של דבון ג'פרסון  ( 28 נקודות ,  9 ריבאונדים )  על מנת לגבור על הקבוצה מעיר היין 81:95

