האמנים המחרימים :  תרבות או פוליטיקה קטנה ? 
סטלין מת ,  הבולשביזם קרס ,  הקומיסרים התרבותיים עברו מהעולם ורק בישראל נותרה שמורה מוגנת ואנכרוניסטית ,  שמורת טבע מידלדל של בולשביזם תרבותי מהסוג הנחות ביותר .  ביטוי לבולשביזם התרבותי ניתן לזהות בפעילותה של קבוצה קטנה של סופרים ושחקנים בישראל המנהלת מלחמת חורמה נגד כל ניסיון להביא תיאטרון ,  מוסיקה ותרבות לעיר אריאל ,  בירת השומרון .  הם לא מסתפקים בהחרמה עצמית .  פעילותם כוללת איומים ,  מכתבים ויצירת דעת קהל נגד אמנים אחרים שמסכימים להופיע במרכז התרבות החדש והמשוכלל שנפתח באריאל .
 אין לי ספק שיוסף סטלין ,  אילו היה חי ,  היה גאה באותם אמנים המנסים לרתום את האמנות והיצירה התרבותית לשירות הפוליטיקה .  
מדוע לדעתם אזרח במדינת ישראל שגר בשומרון אינו זכאי למנת תרבות ?  אין לי ספק שאילו אותם אמנים ,  הפועלים בשירות השמאל הקיצוני בישראל ,  היו מתבקשים להופיע ברמאללה - הם היו עושים זאת בשמחה .  עד היום איני יודע מנין נפלה עלינו צרת התרבות הזו .  אמנים שיש להם מידה רבה של רחמים על האכזריים שבבני האדם ומידה רבה של אכזריות כלפי גומלי חסדים החיים בקרבם .
 מתיישבי יהודה ושומרון רק ירוויחו אם תימנע מהם חוויית התרבות הישראלית של מחרימי אריאל .  הרי האמנות שלהם מגויסת לדבר אחד - היא אינה מרחיבת אופקים ,  היא אינה מעוררת השראה .  זו פוליטיקה במסווה של תרבות .  הם מייצגים תרבות קלוקלת שבמשך שנים כירסמה בזכותנו על הארץ הזאת ופגעה ביכולת העמידה שלנו .  תרבות שבאופן עקבי שללה מאיתנו את החיבור הטבעי שבין אזרח למולדת .  תרבות שזוכה להצלחה רבה בחו"ל בעיקר בזכות אותן יצירות שבווריאציה כזו או אחרת תמיד נוטות להציג את חיילי צה"ל כקלגסים .  וכמה פעמים עוד אפשר להשתמש בהשוואה הנואלת הזו ?  מישהו באמת חושב שחיילי צה"ל הם נאצים ?  ובכלל ,  האם עד כדי כך דל הדמיון של יוצרי התרבות בישראל עד שאין להם שום עמדה מורכבת יותר מלומר השכם והערב שהם הטובים ואנו הרעים ? 
רק בישראל אנשי תרבות מקבלים תמיכה אדירה מכספי הציבור ומשתמשים בהם נגדו .  רק בישראל יש תרבות המונהגת על ידי קבוצה קטנה של שמאלנים רדיקליים ,  שתמיד יודעים להסביר את עמדות האויב ואף פעם לא מתאמצים להסביר את טענותיה הצודקות של מדינת ישראל .  רק בישראל יש תרבות שנלחמת נגד גדר ההפרדה ובה בעת בונה חומות של איבה בתוך החברה הישראלית .
 בכל העולם הנאור אנשי התרבות הם הלוחמים הגדולים למען חופש הביטוי ,  רק בישראל הם לוחמים בחירוף נפש למען זכות הביטוי שלהם בלבד ,  והכל בשם העשייה האמנותית .  הם מטיפים לסובלנות בכל כיכר ובכל פינת רחוב ,  אך להם עצמם אין טיפת סובלנות למי שלא חושב כמותם .  שהרי מי שלא חושב כמותם הוא בחזקת בור ואנאלפבית .
 המאבק על ההופעות באריאל הוא קרב מאסף של קבוצה אנכרוניסטית שהתנתקה מהחברה הישראלית .  הם חיים בבועה ,  בעיקר תל ? אביבית ,  ונהנים מכך שחלק מיושבי הברים חושבים כמותם .  הם לא מבחינים בכך שהחברה הישראלית השתנתה לבלי היכר .  היום ברור לרוב אזרחי המדינה שבמשך שנים מכרו להם חיקויים זרים וסחורה משומשת תוך כדי ניתוק מחצית העם משורשי התרבות היהודית האמיתית .  המחיר שהחברה שילמה היה כבד מנשוא .  הישראלים חוזרים הביתה ,  ואותם אמנים מתוסכלים ,  שהמונופול על התרבות הישראלית נשמט מידיהם ,  מבקשים להמשיך לנהל את חיי התרבות והרוח במדינה כאילו דבר לא נשתנה .  אלא שהתרבות הישראלית לא נוסדה ב"כסית "  ולא מסתיימת בבתי קפה - כל שנותר לומר על קבוצת האמנים הזו הוא לקונן עליה את תפילת  " אל מלא רחמים ".  

האמנים המחרימים :  תרבות או פוליטיקה קטנה ? 
nan
