היורו חוזר אל העתיד 
האיחוד האירופי
 >  >  באחרונה אנו עדים למשבר במערכת המטבע האירופית .  זו הפעם הראשונה מאז הקמתו שהאיחוד האירופי עומד בפני מבחן של ממש .  בפני הבנק המרכזי האירופי והמדינות הגדולות - גרמניה וצרפת - עומדות שתי אפשרויות .  האחת ,  לפעול בהתאם לכללים הנוקשים של האיחוד ולכופף את ידיה של יוון בדרישה לרפורמות פנימיות .  מהלך כזה יסמן למדינות אחרות כי האיחוד אינו הולך להציל מדינות שניהלו את ענייניהן בצורה רשלנית .  השנייה ,  להגמיש את חוקי האיחוד ולאפשר מרחב גדול יותר של שיקול דעת באכיפתם .  רבים נוהגים להשוות את תקופת הגלובליזציה העכשווית לעידן  " בסיס הזהב ",  שמכונה לעתים הגלובליזציה הראשונה .  במסגרת בסיס הזהב ,  המדינות התעשייתיות ,  בהנהגת בריטניה ,  גרמניה וצרפת ,  הצמידו את המטבעות המקומיים לזהב והפכו אותו לאמצעי תשלום בינלאומי .  מי שמילא תפקיד מרכזי בשמירה על יציבות בסיס הזהב היו הבנקים המרכזיים ,  ששיתוף הפעולה ביניהם היה הדבק שסיפק למבנה את יציבותו .  תהליך דומה מתרחש גם בשמירה על יציבות האיחוד האירופי .  אנשי המקצוע של הבנק המרכזי האירופי מציגים את הקו הנוקשה ביותר מול ממשלת יוון .  כפי שהתבטא יורגן שטרק ,  חבר מועצת המנהלים של הבנק המרכזי האירופי ,  בשבועון  " דר שפיגל ",  יש צורך  " ביותר אוטומטיזם "  במימוש של תוכנית הייצוב ביוון .  מאז נחתם הסכם מאסטריכט ב-93' ,  הכלכלה העולמית לא עברה זעזועים קשים מדי .  קל היה לשמר ,  בתנאים אלו ,  את ה"אוטומטיזם "  - אוטומטיזם כדוגמת בסיס הזהב - שעליו מדברים בבנק המרכזי האירופי .  המשבר העולמי שינה את המצב ,  והלחצים המופעלים על המערכת ה"אוטומטית "  לכאורה גוברים .  לחצים אלה נובעים מההשלכות החלוקתיות של האיחוד .  האיחוד מונע מן המדינות החלשות לבצע פיחותים ולהפעיל מדיניות אנטי-מחזורית מקומית .  הפערים בין המדינות החזקות לחלשות גדלים .  מצבה של יוון אמנם קשה במיוחד ,  אך מצבה הוא סימפטום למגמה כללית .  כיצד יתמודדו עם מצב זה ראשי האיחוד ?  שמירת יציבותו של המבנה תדרוש הרחבה של שיקול הדעת הפוליטי על פני פעולה לפי כללים אוטומטיים וקבועים מראש .  ממערכת הפועלת לפי המודל של בסיס הזהב ,  המערכת תיאלץ להתאים עצמה לפעילות הדומה יותר למודל של ברטון וודס .  הסדר ברטון וודס הניח את היסודות למשטר המוניטרי שהתקיים לאחר מלחמת העולם השנייה ועד ראשית שנות ה-70 ובמסגרתו הוקמו קרן המטבע העולמית והבנק העולמי .  מודל זה סיפק ,  בתוך המסגרת של כללים אחידים לכל המדינות ,  גמישות יחסית למדינות הקטנות לנהל מדיניות פיסקלית בהתאם לצרכים המקומיים .  על אף מה שתואר כ"סתירות פנימיות ",  הסדר זה אפשר למדינות מתועשות ומתפתחות לדור בכפיפה אחת ולאפשר צמיחה לתקופה ארוכה למדי .  האלטרנטיבה של אכיפת רפורמות על מדינות אירופיות - בדומה לרפורמות שאכפו הארגונים הפיננסיים העולמיים בשנות ה-80 וה-90 - תוביל למתחים בין המדינות האירופיות ולחוסר יציבות פוליטיות בתוך המדינות החלשות ,  דבר שיעיב על יציבות האיחוד כולו .  הכותב הוא עמית פוסט-דוקטורט במכון פלנק להיסטוריה של המדע בברלין

היורו חוזר אל העתיד 
האיחוד האירופי

