כוח גדול בידי מעטים - סכנה לדמוקרטיה 
שוק לא חופשי
 >  >  כמה חברות סלולר צריכות לפעול בישראל ?  שלוש ?  ארבע ?  שבע ?  האם זה תקין שאדם אחד יחזיק בשליטה גם בבנק וגם בחברות עסקיות שמקבלות אשראי מאותו הבנק ?  מהו הסיכון בכך שאדם אחד שולט בארבעה ענפי משק שונים ,  והאם הוא יכול לנצל לרעה את הבעלויות הצולבות הללו ?  גודלו של המשק הישראלי והמבנה שלו מעמתים את הציבור ואת השלטון עם סוגיה שיש בה כדי להשפיע על התחרות במשק ,  רווחת הצרכנים ואפילו חוסנה של הדמוקרטיה הישראלית .  לסוגיה הזו קוראים ריכוזיות ,  והיא כוללת שורה של עניינים שתמציתם הפקדת כוח גדול בידי מעטים .  לריכוזיות פנים רבות ,  אבל הגורם שמאחד בין כולן הוא העוצמה הבלתי סבירה שנמצאת בידי מעט מאוד אנשים .  החשש הוא שהעוצמה הזו יכולה לעוות תהליכים חיוניים למשק בריא ,  כמו הקצאת מקורות יעילה ,  מגוון של מוצרים ושירותים שנגישים לכל ,  הזדמנויות שוות בתעסוקה ,  תהליכי קבלת החלטות נקיים משיקולים אינטרסנטיים ,  וחופש טוטאלי לצרכן .  גודלו של המשק הישראלי אינו מאפשר ריבוי שחקנים בכל ענף .  למעשה ,  ריבוי שחקנים לכשעצמו אינו מבטיח את תקינות ההתנהלות בענף .  למבנה הענף ,  כוח השוק שבידי הצרכנים והכלים העומדים לרשות ראשי הענף בהכוונתו יש תפקיד חשוב יותר ממספר השחקנים .  יתרה מכך ,  לא כל דבר אפשר להסדיר .  איך אפשר למנוע משלושת הטייקונים הגדולים במשק להיות ספקי המשרות הבכירות לרגולטורים לשעבר ?  אפשר לקבוע חובת צינון ומגבלות ,  אבל בסופו של דבר ,  מי שמחזיק בתאגידי ענק נהנה מכוח עצום בדיאלוג עם הרגולטורים ,  כי הוא המעסיק הפוטנציאלי שלהם .  הריכוזיות במשק באה לידי ביטוי במגוון נושאים :  נגישות למקורות מימון  ( בעלות על בנקים ,  חברות ביטוח ובתי השקעות )  ,  בעלות על חברות בענפים שבהם רמת התחרות נמוכה וחסמי המעבר גבוהים  ( סלולר ,  בנקאות וביטוח חיים )  ,  שליטה בתשומות מרכזיות בתהליכי ייצור  ( חשמל ,  אנרגיה ומלט )  ,  בעלויות צולבות בענפים שונים ,  שליטה במאגרי מידע ושליטה באמצעי תקשורת ובתקציבי פרסום .  ככל שאיש העסקים מחזיק במוקדי כוח רבים יותר ,  כך הוא נהפך לאדם שקשה יותר לגעת בו או לפגוע באינטרסים שלו - גם כשהאינטרס הציבורי מחייב .  די באדם אחד שהוא untouchable כדי לשבש את מהלך החיים הדמוקרטיים כאן .  השלטון המרכזי צריך לוודא שלא צומחים כאן כאלה .  הצעתה של דידי לחמן-מסר להקים ועדה שתבחן את סוגיית הריכוזיות בישראל היא התחלה טובה כדי לטפל במוקדי כוח מוגזמים .  היא כמובן גם יכולה להרגיע כמה אנשים שנראים כמו חשודים מידיים ,  אם יתברר שהענף שלהם אמנם ריכוזי ,  אבל הריכוזיות הזו אינה משבשת את התחרות ההוגנת בו .  הוועדה הזו צריכה לאמץ את תפישתו של אלברט איינשטיין ,  שאמר : " שלטון דמוקרטי אמיתי הוא כזה המותיר בידי אדם מספיק חופש ,  ובו בזמן דואג לכך שלא יעשה שימוש לרעה בחופש הזה ".  themarker מפרסם החל מהיום סדרת כתבות על בעיית הריכוזיות ,  במטרה לקדם את הדיון הציבורי בעניין .
 
כוח גדול בידי מעטים - סכנה לדמוקרטיה 
שוק לא חופשי

