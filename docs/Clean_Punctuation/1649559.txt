האיום האירני :  עד מתי וושינגטון תמשיך לזגזג
בשבועות האחרונים לא עובר כמעט יום שבו הנשיא אובמה ,  ובייחוד מזכירת המדינה שלו הילארי קלינטון ,  אינם מפרסמים הצהרות תקיפות נגד אירן .  
במיוחד החריף הטון לאחר שהסוכנות הבינלאומית לאנרגיה אטומית  ( סבא"א )  פירסמה ב ? 19 בפברואר את הדו"ח התקופתי שלה ,  המאשים את טהרן בהפרות שיטתיות של התחייבויותיה הבינלאומיות ומצביע על מאמציה המתקדמים להשיג נשק גרעיני .  
אך בו בזמן ,  בדיסוננס מההצהרות התקיפות האלה ,  נשמעות בוושינגטון הבהרות ופרשנויות שלפיהן מוטב שהסנקציות שארה"ב ובעלות בריתה האירופיות מתכוונות להטיל על אירן לא תהיינה  " משתקות ",  כדברי דובר מחלקת המדינה האמריקנית - או במילים אחרות ,  לא תכלולנה צעדים כגון השבתת יצוא הנפט הגולמי האירני או חרם על טכנולוגיה מתקדמת ועל אספקת תזקיקי נפט לאירן לצרכיה הפנימיים - צעדים שאם ייושמו ייתכן שיוכלו לאיים בצורה ממשית על יציבותו של משטר האייתוללות ועל המשך מאמציו בתחום הגרעין .  גם שר הביטחון ברק בביקורו בשבוע שעבר בוושינגטון שמע כנראה דברים בלתי מספקים ברוח זו מבני שיחו בפנטגון ובמחלקת המדינה .  ייתכן ,  כמובן ,  שהגישה האמריקנית היא בעיקר צעד טקטי כדי להבטיח את תמיכת רוסיה - שעמדתה ,  כידוע ,  שוללת צעדים נוקשים מדי נגד אירן - בעצם עניין הסנקציות .  
אך הכנופיה סביב האייתוללה חמנאי והנשיא אחמדינג'ד קוראת את המפה אחרת .  דהיינו ,  שגם אם יצליחו האמריקנים לגייס מספיק תומכות במועצת הביטחון ליוזמה להטיל סנקציות  ( ואם סין לא תטיל וטו )  ,  הסנקציות האלה ממילא תהיינה כל כך  " פרווה "  שלא יהיה בהן כדי למנוע משליטי אירן להמשיך במעשיהם .
 טהרן מודעת לכך שבארה"ב יש גם לובי ,  שכולל ,  אגב ,  גם את  " ידידי שלום עכשיו באמריקה ",  ופועל נגד סנקציות של ממש .  ואמנם ,  הפרשנות הזו של טהרן כבר באה לידי ביטוי חצוף ומתייהר בפסגת הטרור שהתקיימה בסוף השבוע שעבר בדמשק ,  ומלבד אחמדינג'ד ואסד אירחה גם את ראשי חיזבאללה ,  חמאס וארגוני טרור אחרים ,  וכפי שמתאר זאת הווארד שניידר ,  אחד מבכירי הכתבים לענייני חוץ של ה"וושינגטון פוסט ",   " נשיאי אירן וסוריה עשו צחוק מהמדיניות האמריקנית במזרח התיכון ",  ואישרו מחדש את הברית ביניהם .
 אחמדינג'ד ,  נוסף על האיומים הרגילים שלו נגד ישראל ,  התרברב ש"אירן וסוריה מונעות מארה"ב להיות הגורם המוביל באזור ",  והוא הציע לה  " לארוז את חפציה ולהסתלק "  - ואילו הנשיא אסד האשים את אמריקה ב"קולוניאליזם חדש ".  כל זאת ,  אגב ,  כמעט באותו יום שוושינגטון הודיעה על השבת השגריר האמריקני לדמשק .  
ברם ,  מעבר לשאלה כמה זמן יוכלו הממשל והקונגרס בוושינגטון להתייחס ליריקות האירניות והסוריות בפניהם כאל גשם ,  ניצבת במלוא חריפותה שאלה חשובה עוד יותר - שאלה המעוררת ספקות הן לגבי גישת הסנקציות והן לגבי מדיניות הפתיחות החדשה של וושינגטון כלפי דמשק - שלא לדבר על הסיכוי לשלום בין ישראל לסוריה .  במילים אחרות ,  בניגוד לדעה ששלום ישראלי ? סורי ינתק את דמשק מבריתה עם טהרן ושכתוצאה מכך תתוגבר החזית האזורית נגד הגרעין האירני ,  ייתכן שדווקא ההפך הוא הנכון ,  דהיינו שרק אם אמריקה תפעל בהקדם בנחישות ובנחרצות נגד אירן ,  בין אם כחלק מקואליציה בינלאומית ובין אם בגפה ,  ישתנה מאזן הכוחות במזרח התיכון לטובתה ,  תיבלם החתירה האירנית להגמוניה אזורית - ואולי אף יקודמו סיכויי השלום בין סוריה לישראל .  
בין כה ובין כה ,  קשה להשתכנע שהסנקציות המרוככות שעלולות לצאת בסופו של תהליך ארוך ומייגע מדיוני מועצת הביטחון אכן תבאנה לתוצאות הדרושות - ומכל מקום ,  סיכוין היחיד הוא בכך שלשני הצדדים ,  כלומר הן לאמריקנים והן לאירנים ,  יהיה ברור שכישלונן יביא באופן בלתי נמנע להפעלת אופציות אחרות .
 
האיום האירני :  עד מתי וושינגטון תמשיך לזגזג
nan
