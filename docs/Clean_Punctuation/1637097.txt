ארינאס וקריטנטון יושעו עד סיום העונה
לאחר פגישה עם דייויד שטרן ,  הודיע הקומישינר כי הוא מקבל את החרטה של השניים ,  והמיר את ההרחקה הבלתי מוגבלת לעונה
נראה שהסיפור של גילברט ארינאס ,  ג'וואריס קריטנטון והנשקים שלהם ירדוף אותנו לאורך כל העונה ,  אבל אחרי הערב  ( רביעי )  דבר אחד הוא בטוח :  שני השחקנים הללו לא יחזרו אל הפרקט ,  לפחות לא השנה .  קריטנטון וארינאס נפגשו הערב עם קומישינר הליגה ,  דייויד שטרן ,  שהודיע להם כי הם מושעים להמשך העונה . " ה-NBA ערך חקירה מקיפה של האירועים הקשורים למקרה ",  אמר שטרן בהודעה לאחר הפגישה . " מה שאין עליו עוררין הוא שלאחר ויכוח בטיסה של הקבוצה ,  גם מר ארינאס וגם מר קריטנטון הביאו נשקים לחדר ההלבשה באולם ,  כששאר השחקנים בקבוצה והצוות המקצועי באזור ,  וכיוונו אותם אחד על השני בהמשך לויכוח במטוס ".  
שטרן המשיך ואמר : " השחקנים עשו זאת בניגוד לחוק ברור בין ה-NBA לאיגוד השחקנים ,  שאוסר על שחקנים לשאת נשק במתקן של הליגה ,  והחוקים הללו נמסרים לשחקנים גם בצורה אישית וגם בכתב בכל עונה ".  הקומישינר הדגיש : " לא מדובר פה על החוקיות של נשיאת הנשק .  מדובר על נשיאת נשק במקום העבודה ,  וזה בלתי נסבל .  נפגשתי באופן נפרד גם עם מר קריטנטון וגם עם מר ארינאס .  שניהם הביאו חרטה על מעשיהם ,  והבנה על חומרת המעשים שלהם .  שניהם התנדבו לסייע בשירות לקהילה ,  במטרה להעביר את השיעור שהם למדו לתוך מסר חינוכי לאחרים ".  
הקומישינר ,  שהשעה את ארינאס לתקופה בלתי מוגבלת ,  החליט לתחום אותה בזמן : " אני מקבל את הכנות של השחקנים ,  ואת הרצון שלהם ליצור מתוך זה משהו חיובי .  לכן ,  אני ממיר היום את עונשו של מר ארינאס ,  מהרחקה לזמן בלתי מוגבל ללא משכורת ,  להרחקה משארית עונת 2009/10 ללא משכורת ,  וכמו כן אני משעה את מר קריטנטון לאותה תקופת זמן ללא משכורת ".  מקורות מוסרים כי ארינאס וקריטנטון לא צפויים לערער על החלטת הקומישינר .  למרות המתקת העונש ,  השניים עדיין עומדים בפני עונש מהמערכת המשפטית בארצות הברית ,  כשגזר דינו של ארינאס יינתן בבית המשפט ב-26 למרץ ,  שם הוא עשוי לקבל זמן מאסר בכלא .  קריטנטון כזכור ,  הגיע לעסקת טיעון עם התביעה ,  וקיבל עונש על תנאי .
 
ארינאס וקריטנטון יושעו עד סיום העונה
לאחר פגישה עם דייויד שטרן ,  הודיע הקומישינר כי הוא מקבל את החרטה של השניים ,  והמיר את ההרחקה הבלתי מוגבלת לעונה

