נמאסתם ! 
נאוה סילוורה מונה 6 טרנדים מאוסים שהגיעו לה  " עד כאן "  בעשור האחרון .  את בקהאם היא בוחרת להשאיר מאחור ,  יחד עם היסטריית הקרוקס
לשיר ,  לשחק או לדגמן ממש לא הספיקו לסלבס של העשור האחרון .  כמעט כל ידוען אפשרי היה חייב לתרום לעולם קו ביגוד ,  הנעלה או בישום על שמו ,  בעיצובו או בהשראתו .  אפילו לג'ון מלקוביץ' יש קו אופנה !  הצלחות נרשמו אמנם לזכות קו קייט מוס ל"טופשופ "  שעוצב בהשראת בגדיה הפרטיים של הסופרמודל ונמכר בעלויות סבירות ,  כמו גם ל- L.A.M.B של גוון סטפאני שהחל כמותג תיקים ואביזרים ,  התרחב גם לביגוד ונמכר יפה ,   ( אולי כי סטפאני עצמה נראית תכופות בדגמים שלה )  .  עם זאת ,  לא כל שיתופי הפעולה נחלו הצלחה ,  למרות יחצ"נות ושיווק אגריסיביים .  ג'סיקה סימפסון נתבעה על ידי זכייני קו הביגוד על שמה כיוון שכלל לא לבשה ולא קידמה את קו JS המקרטע שלה ,  לינדזי לוהן ה"יועצת הקרייאטיבית "  של  " אונגרו "  לאביב 2010 ספגה ביקורות קשות אשר הובילו לעזיבתו של מנכ"ל המותג .  Sweetface ,  קו הביגוד של ג'ניפר לופז שהושק ב-2003 נגנז לאחרונה על רקע מכירות דלות ,  כמו גם Bitten ,  קו ההלבשה הזול של שרה ג'סיקה פארקר  ( אולי כי הכוכבת עצמה נשארה נאמנה למותגי על יקרים )  .  גם M by Madonna ,  הקולקציה שעיצבה מדונה ב-2007 ל-H & M נשארה בדרך כלל על המדפים .  פעמים רבות מדובר במותגים בעלי חיי מדף באורך ממוצע של לא יותר משנתיים .  אופנה לרגע מאת בעלי אגו מנופח המבקשים להלביש את מעריציהם כ"מיני-מי "  נאמנים ולחלוב ככל האפשר את הרגע הנכון בקריירה .
 היא נראתה בעשור האחרון בכל מקום וליד כולם ,  עם עדשות המגע הכחולות והשיזוף המלאכותי .  היורשת שלפעמים היא גם דוגמנית ,  שחקנית וזמרת ,  תמיד בכותרות בזכות מריבות עם כוכבניות אחרות ,  תחלופת בני זוג גבוהה ,  טעם מוזר בחיות מחמד ,  מעצרים על רקע נהיגה פרועה ,  סקס מתועד ובעיקר בגדים ,  נעליים ,  תסרוקות ותכשיטים יקרים .  יש לה קו ביגוד ,  קו הנעלה וארבעה בשמים .  הסגנון שלה עקבי במאמציו למשוך תשומת לב ותכופות הוא ממש לא מוצלח .  היא  " נעצרה "  מספר פעמים על ידי משטרת האופנה ,  אבל תמשיך לעשות הכל על מנת להיות במרכז העניינים .  לצורך זה היא תיראה ,  למשל ,  עם גרבונים שקופים ,  מחוך צמוד ,  עקבי סטילטו ,  תיק הלו קיטי או ברבי ,  קשת שיער מפרווה ורודה עם מחושים מנצנצים ואם אפשר גם גור צ'יוואווה אומלל למראה ,  אחד מהארבעה שיש ל ( "הארוג'וקו ",   " טוקיו ",   " במבי "  ו"טינקרבל ")  .  
האובססיה שלה לצבע ורוד הגיעה עד למכונית ה"בנטלי "  שלה ,  פשוט Cute כדרך חיים .  חולשה נוספת שלה היא תכשיטי יהלומים והיא אף מעניקה להם שמות חיבה .  לשתיים ממחרוזות היהלומים שלה היא קראה  " סטאר "  ו"פרינסס ".  אבל הכי היא אוהבת נעליים .  יש לה אלפי זוגות נעלי מעצבים ששימשו אותה לרוב פעם אחת בלבד .  ניסיון לתרום כמה מהם לבתי יתומים לא יצא לפועל עקב המידה הגבוהה יחסית  ( 41 )  .  אם חייבים ,  אז אפשר לומר לזכותה שהיא מקדישה תשומת לב לפרטים הקטנים בכל הנוגע ללוק שלה .
 עור נטול קמטים או פצעונים ,  עיניים בוהקות ,  שפתיים מלאות ,  שיניים לבנות ,  גזרות חטובות ושיער מבריק - עיבוד התמונה הדיגיטלי מאפשר ריטושים הגורמים לסלברטאים ודוגמניות להיראות חסרי כל פגמים .  מושלמות מעולם פנטסטי של הרזייה ומתיחת פנים וירטואליים .  מחלוקת ידועה נוצרה ב-2003 כשהשחקנית קייט ווינסלט הידועה בגזרה ממוצעת למדי ,  הופיעה על שער רבעון הגברים GQ כשהיא דקה ,  גבוהה ומאורכת רגליים .  מעריצי  " טיטניק "  שראו את הסרט שוב ושוב ,  חיפשו לשווא את קייט מהשער ההוא .  אפילו היא עצמה טענה שהיא ממש לא נראית כך ואין לה שאיפות להיראות כך .  גם קלי קלרקסון המתמודדת עם בעיות משקל מאז זכתה ב"אמריקן איידול "  לפני 8 שנים ,  סיפרה שלא ממש זיהתה את עצמה על שער מגזין Self מספטמבר 09 .  לפעמים חיבורי ראש עם גוף מתמונה אחרת יצרו מראה מלאכותי שאיכשהו נעלם מעיניהם של עורכים ,  למשל שערי  " ווג "  עם סיינה מילר  ( ווג האמריקאי ספטמבר 07 )  וגווינת פאלטרו  ( ווג האמריקאי מאי 08 )  או שער Redbook עם ג'ניפר אניסטון  ( יוני 03 )  שהורכב משלוש תמונות שונות ויצר מונטאז' ביזארי שבוודאי העלה חיוך אצל אנג'לינה .  לאחרונה תמונת השער של דמי מור על שער W בשמלת מיני צמודה עוררה פולמוס על רקע החשד שפניה של מור בת ה- 46  " הודבקו "  על גוף של דוגמנית צעירה .  ניסיון של ה"אל "  הצרפתי מאפריל 09 להציג תמונות לא מעובדות של השחקניות מוניקה בלוצ'י ,  סופי מרסו ושרלוט רמפלינג הוכיח שיופי אינו בהכרח מוצר של פוטושופ ,  אך גם נותר כגימיק שלא הוליד כל מגמה נגדית .
 דייויד בקהאם אמר פעם שהוא עובר בגיל 26 מה שרוב חבריו עברו בגיל 16 .  היום ,  בגיל 34 ,  נראה שהוא עדיין לא נפטר מהנטייה לגחמות טינאג'ריות מגוחכות למדי ,  ביניהן תסרוקת ה"מוהוק "  האידיוטית שלו .  מבט קצר על בקהאם המוהיקני מעוררת געגועים לדייויד של טרם ימי הדוגמנות וכוכבות העל  ( לפני ויקטוריה ,  בקיצור )  ,  ימי התום של כישרון מזהיר עם שיער בגוון טבעי .  מה עומד מאחורי זה ?  חשש שאולי יש פה מישהו יותר יפה ?  שאולי ויקטוריה ,  כנגד כל הסיכויים ,  תמשוך יותר תשומת לב ?  משהו להשתעשע איתו כפיצוי על יכולת המשחק שאינה כשם שהייתה ?  אבל הבעיה האמיתית מתחילה בעובדה שהוא הפך מודל לחיקוי .  אם אתם חייבים להיות במרכז תשומת הלב ,  עדיף כבר פוני הרוק-אנ-רול המלוכסן של זאק אפרון או האייליינר השחור של אדם למברט .
 הן צצו ב-2002 בתערוכת סירות בארצות הברית והפכו תוך זמן קצר לפופולריות בכל העולם .  מעריצים שנקשרו אליהן קונים להן כל מיני קישוטים ואומרים עליהן שהן נוחות ,  לא מחליקות ועמידות במדיח כלים ביתי .  אבל אנחנו לא שכחנו שהתכונה העיקרית שלהן היא מראה דוחה ומכוער ,  רחוק מכל הצהרה אופנתית .  טאפרוור לרגליים שמתאים בעיקר לליצנים רפואיים .  למרות קבוצה של כמיליון וחצי חברים בפייסבוק ששונאים קרוקס ,  והקמתו של הבלוג i hate crocs המוקדש להעלמת הטרנד ,  לא בטוח שהן ייעלמו בקרוב .  דגם חדש של קרוקס עם עקב גבוה נמכר יפה ומבטיח  " נוחות עם סטייל ".  אפילו הגברת הראשונה מישל אובמה ,  הידועה בטעמה האופנתי המשובח ,  ניראתה אתן במהלך חופשה בקיץ האחרון .
 מדי שנה נראו שוב ושוב על השטיח האדום עשרות סילואטות  " בנות ים "  במיני צבעים ומרקמים - עולם המצולות של הנס כריסטיאן אנדרסן מגיע לאוסקר .  בלטו בעולם המצולות קירה נייטלי בשמלת הבורדו המדהימה של וירה וואנג באוסקר 2006 ,  וכמובן מריון קוטיאר בשמלת בת הים האולטימטיבית של ז'אן פול גוטייה  ( עם קשקשים וסנפיירים !  )  באוסקר 2008 .  אולי מדובר בטרנד לא יפה או מחמיא ,  אבל כמה אפשר ? 

נמאסתם ! 
נאוה סילוורה מונה 6 טרנדים מאוסים שהגיעו לה  " עד כאן "  בעשור האחרון .  את בקהאם היא בוחרת להשאיר מאחור ,  יחד עם היסטריית הקרוקס

