אלימות :  הזדמנות לטיפול
כולנו הזדעזענו מכך שבמהלך דיון בבית המשפט העליון נזרקה נעל על פניה של נשיאת בית המשפט העליון .  זה היה מעשה של אלימות בוטה אשר כוון ישירות אל מערכת בתי המשפט .  ואכן שופטי בית המשפט ונשיאיו הביעו את חרדתם וזעזועם ממעשה מביש זה .  יתרה מכך גם התביעה הוכיחה לנו את יכולתה לפעול ביעילות רבה והכינה ללא דיחוי כתב אישום נגד משליך הנעל ממש ימים אחדים לאחר המעשה .  אין לי כל ספק כי גם בית המשפט יידע לדון בתביעה זו בכל היעילות הנדרשת .  
דווקא מאירוע זה שאיחד את כולם בזעזוע הגיעה העת שמערכת בתי המשפט תפנים את העובדה כי עליה לתקוף בכל היעילות הנדרשת את תופעת האלימות המזעזעת שהתפתחה בישראל .  האלימות כידוע פושה במדינת ישראל ודוגמה בולטת לגישה מקילה בנושא זה אפשר למצוא בדחיית הדיון באישום על רציחתו של אריה קרפ ז"ל בחמישה חודשים תמימים .
 קשה מאוד להבין על פי איזה קריטריון - ערכי או הגיוני - החליט ההרכב בבית המשפט המחוזי בתל אביב בראשות השופטת אחיטוב לדחות את הדיון ברצח לתקופה של כמעט חצי שנה .  כאילו הכל רגוע בלתי דחוף .  כאילו אין שום חשיבות מיוחדת לניהול תיק של מעשה רצח חמור כל כך אשר זיעזע את כולנו .
 ומדוע החליט בית המשפט המחוזי לדחות את המשך המשפט לתקופה כה ארוכה ?  
על שום שבמהלך הדיון התברר שיש קלטת ובה נראות כמה דמויות הרצות לאורך חוף תל ברוך בערב שבו הוכה המנוח אריה קרפ ז"ל מכות רצח על ידי חבורת בריונים .  
בית המשפט המחוזי בוודאי כעס מאוד על שהמשטרה לא המציאה ראיה זו לתביעה ושהיא לא הוצגה בפני בית המשפט .  
ייתכן כי חומר ראייתי זה רלוונטי לעניין הרשעת המואשמים ברצח וייתכן שלא .  אבל אפילו אם חומר זה אכן רלוונטי למסכת העובדות לא היתה כל הצדקה שהיא לדחות את המשפט בחמישה חודשים כדי לפענח בצורה הטובה ביותר את הקלטת .  דחייה של חודש ימים היתה מספיקה לחלוטין ואף מעבר לנדרש .  
הציבור בישראל עבר בתקופה האחרונה שורת זעזועים קשים מאוד בעקבות כמה מעשי אלימות בהם רצח ואונס .  די אם נזכיר את המקרה המזעזע והמחריד שלא ניתן לעכל אותו מחמת זוועתו - הרצח של משפחת אושרנקו כולה .  על רצח מסוג זה אמר בזמנו המשורר הלאומי חיים נחמן ביאליק : " ונקמה כזאת נקמת דם ילד קטן עוד לא ברא השטן ."  
מטרה ברורה צריכה להכתיב את קו ההתנהגות של בית המשפט כיום - מאבק באלימות ובפשעי הרצח .  אמנם אין קשר ישיר אך מבחינה חברתית ניתן למתוח קו בין השלכת נעליים על נשיאת בית המשפט לבין תופעות אלימות חמורות .  
לכן על בית המשפט להגיב בחריפות ולא להסס .  הייתי מצפה שהפרקליטות לא תסכים לבקשת הדחייה של השופטת אחיטוב .  עליה לפעול מיידית כדי שהמשפט יחודש בהקדם ואם צריך גם לערער לבית המשפט העליון .  זאת כדי שמקרים חמורים כאלה לא יישנו .
 
אלימות :  הזדמנות לטיפול
nan
