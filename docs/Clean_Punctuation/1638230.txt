סנטה סוגר את הפה
באמצע החיים זכה יונדאי סנטה-פה למתיחת פנים ולמנוע בנזין מופחת נפח וחסכוני .  איך עובד השינוי על רכב הפנאי הכי אמריקני מקוריאה ? 
היציאה לכביש הייתה מהוססת .  המהירות במסגרת המותר ,  אך אין ולו רמז בודד לשלווה של יחידת הבנזין הוותיקה .  דפדוף מהיר במפרט חושף מדוע אנחנו חשופים לצלילים מעט מחוספסים לאוזן .  את מנוע ה-V6 בנפח 2.7 ל' שיונדאי שידכה כמעט לכל המשפחה הדיחה החברה בשם האקולוגיה ;  במקום זאת הוכנסו מנוע 2.4 ל' 4 צילינדרים משותף לחברה הבת קיה ,  ותיבה אוטומטית 6 הילוכים כתכונות הליבה .  אכן שינויים שיש בהם בשורה לחוג נהגים שפיתחו מודעות סביבתית .  
בפינות רבות בעולם יונדאי בחרה להפריד את הסנטה-פה ממנוע ה-V6 המסורתי ,  זולת ארה"ב שם תפח דווקא הגודל ל-3.5 ל' .  אולם אצלנו בישראל ,  האקלים המקומי מכתיב חוקים אחרים .  נהגים שהתנסו בכלי-הרכב של יונדאי בגרסאות הקצה של הסונטה ,  הקופה ,  או הטוסון  הביעו מחאה על כך שמד הדלק צונח כאילו המדיד כשל מעצמו .  תכונה רעה שפקדה את המשפחה ואת הסנטה-פה בפרט .
 התמורה מקוריאה מגיעה באריזה צנועה לעולם שמחלים ממשבר כלכלי ,  וכעת כשהסנטה-פה  " ירוק "  ומתון לצרכים העממים לכאורה ,  הגיע הזמן על פי יונדאי  ( ועל פי מאווי נפשינו )  לתת לאוחזים בהגה מנוחה מהביקורים התכופים בתחנת הדלק .  תחת ההנחה שהמנוע המעודכן באמת סלחן כלפי העובר ושב ,  יצאנו לבדוק בעזרת הגרסה המאובזרת ביותר כמה באמת הוא מאופק בהוצאות ,  ואם נקרו בדרכיו שדרוגים חיוניים בדרך לעוד שנתיים על הכביש .
 אף אחד לא יאשים אתכם אם תתקשו לזכור את הופעתו של הסנטה-פה הראשון  ( 2000 )  שהיה סתמי לכל דעות ,  ותפקד על תקן האח המשלים של הטוסון  ( גם הוא לא חתיך מהפנט )  .  לעומת שני האחים הפורשים העיצוב של הדור השני  ( 2005 )  לסנטה היה כל כך מוצלח ,  פרופורציונלי ,  ספורטיבי ומודגש ,  שמי שעוד אפסן תמונה של הסנטה-פה א' בתאי הזיכרון ,  הדחיק אותה מהראש לחלוטין .  
יונדאי ארה"ב הצליחה לפסל את הסנטה-פה הנוכחי בדיוק על פי העיצוב שהוא זקוק לו  כמו שאוהבים באמריקה  ומסוגלים לעכל מידי פעם גם באירופה ;  זה עובד בכלל לא רע .  במסגרת מתיחת הפנים הקלה שהושמה ב-2009 הבולטים לעין הם השינוי בשבכה הדחוסה ,  לועות המפלט ובתי התאורה האחוריים  שילוב שמבטא את הקווים של הסנטה-פה ,  אך משאיר אותו על כינו בלי לעורר מהפכות ויזואליות .
 מכונית המבחן שהושאלה מהיבואנית 'כלמוביל' היא ברמת מפרט 'לאקצ'רי'  המפוארת בהיצע .  לבעלי הסנטה-פה לא צפוי הלם של ממש בתא הנוסעים .  אם זה טוב או לא ,  יחליטו ביונדאי ;  לעניות דעתנו הקונסולה והפקדים מובנים היטב ,  להוציא איכות פלסטיקת חיפוי שאינה מהמשובחת בסגמנט ולוח מחוונים חדש ומשעמם למראה .
 פרט לכך הסידור כמעט זהה לפני הניתוח ,  אולם אלמנטים כמו לחצן התנעה ומפתח חכם תורמים להתחברות מהירה ,  וכך גם מצלמת הראייה לאחור המוקרנת בתוך המראה המרכזית בזמן השילוב להילוך אחורי .  תאי אחסון הם דבר הכרחי לטיולים ,  יחד עם שקעי מולטימדיה  ( USB )  ,  וקיומה של מראה פנימית נשלפת מהתקרה המבטלת את הצורך להעיף מבט אחורנית אל העוללים הקטנים .  
החבילה המשפחתית מורכבת משלוש שורות ושבעה מקומות עוטים עור .  המושבים הקדמיים לא יזכו בתארי נוחות ופינוק  המסעד מעט נוקשה והכוונים החשמליים  ( 10 )  לא תמיד מצליחים לתרגם את הרכות הנדרשת או התנוחה המתאימה ביותר .  בשורה השלישית זוג המושבים קצת קטנים וצפופים לגישה ,  ובכל מקרה אינם מספיק תומכים למבוגרים  ( לילדים ובני נוער זה מספיק בקושי )  .
 בשאר עניני המרווח אין טעם להכביר בהסברים .  הסנטה-פה מכיל מקום לשלושה אנשים גדולים בשורה השנייה ויש כניסה אל חלל מאוד עמוק ומזמין  ( תא מטען עד 1,520 ל' )  .  על אף זאת ,  הצבע השחור הדומיננטי מעכיר את האווירה ;  מוטב לבחור בגוונים קלים יותר לעין ובכלל מומלץ לוותר על מושבי העור ולהתעטף בבד הנעים בגרסאות הזולות יותר  ( אקזקיוטיב )  .  אם בכל זאת חייבים עור ,  לפחות תאירו את הקבינה בגוונים בהירים .
 פתיחת מכסה המנוע מגלה  ( כמעט )  את כל הסיפור .  חלל האחסון של היחידה נותר שומם למחצה מפאת מימדיו הקטנים של מנוע ה-16 שסתומים החדש ;  עם 4 צילינדרים בקנה ההספק המרבי המופק מנפח של 2.4 ל' עומד כעת על 174 כ"ס המושגים ב-6,000 סל"ד .  מנוע זה הוא צאצא ישיר למשפחת התט'ה 2 של יונדאי ,  המשתפת את קיה  ( סורנטו )  במנוע הטורבו-דיזל  ( CRDi )  החזק יותר של הסנטה-פה החמוש ב-197 כ"ס .  
התיבה האוטומטית הקונבציונלית מחלקת 6 הילוכים  ( 4 בדגם הישן )  ועושה רושם שיחסי ההעברה תואמים את המנוע בחזית .  קצב ההתקדמות סביר על משקל של 1.8 טון בקירוב ,  כאשר 0-100 אורך כ-10.8 שניות  ( מבחן )  והמהירות המרבית  ( 187 קמ"ש )  טיפוסית למנועים בגדלים אלה .  המחץ בלחיצה אגרסיבית על הדוושה הימנית מתון במנוע הבנזין ,  ואולי את זה אפשר להביא לידי מיצוי בלוגמת הסולר לה מומנט נמרץ של 44.5 קג"מ החל מ-1,800 סל"ד ,  בעוד הנבחנת מסתפקת ב-23 קג"מ בלבד ב-3,750 סל"ד .  
השיוט המנהלי בליווי המנוע המופחת זורם וקל ,  ושומר על חרישיות מול המשטחים הישראלים .  השאון המתכתי מהבוכנות פורץ פנימה רק כאשר דורשים כוח באגרסיביות - עדות לאיכות אטימה מוצקה סביב היושבים .  אז ובמקביל מגלים כי בתחום הגבוה ,  היחידה מאבדת חמצן ומתקשה להגיע לגבול האדום ולספק את מלוא אונה .  לא משמעותי במיוחד ,  אבל יכול לדרוש הכנה אם מתכוננים לצאת לעקיפה בהולה בנסיבות משתנות .  
צריכת הדלק הקרדינלית - הסיבה הכמעט מוחלטת לשמה התכנסו היום ,  בהחלט ראויה לציון חיובי .  בנסיעה משולבת ותובענית ,  הממוצע נעצר על 8.2 ק"מ לליטר בנזין .  נציין כי כמו בכל מבחן לא חסכנו מאמצים מהמנוע באף שלב של הנסיעה ,  ומרבית השיטוט התנקז אל כבישים מהירים ומעברים לעליות אל גבעות הצפון ונחתם בפקקי הערים הסואנות של תל-אביב והשפלה .  אין ספק שבנקודה הזאת הסנטה-פה מכפר לגמרי על משקעי העבר ,  שמרביתם היו לו לרועץ לנוכח תצרוכת הדלק הדמיונית .
 הסנטה-פה נבחן באירופה  ( יורו-נקאפ )  ב-2006 וזכה ל-4 כוכבי-בטיחות בלבד .  הבוחנים הפחיתו לו נקודות וכוכב אחד מאחר והקונסולה סיכנה את איזור האגן של היושבים מלפנים .  הדור המחודש נבחן בינתיים רק באוסטרליה ובארה"ב שם זכה ל-5 כוכבים ול'בחירה הטובה ביותר' על ידי ארגון ה-IIHS .  מערכות ההגנה שלו כוללות 6 כריות אוויר עם אפשרות נטרול כרית האוויר במושב הנוסע ,  בקרת יציבות ובלימה ,  בקרת משיכה ,  5 משענות ראש מתכווננות  ( הקדמיות אקטיביות )  ,  עוגני איזופיקס מאחור וקורות חיזוק בדלתות .
 על הכביש אין התפתחויות חדשות או מפתיעות .  הסנטה-פה למרות גובהו הרם המותח 1.76 מ' ומרווח הגחון שעומד על 20 ס"מ ,  לא מתנהג כמו רכב פנאי נימוך ,  אלא כמכונית פרטית בגובה ממוצע שמתנהגת בשמרנות .  תכונות דינאמיות מוקרנות בדמותה של מערכת מתלים קשיחה שמרסנת את תנודות הגוף בצורה מעוררת התפעלות ,  וזאת מתוגברת במקטעי נסיעה רגישים כשהוא פוסח על מהמורות ומקפץ .  יש נוחים ורכים ממנו בקבוצה ,  אך ניכר כי קוטר החישוק הגדול  ( 18 אינטש )  משפיע לרעה כנגד השברים תחת הגלגלים .  
ההיגוי וההגה די אכילים למשתמש .  שילוב המנגנונים אינם מהמדויקים שנתקלנו בהם ,  אבל בפרוש לא מהאיומים בקבוצת הקרסואוברים .  הפידבק מלמטה עובר לידיים בסדר גמור ,  והמסרים די ברורים מצמיגי הכביש-שביל  ( 235/60 )  .  בכפוף לעוצמה הקיימת כאן האיזון בין הסרנים פחות משוחד הפעם כלפי הפרונט ,  ונותן לעתים תחושה שמערכת ההנעה הכפולה מפרשת את העוצמה היטב בין הקצוות .  
לא צריך להביע בחשש מלקחת את הסנטה-פה לאכול בוץ ,  כורכר ושבילים .  הוא מספיק מוכשר כדי לצלוח מעברים טכניים בסיסים כשאין בטופוגרפיה סלעי-ענק שדורשים זווית גישה ונטישה של האמר .  הצמיגים עושים את המקסימום בתמיכת נעילת דפרנציאל אלקטרונית ומערכות בילום ויציבה מפקחות שהגלגלים לא יאבדו אחיזה במשטחים חלקלקים .  
לא נמליץ לאתגר אותו בשטח ללא קביעת גבולות מראש ובהיעדר הילוך-כוח ,  אך צריך להיאמר שדי נהנינו להרחיק איתו מחוץ לדרכים הסלולות ולדלות ממנו רגעים נדירים בחייו של רכב פנאי מהזן הזה .  הוא מצידו החזיר לנו מלוא התמורה ,  ושוב למדנו כי קרוסאוברים אופנתיים יכולים לעשות קצת יותר מאשר להעפיל אל מדרכות .  אם כבר כביש-שביל  מדוע לא לנצלו לשם שינוי ? 
שלוש שנים במחיצת הסנטה-פה בישראל הספיקו ליבואנית 'כלמוביל' לקלוט את הפואנטה מהר ולהגביל את מיצובו מול רכבי שטח קשוחים .  היא שמה מבטחה במכונית מעוצבת עם 7 מושבים ,  חמושה בפאר ,  אבזור עמוס ,  ובתעודת בטחון שאפשר בדרך צדדית לגנוב לקוחות מסגמנטים בהם הקהל טרם החליט מה עדיף לו  מושבים ,  או שבילים .  
מהבחינה הזאת ,  הסנטה-פה המחודש הגיע לנקודת חיים שבה אין לו צורך להוכיח את עצמו יתר על המידה .  מה גם שהוא מבטל את נקודת התורפה העיקרית לאחר החלפת המנוע .  מאידך ,  הדגם שנבחן היום במדור עלותו כ-257 אלף שקלים ,  ומכאן שבמסגרת התמחור מתעוררת  ( שוב )  בעיית התדמית מול כלי-רכב יפנים .  
לטעמנו אין בו שום יומרות ללא כיסוי ;  הכול בו פשוט ונגיש ,  המערכות תומכות אחת בשנייה וביקורות כלפיו אינן גורעות מיתרונותיו .  אי לכך ,  בסיכום כל המשתנים המסקנה כי הסנטה-פה יקרוץ לאוכלוסיה מוגדרת שהספיקה להתרשם הן מהטוסון והן מהסנטה-פה על גלגוליהם .  זהו רכב פנאי משכנע בכל ההיבטים שמתחזק בצורה נבונה ,  אולם עדיין מחפש את הליטוש מול המתחרים .
  .
 
סנטה סוגר את הפה
באמצע החיים זכה יונדאי סנטה-פה למתיחת פנים ולמנוע בנזין מופחת נפח וחסכוני .  איך עובד השינוי על רכב הפנאי הכי אמריקני מקוריאה ? 

