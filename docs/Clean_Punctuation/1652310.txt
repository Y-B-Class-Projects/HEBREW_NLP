ההגדה של פסח תוציא את פולארד לחירות ? 
לכבוד הפסח הקרוב ,  הפיצו פעילים למען שחרור פולארד הגדה בסימן המאבק לשחרור המרגל הישראלי ,  שסוגר כבר 25 שנים בכלא האמריקאי
בימים אלה ,  מופצת ברחבי הארץ הגדת פסח בסימן המאבק לשחרורו של המרגל הישראלי ג'ונתן פולארד ,  שסוגר השנה 25 שנים בכלא האמריקאי - פרי יוזמתם של פעילים למען שחרור פולארד .  מטרת היוזמה - העלאת המודעות ציבורית לנושא שנשכח . " זה לא הגיוני שפרשת פולארד בכלל לא מגיעה לסדר היום הציבורי ",  סיפר אשר מבצרי ,  אחד הפעילים הבולטים לשחרור פולארד , " החלטנו להוציא את ההגדה ,  כדי להחזיר אותו למודעות ".  ההגדה מופצת בכל הארץ על ידי מתנדבים ,  ואף נשלחו עותקים גם לחברי כנסת ופעילי ציבור .
 לפני כחודשיים ביקר הרב יעקב שפירא  ( ראש ישיבת מרכז הרב )  את פולארד המוחזק במרכז שיקומי פדרלי בצפון קרוליינה .  מיקי וסרטל ,  שהתלווה לביקור ,  סיפר : " מצבו הבריאותי של פולארד לא טוב .  אמנם חיצונית הוא נראה כפי שכולם ראו אותו בתמונות ,  אך בדבריו ניתן להבחין בכאב .  התסכול ניכר בכל מילה שיוצאת מפיו .  אדם שמפח הנפש שנגרם לו מתבטא כמעט בכל אמירה שיוצאת מפיו ".  לדברי וסרטל , " במהלך כל הביקור ישב נציג הממשל האמריקאי שהאזין בדריכות לכל פרט היוצא מפיו .  ג'ונתן עצמו אמנם אינו מדבר על התפתחות כלשהי בעניינו ,  אך בהחלט מעודכן בכל מה שקורה בישראל ,  ודאי בכל הקשור בו .  אין לו גישה ישירה לאינטרנט ,  אך הוא מקבל תדפיסים המשאירים אותו מעודכן ".  וסרטל והרב שפירא העבירו עמו שעתיים של שיחה בענייני ארץ ישראל .  מדבריו ,  סיפר וסרטל ,  ניכר כאב גדול ,  בכל הקשור ליחס לו הוא זוכה ממדינת ישראל ,  מחוסר האכפתיות שמפגין הממשל הישראלי כלפיו .  למרות האכזבה הקשה מהממשל הישראלי ,  הוא עדיין רואה בישראל כמדינה שלו . " לקראת תום הביקור ,  שרנו איתו - 'למען אחי ורעי אדברה שלום בך' ,  'מאין יבוא עזרי' ,  'בשנה הבאה בירושלים הבנויה' .  הרב שפירא אף בירך אותו ברכת כהנים - מעמד מרגש שסחט דמעות מכל הנוכחים ".  
לדברי מבצרי ,  מצבו הבריאותי מאוד קשה . " פולארד לא זוכה לטיפול רפואי פרט לעזרה ראשונה .  הוא סובל מלחץ דם לא תקין ,  סכרת ,  דלקת פרקים כרונית ,  גלוקומה .  רוב הזמן הוא חי בין אסירים קשים ,  והחשש לחייו גדול .  כדי להימנע ממגע ישיר עם שאר האסירים הוא עוסק בניקוי אסלות וחלונות במשך רוב שעות היום .  למרות התנאים הקשים הוא שורד ,  בעיקר בזכות חוסנו המנטאלי ".  למרות שמדינת ישראל הכירה בו בשנת 1998 ,  הכרה זו מעולם לא הוגשה לממשל האמריקאי - הכרה כזו שלפחות תשפר את תנאי כליאתו . " פולארד עד היום נחשב אסיר פלילי ,  ולכן תנאיו קשים ". 

ההגדה של פסח תוציא את פולארד לחירות ? 
לכבוד הפסח הקרוב ,  הפיצו פעילים למען שחרור פולארד הגדה בסימן המאבק לשחרור המרגל הישראלי ,  שסוגר כבר 25 שנים בכלא האמריקאי

