חוק הסופרים :  פרנסה ככל הפרנסות
המערכון הידוע של  " הגשש החיוור ",  דוכן הספרים בשוק ,  שבו שייקה מוכר ספרים כעגבניות במבצע ,  הפך למציאות .  אבל מציאות ברוכה .  התחרות בין משווקי הספרים גורמת לירידה במחיר ולעלייה במספר הספרים הנמכרים בישראל .  
ספר הוא מוצר צריכה ,  אחד מיני רבים ,  ונועד לצריכה המונית .  נכון ,  לספרים יש ייחוד ,  אבל כמעט לכל מוצר יש ייחוד כלשהו ,  שאם לא כן לא היה מגיע לחנות .  ספר הוא מוצר תרבות שנובע מכישרונו של הסופר היחיד ,  אבל כך גם סרט ,  שיר ,  לחן ,  ריקוד ,  בגד מעוצב ועוד .  רוב המוצרים המוגמרים מקורם בכישרון וביצירתיות של מוח האדם .  אין הכוונה להמעיט בערכם של הספרים ,  אך  " מאבק הסופרים "  כלל אינו רוחני - הוא על כסף ,  על  " פרנסה ",  ואינו שונה ממאבקו של כל אחד מאיתנו להתקיים .  כמעט .
 מהי פרנסה הוגנת ?  מכירה של מוצר או שירות למישהו אחר שמוכן לשלם עבורם מרצונו החופשי כי הם מועילים לו ,  כאשר המחיר נקבע מרצונם המשותף של הצדדים .  יש שמוכרים מוצר ללקוח בחנות ,  יש עיסקאות המתבצעות בין אזרח לאזרח ,  כמו מכירת דירה או רכב ,  ורובנו מוכרים שירות למעסיק תמורת משכורת .  מהו מאבק קיומי לא הוגן ?  כאשר אתה כופה בכוח על מישהו לשלם לך בניגוד לרצונו .  כפייה כזאת מושגת רק בעזרת פוליטיקאים ,  כי רק למדינה יש סמכות חוקית להפעיל כוח .  אך סמכות חוקית אינה תמיד מוסרית .
 הסופרים מבקשים מהפוליטיקאים לכפות בכוח על המו"לים תשלום גבוה כשכר סופרים ,  וכתוצאה יתייקרו הספרים שאזרחי ישראל מבקשים לרכוש .  למה ?  כי  " מגיע להם ".  בכך הם מצטרפים לקבוצות לחץ פוליטיות אחרות ,  ולא מעטות ,  המסרבות להתפרנס בהגינות מ"קונה מרצון למוכר מרצון ".  קבוצות אלה דורשות מהממסד לכפות על אחרים לשלם להן מחיר הגבוה מהמחיר שהיה מושג בשוק חופשי ופתוח לתחרות .  דרישה לא מוסרית .
 סופר שאינו מרוצה מההסכם עם ההוצאה לאור חופשי לבחון את מזלו עם מו"ל אחר .  ואם אף אחד לא מציע לו יותר משני שקלים לספר ,  אז זה שכרו ההוגן .  זה שווי יצירתו .  אף אחד לא מכריח אותו לכתוב .  כמו בכל ענף ,  יש סופרים ויש סופרים .  חדשים וותיקים ,  צעירים ומבוגרים ,  מוכשרים ופחות .  יש גם ספרים שונים ,  בהם ספרי הדרכה ,  טיולים ,  בישול ,  אלבומים .  על מי יחול החוק ?  כמה עמודים ייחשבו ל"ספר "?  תידרש הגדרה מהו  " ספר ראוי "  וגם  " מיהו סופר ". 
במו"מ חופשי בין הסופר לבין המוציא לאור .  סופר צעיר ואולי לא מוכר שמביא כתב יד אל המו"ל ,  ייתכן שאינו מקבל תמורה ואפילו נדרש להשתתף במימון הוצאתו לאור .  אם הסופר מוכשר ,  וכמו בכל תחום המוכשרים הם מיעוט  ( לא כל שחקן טניס הוא שחר פאר )   רבים בציבור יעריכו את יצירתו ויבטאו זאת באמצעות שליפת הארנק .  המוניטין והאיכות המצטברים מעניקים כוח מיקוח לסופר .  בספר הבא ,  המו"ל כבר ישלם לו היטב ,  שאם לא כן יבחר הסופר מו"ל אחר .
 החוק המוצע יחייב תשלום מינימלי לסופר ,  או הפרשת חלק קבוע מהפדיון .  
כלומר ,  להוצאת הספרים לא יהיה כדאי לעשות עסקים עם סופרים חדשים אלמוניים ,  או עם סופרים בינוניים שאין ביטחון כי ספרם יימכר בכמות מספקת לכיסוי פדיון המינימום הכפוי על הסופר .  וזו אולי תופעת הלוואי המזיקה ביותר של הצעת החוק .  הסופרים המוכשרים שספריהם נמכרים היטב אינם זקוקים לחוק .  הסופרים הרכים שעושים את צעדיהם הראשונים רק יינזקו ממנו - הרי חומות הכניסה לעולם הכתיבה יוגבהו .  
מי ייצא נשכר ?  הבינוניים ,  שיזכו להגנה מפני הצטרפות סופרים חדשים לענף .
 
חוק הסופרים :  פרנסה ככל הפרנסות
nan
