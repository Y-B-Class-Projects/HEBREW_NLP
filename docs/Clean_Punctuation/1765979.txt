מסביב לעולם בשבוע :  הסוף של אסאנג' ? 
מסביב לעולם בשבוע שבו נערכו מאמצים אחרונים למנוע מלחמות אזרחים בחוף השנהב ובהאיטי ,  הטרור היכה בהודו ובפקיסטן ,  השלג המשיך לכסות את אירופה והאירנים המשיכו לעבוד על כולם
אם לא די ברעש האדמה שגבה רבע מיליון קורבנות ,  ואם לא די במגפת הכולירה המשתוללת ,  השבוע הגיעו תוצאות הבחירות בהאיטי ,  המאיימות לדרדר את המדינה למלחמת אזרחים .  לרחובות יצאו אלפי תומכים של המועמד מישל מרטלי ,  שלא עבר את הסיבוב הראשון - לטענתם ,  בגלל קנונייה של השלטון .  בתצלום :  תושבים זועמים מיידים אבנים על כוחות או"ם ,  המואשמים בהפצת המגפה במדינה ,  כשברקע כרזות הבחירות .
 הסברים מהסברים שונים כבר ניתנו למכת הכרישים שפקדה את חופי סיני ,  והותירה הרוגה וארבעה פצועים קשה ,  בשלוש תקריות .  כבשים שנפלו מאוניה למים הוא אחד מהם ,  ויש גם מי שכבר מאשים את המוסד הישראלי .  אבל הסיבה האמיתית היא כנראה הדיג המוגזם של הטונה באזור ,  שאילץ את הכרישים לחפש מזון חלופי .  בתצלום :  כריש שנתפס השבוע ליד שארם א-שייח .
 שריפת ענק ,  שפרצה כנראה בעקבות הצתת מזרנים במהלך מריבה בין כנופיות יריבות ,  כילתה השבוע את הקומה השלישית בכלא סן מיגל בסנטיאגו בירת צ'ילה ,  והביאה למותם של 83 אסירים .  בעקבות השריפה התעוררה ביקורת נרחבת במדינה כלפי טיפול השלטונות השלטונות במערכת הכליאה והתחזוקה הלקויה של בתי הסוהר .  בכלא סן מיגל ,  למשל ,  היו פי שלושה אסירים מתכולתו הרשמית .  בתצלום :  אסיר מנופף בדגל צ'ילה מחוץ לחלון תאו המפוחם .
 שוב הם הצליחו לסובב את כולם .  בקול תרועה נפתח השבוע בז'נבה סבב שיחות ראשון זה שנה בין אירן למעצמות על תוכניתה הגרעינית .  הוא הסתיים ב"הישג מרשים ":  הודעה על קיום שיחות נוספות בחודש הבא ,  באיסטנבול .  גם בשיחות אלו ,  הבהירו האירנים ,  לא יהיו מוכנים לדון בכל ויתור על  " זכותם הטבעית "  להעשיר אורניום .  בינתיים הזמן חולף ,  והצנטריפוגות בנתנז ממשיכות להסתובב .  בתצלום :  ראש המשלחת האירנית ,  סעיד ג'לילי ,  אומר שלום עד הפעם הבאה .
 הודו קיבלה השבוע תזכורת מנחת זרועו של הטרור האיסלמי :  פיצוץ עז החריד את אזור המקדשים שעל גדת נהר הגאנגס בעיר הקדושה ורנאסי שבצפון המדינה ,  וזרע הרס רב .  המחיר בנפש היה קטן יחסית :  פעוטה אחת נהרגה ועוד 37 אנשים נפצעו .  בפקיסטן השכנה ,  יום קודם ,  היה קצת פחות מזל :  50 בני אדם נהרגו בפיגוע התאבדות של הטליבן בכינוס פוליטי .  בתצלום :  סנדלים שנותרו זרוקים בשטח לאחר הפיגוע בוורנאסי .
 מדי שנה מצליח פרס נובל לשלום להרגיז מישהו ,  אך נראה שהשנה הגיעו הדברים לשיא ,  כשחתן הפרס ,  מתנגד המשטר הסיני ליו שיואובו ,  כלל לא הגיע לטקס באוסלו משום שהוא נתון במעצר בית .  סין החרימה את הטקס ,  ועמה עוד 18 מדינות נוספות שהצליחה לשכנע .  יום קודם ,  אף ערכה בבייג'ינג טקס חלופי ,  בו העניקה את  " פרס קונפוציויס לשלום ".  בתצלום :  ערב הטקס באוסלו ,  מכינים עובדי מרכז נובל לשלום את התערוכה  " אין לי אויבים "  לכבוד חתן הפרס .
 אלסנה אווטרה הושבע השבוע לנשיא חוף השנהב ,  אחרי שניצח בבחירות בפער גדול .  גם לורן גבאגבו הושבע השבוע לנשיא חוף השנהב ,  למרות שהפסיד בבחירות .  זה לא היה קשה :  הוא פשוט ביטל את ההצבעה בארבעה מחוזות .  רוב התושבים ,  כמו גם האו"ם והעולם כולו ,  תומכים באווטרה ,  אבל לגבאגבו זה לא משנה - הוא נהנה מתמיכת הצבא .  בימים הקרובים נגלה אם זה ייגמר במלחמת אזרחים ,  או בפשרה היסטורית .  בתצלום :  גבאגבו סוקר משמר כבוד בארמונו .
 גם לבנון ,  כמו ישראל ,  סבלה בשבוע החולף משרב ומרוחות מזרחיות ,  וגם בשכנה הצפונית היכו השבוע שריפות ענק .  120 שריפות פרצו במדינה בתוך כמה ימים ,  ולפחות ארבע מהן היו גדולות .  וכמו בישראל ,  גם בלבנון - התעוררה מיד ביקורת כלפי אוזלת ידם של כוחות הכיבוי ,  שסובלים ממחסור בכוח אדם ומציוד מיושן .  תצלום :  תושבים באזור ג'מהור עולים על כיבוי שריפה .
 בעוד ישראל סובלת משרב בלתי עונתי בעליל ,  באירופה המשיך השבוע החורף המוקדם להכות במלוא עוזו .  מעטה לבן כיסה את היבשת כולה ,  כבישים נחסמו ,  רכבות נתקעו ,  טיסות בוטלו והחיים הואטו באופן כללי .  וכדי לשמור על האיזון בטבע ,  בסוף השבוע הנוכחי ,  בעוד שאצלנו סוף סוף סוער - ברוב אירופה יצאה השמש .  בתצלום :  ילדים משחקים בשלג בטרוקדרו ,  מול מגדל אייפל בפריז .
 כל עיני העולם נישאו השבוע ללונדון ,  שם הסגיר עצמו למשטרה האיש שכל העולם חיפש אחריו - ג'וליאן אסאנג' ,  מייסד אתר ויקיליקס .  אסאנג' כנראה יוסגר לשבדיה ,  שם הוא חשוד בעבירות מין - אבל עמו או בלעדיו ,  ממשיך אתר ההדלפות לפרסם מדי יום עוד מסמכים דיפלומטיים מסווגים ,  בעוד תומכיו ההאקרים מנהלים ברשת מלחמה נגד כל החברות שפגעו באסאנג' ,  בהן ויזה ,  מאסטרקארד ,  פיי-פאל ואפילו הפרקליטות השבדית .  בתצלום :  בובה בדמותו של ג'וליאן אסאנג' שהחלו למכור השבוע באיטליה .
 
מסביב לעולם בשבוע :  הסוף של אסאנג' ? 
מסביב לעולם בשבוע שבו נערכו מאמצים אחרונים למנוע מלחמות אזרחים בחוף השנהב ובהאיטי ,  הטרור היכה בהודו ובפקיסטן ,  השלג המשיך לכסות את אירופה והאירנים המשיכו לעבוד על כולם

