ראשון לקניון 
רגע לפני הפקקים ,  ראשון לציון לובשת חג ומכתירה את עצמה למלכת המסחר החדשה של אזור המרכז  ?  בחודש הקרוב ייפתחו בעיר שני מתחמים שהקהל הישראלי לא יכול לעמוד בפניהם :  סינמה סיטי ואיקאה .  עם גבה לכישלון הצורב של  " עיר הקניונים "  ופניה לקריית היי-טק ,  ראשל"צ לא מוכנה ל
 >  >  הנה הצעת בילוי ישראלית אולטימטיבית :  לנסוע אחר הצהריים לאיקאה ,  לבחור שידה חדשה וזולה ועל הדרך לקנות בגדים לילדים .  אחר כך אפשר גם לקפוץ באופן ספונטני לסרט בסינמה סיטי ולקנח ברשת מסעדות ארצית מוכרת .  אם הדיל הזה נשמע לכם טוב ,  כבר בעוד חודש תוכלו להגשים אותו - במקום אחד .  כל שתצטרכו לעשות הוא לבדוק איך להגיע מהבית שלכם למעצמה המסחרית החדשה של ישראל :  ראשון לציון .  בסוף פברואר צפוי להיפתח במערב העיר מתחם סינמה סיטי ,  שבו 21 אולמות קולנוע ,  שיצטרף אל אחיו שבצומת גלילות .  כמה ימים אחר כך ,  בתחילת מארס ,  צפוי להיפתח לא רחוק משם סניף איקאה במתחם שורק בעיר .  והתוספת האחרונה :  קבוצת עזריאלי תפתח בעוד כשלוש שנים קניון חדש סמוך לתחנת הרכבת ראשונים שבמזרח העיר .  המתחמים החדשים מצטרפים לשלל אפשרויות מסחר שהעיר כבר מציעה :  שני מרכזי פאואר סנטר g של גזית גלוב ,  שהוקמו ב-2006  ( g1 )  ולפני שנה  ( g2 )  ;  קניון הזהב הוותיק וקניון נוסף של g במרכז העיר ;  מתחם מסעדות גדול באזור התעשייה הישן ;  מרכז הריהוט הישראלי - המאכלס עשרות חנויות ריהוט ולצדן סניפים של רשתות ריהוט ארציות ;  סניפי ענק של רשתות המזון שופרסל ,  רבוע כחול ,  טיב טעם ,  עדן טבע מרקט ,  חצי חינם ואחרים ,  ורשתות קפה ארציות כמו ארומה וקפה הלל .  בכך נהפכת ראשון לציון מעוד עיר לוויין לעיר היחידה ש"קוראת תיגר על תל אביב ",  כפי שאוהבים לציין בעירייה .  עם 227 אלף תושבים ושטחי המסחר החדשים - העיר הרביעית בגודלה בישראל - היא בהחלט יכולה לעשות זאת ,  לפחות בקרב תושבים שגרים דרומית לה .  ואל תדקדקו בניואנסים :  נכון שבתל אביב הכל יותר מיוחד ואורבני ובראשון הכל יותר גדול ומסחרי ,  אבל עבור קברניטי העיר ,  אם זה מושך קהל - זה מספק .  ראשלצניקים קונים יותר את השאיפה של פרנסי העיר להפוך אותה למרכז קניות על-אזורי אפשר להבין בקלות :  מיתוג נהדר ותשלומי ארנונה גבוהים הם תשובה מספיק טובה .  אבל מה גרם לקבוצות המסחר לבחור דווקא בראשון לציון כיעד להקמת חנויות מובילות ?   " כשחיפשנו מקום לסניף השני של איקאה חיפשנו את האזור שבו יהיה גידול משמעותי באוכלוסייה בשנים הקרובות ",  אומר שלומי גבאי ,  מנכ"ל איקאה ישראל . " מצאנו שההיקפים של עתודות הקרקע המשמעותיות שמאושרות לבנייה נמצאות דרומית לתל אביב .  זה מצביע באופן ישיר על גידול האוכלוסייה .  מגורים לזוגות צעירים יתאפשרו בערים מדרום לתל אביב ,  והגיל הממוצע בהן יירד ויילך .  התמונה שקיבלנו היתה ברורה ".  באיקאה זיהו נכון .  לפי הלשכה המרכזית לססטיסטיקה ,  צפויה אוכלוסיית ראשון לציון לטפס ל-245 אלף תושבים ב-2015 ול-255 אלף תושבים ב-2020 .  כלומר תוספת של 3,000 תושבים מדי שנה .  בעירייה הציפיות אפילו אופטימיות יותר וחוזות תוספת של יותר מ-5,000 תושבים מדי שנה .  אבל זה לא הכל .  באיקאה ,  כמו יתר מרכזי הקניות שנפתחו ועוד צפויים להיפתח בעיר ,  מצאו כי תושבי ראשון לציון הם פלח האוכלוסייה הצרכני ביותר בישראל .  לפי נתוני הלשכה המרכזית לסטטיסטיקה ל-2009 ,  ההוצאה לצריכה חודשית למשק בית בראשון לציון היא הגבוהה ביותר בישראל ומסתכמת ב-14 אלף שקל בחודש ,  לעומת ממוצע ארצי של 12.5 אלף שקל .  מדובר באוכלוסייה יצרנית שגדלה בכל שנה ,  עם אחוזי אבטלה יורדים ,  והיא מורכבת בעיקר ממשפחות .  במלים אחרות :  אוכלוסייה מושלמת עבור מרכזים כמו פאואר סנטר ,  סינמה סיטי או איקאה - מרכזי  " וואן סטופ שופ ",  שבהם אפשר למצוא הכל . " בהרבה אזורי תעשייה הפיתוח פרימיטיבי והמסחר משולב עם תעשייה ",  אומר גבאי . " אין בהם הכנה נכונה לשירותים כמו במקומות החדשים .  זה הורס את חוויית הקנייה .  גם מרכז הקניות בילו סנטר ברחובות כבר לא עדכני ,  כי כמו מרכזים רבים אחרים הוא נבנה על שטח שלא יועד לכך .  המרכזים החדשים הם מושכים יותר ומעניינים יותר .  כיום הצרכנים לא רק באים לקנות ,  הם באים גם לבלות ".  ואולם עם כל הכבוד לראשון לציון ,  באיקאה סומכים בעיקר על עצמם : " ברגע שאיקאה פותחת חנות ,  המקום נהפך אטרקטיבי .  אנחנו מכירים את זה מנתניה ומהעולם .  כשפתחנו את הסניף בנתניה לא היה במתחם שום דבר .  אנשים שאלו אותנו 'מי יגיע לשם ? ' והנה ,  כל החנויות הגדולות הגיעו אחרינו ".  רחובות ,  מאחוריך בינתיים ,  המתחרים המסחריים בערים הסמוכות לא מביעים חשש ,  לפחות לא בפומבי .  מנכ"ל קניוני ישראל ,  יוסי צבי ,  לא סבור שמתחמי המסחר החדשים בראשון לציון יאיימו על מתחם בילו סנטר ,  שבבעלות קניוני ישראל : " כל המרכזים שקמו באחרונה לא פגעו בו ,  וב-2009 אף נרשמה עלייה במספר המבקרים לעומת 2008 ".  רשת הכבישים החדשה - וכביש 431 שמקשר בין כביש מספר 1 לנתיבי איילון וראשון לציון - תאפשר ,  לדברי החברה הלאומית לדרכים ,  נסיעה של 13 דקות בין מודיעין לראשון לציון וחצי שעה מירושלים .  ולפיכך ,  באיקאה מונים בין היתר את תושבי חולון ,  בת ים ,  רחובות ,  נס ציונה ,  יבנה ,  באר יעקב ,  גדרה ,  אשדוד ,  באר שבע ,  מודיעין ,  ירושלים ,  רמלה ובית שמש כקהל הלקוחות הפוטנציאלי .  בעירייה מתמוגגים . " כבר שנים שהמסחר בראשון לציון עובר את צורכי המסחר העירוניים ,  ומקומות כמו קניון הזהב משרתים גם תושבים מחולון ובת ים ",  אומר ראש העיר החדש דב צור . " אין פלא שאזור כזה ,  שמעיד על צריכה ,  מושך אליו גופים כמו איקאה וסינמה סיטי ".  הציפיות של אנשי העסקים גבוהות בהתאם .  צבי ,  מנכ"ל קניוני ישראל ,  בעלת השטח המושכר לאיקאה ,  צופה כי החנות בראשון לציון תגיע לפחות לאותם מספרים של החנות המקבילה בנתניה ,  שרשמה ב-2009 הכנסות של 500 מיליון שקל ומארחת 2 מיליון מבקרים בשנה .  התחזיות של גבאי דומות .  בסינמה סיטי ראשון לציון המספרים אמורים להיות אפילו מרשימים יותר מאלה שבמתחם המקורי בגלילות .  מנכ"ל גזית גלוב ,  רונן אשכנזי ,  אומר כי מתחם הסינמה סיטי צפוי להביא 3-3.5 מיליון מבקרים בשנה ,  לעומת 2.5 מיליון מבקרים בגלילות . " כל מי שהגיע מהדרום לסינמה סיטי נאלץ להצפין עד אחרי תל אביב .  עכשיו הם יוכלו למצוא בראשון לציון אותו מוצר ,  עם נגישות נוחה יותר וחניה מרווחת יותר ".  היעד הבא :  חברות היי-טק עם זאת ,  לא הכל זהב .  הניסיון של ראשון לציון לקבע את מעמדה כעיר מסחר הוא לא חדש .  תקופת  " עיר הקניונים "  במערב העיר נחשבת אחת המפלות המסחריות הגדולות בישראל .  בשנות ה-90 הוקמו במקום בבת אחת כמה קניונים ללא היתכנות כלכלית ,  בתכנון לא מוצלח ,  ובסופו של דבר רק קניון הזהב שהקימה משפחת גינדי שרד את התחרות .  מרבית הקניונים האחרים הוסבו למעונם של משרדים ,  מרפאות ,  מכללות וחנויות רהיטים .  צור מאשים בכישלון את קודמיו בעירייה : " העירייה טעתה כשאיפשרה הקמה של יותר מדי קניונים בבת אחת באזורי תעשייה .  כל אחד חשב שהוא יודע לבנות קניון ,  ובנו אותם בצורה לא נכונה ".  ואולם הוא דוחה אפשרות לתסריט אימים חוזר : " כשמדובר במסחר על-אזורי ,  שמכוון גם לתושבים מבחוץ ,  הסיכון קטן ".  כך או כך ,  החזון המסחרי שנהפך בימים אלה למציאות שייך לראש העיר הקודם ,  מאיר ניצן .  לצור חזון שונה לגמרי . " יש די והותר מסחר בעיר .  אני לא מחפש עוד קניונים .  יזמים גדולים הציעו לי להקים כאן קניונים ברמה שלא נראתה כמותה בישראל .  אבל זה לא מה שאני מחפש ".  צור מעדיף להתמקד בהקמת מרכזי תעסוקה והיי-טק על פני עוד מרכז פאואר סנטר .  ולא בכדי .  לפי נתוני העירייה ,  65% מתושבי העיר עובדים מחוץ לעיר ,  מהם 40% נוסעים מדי בוקר לתל אביב . " אני שומע לא פעם שזוגות צעירים שעובדים ברעננה נוסעים כל בוקר שעה לעבודה ושעה בערב בחזרה .  בסוף הם עוזבים את העיר - ואני רוצה למנוע את זה ",  אומר צור . " אין בראשון תעסוקה כמו היי-טק ,  חברות ביטוח ובנקים ,  אף שיש לעיר נתונים מצוינים להכיל חברות כאלה .  יש לנו כבישי גישה ,  תחנת רכבת במזרח העיר וב-2011 תיפתח גם תחנת רכבת במערבה ,  ושטחים גדולים מאושרים לתעסוקה או בתהליכי אישור כמו פארק ה-1,000 ".  תהליך החיזור כבר בעיצומו : " התחלנו במהלך של הקלות בארנונה לחברת היי-טק ולמוסדות פיננסיים .  פנינו להנהלות הבנקים ,  בין היתר להפועלים ולבינלאומי ,  פתחנו במסע שיווק אגרסיבי כדי להביא את החברות האיכותיות לעיר ",  אומר צור ,  וזורק עוד עצם לחברות הגדולות : " אם בנק יבוא ויבקש להושיב את ההנהלה בפארק ה-1,000 וליד המשרדים ירצה שתקום שכונת בנה ביתך או פרויקט מיוחד לעובדי הבנק - אנחנו פתוחים לשמוע גם את זה .  אין הרבה ערים שיכולות להציע את זה ".  ומה אומרים על היוזמה בענף הנדל"ן ?  לדברי יוסי פריד ,  מנכ"ל משותף במעוף יועצי נדל"ן ,  המשימה קשה : " חברות ההיי-טק הגדולות פונות לאזורי התעשייה הצפוניים לתל אביב כמו רעננה ,  הרצליה ופתח תקוה .  כך שהפעילות הדלה בתחום המשרדים אינה עקב אכילס רק של עיריית ראשון לציון ".   " כוחות השוק וראש העיר לשעבר מאיר ניצן איפשרו את התנאים להפיכת ראשון לציון לשחקן משמעותי בענף המסחר .  כדי להפוך את העיר לשחקן משמעותי גם בתחום המשרדים ,  צור צריך לייצר לעירו אסטרטגיה שתגדיר את ענף המשרדים בעיר מול התחרות במטרופולין תל אביב ",  אומר תמיר בן שחר מחברת צ'מנסקי בן שחר ,  המתמחה בייעוץ אסטרטגי לערים ולמקדמי מסחר . " הסוגיה הכי מעניינת היא איך יוצרים מצב שבו החלק הדרומי של המטרופולין - ראשון לציון ,  בת ים וחולון - יהיה תמונת מראה להרצליה ,  רעננה וכפר סבא ".  התושבים חוששים מהפקקים התושבים בראשון לציון ידועים ככאלה שאוהבים את עירם .  בסקר שביעות רצון שערך themarker בספטמבר 2008 הביעו הנשאלים שביעות רצון גבוהה מהממוצע במרבית התחומים .  ואולם האם התושבים ערוכים להכנסת 3 מיליון אורחים בשנה ,  בהתאם לציפיות היזמים ?  זה פחות ברור . " אני רואה את איקאה מהבית שלי ",  מספר קובי פינטו ,  39 ,  שמתגורר בשכונת פרס נובל שבמערב העיר ועובד ברעננה . " היציאה שלי לכביש גהה היא דרך מחלף גן רווה .  גם הכניסה והיציאה לאיקאה תהיה מהמחלף הזה ,  והחשש שלי שזה יביא לעומסי תנועה כשאני חוזר מהעבודה .  לעומת זאת ,  לסינמה סיטי אני נוסע לעתים קרובות עם הילדים עד גלילות ,  והעובדה שהיא תיפתח כאן נוחה לנו מאוד ".  דורון ,  40 ,  שגר בשכונת נחלת יהודה ,  דווקא חושש ממתחם סינמה סיטי שייצור עומסים בכניסה החביבה עליו לעיר .  פינטו ,  במקור תושב גבעתיים ,  מספר על הבחירה לגור בראשון לציון : " חיפשנו דירה בגבעתיים תקופה ארוכה ,  ואז הגענו לראשון וראינו דירת שלושה חדרים חדשה ב-180 אלף דולר - והחלטנו לקחת אותה .  אנחנו אוהבים מאוד את השכונה ,  והנסיעה כל יום לרעננה ובחזרה שווה את זה ".  על החזון של ראש העיר להביא לאזור חברות היי-טק פינטו עדיין לא שמע .  בתגובה לבשורה הוא צוחק . " קשה לי לראות חברות היי-טק באות לכאן ",  הוא אומר .  נראה שהרעיון למשוך את החברות האלה דרומה מתל אביב נראה לו חסר סיכוי .
 
ראשון לקניון 
רגע לפני הפקקים ,  ראשון לציון לובשת חג ומכתירה את עצמה למלכת המסחר החדשה של אזור המרכז  ?  בחודש הקרוב ייפתחו בעיר שני מתחמים שהקהל הישראלי לא יכול לעמוד בפניהם :  סינמה סיטי ואיקאה .  עם גבה לכישלון הצורב של  " עיר הקניונים "  ופניה לקריית היי-טק ,  ראשל"צ לא מוכנה ל

