בן המלך ,  העני ,  הזונה והמנכ"ל
בעזרת סטריאוטיפים למכביר מציג הבמאי ג'ון לנדיס כמה תובנות על שוק ההון בארה"ב .  בסוף מתברר שהזונה היא המשקיעה הסולידית היחידה בסיפור
 >  >  אם היו מציעים לכם ללכת לראות סרט שעוסק במסחר בחוזים עתידיים על רכז מיץ תפוזים קפוא ,  קרוב לוודאי שהייתם מעדיפים להישאר בבית ,  גם אם השנה היתה 1983 והאלטרנטיבה היתה ערוץ טלוויזיה אחד בשחור לבן .  ואולם הסרט  " משנה מקום משנה מזל "  היה להיט גדול ,  בזכות תמהיל שכלל את ג'יימי לי קרטיס בעת שהיתה שחקנית צעירה ומבטיחה ,  ועדיין חטובה ;  אדי מרפי בתחילת דרכו ,  שופע כבר אז בכל המניירות שהפכו אותו לקומיקאי המצליח והמעצבן בעולם ;  ודן אקרויד ,  שנהפך לכוכב שלוש שנים קודם לכן ב"האחים בלוז ".   " משנה מקום משנה מזל "  הוא קומדיה אופיינית של הבמאי ג'ון לנדיס :  הרבה הומור גס אך אפקטיבי ,  מעט נונסנס ,  מעט אבסורד ואפילו אמירה חברתית שנותרה כרמז לשנות ה-70 הלוחמניות של הקולנוע האמריקאי .  מעשה במנכ"ל עשיר ומצליח ,  בוגר הרווארד ,  שניהל בהצלחה אדירה חברת ברוקרים בשם דיוק אנד דיוק .  אותו מנהל ,  לואיס וינתורפ ה-3  ( דן אקרויד )  ,  הוא נאד נפוח ויומרני ,  עם ארוסה מלוקקת ,  טאון האוס מפואר ולימוזינה צמודה .  בעלי החברה שהוא מנהל ,  האחים דיוק ,  הם זוג זקנים מרושעים ורודפי בצע ,  שנוהגים להתווכח ביניהם אם תורשה או סביבה הם מקור ההשפעה הגדול ביותר על גורלו של האדם .  האחים דיוק נוסעים בלימוזינה ,  שבה מסכי מחשב פרימיטיביים במושגי ימינו מציגים את מחירי החוזים העתידיים על קיבות חזירים ,  סויה ,  חיטה וכל דבר שאפשר לגדל .  צעקות  " תקנה תקנה "  או  " תמכור תמכור "  בטלפון ואחריהן ספירת הרווחים שעשו הן השיא של שגרת יומם .  רנדולף דיוק : " כסף זה לא הכל ,  מורטימר ".  מורטימר : " תתבגר כבר ".  רנדולף : " אמא תמיד אמרה שאתה חמדן ".  מורטימר : " היא אמרה זאת כמחמאה ".  יום אחד ,  מעשה אלוהים והשטן באיוב ,  מחליטים האחים דיוק להתערב מי צודק בוויכוח על סביבה מול תורשה .  את מנכ"ל החברה שלהם ,  וינתורפ ,  הם מפלילים בסחר בסמים ומגרשים מארמונו ,  אירוסיו ותפקידו .  את בילי ריי ולנטיין  ( אדי מרפי )  ,  נוכל רחוב מרופט ,  הם מעלים לגדולה וממנים למנכ"ל .  וינתורפ  ( מדריך את ולנטיין בכניסה לבורסה )  : " תחשוב בגדול .  תחשוב חיובי .  אף פעם אל תראה סימני חולשה .  תתקוף את הגרון .  תקנה בזול ותמכור ביוקר .  פחד ?  זו בעיה של אחרים .  שום דבר שחווית בחייך לא יכין אותך לטבח שאתה הולך לראות .  סופרבול ,  אליפות העולם - אין להם מושג מה זה לחץ אמיתי .  בבניין הזה ,  הרוג או תיהרג .  אין חברים בקומת המסחר ולא לוקחים שבויים .  דקה אחת אתה מרוויח מיליון בפולי סויה ובשנייה הילדים שלך לא יכולים ללכת לקולג' ומעקלים לך את הבנטלי .  אתה אתי ?  "  ולנטיין : " כן ,  צריך להרוג את הבן זונה ..  ."  למרבה הפלא ,  ולנטיין מצליח לגרוף בתוך כמה ימים רווחים גדולים ממסחר בחוזים על קיבות חזירים ,  ולהתנער מהרקע נחות המוצא שלו .  אלא שרוצה הגורל והוא יושב בשירותים לעשן ג'וינט בדיוק ברגע שהאחים דיוק נכנסים ליישב ביניהם את ההתערבות שלהם ,  לטובת האח שהימר על השפעת הסביבה .  האח מורטימר משלם לאח רנדולף דולר אחד ,  והם מחליטים לחכות כמה ימים עד שיזרקו בחזרה את בילי ריי לרחוב - משום שאינם מוכנים ש"כושון ",  ואפילו מוכשר ,  ינהל את החברה שהקימו במו ידיהם .  בינתיים ,  בשכונות העוני של פילדלפיה ,  מצילה זונה טובת לב בשם אופליה  ( ג'יימי לי קרטיס )  את וינתורפ מגוויעה ברעב . " עוד שלוש שנים של עבודה בזנות ויהיה לי די כסף לפרוש ",  היא מודיעה לו .  אופליה היא לא בדיוק זונת קראק .  היא חסכה 40 אלף דולר והשקיעה אותם ב-bills-t  ( אג"ח ממשלתיות )  .  היא מוכנה לעזור לווינתרופ לצאת מהתסבוכת אם ישלם לה 10,000 דולר כשיחזור לחייו הקודמים .  וינתורפ  ( מנסה למשכן את השעון היקר שלו )  : " השעון הזה מראה בו זמנית את השעה במונטה קרלו ,  בוורלי הילס ,  לונדון ,  פאריס ,  רומא ושטאדט ".  המשכונאי : " בפילדלפיה הוא שווה 50 דולר ".  ד"ש מאיוב וסינדרלה כשוינתורפ וולנטיין מגלים את מזימתם של האחים להרוס את חייהם ,  הם רוצים להתנקם .  וינתרופ מציע לירות בהם בפיקות הברך ,  אך ולנטיין טוען כי  " הדרך הטובה ביותר לפגוע בעשירים היא להפוך אותם לעניים ".  השניים מגלים שהאחים דיוק מתכננים להשתמש במידע פנים כדי להשתלט על שוק מיץ התפוזים הקפוא ,  ומחליטים לסכל את המהלך ולעשות בדרך הון קטן לעצמם .  מידע הפנים הזה הוא הצצה מוקדמת בדו"ח היבולים של משרד החקלאות .  דו"ח זה מכתיב במידה רבה את ההימורים שמבצעים השחקנים בשוק על תוצרת חקלאית לסוגיה .  שימוש במידע פנים במסחר הוא אסור על פי החוק ,  אך במקום לדווח לרשויות מחליטים הגיבורים להשתמש בו בעצמם למטרות רווח - ולרמות את האחים דיוק .  צמד החמד גונב את הדו"ח האמיתי ,  ומדליף לאחים דיוק דו"ח כוזב שבו נאמר שיבול התפוזים נפגע וצפוי מחסור בתפוזים .  בהסתמך על הדו"ח ,  האחים דיוק מתכננים מהלך שנקרא to corner the market - אשר בו מגיעים לאחזקה של נתח כה גדול מהשוק ,  עד שאפשר להשפיע על מחירו .  מכיוון שהם מאמינים שיהיה מזג אוויר גרוע ומחסור בתפוזים ,  מחיר החוזים יעלה .  הם מתכננים לקנות כמה שיותר חוזים כדי להקפיץ את מחירם ולגרוף רווח .  מכיוון שוינתורפ וולנטיין יודעים שלא יהיה מחסור בתפוזים ומחיר החוזים יירד ,  הם עושים שורט אדיר על החוזים - הימור על ירידתם .  עם פתיחת בורסת הסחורות של ניו יורק ,  שעה לפני פרסום הדו"ח האמיתי על ידי משרד החקלאות ,  רוכשים האחים דיוק כל חוזה עתידי שרק אפשר ,  בכל מחיר .  הם יודעים שהמחיר יעלה עם פרסום הדו"ח .  וינתרופ וולנטיין מחכים שהמחיר יעלה ,  ואז הם מתחילים לעשות שורט - הם מוכרים במחיר גבוה חוזים שאינם נמצאים בידיהם ,  מתוך ידיעה שהמחיר יירד עם פרסום דו"ח היבולים .  כשהדו"ח מתפרסם והמחיר של החוזים מתרסק ,  הם רוכשים את החוזים בחזרה במחיר נמוך יותר וגורפים לכיסם את ההפרש .  באתר הבלוגים dangerous logic אפשר למצוא ניתוח מעמיק של המהלך להשתלטות על השוק וסיכולו על ידי גיבורי הסרט .  הפגם העובדתי היחיד בתסריט הוא שנפילה כה חדה במחיר ניירות ערך אינה אפשרית .  בכל בורסה יש מנגנונים שדומים לבלמי חירום במעלית ,  ומונעים תנודות שליליות חדות מדי במחיר .  כך ,  במציאות ,  הרווח של וינתרופ וולנטיין היה קטן בהרבה ,  והאחים דיוק לא היו יורדים מנכסיהם כליל ונאלצים לעמוד במרג'ין קול - דרישה למכור נכסים שרכשו באשראי ,  בהיקף של 394 מיליון דולר .  למרות הכשל הלוגי הקטן הזה , " משנה מקום משנה מזל "  מספק כמה תובנות חביבות על שוק הסחורות .  שוק זה ,  בעיקר בתחום הסחורות החקלאיות ,  נשלט ביסודו על ידי ביקוש והיצע הכפופים לחוקי הטבע .  עם זאת ,  מניפולציות המתבססות על מידע מוקדם ,  מידע פנימי או סתם פסיכולוגיה המונית יכולים לסייע בגריפת רווח עצום בטווח הקצר .  משום כך ,  ספקולנטים חייבים להיות מי שיש ביכולתם לספוג הפסד כבד או להיות חמושים באותו מידע חיוני .  התסריט משתמש בנדיבות באלמנטים מסיפור  " בן המלך והעני ",  מספר איוב ומסינדרלה ,  שהרי שני גיבורינו והאשה שעמם ,  ואפילו המשרת הבריטי ,  מסיימים דרכם באי טרופי עשירים כקורח .  ואולם יש בסרט גם ניסיון לאמירה חברתית ,  באמצעות הצגתם של הפערים החברתיים בחברה האמריקאית - בין עלובי החיים של פילדלפיה ,  שבשנות ה-80 היתה עיר מוכת פשע ועוני ברובה הגדול ,  לבין אדוני היקום ,  בין אם היו אלה ברוקרים בבורסות הסחורות או מנהלי קרנות אג"ח הזבל .  פער זה ,  כמובן ,  רק התרחב ברבע המאה שחלפה .  רנדולף : " יש לנו לקוחות שמהמרים שמחיר הזהב יעלה ,  ויש לנו לקוחות אחרים שמהמרים שמחיר הזהב ייפול .  הם נותנים לנו פקודות מסחר ,  ואנחנו קונים או מוכרים זהב עבורם ".  מורטימר : " תספר לו על החלק הטוב ".  רנדולף : " החלק הטוב ,  ויליאם ,  הוא שלא משנה אם הלקוחות שלנו מרוויחים או מפסידים ,  דיוק אנד דיוק מקבלים את העמלה ".  ולנטיין : " נשמע לי שאתם סוכני הימורים ".  הסרט מצביע על האחים דיוק כעל ארכיטיפ החזירים הקפיטליסטיים ,  שבועטים מדרכם קבצנים ומחלקים טיפים קמצניים למשרתיהם .  ואולם לנדיס חוטא בהציגו את חלום ההתעשרות המהירה כפתרון למצוקת הגיבורים שלו .  המשקיעה הסולידית היחידה בסרט ,  אופליה ,  שהעדיפה לחסוך את עמל כפיה באג"ח ממשלתיות מהימנות וכך ליהנות מריבית קטנה אך מובטחת ,  מסכנת את כספה בהימור ענקי על נגזרים מסוכנים תוך שימוש במידע פנים ,  כדי ליהפך לעשירה בן לילה .  כך ,  בלי להתכוון ,  חשף ג'ון לנדיס את היסודות שעליהם נבנה המשבר הפיננסי שהתרחש 25 שנה מאוחר יותר בארה"ב ,  בלי להזהיר מפניהם .
 
בן המלך ,  העני ,  הזונה והמנכ"ל
בעזרת סטריאוטיפים למכביר מציג הבמאי ג'ון לנדיס כמה תובנות על שוק ההון בארה"ב .  בסוף מתברר שהזונה היא המשקיעה הסולידית היחידה בסיפור

