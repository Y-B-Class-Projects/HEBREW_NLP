ריפוי מלא לא יהיה כאן
בלילה אחד הרס תוקף אכזרי את חיי בתה .  אחרי התקיפה המינית החלה ההתמודדות הקשה ,  היומיומית ,  של הבת ושל בני המשפחה עם השבר הגדול  .  השבוע החליטה אמה של קורבן אונס להתראיין לראשונה ,  ולחשוף את המאמצים לשיקום הבת והבית
קיראו וזיכרו היטב את השורות האלה .  זהו מונולוג של אם בישראל שתוקף אכזר פירק ברגע אחד לרסיסים את נפשה של בתה ,  וקרע קרע במשפחה נורמטיבית ,  כזו שתמיד היתה מושא לקנאה .  היא לא דיברה עד היום ,  לא שיתפה בכאבה החודר ,  לא יכלה לספר על העצב התהומי ,  החודשים הארוכים ללא שינה ,  ועל הדיכאון שאחז בבתה .  נפשה נקרעה למראה הבת הבוגרת שחוזרת להיות נתמכת ,  תלויה ,  קטנה .  עכשיו ,  עם סיום משפט קצב ,  היא החליטה לא לשתוק יותר .  חשוב לה שיבינו מה עובר על נפגעות תקיפה מינית ,  איך עולם שלם קורס ברגע ,  ועד כמה מר וקשה הקרב על החיים ,  שלא חוזרים לעולם להיות מה שהיו לפני .  חשוב לה גם לצאת במסר למערכת המשפטית בישראל ,  ולומר ,  כמעט בתחינה ,  שחייבים לסיים משפטים של אונס מהר ככל שניתן .  כל התמשכות ,  לדבריה ,  מחסלת את הסיכוי של הנאנסת לשיקום .
" זה היה רגע שבו כל העולם התמוטט .  רגע אחד שבו כל המשפחה שלנו נכנסה למקום טראומתי וקשה .  הילדה שלנו ,  המוכשרת ,  המצליחה ,  שופעת האופטימיות וההומור ,  עברה תקיפה מינית אכזרית .  היא התקשרה אלינו דקות אחרי המקרה ,  וצרחה 'אנסו אותי' .  אחר כך היא באה הביתה וכלום כבר לא חזר להיות כמו שהיה קודם .  היא הפסיקה לישון ,  לאכול ,  לא יכלה לשמוע רעש ,  טלפונים - כלום .  היא גם לא הכניסה דבר לפה .  חודש ימים .
" בשל ההחלטה שלנו לא לשמור את העניין בסוד בפני המעגלים הקרובים שלנו ,  היה כאן כמו שבעה .  באו עשרות 'מנחמים' ,  הביאו אוכל ,  שתייה ,  ואני הרגשתי שיש לי בבית מת מהלך .  הילדה שלי כאן ,  אבל היא בכלל לא חיה .  לא קיימת .  אני החלטתי ממש בשנייה הראשונה ,  נשבעתי לעצמי שאני אשמור על המשפחה הזאת ,  שאנחנו לא נמות ,  שאנחנו נצליח לחיות .  התכנסנו כולם ,  כמו לצו 8 .  נצמדנו אחד לשני ,  ויצאנו לקרב הקשה ביותר של חיינו . 
" היא לא דיברה .  היא גם לא אכלה .  הבת שלי נכנסה לדיכאון קליני הכי עמוק שאפשר .  לא יכולנו להגיד לה כלום .  אין מילים שיכולות לצאת במצב הזה .  אין כאן נחמה .  הכל התפרק לרסיסים ,  הכל נגמר ברגע אחד ". 
הדוברת היא אמא אמיצה ומאוד מגוננת .  היא התלבטה מאוד אם להיפגש ,  להוציא את כאבה העצום ,  ולחלוק את מכאובי נפשה של בתה ושל שאר בני המשפחה .  הסיפור הפרטי שלהם הסעיר בזמנו את המדינה ,  ועכשיו אנחנו נפגשים כמעט בסתר .  היא לא מסכימה שיוזכר באיזו תקיפה מינית מדובר .  היא יודעת היטב שגילוי כזה יכול לפגוע בבת שעליה היא שומרת בקנאות .  
לפי נתוני המרכז לנפגעות תקיפה מינית ,  אחת מבין שלוש נשים במדינת ישראל עברה תקיפה מינית ואחד מבין שישה גברים חווה את הפשע הקשה הזה .  הבת שלה נפלה קורבן לפשע ועדיין לא ממש הצליחה לקום ממנו .  היא מדברת בשקט ,  מחושבת ובוררת היטב את מילותיה .  עיניה עצובות .  ידיה נעות ללא מנוחה ,  שפת הגוף משדרת נחישות ,  אבל גם עייפות רבה . 
" מיד לאחר המקרה הנורא התחיל עניין המקלחות .  פתאום עשיתי שלוש מקלחות ביום .  הייתי חייבת להתנקות ,  זה לא היה דבר מוסבר ,  אולי הייתי צריכה להרגיש שאני עוזרת לבת שלי לנקות את הרעלים הקשים שפשטו בגופה ובנפשה .  עברו חודשים ארוכים עד שבתי העזה בכלל לצאת מהבית .  היינו יושבים מולה שעות בבית ,  ללא מילים .  השקט הנורא איים לפרק אותנו .  היא לא עשתה דבר ,  לא היתה בה חיות ,  היא היתה שבר כלי .  יש משפחות שמתפרקות בגלל מקרה כזה .  אותנו זה דווקא מאוד איחד ,  גיבש ,  הפכנו ליחידה אחת מגויסת ,  שעושה הכל להציל את הילדה .  משפחה שרוצה רק לשוב לחיים ". 
מדובר באישה משכילה ,  רהוטה ,  מאוד מטופחת ,  שרכשה מקצוע והקימה משפחה טובה .  היא אומרת שהבית שלהם מלא הומור .  שאולי זו נקודת האור שעמדה לצידם בשבר הנורא .  היא אומרת שספק רב אם הם היו יכולים לשרוד ולא להשתגע ללא הבדיחות הקטנות ,  והצחוק שלעיתים מופיע . 
" היו וישנם גם את הלילות .  לילות ארוכים ,  מסויטים ,  לילות של התקפי חרדה .  אתה קם ,  מתעורר בחרדה קשה ,  מתהפך ,  חושב לעצמך איך אני קמה מזה עכשיו .  איך אני בכלל מגיעה לבוקר בחיים .  ובחדר ליד נמצאת הבת שלי .  היא לא ישנה לבד כי היא לא יכולה לעשות את זה מאז אותו לילה .  היא צריכה שיחבקו אותה ,  יעטפו ויעניקו לה הכי הרבה ביטחון שאפשר בעולם .  היא שוב הילדה הכל כך קטנה שלי .  ואני נקרעת .  נקרעת מבפנים .  לא מצליחה אפילו לנחם אותה ,  להסביר לה איך קורה לה לפתע אסון כזה .  איך יש בעולם הזה כל כך הרבה רוע ,  מדון ואכזריות ". 
יעל בלייך ? קימלמן היא עובדת סוציאלית קלינית ורכזת הכשרת אנשי מקצוע במרכז לסיוע לנפגעות ולנפגעי תקיפה מינית בישראל .  היא מספרת שלפי נתוני המרכז ,  בשנת 2009 נרשמו 7,594 פניות מצד נשים וגברים בגין תקיפה מינית .  היא אומרת עוד שרק 20 אחוזים מהפונים אליהם גם מגיעים בסופו של דבר להגיש תלונה במשטרה . " תהליך שעוברת נאנסת או מותקפת מינית הוא קשה ומייסר מאוד ",  מסבירה בלייך ? קימלמן . " יש רבים המעדיפים לשתוק .  לשמור את הסוד הנורא הזה אצלם הכי קרוב שאפשר .  הם מתביישים ,  הם מפחדים ,  נרתעים מכל המסע הזה שעלול לפצוע ,  לדקור ולפגוע בהם .  גם אם הנשיא לשעבר משה קצב יורשע וגם אם ייצא זכאי - מה שחשוב כאן זה התהליך הנורא שעבר על המתלוננות .  זה חשבון הנפש שצריך להיעשות כאן ,  ומהר .  
כל כך הרבה זמן עבר מאז התלונה ועד הכרעת דין ,  ובכל הזמן הזה התנהל מסע ההכפשות ,  אולי זה הגורם המכריע בהימנעות הנשים מלהגיש תלונה ,  לספר בכלל למישהו אחד קרוב מה קרה לה ,  מה מוטט את חייה ".  
במסר הזה הופכת ומתעסקת גם האם הכל כך עדינה ורגישה .  המבט שלה נעשה חד ,  היא רוכנת לפנים ,  ידיה שלובות ,  והיא אומרת בצורה שאינה משתמעת לשתי פנים : " מערכת המשפט מנהלת משפטים כאלה רגישים יותר מדי זמן .  צריך לעשות לזה סוף .  חייבים להבין שכל דיון שכזה הוא שוב רכבת שדים ,  הרס עצמי איום ונורא לנאנסת .  כל ההישגים הקטנים ,  כל התקדמות זעירה שהנאנסת מנסה לעשות מיום ליום ,  אולי מדקה לדקה ,  נעלמים באחת ביום של דיון משפטי .  צריך לקצוב זמן ברור וידוע ומהיר למשפטי אונס ,  צריך להבין שמשפטים ארוכים מחסלים את הסיכוי לשיקום .  פשוט הורגים אותו . 
" מזור וריפוי מלא לא יהיו כאן ",  היא מדגישה , " אך גזר דין ושליחת האנס לכלא מהווים גם הכרה לסבל של הנפגעת ,  נותנים לה תחושה עובדתית שלא המציאה דבר ,  שהכל לא היה מפרי דמיונה הקודח - מה שלעיתים קרובות הוא האויב מספר אחת של הנאנסת ",  היא אומרת ,  נשענת לאחור ,  משדרת בגופה שהיא זקוקה לקצת מנוחה אחרי הדברים הכואבים שיושבים תקופה ארוכה על ליבה .  
אחר כך היא תחייך מעט .  תסתכל בעיניים טובות ותספר שיש גם רגעים טובים וחיוכים כדרך הישרדות ,  מתוך רצון עז להמשיך לחיות ולא למות מהשבר הקשה . " אחרי לא מעט חודשים התחילו סימנים קטנים של חזרה לחיים .  הבת שלי חזרה לנהוג בלילה .  נסעה לעיר ,  ואפילו החלה לישון לבד .  אז היא גם יכלה להישאר לראשונה לבד בבית . 
" זאת ילדה עצמאית מאוד שאיבדה הכל באחת ,  אבל החלה להשיב לעצמה משהו מזהותה .  היא הלכה לסרט ,  יצאה קצת עם חברות .  אני ראיתי את זה ,  שמחתי קצת בליבי .  חשבתי שהנה ,  בתי מגלה סימני חיות .  ידעתי שאין בכך סימן לריפוי מלא ,  לשיקום אמיתי ,  ידעתי וגם כיום זה ברור לי שאת הטראומה הזו היא לא תצליח לסלק לעולם .  זה יכה בה כשהיא תלד ,  זה יחזור אליה כל אימת שמשהו הכי קטן יזכיר לה את המקרה שנחת עליה באכזריות .  זה לא ייתן לה מנוח ",  אומרת האם .  
בתה עברה ימים קשים מנשוא ,  וכנראה שימים רבים כאלה עוד לפניה .  היא לא מצטערת שהתלוננה במשטרה ,  היא לא מתחרטת שחשפה את הסיפור .  היא תמיד שאפה למיצוי הדין של התוקף .  גם תחושת נקם אחזה בבת האמיצה ולא הירפתה . " ידעתי שבתי חזקה ,  נחושה ,  ראיתי את זה לכל אורך הדרך .  גם בימים שבהם לא היה בה צלם אנוש ,  שבהם נפלה לדיכאון עמוק ,  האמנתי בכוחות שלה וביכולת שלה לקום . 
" קשה לתאר במילים מה עוברת נפגעת מינית ,  איזה שבר ואובדן יש בסיפור הזה .  ישבנו בהתחלה שעות במשפחה ורק בכינו אתה ביחד .  מצד אחד ליטפנו ,  גוננו ,  עטפנו אותה ,  מצד שני גם אנחנו בני אדם ,  גם לנו יש רגשות ,  הבית שלנו התפרק רגשית לרסיסים ".  השעה כבר מאוחרת ,  הרחובות כמעט ריקים .  העיר סוגרת אחריה עוד יום כמעט שגרתי .  האם האמיצה הזאת רוצה לחזור הביתה .  לשוב לבתה ,  ולחבק אותה שוב .  השיחה ריגשה אותה מאוד .  היא יודעת שהיתה חייבת לפרוק ,  להעביר מסר ,  להבהיר אולי אפילו קצת מה מתרחש אחרי התקיפה ,  מה קורה בתוך הנפש ובבית פנימה .
 
ריפוי מלא לא יהיה כאן
בלילה אחד הרס תוקף אכזרי את חיי בתה .  אחרי התקיפה המינית החלה ההתמודדות הקשה ,  היומיומית ,  של הבת ושל בני המשפחה עם השבר הגדול  .  השבוע החליטה אמה של קורבן אונס להתראיין לראשונה ,  ולחשוף את המאמצים לשיקום הבת והבית

