יש לי די
תחרות  " תמונה משפחתית "  של וואלה !  ועמותת מטב שמחה להכריז על הזוכים :  במקום השמיני ,  מיכל פרל על המסר שלעולם לא תשכח
שמש ירושלמית חמימה חודרת דרך תריסי הבית הקטן .  קרני השמש הרכות מלטפות את חפצי הנוי העומדים תמיד במקום ,  נאמנים לבעלת הבית המסודרת .  רחל ,  בעלת הבית ,  יושבת על הספה לתפילת שחרית של בוקר ופותחת את הסידור שאותיותיו גדולות ומאירות את עיניה .  היא מסדרת את מטפחת הראש ונושאת עיניים למרום , " ישתבח שמו "  היא אומרת בקול ומתחילה את תפילתה ,  מטעימה כל מילה ומילה ומהנהנת בראשה כמסכימה עם מחבר התפילה וכוונותיו .
 אני עוצמת את עיני ומדמיינת את סבתא רחל .  כעת היא סוגרת את סידור התפילה .  פונה למטבח להביא על מגש שתי כוסות תה .  מתיישבת שוב על הספה ומספרת לי שוב את אותו סיפור :  
אישה אחת ענייה ישבה על גדת הנהר וכיבסה .  בא זקן אחד ושאלה ,  מה חסר לך ?  והיא השיבה ,  ישתבח שמו ,  יש לי די .  מיד נעלם האיש ובמקומו הופיעו מלבושים ומטעמים בביתה של האישה.שכנה אחת צרת עין ראתה כי רווח לרעותה והחליטה אף היא לרדת אל גדת הנהר לכבס ,  בא אותו זקן ושאל מה יחסר לך ?  השכנה השיבה בבכי ,  אין מאום בביתי כי ענייה אני .  בזו הפעם לא הגיע השפע לשכנה ,  אף נגרע מביתה המעט שהיה לה .
 עתה ,  כשסבתא איננה עימנו ,  אני נוצרת את המסר לחיים פשוטים וטובים ומדמיינת איך היא מזמינה אותי כמו פעם ,  לשבת עימה במרפסת ליהנות ולשמוח בקרני השמש החמימות .
 

יש לי די
תחרות  " תמונה משפחתית "  של וואלה !  ועמותת מטב שמחה להכריז על הזוכים :  במקום השמיני ,  מיכל פרל על המסר שלעולם לא תשכח

