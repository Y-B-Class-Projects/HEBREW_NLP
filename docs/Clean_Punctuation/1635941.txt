עבדה תקוותנו
אל תתנו לפנים העצובות של קלוני או להופעות של ביונסה ומדונה לגרום לכם לשכוח שמאחורי מופע פילנתרופי וצנוע לכאורה ,  עומדת תעשיית בידור משומנת 
" ארץ נהדרת "  צחקו יפה מאוד על הסיקור המגלומני של רוני דניאל את אירועי האיטי ,  ובעקיפין על היחס המגוחך שהעיתונות הישראלית נותנת לסיוע ,  שלא מוצג כמו הצטרפות למאמץ בינלאומי מתורבת למזער נזקים באזור האסון ,  אלא כניצחון מוסרי של צה"ל .  הסיקור הישראלי לא הצליח להתחמק מעיניים מפוכחות שהצביעו על מגלומניות מקומית שמנסה להסב את המבט שלנו מעניינים פעוטים כמו חיילים שבויים ,  שלטון מקרטע או מפלגת שמאל גוססת .  אבל לעומתו ,  הפילנתרופיה ההוליוודית ,  שנעה על קו מאוד עדין שבין צדקה לאינטרסנטיות ,  או בין ענווה למגלומניות ,  לא מעלה תהייה אחת .  ההיפך הגמור הוא הנכון ;  לפסטיבל  " תקווה להאיטי עכשיו "  של ג'ורג' קלוני שהתרחש ביום שישי האחרון ,  כולם מגויסים .  האמנים ,  התקשורת המסקרת ,  העיתונות הכתובה ,  iTunes שמספקים את השירים להורדה ,  העם המקליק באתר של הארגון ,  והקהל הצופה בפסגת אמני העולם שרים יחדיו .  
הקהל ,  זה ידוע ,  אוהב טקסיות ועוד יותר אוהב שיתופי פעולה בין מוזיקאים .  ולכן קיבל את שלו .  מדונה ,  ביונסה ,  ריהאנה ,  בונו ,  מרי ג'יי בלייג' ,  ג'ניפר הדסון ושאקירה הגיעו צנועים ,  עוטי שחורים ,  בלי פמליה ובלי לימוזינה ;  דיימון אלברן ,  קולדפליי והארקטיק מאנקיז השתתפו במכירה פומבית למען האיטי ;  סיימון קאוול מפיק גרסה מיוחצנת לEverybody Hurts של אר.אי.אם שגייסה אליה את מריה קארי ,  סוזן בויל ,  ליאונה לואיס ורוד סטיוארט ,  ורוזי אודונל כבר שוקלת לאמץ יתום .  ובתוך כל מאמצי הגיוס ,  CNN העניקה את המגע החדשותי בסיקור כבד של זוועות האיטי ,  שהיה הכל חוץ מסיקור חדשותי .  יותר כמו כתבת צבע של אולפן שישי בקריינות של יאיר לפיד .
 אין ספק ,  מדובר במטרה חשובה ומעוררת אמפתיה ,  ואחד השותפים החשובים ביוזמה הזו הוא Oxfam ,  ארגון בינלאומי שמצהיר על מלחמה בעוני ובחוסר צדק ,  שברזומה שלו נמצאים קרבות חשובים כמו זה של הפסקת הסחר הלא הוגן של  " סטארבאקס "  בקפה מאתיופיה .  מצד שני ,  כבר שבוע שלא שמענו על מצב ההריסות בפורט או פרנס .  במקום ,  הפכנו למוכי כוכבים בעקבות הרתימה המאסיבית שאליטת הבידור הביאה עלינו במה שהתחיל בהפגנת תמיכה בטקס  " גלובוס הזהב ",  והמשיך בפמפום האירוע בארגונו של ג'ורג' קלוני ,  שהגיע לטקס עם זקן של אבל וארשת פנים רצינית ומבינה שהתחמקה ממתן חיוך גם בזמן ההכרזה על מועמדות הסרט שלו .  זה המשיך עוד קצת בנאום הקצר של מגי ג'ילנהול לגבי ההזדהות הכוללנית של הערב ,  ובעיקר בענידת הסרטים שהוצמדו כמעט לכל דש בגד .  
כשג'ורג' קלוני ,  רופא הילדים הרחמן מ"אי.אר "  מרים יוזמה שמוצגת בקונצנזוס כמצילת חיים ומצליחה להשיג 57 מיליון דולר בקליק שמאלי על כפתור ה"Donate Now "  שבאתר הקרן ,  כשקייטי פרי ודייויד ארצ'ולטה עונים לטלפונים בטלתרום וכשסיימון קאוול - האיש שמחזיק בידו את הכוח להרים או להרוס מוזיקאי במשפט אחד  מפיק שיר שיזרים עוד מיליוני דולרים שאמורים לבנות בתי חולים בהאיטי מוכת האסון ,  לא מפליא שזה עולם שבו גיבור עתידני כמו ארנולד שוורצנגר הוא מושל קליפורניה ושצפייה בסצנות מדהימות ב"אווטאר "  גורמת לדיכאון .
 טשטוש ההבדל בין הגיבורים הבדיוניים של עולם הקולנוע ,  המוזיקה והטלוויזיה לבין האנשים האסתטיים שמציגים אותם מול מצלמה תמורת שכר ופרסום ,  הוא מסוכן .  הוא לא רק מתעתע בנו ובתפיסת המציאות מול בידור שגם ככה מתחילה להיטשטש בעזרת מסכי HD וטכנולוגיות תלת מימד ,  הוא גורם לנו לצפות פחות ופחות מנבחרי העם שלנו .  הברונים של הוליווד הפכו לפוליטיקאים שמחזיקים בכוח לגורלות של מיליוני אנשים ,  ובדרך הצליחו להיות הכל ,  מלבד צנועים .  
הפורטוריקנים שהתעמרו בקריימר ב"סיינפלד ",  כשהוא לא הסכים ללכת באופן עיוור אחרי ההמון עונד הסרטים בצעדה למען המלחמה באיידס ,  מבטאים באופן הכי טוב את הבריוניות שהוצגה כאן ,  החל מטקס פרסי  " גלובוס הזהב ",  ועד ההצטרפות ברגעים אלו ממש לפרויקט המדובר של קאוול .  בין אווירת התמיכה והאיפוק שהייתה קיימת בערב הצדקה של קלוני ,  לבין הבעת האמפתיה של שני שליש ממשתתפי טקס  " גלובוס הזהב ",  הייתה תחושה צדקנית כבדה שמי שלא מחצין את הצער וההזדהות שלו לא ייחשב כפילנתרופ איכותי מספיק בשביל הגווארדיה ההוליוודית ,  שנוהרת באופן עיוור אחר מבצע הגיוס ,  ללא כל מחשבה עצמאית .  הגיבורים של היום ,  הפוליטיקאים של העתיד והפרוטגוניסטים של עולם הפנאי שלנו ,  הפכו בדרך לעשיית הטוב שלהם להרבה דברים .  אבל לצנועים ,  ממש לא .
 
עבדה תקוותנו
אל תתנו לפנים העצובות של קלוני או להופעות של ביונסה ומדונה לגרום לכם לשכוח שמאחורי מופע פילנתרופי וצנוע לכאורה ,  עומדת תעשיית בידור משומנת

