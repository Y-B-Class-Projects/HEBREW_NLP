הזכות להעסיק גנבים 
רישום פלילי
 >  >  רצידיביזם  ( עבריינות חוזרת )  היא תופעה קרמינולוגית מוכרת .  שיעור ניכר ממי שביצע עבירה אחת ישוב לבצע עבירות נוספות .  בוועדת הפנים של הכנסת הובאו נתונים שלפיהם כ-60% מהאסירים בכלא הם אסירים חוזרים .  עברייני רכוש והונאה אינם יוצאי דופן מבחינה זו .  זכורה לי מנהלת חשבונות במפעל אלקטרוניקה שזייפה וגנבה צ'קים של המפעל .  המעביד לא ידע כי במקומות העבודה הקודמים שלה ,  סוכנות נסיעות ומשרד רואי חשבון ,  היא פוטרה לאחר שגנבה גם מהם .  או ,  למשל ,  אותו סוכן שגנב משאיות סחורה ממעבידו לאחר שביצע עבירות פליליות בחברה הקודמת שבה עבד .  לכן חשוב כי ברשות המעביד יהיה מידע על עברם הפלילי של עובדיו - ובעיקר של הגזבר ,  מנהל החשבונות ,  אחראי מחסן או כל תפקיד משמעותי אחר לנכסי החברה .  ואולם המחוקק לא סבור כך .  הרצון בשיקום עבריינים ואפשרות קבלתם לעבודה הוא המניע לסעיף 22 לחוק המרשם הפלילי ,  הקובע כי מי שהשיג מידע מהמרשם הפלילי אף שאינו זכאי לקבלו ,  דינו שנה מאסר .  המשך הסעיף מחמיר עם מעבידים וקובע : " מי שהשיג או דרש מן המרשם מידע שאינו זכאי לקבלו לשם העסקה או לשם קבלת החלטה בעניין האדם שהמידע נוגע לו ,  דינו שנתיים מאסר ".  גם הסכמת האדם למסירת פרטים אינה פוטרת את המעביד .  ואולם אם בכל זאת המועמד לעבודה ימסור למעביד את פרטי הרישום הפלילי שלו ,  עדיין המעביד לא יידע את מי הוא מעסיק .  זאת ,  עקב פתרון טכני משונה שהגה המחוקק :  התדפיס יהיה בן שני עמודים ,  כאשר בעמוד הראשון פרטי המבקש בלבד ובעמוד השני מפורט הרישום הפלילי .  כך המחוקק מאפשר למועמד לעבודה להציג תדפיס חלקי ומטעה ,  והמעביד יקבל את הרושם כי לפניו אדם ללא רישום פלילי גם כאשר ההפך הוא הנכון .  קביעת סנקציה פלילית ,  החמרה מיוחדת למעבידים וקביעת נוסח מטעה לתדפיס הפלילי ,  יוצרים את הרושם כי במערכת האיזונים שבין שמירת הפרטיות של אדם לבין זכותו של מעביד לדעת את מי הוא מעסיק ובכך לשמור על קניינו ,  נטה המחוקק הרחק מדי לכיוון האינטרס הפרטי .  רצונו של מעביד אינו נובע מסקרנות פסולה ,  אלא ממניע עסקי לגיטימי .  האם לכל מעביד ,  וגם למעביד שרוצה לתרום לשיקום עבריין ,  לא חשוב שיהיה ברשותו המידע הדרוש כדי לקבל החלטה נכונה ולמנוע את הצבתו של העובד בשמירה על הקופה למשל ?  הכותב הוא רואה חשבון ומשפטן

הזכות להעסיק גנבים 
רישום פלילי

