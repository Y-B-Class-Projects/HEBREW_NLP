בצפון חוששים מהעתיד
עשר שנים חלפו מאז האירועים בהם נהרגו 12 ערבים אזרחי ישראל ,  ובצפון עוד מנסים לשקם את היחסים בין האוכלוסיות .  בצד פעילות לקידום דו-שיח ושיתוף פעולה ,  יש הסבורים כי חרם כלכלי וייהוד הגליל הם הפתרון
בעקבות אירועי אוקטובר 2000 החליטו רבים בציבור היהודי בצפון הארץ להטיל  " סנקציות "  על שכניהם הערבים .  רבים חשבו שהפגיעה הכלכלית בערבים תרגיע את הרוחות וקיוו להעביר את המסר שמבחינתם ,  באירועי אוקטובר נחצה גבול .  מנגד ,  החלו להתרבות קבוצות בגליל שסברו כי ללא שוויון בין האזרחים ,  אירועים דוגמת אוקטובר 2000 יחזרו על עצמם .
 חסיה חומסקי-פורת ממצפה יעד ,  מרכזת את קבוצת  " סיכוי "  במשגב ,  הועלת לקידום דיאלוג ושוויון בין יהודים לערבים .  המהומות בשנת 2000 לא היכו אותה בהלם .  לדבריה , " מי שהכיר את החברה הערבית יכול היה לצפות שזה יקרה ,  כי מידת התסכול שלהם מאוד גדולה .  יחסית לעוצמת התסכול והכאב ,  זה היה מתון ".  חומסקי-פורת סבורה כי החרם הכלכלי התפוגג : " מי שאכל חומוס בכפרים הערבים חזר לאכול חומוס .  בסופו של דבר הכיס משחק תפקיד .  מצד שני ,  הערבים אומרים 'זה שאתם קונים חומוס ומתקנים את המכוניות זה לא אומר שאנחנו חברים' ".  אייל בצר ,  ראש המועצה האזורית עמק יזרעאל ,  חושש שאירועים מהסוג הזה יכולים לחזור שוב .  בצר יוזם מפגשים בבתי ספר בין תלמידים כדי  " למנוע את הסיבוב הבא ".  לדבריו , " אי אפשר להבטיח שביום פקודה זה יעבוד .  אנחנו כמועצה פועלים בכמה רבדים .  החוכמה היא להוריד את זה לרמת התושבים ,  בבתי הספר .  אנחנו עושים פעילות ענפה בדו קיום המשותף ,  ויש קשרים מצוינים עם יישובים ערביים ,  אבל תמיד צריך לזכור שמתחת לפני השטח יש את המתחים .  ברגע המבחן אני מקווה שהם יחזיקו מעמד ".  
שלוש שנים אחרי האירועים הגיעו אל בצר אנשי שפרעם וביקשו לעשות סולחה עם השכנים מעדי ,  על רקע הפגיעה הכלכלית הקשה .  לדברי בצר , " בעקבות האירועים היישוב עדי החרים את שפרעם .  הייתה פגישה טעונה שבסופה הם התנצלו וגינו את המהומות והפעילות הכלכלית חזרה .  האם זה גורם שמרתיע את הציבור הערבי ?  אי אפשר לדעת .  כשיש התלהמות אני לא יודע אם חושבים בקור רוח ורגש .  תראה מה קורה בטורקיה ,  זה גם יום אחד יתפוגג .  העניינים הכלכליים גוברים ,  אם אין החרפה ביחסים ". 
גם חומסקי- פורת חוששת שהאירועים יכולים לחזור על עצמם .  לדבריה , " מהסיבה הזו אנחנו פועלים לשוויון .  קשה להיות אזרח ערבי במדינת ישראל ,  אתה נתקבל בלגיטימציה לגזענות ואישים אומרים דברים קשים על ערבים .  אם אומרים עליהם שהם מסוכנים בסוף הם יהיו מסוכנים .  אני לא מסירה את האחריות של הערבים על עצמם .  בתור רוב זה התפקיד שלנו לחלוקה שוויונית .  היהודים יותר פוחדים מהערבים מאשר הערבים מהיהודים .  כי ככה מחנכים אותנו .  מחנכים אותנו לפחד ולא להאמין ".  
בשבוע הבא יערכו חומסקי- פורת וחבריה כנס שיעסוק בייהוד הגליל .  בצר סבור שריכוז דמוגרפי ערבי עלול להוות בעיה . " אני מקווה שכוחות הביטחון הפיקו את הלקחים שלהם .  המדינה לא יכולה להרשות לעצמה חסימה של הצירים .  החשש בהחלט קיים ,אני לא מזלזל בו .  הגוש הצפוף של היישוב הערבי על ציר חשוב הוא שיוצר בלדנות .  ככל שיש יותר איזון דמוגרפי שם הדברים יותר מתונים .  בגושים יותר קל לסחוף את המחנה הלאומני ". 
עשר שנים אחרי ,  נראה כי בצפון לא רוצים לחזור לתמונות של כבישים חסומים ומסעדות מזרחיות ריקות .  השקט אולי נשמר מאז ,  אך כולם יודעים שדרוש רק גפרור קטן בכדי להצית שוב את האש .
 
בצפון חוששים מהעתיד
עשר שנים חלפו מאז האירועים בהם נהרגו 12 ערבים אזרחי ישראל ,  ובצפון עוד מנסים לשקם את היחסים בין האוכלוסיות .  בצד פעילות לקידום דו-שיח ושיתוף פעולה ,  יש הסבורים כי חרם כלכלי וייהוד הגליל הם הפתרון

