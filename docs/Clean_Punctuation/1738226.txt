בגוב האריות :  על דניאל לנואה
דניאל לנואה לא רק עומד מאחורי אלבומי מופת של ענקים כמו U2 ,  בוב דילן ועתה גם ניל יאנג .  הוא גם אחד המוחות המבריקים של המוזיקה הפופולרית וסוג של מחיה מתים .  פרופיל
הכינוי הלא הרשמי של המפיק דניאל לנואה הוא  " מחיה המתים ".  הוא זכה לטייטל המחמיא בזכות היותו המשיח המוזיקלי שהצליח להחיות את הקריירה של ווילי נלסון  ( באלבום  " Teatro "  משנת 1998 )  ,  אמילו האריס  ( עם האלבום  " Wrecking Ball' משנת 1995 )  ובעיקר בזכות שני האלבומים הגדולים ביותר של בוב דילן ב-25 השנים האחרונות , " Oh Mercy "  ו-"Time Out of Mind ".  אבל בחודש יוני האחרון ,  המוזיקה בחייו של מחיה המתים כמעט ונדמה .  
זה קרה כשלנואה ,  כיום תושב לוס אנג'לס ,  נסע עם האופנוע המשוכלל שלו ברחבי העיר ,  כשמתוך חניה של מרכז קניות הגיחה מכונית מבלי לשים לב אליו .  כדי שלא להתנגש בו ,  סטה לנואה בחדות וסיים בתוך תא טלפון . " אני זוכר ששכבתי שם עם הפנים למעלה וחשבתי שאני הולך למות ",  סיפר לנואה לרשת CBC הקנדית . " אנשים הסתכלו על הקסדה שלי ואמרו שיהיה בסדר .  ואז הגיעו הרופאים והתחילו לחבר אותי לצינורות וחשבתי  אלוהים ,  אני אצטרך לבטל את כל הטור שלי  ( עם ההרכב החדש Black Dub )  .  ומה יהיה עם ניל ?  ". 
בהזכירו את ניל ,  כיוון לנואה כמובן לניל יאנג ,  עמו עבד באותם ימים על  " Le Noise ",  אלבומו החדש של הזמר הוותיק אותו הפיק מוזיקלית .  כשיאנג שמע על התאונה ,  כך הוא מספר ,  הוא מיד שלח חבר שלו שהוא רופא שיבדוק אם מטפלים בששת הצלעות השבורות של לנואה ובדימום הפנימי המאסיבי ממנו סבל כמו שצריך . " התחלתי להרגיש יותר טוב בעצמי כשהבנתי שהוא יתגבר ",  אמר יאנג על תהליך החלמתו של לנואה ,  שאחרי זמן קצר בכסא גלגלים וזמן לא קצר של טיפולי פיזיותרפיה ,  כמעט והחלים לגמרי .  מחיה המתים הצליח במבחן החשוב של חייו  להחיות את עצמו .
 כדי להבין את החשיבות שמייחס יאנג לעבודה עם לנואה על  " Le Noise ",  לא צריך להסתפק רק בעובדה שהאלבום הוא פרפראזה על שמו של לנואה  ( Lanios )  .  אפשר גם להביט בתמונות הפרומו שהסכים יאנג לצלם עבור האלבום  בכולן נכלל לנואה ,  כשביפות שבהן הם ישובים ברכב כשיאנג מקדימה ואילו לנואה ,  כמו נווט בטיסת קרב ,  במושב האחורי .  
אפשר גם להסתפק בכינוי האחד שיאנג משתמש בו כדי לתאר את לנואה  ( "גאון ")  ואפשר גם להעריך את העובדה שזו הפעם הראשונה שהשניים עובדים ביחד .  לא שללנואה חסר ממליצים ברזומה ,  אבל יאנג ,  כמו יאנג ,  הגיע ללנואה דווקא בגלל יצירתו עם Black Dub .  כי בעבור יאנג ,  קורות החיים מיותרות - אתה טוב בדיוק כמו היצירה האחרונה שלך .  אבל הרבה לפני הקסם שחולל לנואה ב-"Le Noise ",  כדאי לחזור אחורה ולהבין למה המפגש בין השניים הוא לא רק מפגש פסגה בין אסכולות שעיצבו את המוזיקה הפופולרית ,  אלא רגע חשוב בדיסקוגרפיה העמוסה עד להתפקע של יאנג .  ומכיוון שיאנג די מוכר ,  כדאי לראות שגם הצד השני של המשוואה לא פחות חשוב .
 דניאל לנואה  ( 59 )  נולד בקוויבק שבקנדה וגדל בהמילטון .  הוא גדל בסביבה מוזיקלית והחל לנגן כבר בגיל צעיר ,  כשעד גיל 15 בנה עם אחיו ,  רוברט אולפן ביתי שהיה למקלט עבור מוזיקאים מהסביבה .  האולפן הלך וצבר שם ,  עד שעשור לאחר הקמתו הגיע לבקר במקום מוזיקאי אנגלי אחד ,  ששמע הקלטה שנעשתה באולפן והיא מצאה חן בעיניו .  למוזיקאי קראו בריאן אינו ,  וכמו כמעט כל מי שנפגש עמו ,  חייו של לנואה השתנו ללא הכר .  אינו אימץ את לנואה וחלק איתו את תגליות האולפן המרתקות שלו בתחום האמביינט והמוזיקה האלקטרונית .  בתמורה ,  לנואה הפיק כמה מהיצירות שקשורות באינו ואפילו במשפחתו :  הוא הפיק מוזיקלית את  " Apollo :  Atmospheres and Soundtracks ",  אלבום שהקרדיט ניתן בו לבריאן ,  לאחיו רוג'ר וללנואה ,  וכמה שנים לאחר מכן את  " Voices ",  האלבום המבריק של רוג'ר .  
אלא שמעבר לקשר האמנותי החם בין השניים ,  הקרבה לאינו הצמידה את לנואה לשמות הגדולים שחיפשו אחר האנגלי ומצאו איתו את הקנדי . " באותם ימים הייתי די מבודד ונתתי את הנשמה לאלבומי האמביינט עם בריאן ",  סיפר לנואה בראיון לפיצ'פורק . " כולם התקשרו  דיוויד בואי ,  איגי פופ למחרת  כולם חיפשו את בריאן ".  אלא שכשהגיעה השיחה מ-U2 ,  רגע אחרי הפריצה של האלבום  " War' ,  אינו איבד עניין : " לא עסקתי במוזיקה כזו לפני כן ",  סיפר אינו  " ולא הייתי בטוח שאני האדם המתאים לכך .  אבל ידעתי שדן  ( הכוונה ללנואה  ע.ש )  טוב בצד הזה ואמרתי  למה לא שנינו ?  ".  ולנואה ?   " חיפשתי לנעוץ שיניים ברוקנרול ",  הוא הסביר בראיון ,  וכנראה שהגרון של בונו של אמצע שנות ה-80 זה הכי קרוב ללנעוץ שיניים ברוקנרול שיש .
" The Unforgettable Fire ",  התוצר הראשון בעבודה המשותפת של אינו ולנואה עם U2 ,  הוא מסוג האלבומים שההתאהבות בהם היא מיידית ,  אבל הכניסה שלו לנצח מצריכה האזנות חוזרות ונשנות .  גם 25 שנים אחרי שיצא ,  שירים כמו  " Wire "  או  " Indian Summer Sky "  מדגימים איך לנואה לקח את לימודי האווירה אותם רכש בבית מדרשו של אינו והשכיל להלביש אותם על להקה רעבה שרוצה להגיע לקהל רחב ככל האפשר . " Indian Summer Sky ",  נפתח כשהגיטרה ההפוכה המפורסמת של דה אדג' מהדהדת ברקע ובמקביל חטיבת הקצב נבנית באיטיות עד שהשיר מתייצב ,  ומשם  הקול של בונו סוחף כיחידה בפני עצמה .  אם משווים שיר כמו זה לשירים ישנים ומוצלחים לא פחות של U2 כמו  " Sunday Bloody Sunday ",  אפשר לשמוע את הרווח והמרחב שנוספו למוזיקה של U2 ,  רווח שאפשר להתמודד עם העוצמות הדחוסות של הלהקה באותם ימים .  
גם אם  " The Unforgettable Fire "  נחשב בעיני רבים  ( וגם בעיני החתום מעלה )  כרגע השיא של U2 שלא חזר על עצמו ,  אי אפשר להתעלם מהגאונות ההפקתית שלנואה ואינו הפגינו ב-"The Joshua Tree ",  אלבום שכמעט פירק את הלהקה בעשייתו אבל הוציא את חבריה מצליחים וגדולים פי כמה מכשנכנסו אליו .  לנואה ואינו ריכזו את המאמץ בפירוק האמוציות של הלהקה לתוך המנונים גדולים ורחבים כמו  " Where The Streets Have No Name ",  שיר שאפשר להרגיש בו את הניכור והקסם של רחובות ניו יורק גם אם לא ביקרת בהם מעולם ,  לצד זעם פוליטי כמו ב-"Bullet The Blue Sky ",  שיר U2 מושלם בחלוקת העבודה בין הבס-תופים ,  הגיטרה של דה-אדג' והפריסטייל של בונו .  
גם  " Mothers of the Disappeared ",  השיר הסוגר את האלבום ,  נחשב לפסגה הפקתית של אינו ולנואה ,  שהצליחו להמחיש ממש את פעימות הלב עליהן בונו שר .  בסוף אותו תהליך ,  לנואה החזיק ביד את פסלון הגראמי הראשון בקריירה שלו ,  כש-"The Joshua Tree "  זכה בפרס אלבום השנה .  נעיצת השיניים ברוקנרול הושלמה ואף התעצמה כשלנואה תפר עם אינו את  " Achtung Baby ",  לאחריו רק מספר כפרים נידחים באפריקה שבונו לא הספיק לדרוך בהם לא ידעו מי אלו U2 .
 בין שני האלבומים הראשונים שהפיק עם אינו לבונו ושות' ,  לנואה הספיק להפיק אלבומים לאמנים אחרים ,  כששניים מהחשובים בהם הוקדשו לפיטר גבריאל :  ב-1985 הוא סייע לראשונה לסולן ג'נסיס לשעבר עם הפסקול ל"בירדי "  של אלן פארקר ושנתיים לאחר מכן ,  הוא יצר את הפלטפורמה לפריצת הסולו הגדולה של גבריאל ,  עם  " So ",  אלבום שבו החיבה המשותפת של השניים ללהיטי פופ מורכבים תביא לגבריאל שיר ראשון  ויחיד  במצעד האמריקאי .  
אבל גם אם  " Sledghammer "  הוא השיר הזכור ביותר מ-"So ",  דווקא  " Mercy Street "  מדגים את ההשפעה העצומה של לנואה על גבריאל באלבום הזה .  השיר המכושף הזה מעוצב באחד האינטרואים היפים בתולדות הפופ ,  כשגבריאל שר בלחישה  ( בוודאי לעומת הצעקנות של  " Sledghammer ")  את הגישה שעיצבה להקות מצליחות כמו Elbow ,  שאף כיסו את השיר בעצמם .  קאבר שמסביר יותר טוב את עוצמת ההפקה של לנואה ,  הוא דווקא זה של Fever Ray הנהדרת ,  שהשתמשה בהוק הפעמונים ובבייס-דראם הבסיסיים של השיר ,  ליצור גרסה אפלה ומבריקה לא פחות  שכולה מחווה להפקה המוזיקלית המקורית של השיר .
 לקראת סוף שנות ה-80 ,  מצויד גם באלבום מעולה שהפיק לרובי רוברטסון ,  נראה שלנואה מגיע לשלב זרי הדפנה .  הוא מתחיל לעבוד על אלבום הסולו שתכנן זה זמן רב ,  בו ישיר בשתי השפות בהן חי  אנגלית וצרפתית  ( לנואה הוא צרפתי-קנדי )  ובו יתארחו חבריו הטובים  לארי מולן ואדם קלייטון מ-U2 והאחים לבית אינו .  אלא שאז ,  באופן קצת אברהם גרנטי ,  הקשרים והגורל זימנו ללנואה את אתגר חייו :  בוב דילן החל להתאושש מפציעה ביד ,  ואחרי מחסום כתיבה לא קל שב לכתוב שירים חדשים .  כשבונו בא לבקר אותו בביתו ושאל אם יש שירים חדשים ,  השיב לו דילן בחיוב ושהוא מחפש מישהו שיידע מה לעשות איתם .  בונו נקב בשמו של לנואה ,  שהגיע להופעה של דילן בניו אורלינס . " מאד נדיר למצוא מישהו שיודע גם לנגן וגם להפיק מוזיקלית באמצעים מודרניים ",  אמר דילן על לנואה בראיון . " זה היה חסר לי בעבר ".  
את המשפט  " זה היה חסר לי בעבר "  יש לתרגם ל"אלוהים ,  גם אני מבין איזה חרא אלבומים יצאו לי בשנות ה-80 ".  דילן ,  שבמשך עשור ניסה למצוא מחדש את הקול החילוני שלו אחרי אלבומי הלידה מחדש  " Slow Train Coming "  ו-"Saved ",  נאבד בין הפקות בינוניות לכתיבת שירים חלשה .  הוא חזר רק כשלנואה אילץ אותו לחשוב מהר ,  חזק וחד יותר ,  כפי שדילן בעצמו העיד בביוגרפיה שלו .  לדבריו ,  אין מפיק עקשן יותר מלנואה במציאת הצליל הנכון ,  גם במחיר של התכסחות עם האמן ועשרות השיחות במגרש החניה שניהלו השניים כדי שהנגנים לא ישמעו או הבידוד המוחלט של דילן ,  כפי שהיה בסשנים רבים של השניים ,  הם עדות לכך .
 התוצאה היתה אלבום מופת של ממש  - " Oh Mercy "  שיצא ב-1989 עם שירים כמו  " Political World ",  שהשיב את דילן חד הלשון של  " Masters of War "  ו-"It's Alright Ma ,  I'm Only Bleeding ",  לצד עוד הברקות הפקתיות של לנואה כמו  " The Man With The Long Black Coat "  המפחיד ו-"What Was It You Wanted ",  סגירת החשבון האחרונה של דילן עם אלוהים לעשור ההוא .  הצליל המדויק וההדוק של האלבום השיב את דילן למבקרים ולקהל ,  עם מקום שישי בטבלת המכירות באנגליה ו-30 במצעד האמריקאי ,  אחרי עשור כמעט שחון במכירות .  
שמונה שנים לאחר מכן ,  כששוב דילן נראה תקוע ושחוק ,  לנואה הגיע כדי לחלץ אותו בשנית .  דילן היה אחרי ארבע שנות שכתובי טקסטים כשלנואה החל לעבוש איתו על מה שנגמר כ-"Time Out of Mind "   ( שנת 1997 )  ,  אחד מאלבומיו הגדולים של דילן ,  בתוכו גם נכלל השיר שהוא אולי פסגת ההפקה של לנואה עם דילן   " Not Dark Yet ",  שיר חם ומרגש שבו דילן מכיר בסופיות הקול שלו ,  שמגיע רק עד גובה מסוים וגם בסופיות החיים שלו .  למרות חיכוכים הולכים וחוזרים באולפן בין לנואה ודילן  ( "הוא אקסצנטרי .  הוא לא ממש אוהב דמוקרטיה ",  אמר עליו לנואה )  ,  השניים התחבקו בחום כשהאלבום זכה בפרס אלבום השנה בטקס הגראמי .  בעיני רבים ,  דילן לא שב להוציא אלבומים באותה הרמה מאז .
 מפיקים מוזיקליים ,  מרע מוכיח ועד טרבור הורן ,  הם עם שקיבל על עצמו לפעול מאחורי הקלעים עד השלב שבו אמא שלהם שואלת מה הם עושים .  לנואה ,  למרות הפרסום הרב שרכש בזכות הצלחת הפקותיו ,  לא ויתר גם על הביטוי האישי והוציא מספר אלבומי סולו .  הבולט שבהם הוא  " Shine "  משנת 2003  ( מומלץ גם להאזין ל-"Acadie "  ול-"The Beauty of Winona ")  ,  שבו גם לו נמאס והוא הביא את בונו ואת אמילו הריס לשיר איתו ,  כדי שיהיה עם מה לקדם את האלבום .  
אלא שגם יתר אלבומי הסולו שלו ,  לא כולם מבריקים ,  הם לא הבעיה העיקרית של לנואה .  בעשור האחרון הוא עומד מאחורי אלבומי אובדן הדרך של U2 ,  אותם חלק עם שלל שמות ביניהם אינו כמובן ,  סטיב לילווייט ו-Flood .  שכולם לא הצליחו לגרום למד הנפיחות של בונו להפסיק להשתולל ולמעשה אפשרו את הקרב שמתנהל בימים אלו על המורשת של U2 ,  זו שהולכת ונאכלת בשל שילוב בין ניג'סיות פוליטית למוזיקה בינונית ומטה .
 בנקודה הזו , " Le Noise "  הוא לא רק אלבום נפלא שממציא את ניל יאנג מחדש כסינגר-סונגרייטר חשמלי ששר בחללים מהדהדים על רקע קולות מוכפלים ,  שהופכים את המילים שלו ברורות וחזקות יותר ;   " Le Noise "  הוא למעשה הקאמבק הגדול של לנואה ,  עם הפקה מוזיקלית חשובה ומשמעותית ראשונה בעצם מאז  " Time Out of Mind ".  ייתכן וזו הסיבה שיאנג העניק ללנואה את הכבוד העצום שבקריאת האלבום על שמו  יותר משהוא חשוב ליאנג ,  הוא משמעותי לשובו של לנואה למרכז הבמה .  כך ,  עם התאונה הכמעט קטלנית והאלבום החדש והמפורגן להפליא של יאנג ,  לנואה הפך לאחד מבני האדם היחידים שזכה לתחיית המתים  פעמיים .
 
בגוב האריות :  על דניאל לנואה
דניאל לנואה לא רק עומד מאחורי אלבומי מופת של ענקים כמו U2 ,  בוב דילן ועתה גם ניל יאנג .  הוא גם אחד המוחות המבריקים של המוזיקה הפופולרית וסוג של מחיה מתים .  פרופיל

