קלמי סבן : " יש לנו שחקנים אחראיים "
 המגן מאמין שיש על מי לסמוך במכבי ת"א ,  יוסי מזרחי עדיין לא חושב על אליפות ,  הקבוצה תשתתף בקמפיין נגד אלימות וגזענות
צילום ועריכת וידאו :  קובי אליהו
במכבי תל אביב העדיפו הבוקר  ( שלישי )  לא להתייחס לטענותיהם של אנשי מ.ס .  אשדוד בנוגע לנושא השיפוט אמש במשחק בו ניצחו הצהובים 1:2 במשחק שנעל את המחזור הרביעי בליגת העל .  לעומת זאת ,  הם התרכזו בעובדה שהקבוצה צברה שלוש נקודות נוספות בדרך לצמרת הטבלה .  מכבי ניצחה במגרש בו לא ניצחה מאז עונת 2007 ,  ולמרות ירידה ביכולת במחצית השנייה ,  במועדון נרשמה שביעות רצון מעצם הניצחון עצמו ושלוש הנקודות .
 השחקנים ששיחקו אמש 90 דקות ערכו הערב אימון שחרור בעוד השאר קיימו אימון מלא.לפני תחילת האימון ערכה הקבוצה אסיפה קצרה בנוכחות ג'ק אנגלידיס בו הועבר מסר מהבעלים מיטש גולדהאר וההנהלה לפיו המועדון ,  הצוות המקצועי והשחקנים ישתתפו בקמפיין נגד אלימות וגזענות .
 מי שקיבלו מחמאות הם המגן קלמי סבן והחלוץ אלירן עטר ,  שלוקח בשתי הרגליים את הקרדיט שהוא מקבל לאחרונה מהצוות המקצועי וכבש אמש שער חשוב שהתברר בסופו של דבר כשער הניצחון .  עטר הוחלף אגב מיד לאחר כיבוש השער במחצית השנייה ,  זאת כי בקבוצה העדיפו שלא להעמיס עליו ,  לאחר שהחלוץ החמיץ מספר אימונים לקראת המשחק בשל קלקול קיבה .  התחרות העצומה בסגל הקבוצה גרמה לכך שצמד הקשרים שרן ייני ותמיר כחלון אפילו לא התלבשו ב- 18 וראו את המשחק מהיציע .
" זה היה ניצחון חשוב ,  במגרש קשה ",  אמר קלמי סבן . " התחלנו את המשחק בצורה טובה ,  יכולנו לכבוש כבר בהתחלה אבל הבקענו רק לקראת סוף המחצית .  אני שמח שניצחנו ואנחנו מסתכלים כבר על שבוע הבא .  אני לא רוצה להתייחס לנושא השיפוט ,  אף פעם לא הסתכלתי על זה ,  מבחינתי לקחנו שלוש נקודות וזה מה שחשוב .  אין יותר מדי מה לנתח ,  אנחנו כבר מתעסקים במשחק הבא ". 
סבן התייחס לכך שהצהובים נלחצו מעט אחורה במחצית השנייה : " יכולנו לסיים את המשחק בשלב מוקדם יותר ,  נלחצנו קצת ,  לשמחתי יש שחקנים אחראיים בקבוצה ,  שחקנים מספיק טובים בשביל לשמור על התוצאה גם בדקה ה-80 ,  אחרי שחטפנו שער .  אני מאמין שהרבה קבוצות יאבדו נקודות באשדוד ,  כי יש לה קבוצה טובה ,  יוסי מזרחי השאיר שם קבוצה מצוינת ". 
הקשר האריס מדוניאנין ,  שספג מכה חזקה במהלכה של המחצית הראשונה ,  ביקש להתחלף במחצית וגל אלברמן אכן עלה במקומו .  בבדיקה שנערכה למדוניאנין בסיום המשחק לא אובחן כל נזק חריג ,  והקשר ישוב להתאמן כבר מחר .
 יוסי מזרחי התייחס לניצחון על האקסית . " לנצח קבוצה שאימנת בה כל כך הרבה זמן ,  זה ניצחון חשוב אבל גם טיפה עצב על האקסית ",  סיפר מזרחי בראיון לגלי צה"ל , " אשדוד זה לא עוד מקום בשבילי ,  זה היה חצי בית וחצי משפחה .  כשאתה כל כך קרוב לאנשים ,  אתה עצוב כשהם מפסידים ".  
מזרחי הודה שבינתיים הדברים נראים טוב במכבי . " זה נראה ככה ,  אבל צריך לתת לזמן לעשות את שלו ",  אמר המאמן , " הייתי בעבר בסיטואציה הזאת בבית"ר ירושלים ,  כשכסף גדול מושקע והציפיות בשמים ,  וזה לא דבר פשוט .  הניסיון הזה שלי תורם .  כל הזמן מדברים רק על הכסף ,  ולא על דברים אחרים .  יש גם אחריות כלפי אוהדים ,  שרוצים צמרת ותארים אחרי הרבה שנים .  בשביל זה הבאנו שחקנים מנוסים שכבר עברו את הסיטואציות האלה ,  ונצטרך לעמוד בלחץ הזה ". 
מזרחי נשאל אם יש לו בעיה להוריד את האגו שלו בשותפות עם נמני . " אחרי כל כך הרבה שנים בכדורגל ,  אני כבר לא צריך לחזק את האגו שלי "  אומר מזרחי , " להפך ,  אני חושב שכדי להצליח חייבים לשים את האגו בצד .  זה המפתח לקבוצה שמורכבת מכל כך הרבה שחקנים טובים .  המטרה היא לארגן את הקבוצה ולשים את האגו למען הצלחת הקבוצה ,  ואם אני דורש את זה מהשחקנים ,  אז בטח גם מעצמי ". 
מזרחי התייחס לפרשנויות שמעריכות שמכבי תזכה באליפות ,  וטוען שאסור להספיד את הפועל תל אביב . " זה רק מחזור רביעי .  אני מכיר קבוצות שפתחו מצוין את העונה וירדו ליגה ,  ואני מכיר הרבה קבוצות שפתחו רע ובסוף התמודדו על האליפות .  רק במחזור 15 או 17 מתבהרים דברים .  אני מבטיח לך שמיינץ לא תיקח אליפות בגרמניה .  ליגה זה ריצת מרתון ,  וחשוב לשמור על יציבות ". 

קלמי סבן : " יש לנו שחקנים אחראיים "
 המגן מאמין שיש על מי לסמוך במכבי ת"א ,  יוסי מזרחי עדיין לא חושב על אליפות ,  הקבוצה תשתתף בקמפיין נגד אלימות וגזענות

