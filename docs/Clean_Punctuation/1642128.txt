אחרי תקלה שנייה בתחנה של אורמת טכנולוגיות - ברקליס מוריד מחיר היעד 
הפרויקט בקליפורניה הופעל באיחור של שנה וחצי ובשליש מהספקו המקורי .  אורמת רכשה תמורת סכום מוערך של 12-13 מיליון דולר פרויקט גיאותרמי שייכנס להפעלה מסחרית ב-2012
 >  >  אורמת טכנולוגיות החלה את 2010 ברגל שמאל - כך קובע האנליסט גרג אוניל מברקליס קפיטל .  אוניל מוריד את מחיר היעד למניית החברה מ-38 ל-36 דולר ,  כלומר ב-5% מעל מחיר השוק של המניה ,  בעקבות הבעיות התפעוליות שאינן מרפות מהחברה ועלולות להביא להרעה בתוצאותיה הכספיות ברבעונים הקרובים .  אורמת טכנולוגיות החלה בהפעלה מסחרית של הפרויקט הגיאותרמי north brawley בקליפורניה ,  לאחר עיכוב של שנה וחצי .  החברה תפעיל את תחנת הכוח בהספק חלקי של 17 מגה-וואט ,  בעוד שהספקו המתוכנן של הפרויקט הוא 50 מגה-וואט .  ההפעלה החלקית נובעת מכך שאורמת טכנולוגיות עדיין לא פתרה באופן מלא את בעיית סילוק כמויות החול הגדולות שסותמות את הבארות שבאמצעותן החברה מזריקה בחזרה מים למאגר הגיאותרמי .  אורמת טכנולוגיות ציינה כי היא ממתינה לקבלת ציוד שיאפשר לפתור את הבעיה ,  ואולם גם בהנחה שתתגבר על כך מתברר שקיבולת ההזרקה של חלק מהבארות מאכזבת ,  והחברה בוחנת דרכים להגדיל אותה .  בשל העיכוב בפתרון הבעיה וההערכה שיהיה צורך בהשקעות נוספות ,  אורמת טכנולוגיות מצפה שהבקשה לקבלת מענק מהממשל האמריקאי בהיקף של 100 מיליון דולר תידחה לסוף השנה .  יובל בן זאב ,  ראש מחלקת המחקר בכלל פיננסים ברוקראז' ,  מציין שמדובר בהפעלה מסחרית מאכזבת .  בן זאב מזכיר כי השדה הגיאותרמי בברולי הוגדר כבעל פוטנציאל רב עבור אורמת ,  שהעריכה כי לאחר שתפתח את השדה בברולי ותקים תחנה של 50 מגה-וואט עד סוף 2008 תוקם תחנת כוח במזרח ברולי בהספק של 50 מגה-וואט ב-2010 .  בן זאב מביע ספק בנוגע להשלמת התחנה במזרח ברולי ב-2010 ,  ומציין שהחברה לא דיווחה מה החריגה בתקציב ההשקעה של הפרויקט .  להערכתו ,  מדובר בחריגה של 100 מיליון דולר לפחות ,  שתפגע משמעותית בשיעור התשואה הפנימית  ( irr )  של הפרויקט גם בהתחשב במענקי ההשקעה שהחברה מצפה לקבל .  בן זאב מזכיר שהחברה דיווחה בסוף השבוע שעבר על תקלות בפרויקט בפונה הוואי ,  שהוא הפרויקט השלישי בגודלו של החברה והרווחי שבהם ,  בהתחשב במחירי הנפט הנוכחיים .  אורמת טכנולוגיות דיווחה בסוף השבוע שעבר כי תפוקת התחנה ירדה מ-30 ל-17 מגה-וואט וגורמת לירידה של מיליון דולר בחודש בהכנסותיה ,  כשבנוסף החברה תידרש להשקעה נוספת של 11 מיליון דולר .  לדברי בן זאב ,  אתגרי הטווח הקצר מעיבים על אורמת ועלולים לפגוע בתוצאותיה הכספיות ברבעונים הקרובים .  הוא מותיר המלצת  " תשואת שוק "  למניית אורמת תעשיות ומחיר יעד של 10 דולר - גבוה ב-19% ממחיר השוק של המניה .  אורמת טכנולוגיות ,  שבשליטת משפחת ברוניצקי ,  חתמה על הסכם לרכוש את השותפות 2 hss שמחזיקה בשדה גיאותרמי ב-independence valley בנוואדה .  גורמים בשוק ההון העריכו את היקף הרכישה ב-12-13 מיליון דולר .  הפרויקט נמצא בשלב מתקדם של פיתוח וצפוי להיכנס לפעילות מסחרית ב-2012 .  שותפות 2 hss חתמה על הסכם ל-20 שנה למכירת החשמל לחברת החשמל nv energy מנוואדה .  חברת החשמל הסכימה לרכוש עד 40 מגה-וואט ,  ואולם בשלב הראשון תרכוש 16 מגה-וואט .  ההסכם עדיין כפוף לאישור רשות החשמל בנוואדה .  דיתה ברוניצקי ,  מנכ"ל אורמת תעשיות ,  שהיא בעלת השליטה באורמת טכנולוגיות ,  אמרה שהקמת תחנת הכוח הגיאותרמית באתר תחל ב-2010 ,  ועל כן תזכה את אורמת טכנולוגיות במענק על פי תוכנית התמריצים של ממשל אובמה  ( american recovery  &  reinvestment act )  .
 
אחרי תקלה שנייה בתחנה של אורמת טכנולוגיות - ברקליס מוריד מחיר היעד 
הפרויקט בקליפורניה הופעל באיחור של שנה וחצי ובשליש מהספקו המקורי .  אורמת רכשה תמורת סכום מוערך של 12-13 מיליון דולר פרויקט גיאותרמי שייכנס להפעלה מסחרית ב-2012

