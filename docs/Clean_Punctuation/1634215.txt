הסופה בצפון :  הצפות ,  שיבושים ברכבות ופקקי ענק
כוחות חילוץ פינו משפחות שבתיהן הוצפו .  לראשונה זה עשור עלה בנהריה נחל הגעתון על גדותיו .  אלפי נהגים תקועים בפקקים בצירי התנועה המרכזיים בצפון ושיבושים נרשמים גם בתנועת הרכבות ובתנועה האווירית באזור
 ( צילום :  משה אסרף ואדריאן הרבשטיין ,  עריכה :  גדי וינסטוק ,  קריינות :  אילן שניג ) 
הסופה עברה מהדרום לצפון .  גשם כבד יורד משעות הבוקר  ( רביעי )  בצפון ובחרמון החל לרדת שלג .  נחל הגעתון בנהריה עלה על גדותיו בחלקו המערבי לראשונה מזה עשור ,  לדברי תושבי העיר ,  והתנועה במקום נחסמה .  רבים מתושבי נהריה פוקדים כעת את רחובה הראשי של העיר כדי לתעד במצלמותיהם את הזרימה השוצפת של הגעתון .  עדי ראייה סיפרו וואלה !  חדשות כי ישנה דאגה מפני הצפה של חנויות ובתי עסק ברחוב הראשי של העיר ומהנזק שייגרם לסוחרים ולציבור בעקבות השיטפונות .
 אילנה תושבת נהריה מסרו לוואלה !  חדשות כי  " השמים נפתחו וזה טוב .  לכל דבר יש טוב ויש רע .  אני לא חוששת שהבית שלי יוצף ואם זה יקרה אז נטפל בזה ".  עופר כהן גם הוא תושב נהריה אמר כי  " זה מחזה נדיר .  לא ראינו את זה בעשור האחרון אבל הגשם יוצר נזקים וזו תופעה שהעיר נהריה לא ערוכה לה .  אני חושש לא מהגעתון שיעלה על גדותיו אלא מהצפת הפרברים מסביב .  מה שקורה זה שהתנועה כעת פקוקה .  מכסים של מערכת ניקוז עפו .  אני מצלם את מה שאני רואה כי אני לא יודע מתי זה ישוב ". 
כבאי הגליל המערבי נמצאים גם הם בכוננות משעות הבוקר לחילוץ תושבים מבתיהם .  בשעות הבוקר המוקדמות חולצו ללא פגע שתי משפחות משני בתים בנהריה ובמעלות .  גם בחדרה ירדו גשמים מרובים שגרמו להצפות ברחובות שונים בעיר .
 בעקבות כמויות הגשמים הרבות נרשמים עיכובים בתנועת הרכבות בכל רחבי הארץ .  מרכבת ישראל נמסר כי בשל הצפות של כמה קטעי מסילה וכן בגלל רוחות חזקות המעיפות עצמים לעבר המסילות נרשמים איחורים וישנה השפעה על לוחות הזמנים בכל תחנות הרכבת . " בשלב זה כל קווי הרכבת פועלים אך נרשמים שיבושים בפרקי זמן שונים  במידה והמצב יימשך ,  נשקול להציע פיתרונות תחבורה חלופיים לנוסעינו ",  אמרו ברכבת .
 גם בנתיבי התנועה בצפון מורגש מזג האוויר היטב :  פקק ענק של כמה קילומטרים משתרך בשעה זו מצומת קיבוץ שומרת ועד לצומת קיבוץ כפר מסריק שעל כביש נהריה-קריות לכיוון דרום - זאת בשל הצפת אחד הנתיבים באזור קיבוץ כפר מסריק .  מאות נהגים תקועים כעת בפקק זה .  לאור חוסר היכולת של מערכת הניקוז בעיר חיפה לקלוט את כמויות המשקעים הרבות - נרשמת זרימה עזה של מים ברחובות העיר הגורמת לעומס תנועה כבדים בכל חלקיה .
 הגשם משבש גם את התנועה האווירית בישראל - כבר אמש הוחלט לבטל את כל הטיסות לשדה התעופה שבראש פינה וממנו .  בנוסף בוטלה הבוקר טיסת ארקיע שתוכננה לצאת מחיפה לכיוון אילת - זאת בשל תנאי ראות נמוכה .  טרם הובהר האם טיסה נוספת בקו האמורה לצאת מאוחר יותר היום תצא לדרכה והדבר תלוי בהתפתחות תנאי מזג האוויר באזור .  מרשות שדות התעופה נמסר כי בשלב זה לא נרשמים כל עיכובים או שיבושים שהם בתנועת המטוסים בנתב"ג .
 הסופה והגשמים עברו במהלך הלילה מדרום הארץ לצפונה .  ביום שני כשהחלה הסערה פקדו את דרום הארץ גשמים עזים אשר גרמו לשיטפונות בנחלי הדרום והביאו לקריסת התשתיות ביישובים רבים בנגב .  
בשיטפונות נהרגה שרה נוי פוגל ,  בת 54 ממושב אורות לאחר שהרכב בו נסעה התהפך בשיטפון בנחל הערבה .  פוגל ,  אם לחמישה ילדים ,  יורם הוכמן מטייל נוסף שהיה עמה ברכב ונסחף אף הוא נהרג בשיטפון .  השניים נסחפו בנחל חופירה יחד מטייל נוסף שחולץ בשלום .  
בשל הגשמים העזים והשיטפונות בדרום קרס גשר ניצנה וכן קרסו התשתיות ביישובים ,  קדש ברנע ,  כפר הנוער ניצנה ,  בסיסים ומוצבים צבאיים ,  והיישוב עזוז .  יישובים אלה נותקו מחשמל ומים .  שיירת אספקה של צה"ל הצליחה להעביר מוצרי חלב ולחם ליישובים המנותקים .  
 ( עדכון ראשון 6:45 ) 

הסופה בצפון :  הצפות ,  שיבושים ברכבות ופקקי ענק
כוחות חילוץ פינו משפחות שבתיהן הוצפו .  לראשונה זה עשור עלה בנהריה נחל הגעתון על גדותיו .  אלפי נהגים תקועים בפקקים בצירי התנועה המרכזיים בצפון ושיבושים נרשמים גם בתנועת הרכבות ובתנועה האווירית באזור

