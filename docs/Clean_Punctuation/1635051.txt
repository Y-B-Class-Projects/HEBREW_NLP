שיהיו הגויים אור לנו
או שלמזכ"ל OECD אין מושג מה באמת קורה בישראל ,  או שהוא אדם מנומס במיוחד .  התיקונים שהוא דורש מישראל לבצע כדי להצטרף לארגון גדולים ביותר ואין סיכוי שנעמוד בהם בתוך שנה
 >  >  מזכ"ל הארגון לשיתוף פעולה ולפיתוח כלכלי  ( oecd )  ,  אנחל גורייה ,  שביקר השבוע בישראל ,  הוא תעלומה :  או שאין לו מושג מה קורה כאן ,  או שהוא סתם אדם מנומס המסביר פניו למארחיו .  התיקונים האחרונים שהוא דורש מישראל לבצע בטרם תצורף לארגון אינם קטנים כלל ועיקר ,  הם דווקא מאוד גדולים .  אין שום סיכוי שישראל תוכל לעמוד בהם בתוך שנה - אפילו אם תרצה - ובכלל לא בטוח שהיא באמת רוצה .  קשה להאמין שבעוד שנה ,  בעוד עשר שנים ,  נעלה על המסלול לפאריס לאחר דיאטה חריפה ,  שתשיל מעלינו את משמני השטחים הכבושים .  oecd מצפה לקדם את פני ישראל הרזה ,  ולא את פניה של ישראל במידות גדולות מדי .  מי זה הגאון שהגה את הרעיון להצטרף למועדון הזה ,  שעד כה פתח את דלתותיו ל-31 מדינות בלבד ,  וישראל אמורה להתקבל כמדינה ה-32 .  אין כמעט שום נתון כלכלי או חברתי שמכשיר אותנו לחברות במועדון היוקרתי והאקסקלוסיבי הזה ;  ואם 31 המדינות צועדות בכיוון אחד ,  הרי ישראל צועדת בכיוון לגמרי הפוך ,  ואין סימן אמיתי לשינוי כיוון .  נתחיל בסוגיות הסביבה והאקלים ,  שהארגון מייחס להן חשיבות יתרה .  אולי גורייה לא הבין שישראל מעולם לא התחייבה בעצם להפחית את פליטותיה ,  כפי שהתחייבו מדינות האיחוד האירופי ואחרות .  אמנם הצהרתו של שמעון פרס בוועידת קופנהאגן היתה מעורפלת דיה ,  אך גם מבעד לערפל ניתן היה להבחין בבירור שההפחתה היא בעצם תוספת .  כלומר ,  קודם מוסיפים תרעלה ,  ורק אחר כך גורעים ממנה - כ-20% פחות מ"התרחיש המקורי ";  עוד נחיה וננשום .  oecd קורא לישראל להעלות מסים ,  בעוד ראש הממשלה ושר האוצר התחייבו להורדת מסים .  זה הדגל של שניהם ,  שאותו הם מניפים על ראש התורן .  האם יקפלו אותו פתאום ויאחסנו אותו במחסן הסמרטוטים ?  oecd הוא ארגון אחראי ,  שמבין דבר או שניים בהלכות כלכלה .  ואם הוא מצווה על העלאה ,  אין זאת כי אם דחליל המיסוי בישראל אינו אימתני כל כך ,  לא צריך להיבהל ממנו בכל פעם שמציגים אותו לראווה בגינה הניאו-ליברלית שמקיפה את קרית הממשלה .  דו"ח הארגון קורא להגביר את אכיפת חוקי העבודה - דוגמת חוק שכר מינימום - ולהגמיש את התנאים לקבלת דמי אבטלה .  בבקשה מכם :  אל תצחיקו את בנימין נתניהו ואת יובל שטייניץ .  איך אפשר בכלל להקפיד על שכר מינימום במדינה ,  שאפילו העומד בראשה - לפי כתב התביעה - אינו משלם לעוזרת הבית שלו את כל מה שמתחייב על פי החוק ?  עוד קורא הדו"ח להשקיע יותר במערכת החינוך במגזר הערבי ולפצות אותה בעתיד על קיפוחי העבר וההווה .  ריח כבד ודוחה של הטפת מוסר נודף מהתביעה הזאת ,  ולמי יש זכות ללמד לקח את  " המדינה הכי מוסרית בעולם "?  אנחנו לא רוצים שוויון ,  אפילו לא בין ילדים .  הרי לו רצינו באמת ,  כבר מזמן היינו מתנהגים אחרת ,  ולא היינו מחכים למורי ההלכה מה-oecd שיפקחו את עינינו למציאות חיינו ויאלפו אותנו בינה .  וחשובה מכל - ועל כן המעצבנת מכולן - היא התביעה להקטין את ממדי העוני והאי-שוויון בישראל .  שיעור העוני אצלנו ,  מזכיר לנו הדו"ח ,  הוא פי שניים מהממוצע בארגון ,  והוא גבוה מבכל 31 המדינות .  כך התגשם לו החלום הציוני .  זה החלום היפה כל כך וזה שברו ,  ומה רב הכיעור .  האם רווח והצלה יעמדו לנו מה-oecd ?  האם רק בלחץ הקהילה הבינלאומית המפותחת נצליח להיטיב את דרכינו ?  האם נחדל ,  למשל ,  כנדרש מאתנו עכשיו ,  מלשלם שוחד כדי לקדם עסקות נשק שנרקמות במחשכים ?  כאשר אין כוח פנימי לתיקון ,  יבוא עלינו כוח עליון מבחוץ ,  וישיב לנו בכפייה צלם אנוש ודמות מדינה :  אולי יהיו הגויים אור לנו ,  לאחר שנתעמעמה היומרה להיות להם לאור .  עד שכל זה יקרה - גם נתקבל וגם נשתפר - צפויים לישראל ימים רבים של עוגמת נפש .  oecd הוא ארגון מרבה דו"חות .  בכל שני וחמישי ניאלץ לקרוא על עצמנו איך נראית מדינה במקום אחרון ,  בשפל הדירוג ;  נקרא ונתעצב ,  ועוד נרצה לשרוף את המועדון .  אז למה לנו שברון הלב הזה והתסכול המתמיד ,  שרק יעכיר עוד יותר את מצב הרוח הלאומי ?  אז אולי נוותר לפי שעה על הרעיון ,  בדד נשכון כהרגלנו ,  ובלי השוואות לאחרים ;  נעשה בינתיים משהו לתיקון עצמי ,  וכאשר ניראה ונרגיש קצת יותר טוב ,  נגיש מחדש את הבקשה למשרדי הארגון .
 
שיהיו הגויים אור לנו
או שלמזכ"ל OECD אין מושג מה באמת קורה בישראל ,  או שהוא אדם מנומס במיוחד .  התיקונים שהוא דורש מישראל לבצע כדי להצטרף לארגון גדולים ביותר ואין סיכוי שנעמוד בהם בתוך שנה

