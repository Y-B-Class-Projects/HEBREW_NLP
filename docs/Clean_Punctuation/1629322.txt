טו סמולר דה גאווה
עוד לפני שהגיע ללמגו ,  אבישי סמולר קצר הצלחות בווצלאר ,  אבל לא זכה לסיקור תקשורתי .  זאב אברהמי כן עקב אחריו
הידיעה על אבישי סמולר נדחקה לעמודים היותר פנימיים של מדורי הספורט ,  לתחתיות של אתרי האינטרנט .  זה לא שציפיתי שידווחו על המעבר שלו ללמגו כפי שמדווחים על כל שינוי בצריכת הקורנפלקס של עמרי כספי ,  אבל בכל זאת :  אבישי סמולר חתם בלמגו .  או במונחים שאנחנו קצת יותר מכירים :  ההחתמה של סמולר שקולה לתסריט לפיו בעוד שנתיים הלייקרס יציעו חוזה לכספי כדי שיתחרה על המקום בחמישייה עם למאר אודום .  אלו הם הפרופורציות ,  ומי שמבטל את ההשוואה בין ה-NBA לליגת הכדוריד הגרמנית ,  עושה זאת על אחריותו בלבד ,  ובטח בלי שנכח מעולם במשחק כדוריד בגרמניה .
 בדיוק לפני שנה נסעתי לראות את סמולר משחק .  הכתבה מעולם לא פורסמה בגלל המלחמה שהתחוללה בעזה באותה תקופה ואני מביא אותה כאן כלשונה .  ספורטאי ישראלי בחור גרמני מונע בדלק של מצוינות .  אני זוכר שכל הדרך חזרה ,  בנהיגה ,  לא יכולתי להירגע מעד כמה שסמולר היה מרשים .  המשחק שראיתי היה משחק גרוע שלו ,  אבל כל דרך ההתנהלות שלו ,  הפוקוס ,  הפרספקטיבה והחתירה הבלתי נגמרת למטרה שלו שמו גושפנקא למצוינות שלו .  אני זוכר שאמרתי לעצמי שמדובר בחומרים שמהם עשויים ספורטאים גדולים .
 אבישי סמולר הוא חתיכת סיוט עיתונאי .  המאמנים שלו אומרים שהוא שחקן מעולה ,  החברים שלו לקבוצה אומרים שהוא משקיען ורציני ,  וחבריו מהפועל ראשון לציון מספרים שהוא אלוף העולם בביקורי חולים ובבר מצוות .  אפילו כשהוא מגיע לביקור מולדת ,  הוא מגיע למשחקי הכדוריד של קבוצות הילדים ,  מצטלם ומפזר חתימות .  אנשים שמכירים אותו אומרים שהוא בן למופת ותלמיד נהדר  ( במגמה ריאלית לפיזיקה )  ואם לא היה ספורטאי ,  בטח כבר היה קצין באיזו סיירת מובחרת .  אז איך זה שלא שמעתם עליו ?  איך זה שכל גרעפס של פיני בלילי בטורקיה מעורר הד גדול יותר ,  שהמלוקקים האלו ממשרדי ההלוגן עוד לא בנו עליו קמפיין ?  איך זה שעורכי הספורט לא מוצאים לו מקום קטן ,  אפילו באותיות הקטנות ?  אולי בגלל שספורט הוא חלק מהתרבות ,  ולמצוינות השקטה של סמולר אין מקום בתרבות הישראלית מודל 2009 .
 ווצלאר היא אחת הערים שמתאפיינות בכך שהיא קרובה לעיר אמיתית .  היא מקום הולדתה של יצרנית המצלמות  " לייקוס ",  בסיס צבאי אמריקאי גדול ,  76 קמ"ר ,  כמעט 53 אלף תושבים ,  וכן 70 קילומטר צפונית לפרנקפורט .  חוץ ממרכז קניות שמתחיל במסילות הרכבת שנכנסות לעיר ובו עוגנים תרבותיים כמו בורגר קינג וזארה ,  יש גם קבוצת כדוריד בליגה הגרמנית הראשונה ,  קבוצה שהיא גאוות העיירה ולקיצוני הימני שלה ,  שזורק דווקא ביד שמאל ,  קוראים אבישי סמולר ,  ילד מראשון .
 הלכתי לראות את ווצלאר מארחת את המבורג מהצמרת במשחק שנערך בתפר שבין כריסמס והשנה החדשה ,  בימים שבהם עזה ושדרות שיחקו מחניים עם חומרי נפץ .  הדרך לווצלאר רצופה בגשרים שחולפים מעל שדות מוריקים ובתים מסודרים עם גגות אדומים ,  ערים ,  שכמו ווצלאר אתה יכול לרשום עליהן את הכתובת ולשלוח בתור גלויה .  ערים שרק הכניסה אליהן יכולה לגלות עד כמה הגלויה מוכתמת ומקומטת .  במגרש עצמו היו קרוב ל-4,400 צופים .  משפחות שלמות ,  זקנים וצעירים ,  זרוקים ומעונבים .  כולם לבושים בירוק ,  הצבע של הקבוצה המקומית .  לפני המשחק כולם התאספו ברחבה שלפני הכניסות ,  אכלו נקניקיות ושתו בירה ,  כמו הגיעו לאופרה .
 רק בפנים הלמו התופים של היציע המערבי .  שורה שנייה ,  כיסאות 7-14 ,  שמונה תופים ו-16 זרועות שלא הפסיקו להלום לאורך כל המשחק .  אחרי המשחק סמולר אומר שבכל פעם שהוא נמצא במנהרה לפני שהם עולים לפרקט ,  הוא מקבל צמרמורות מהקהל ,  ששערות הגוף שלו סומרות .  יומים לפני המשחק אני לא יכול לישון מהאדרנלין ומהטירוף .  לפני המשחק אני מרגיש כמו ראסל קראו בגלדיאטור ",  הוא אומר .
 מרק שיפר ,  שמכסה את ווצלאר כבר שבע שנים עבור העיתון האיזורי  " גיסן אלגמניה צייטונג ",  אומר שסמולר לא היה יכול להגיע בזמן טוב יותר .  גרמניה תמיד גדולה בכדוריד ,  בעיקר באיזורים כמו ווצלאר או בערים אוניברסיטאיות שם הכדוריד צמח ושם הוא מקבל כיסוי נרחב יותר בתקשורת ",  מסביר שיפר ,  שכתב השנה על סמולר במגזין הכדוריד הארצי  " אייץ'.אם "  תחת הכותרת  " הקוסם מראשון ".  אבל אחרי אליפות העולם שבה זכינו ב-2007 עם 30,000 צופים באולם בקלן ,  הכדוריד קיבל עוד דחיפה בפופולאריות ".   " ההצטיינות של סמולר כבר בשנה הראשונה שלו בליגה ,  שבה הגיע למקום השני בדירוג 'רוקי השנה' ",  מסביר שיפר , " קיצר עבורו תהליכים ".  שחקנים זרים מליגות לא מוכרות מגיעים לליגה הראשונה בגרמניה אחרי ששיחקו בליגה השנייה או בליגה הצרפתית או השוויצרית ",  הוא מסביר .  סמולר הגיע לקבוצה בליגה הראשונה והוא אחד השחקנים החשובים ביותר בהישארות שלה בליגה למרות התקציב השני הכי נמוך .  הוא על הרדאר ואני לא מאמין שייקח לו יותר משנתיים לחתום בקבוצה גדולה ". 
סמולר עלה על הרדאר של שיפר ועורכי העיתונים בשנה שעברה ,  אחרי שהראה להם דברים שהם לא ראו אף פעם .  כן ,  הוא מאוד מהיר והוא מצוין באחד על אחד ",  אומר שיפר כשבשלב הזה האישונים שלו גדלים כמו אחד שראה עב"ם נוחת לו במרפסת ,  אבל הוא היה מתיישב על הספסל באמצע ההתקפה של ווצלאר ופתאום קם ,  מצטרף להתקפה ומבקיע .  זה דברים שלא עשו אף פעם בגרמניה ". 
שיפר חושב שאין שום מצב שסמולר יישאר בווצלאר מעבר לשלוש שנות החוזה שלו .  הוא חושב שווצלאר היא רק מקפצה בשביל השחקן הישראלי ,  שכבר היום נחשב לאחד הטובים בתפקיד שלו ושהעיר כבר קטנה עליו .  אם סמולר רק ילמד שכדוריד זה הרבה עבודה קשה וקצת קסמים ,  ולא להיפך ,  השמיים יכולים להיות הגבול הדרומי למקום שהוא יכול להגיע .
 האצטדיון שנבנה רק לפני שלוש שנים מפוצץ .  יש מופע אורות לפני שהשחקנים מוצגים ומוזיקה מחרישת אוזניים .  מופע אורקולי אמריקאי עם נגיעות של שמאלץ גרמני .  סמולר לא עוזב את הכדור בדקות שלפני המשחק .  משתעשע-מתעלל בו .  דקה לפני שריקת הפתיחה הוא עובר משחקן לשחקן ומחבק אותו .  אחר כך הוא מתיישב בפינה שלו ,  במקום שבו קווי הרוחב והאורך נפגשים ,  ומחכה שההתקפה תבוא אליו .  שחקן הגנה אחד תמיד מופקד עליו.אחרי שמונה דקות רגועות ,  סמולר מקבל את הכדור בפינה ,  מתעופף באוויר חצי מטר אנכית לקרקע ,  ומשחיל את הכדור בין השוער הענק לקורה השמאלית ,  כמו מכת ביליארד .  אחרי חמש דקות נוספות סמולר חוטף כדור ויוצא למתפרצת לבד מול השוער .  הנשימה הקולקטיבית נעצרת לרגע בצפייה .  סמולר מתרומם גבוה ,  מסובב את פרק היד ומנסה כדור שטוח ,  בניגוד לתנועתו ,  אבל השוער בולם את הכדור .
 מפה המשחק של סמולר מידרדר .  הוא יוצא למתפרצות לפני שהקבוצה שלו השתלטה על הכדור ,  בניגוד להוראות שקיבלו לפני המשחק להיזהר מהריבאונדים .  אחרי הפעם השנייה המאמן מחליף אותו ,  מסובב את הגב שלו למגרש ומסביר לסמולר למה הוא יושב על הספסל .  סמולר גם לא עולה למחצית השנייה .  הוא יושב על הספסל ,  בפה פעור ,  מגבת על ברכיו והוא נראה מנותק מהמשחק .
 סמולר עולה לשחק אחרי 16 דקות במחצית השנייה .  הוא מנסה להיות מעורב יותר ונע בהתקפה לאורך המגרש ,  אבל הוא מאבד מיידית שני כדורים .  47 שניות לסוף המבורג עולה ליתרון 28:29 .  אחרי פסק זמן ,  סמולר סוחט מכת שבע ,  אבל ווצלאר מחטיאה ומצליחה לחטוף את הכדור .  ארבע שניות לסוף הכדור מגיע לסמולר ,  שמתרומם ,  מניף את ידו השמאלית ,  שתי שניות ,  ויורה כדור לכיוון הקורה השמאלית הרחוקה ,  אבל השוער הודף וסמולר נשאר לשכב דקות ארוכות על המשטח ,  מאוכזב .
 המירוץ לצמרת של סמולר מונע על ידי דלק חלליות .  מאמנו לשעבר בהפועל ראשון ,  סער פרנקל ,  זוכר שכבר כשסמולר היה בכיתה ו' היה ברור שהוא הדבר הבא בכדוריד הישראלי .  עידן מימון ,  אותו סמולר אמור להחליף בהגמוניה של הכדוריד הישראלי ,  זוכר שאימן את סמולר בגיל 14 .  הכל כבר היה שם מבחינת היכולת ,  האתלטיות ,  הרצון ,  התשוקה למשחק ,  והרצינות באימונים ואיך שהוא שמר על עצמו מחוץ לכדוריד ",  נזכר מימון ,  ששיחק שנתיים בליגה השנייה בגרמניה .  אבל מה שבאמת בלט אצלו היה הרצון לשמוע ממני על החוויה של לשחק כדוריד מקצועני בגרמניה .  הוא סימן לעצמו מטרה והתביית עליה .  אני ממש לא מופתע שהוא הגיע לגרמניה ,  אני רק מופתע שהוא הגיע לשם כל כך מהר ". 
האמת שגם על סמולר גרמניה נפלה בהפתעה עצומה .  הוא בכלל הגיע לכדוריד רק בגלל שרצה להגיע לנבחרת בית הספר ולטוס איתה לחו"ל  ( וגם בגלל שראשון לכדורידנים היא מה שאתיופיה לרצים למרחקים ארוכים )  ,  ובגיל 15 הוא כבר הגיע לקבוצה הבוגרת ,  ואחרי שחצי עולם היה צריך לשכנע אותו שאין לו מה לחפש ביחידה קרבית והוא יתרום הרבה יותר על המגרש ,  סמולר התחיל להבין שאירופה היא התחנה הבאה .  הוא הכין DVD ושלח ,  שלח ושלח.לפני שנתיים הגיעה למגו ,  אלופת גרמניה ואלופת אירופה לשעבר ,  למשחק נגד מכבי ראשון .  סמולר ישב שם כצופה כשאדם רחב מימדים ניגש אליו והציג את עצמו .  קוראים לי פיין הולפרט ואני המנכ"ל של למגו .  אנחנו רוצים להצעיר את הקבוצה ושמענו עליך המון ,  בעיקר המאמן שלנו וולקר מודרו .  למה שלא תשלח לנו DVD שלך ?  .  סמולר שלח עוד DVD ,  אבל לא שמע מעולם מלמגו .  מספר שבועות לאחר מכן הוא קיבל שיחת טלפון מאבא שלו .  התקשר עכשיו מאמן אחד בשם וולקר מודרו ואמר שהוא רוצה להחתים אותך בווצלאר .  הוא רוצה שנגיע תוך יומיים ".  סמולר היה בטוח שהוא קורבן למתיחה ,  אבל מתברר שוולקר פוטר מלמגו ,  מונה כמאמן ווצלאר ואחת ההחתמות הראשונות שלו היה השחקן המהיר הזה מה-DVD מישראל .  אחרי יומיים סמולר הגיע לווצלאר ,  המנכ"ל הוציא דפים ,  וסמולר ,  בפה פעור ,  חתם על חוזה לשלוש שנים .
 סמולר יוצא מחדר ההלבשה אחרי שעה ארוכה ואחרי שדאג להסיר מעצמו את האכזבה וריח הבושם הזול ששלט באולם .  הוא מטפס בעצלתיים במדרגות שעולות לחדר האח"מים ,  שם מתאספים השחקנים ,  ההנהלה והאוהדים השרופים לבירה ואוכל .  זה עוד יום באוניברסיטה של הספורט ",  הוא עונה לאוהדים שבאים לנחם אותו .  עונה בגרמנית שוטפת ,  תוצאה של לימוד אינטנסיבי וסירוב מוחלט של חבריו לקבוצה לדבר איתו באנגלית .  אני מגשים פה חלום של ילד ,  ומה זה החטאה של כדור לעומת הגשמת חלום ?  חוץ מזה שאני אומר לך שהייתי אוכל את עצמי אם מישהו אחר היה לוקח את הזריקה ולא אני ". הבירה משחררת קצת מהטקס הישבני .  אוהד אחד ,  מודאג ,  שואל את סמולר אם הוא באמת נוסע לישראל מחר  ( המשחק נגד המבורג היה האחרון לפני הפגרה )  ואם הוא יהיה בטוח ולא יקרה לו כלום ,  כי הם ממש צריכים אותו פה .  אוהדת צעירה אחרת ניגשת לסמולר ומעניקה לו שי לכריסמס .  הוא מלמד אותה איך לכתוב את השם שלה בעברית .  סמולר גר בדוטנהופן ,  פרבר סמוך לווצלאר  ( שזה כמו להגיד פרבר של קרית עקרון )  .  מחוץ לבית חונה מכונית פורד פוקוס עם לוגו המועדון .  סמולר ,  שבכלל רצה רק אופניים ,  פונק על ידי אחד המאמצים במכונית ספורט שתי דלתות .  הדירה בקומה ראשונה בקומפלקס בן שש דירות מצוידת בכל מה שצריך רווק צעיר :  גיטרה על הספה ,  לוח שש בש ,  פוסטר של צ'ה ומחשב שעובד שעות נוספות על הסקייפ .
 סמולר מסדר את הדירה לפני שאני נכנס . " בשביל אמא ",  הוא אומר .  בשנה שעברה הוא גר עם חברתו ,  אבל הם נפרדו וכעת הוא די לבד  ( חן פומרנץ עבר השנה לווצלאר ,  אבל הוא היה פצוע במרבית השנה ולפני הפגרה הוא נסע לישראל לטיפולים )  .  למזלו ,  הוא אומר ,  הוא נפל על קבוצה עם אינטילגנציה רגשית מאוד גבוהה .  הוא מתאמן פעמיים ביום ולוקח קורסים לתואר בכלכלה וניהול באוניברסיטה הפתוחה .
 הוא מנער באלגנטיות שאלות על פרסום . " היה נחמד לקבל טפיחה על השכם ,  הכרה בשגרירותי ",  הוא אומר , " אבל זה לא חשוב .  מי שצריך לדעת יודע .  הקושי האמיתי היה שהם יקבלו אותי ואת סגנון המשחק שלי ",  הוא אומר .  המשמעת הטקטית פה גבוהה מאוד ולי קשה להיות רובוט ,  אני חייב לאלתר ואני מרגיש מחויבות לתת שואו לקהל .  אז זה היה הקושי הכי גדול והדרך להתגבר עליו היה להגיד לעצמי 'אבישי ,  זה מה שהביא אותך לפה ,  אל תשתנה ".  הוא שומר על קשר רצוף עם הארץ .  קצת נבוך משיחות עם חברים שמשתפים אותו בצרות המילואים .  מדבר כל יום עם ההורים ,  לפעמים הקו מלא בשתיקות .  הוא מייחס את הבגרות שלו לעובדה שאחיו ואחותו גדולים ממנו ב-10 ו-13 שנים ושתמיד הוא היה צריך להסתדר עם החברים שלהם .  הוא זוכר שהוא הצטרף לאימון הכדוריד הראשון שלו בכיתה ב' כשחבר בא וביקש ממנו להגיע ,  וסמולר הצטרף רק בגלל שהבטיחו ארוחה בבורגר ראנץ' לכל מי שיגיע .  הוא מאמין שהגיע לכאן בגלל שרצה יותר מאחרים ,  אבל גם בגלל שאלילת המזל די מחבבת את אלו שרוצים .
 בינתיים סמולר עסוק בתדלוק הדרייב שלו ,  הדרייב הספורטאי של האתלטים הגדולים באמת ,  אלו שמגשימים את החלום שלהם בגיל צעיר וממשיכים לחלום במקום להישרף באש ההגשמה .  בשאר הזמן הוא מתאקלם .  הם קצת מוזרים ",  הוא אומר על הגרמנים .  יש את הקטע הזה שצריכים לשלם עבור שקיות בסופרמרקט ,  שאני ממש מסרב לעשות את זה ,  אבל מה שהורג אותי זה היחס הבינאישיים .  אני מתקשר לחבר ואומר לו שאני בא והוא שואל מה נעשה ,  ואני צריך להסביר לו שלא נעשה שום דבר ,  רק שנעשה את זה ביחד ,  וזה קונספט שהיה לי ממש קשה להסביר לשחקנים פה ". וברגע שסמולר מסיים את המשפט ,  הוא מקבל טלפון וחבר לקבוצה מודיע שהוא תיכף מגיע ,  לעשות כלום אבל ביחד .  טימו זלצר מגיע אחרי עשר דקות ,  מתפעל מהניקיון והסדר ,  מוצא כרית חימום שסמולר לווה מביתו בלי לבקש ולפני שאנחנו מתיישבים הוא מתלונן שסמולר תמיד גונב ממנו דברים ,  תמיד ממציא חוקים חדשים בשש בש ,  ושרק דרך סמולר הוא למד שיש עם מסוים שתמיד משקר ברגע שהוא אומר  " תאמין לי ". 

טו סמולר דה גאווה
עוד לפני שהגיע ללמגו ,  אבישי סמולר קצר הצלחות בווצלאר ,  אבל לא זכה לסיקור תקשורתי .  זאב אברהמי כן עקב אחריו

