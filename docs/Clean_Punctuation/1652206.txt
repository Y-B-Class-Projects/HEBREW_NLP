כוכב החופים
האנימציה כבר מיותרת והמסרים האקולוגיים לא מחדשים ,  אבל  " Plastic Beach ",  האלבום הטרי של הגורילאז ,  מוכיח כי דיימון אלברן הוא מגדולי המוזיקאים בדורו
הגורילאז החלו את דרכם בתחילת העשור בתור ההרכב שאמור להראות לעולם כי דיימון אלברן הוא יותר מסתם כוכב בריטפופ יפיוף .  כבר בתחילת הדרך היה מדובר בפרויקט שאפתני ויומרני ,  אבל זה עבד ,  גם מבחינה אמנותית וגם מבחינה מסחרית  הגורילאז הצליחו באמריקה הרבה יותר מבלר .  אם כך ,  לא פלא שמהראיון עם אלברן בסרט התיעודי החדש על בלר ,  No Distance Left to Run ,  עולה שהגורילאז מביאים לו הרבה יותר סיפוק ממה שבלר אי פעם הביאו .  
הגורילאז כבר מזמן גדלו מעבר לגימיק הלהקה המצוירת .  דמויותיהם של מרדוק ,  2D ,  ראסל ונודל ,  תורמים לזהות הויזואלית שלהם ומייצרים אסתטיקה אחידה שקל לזהות .  זה נחמד ויפה ,  אבל היצירה המוזיקלית שמאחורי שטיק המולטימדיה כל כך עשירה ומעניינת ,  שהאנימציה כבר מזמן הפכה למיותרת .  אפילו האנימטור ג'יימי היולט הצהיר לאחרונה שנמאס לו לצייר את הדמויות האלה .  אבל נראה שאין ברירה אלא לדבוק בהן ,  כי גם אם הן נמאסו על כולם ,  הן עדיין משרתות את הצרכים של אלברן .  
העניין הוא שהלהקה המצוירת מונעת מהגורילאז להיראות כמו פרויקט סולו של אלברן ,  אף שבפועל זה מה שזה ,  ובאלבום החדש זה נכון יותר מתמיד  ( הפעם אלברן לא הביא מפיק חיצוני כמו דן דה אוטומייטור או דיינג'ר מאוס אלא הפיק בעצמו )  .  עם ארבע דמויות מצוירות קבועות ויציבות ,  יכול אלברן להחליף את המוזיקאים המשתתפים בפרויקט כאוות נפשו וגם לא לדאוג לפרסונה הציבורית שלו  זו שגרמה לו כל כך הרבה עוגמת נפש בימי בלר .  כשהציורים של היולט אחראיים על התדמית ,  יכול אלברן להתרכז במוזיקה .  ומוזיקה  ברוך השם  הוא יודע לעשות .
 Plastic Beach - האלבום החדש והשלישי במספר של הגורילאז - מוכיח שוב שדיימון אלברן הוא אחד המוזיקאים המוכשרים ביותר של דורו ,  וכי אין גבול לחזון שלו .  התזכורת הגיעה כבר בסינגל הראשון ,  שקידם את האלבום .
 Stylo אינו להיט קליט כמו  " קלינט איסטווד ",  Feel Good Inc או Dare - אין כאלה באלבום החדש - אבל הוא קטע מדהים .  שני האורחים בקטע הם מוס דף וכוכב הסול הקשיש בובי וומאק ,  שהתמוטט בזמן ההקלטות .  השילוב המוזר בין קטע אלקטרו סטייל ג'ורג'יו מורודר ,  הראפ של מוס דף ,  האילתורים הפרועים של בובי וומאק על פוליטיקה ואהבה והשירה של דיימון אלברן ,  מייצר קטע פופ מסתורי ומטריד .  אף שאין לשיר פזמון של ממש הוא עדיין מצליח לשמור על מתח לכל אורכו .  השבירה הקומית מגיעה דווקא בדמותו של ברוס וויליס ,  שמתארח בקליפ .  
הסינגל השני הוא קטע חמוד ומצחיק  או מעצבן בטירוף - בשם  " Superfast Jellyfish ",  שבו מתארחים גראף ריס מסופר פרי אנימלז הוולשים ,  והרכב ההיפ הופ הניו יורקי הותיק ,  דה לה סול .  על פניו זה שיר בדיחה עם סימפול רטרואי של פרסומת לארוחת בוקר במיקרו ,  אבל התכנים  מזון מהונדס וים רדיואקטיבי  לא כל כך קלילים כמו שנדמה .  
מבחינה מוזיקלית ממשיך האלבום החדש את הקו הסגנוני של קודמיו  פופ אלקטרוני ,  מקצבי רגאיי והיפ הופ ,  אווירת דאב מסטולית ,  דאנס-פופ ,  פסיכדליה ,  נגיעות אוריינטליות ושפע של אורחים .  בעניין הזה אלברן באמת התעלה על עצמו הפעם ,  והצליח להביא לאולפן ,  מכל קצוות תבל ,  את הקולות הכי מזוהים ,  ספציפיים ,  נכונים ומגניבים של עולם הפופ .
 נתחיל בזה שב  " Welcome to the World of the Plastic Beach "  מודיע סנופ דוג שהמהפכה תשודר בטלוויזיה ,  כפראפרזה על המשפט המפורסם של המשורר של המוסיקה השחורה ,  גיל סקוט-הרון , " The Revolution Will Not Be Televised ".  לא בטוח שתהיה מהפכה ,  אבל אם תהיה ,  הצדק הוא עם סנופ  אחרי הכל עברו ארבעים שנה מאז הצהרתו של סקוט-הרון .  
ב"White Flag "  מצוות אלברן את  " התזמורת הלאומית של לבנון למוזיקה ערבית אוריינטלית "   שאותם הקליט בביירות מנגנים קטע בהשראת פרוקופייב - ביחד עם שני כוכבי גריים ,  באשי וקאנו .  בשיר הנושא מתארחים מיק ג'ונס ופול סימונון מהקלאש  ( השני חבר בהרכב אחר של אלברן ,  The Good ,  the Bad  &  the Queen )  .  וזה עוד כלום :  מארק אי סמית ,  סולן הפול - השון ריידר של האלבום החדש - תורם את קולו הנרגן לקטע האלקטרוני  " Glitter Freeze ",  ולו ריד מתגעגע לטבע ב"Some Kind of Nature ".  
כל אלה הופכים את הטראקים שהם מתארחים בהם לחגיגה של הפתעות ,  אבל אסור לשכוח שלאלברן עצמו יש את אחד הקולות היפים בפופ של עשרים השנה האחרונות ,  ולשמחתנו הוא שר בבלדות Rhinestone Eyes וBroken ,  ובאחד הקטעים הטובים באלבום , " Empire Ants ",  שמתחיל כבלדה מלנכולית ואחרי שתי דקות ומשהו הופך לקטע דאנס .
 מבחינה מוזיקלית זהו אלבום מגוון ומעניין עם הרבה קטעים טובים ,  וכמה פילרים .  אבל דיימון אלברן לא היה דיימון אלברן אם הוא היה מסתפק במוזיקה ובסרטים מצוירים .  בתור מי שחושב שהוא תמיד צריך להוכיח את עצמו ואף פעם לא מרגיש שלוקחים אותו מספיק ברצינות ,  אלברן חייב גם מסר .
 כפי שמרמז שם האלבום ,  לPlastic Beach יש קונספט סביבתי-אקולוגי ,  שנתקע לאלברן בראש מאז שראה במאלי כיצד מסלקים פסולת על ידי קבירתה תחת שכבות של אדמה .  כדי להעביר את המסר האקולוגי שלו ,  מיקם אלברן את ארבעת חברי להקתו המצוירת בתוך סיפור ארוך ,  לא ברור ולא מעניין כלשהו .  
במרכז הסיפור הזה תקועים הארבעה באי צף העשוי מפסולת תעשייתית ,  שבו הם הקליטו את האלבום ,  שאותו מימנו על ידי סחר בנשק עם דיקטטורים מהעולם השלישי או משהו כזה .  כיוון שהדמויות המצוירות של הגורילאז מלכתחילה לא היו עד כדי כך מעניינות ,  האספקט הזה די הולך לאיבוד ,  ומהמסר האקולוגי לא נשאר יותר מכמה ססמאות שעפות באוויר בשירים .  כנראה שדיימון אלברן הוא לא אקטיביסט כל כך מוצלח ,  אבל לפחות הוא מוזיקאי מצוין .
 

כוכב החופים
האנימציה כבר מיותרת והמסרים האקולוגיים לא מחדשים ,  אבל  " Plastic Beach ",  האלבום הטרי של הגורילאז ,  מוכיח כי דיימון אלברן הוא מגדולי המוזיקאים בדורו

