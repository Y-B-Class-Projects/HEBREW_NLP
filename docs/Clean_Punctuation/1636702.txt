לאחד את רשות ההגבלים עם הרשות להגנת הצרכן 
הגנת הצרכן
 >  >  רווחתו של הצרכן והשגת יעילות כלכלית הן מטרות מרכזיות בדיני התחרות  ( המכונים בישראל  " הגבלים עסקיים ")  .  רגולטורים בתחום התחרות בעולם שמים על כך דגש גובר בחקירות שהם מבצעים ובקבלת ההחלטות בתחום אכיפת התחרות .  למעשה ,  חלק ניכר מרשויות אכיפת התחרות בעולם הן גם רשויות תחרות וגם רשויות להגנת הצרכן ולסחר הוגן .  רשויות החובשות שלושה כובעים כאלה נמצאות ,  למשל ,  בבריטניה  ( משרד הסחר ההוגן - oft )  ,  בארה"ב  ( נציבות הסחר הפדרלית - ftc )  ובאוסטרליה  ( נציבות התחרות והצרכן - accc )  .  בישראל זה אינו המצב .  הגישה המשולבת הוכיחה את עצמה בעולם .  יש לגישה זו כמה יתרונות :  הגישה המשולבת מבטיחה יעילות ואפקטיביות באכיפת דיני התחרות ,  דיני הגנת הצרכן וסחר הוגן על ידי אותו גוף ציבורי .  גישה זו חוסכת עלויות מינהליות .  הרשות האוכפת נהנית מפרספקטיבה רחבה יותר שמבטיחה יכולת משופרת להגן על רווחת הצרכן .  נמנעת חפיפה בזבזנית ,  כולל ביורוקרטיה מיותרת ,  הקיימת כאשר הפעילות מתחלקת בין רשויות נפרדות .  בישראל יש רשות תחרות :  רשות ההגבלים העסקיים ,  שפועלת מ-94' כגוף עצמאי .  לעומת זאת ,  אין רשות עצמאית המתפקדת בצורה מלאה בתחום הגנת הצרכן והסחר ההוגן ,  אף שנשמעו בעבר קריאות להקמת מוסדות כאלה .  חוק הגנת הצרכן ,  שהכנסת טרחה לתקנו לפני זמן לא רב ,  מצהיר על הקמת רשות להגנה על הצרכן ולסחר הוגן .  בפועל ,  זו טרם קמה .  חוק ההגבלים העסקיים הוא מיושן ודרושה בו רפורמה רדיקלית .  השינוי צריך לכלול גם את ההיבטים המבניים והמוסדיים של מערכת אכיפת החוק .  כלומר ,  רשות ההגבלים העסקיים .  לרשות יש תפקיד חשוב בחברה ובכלכלה והיא הגיעה להישגים בהגנה על התחרות ועל הצרכנים ,  אך מלוא הפוטנציאל שלה טרם מומש .  ניתן להגיע ליעד זה על ידי הרחבת המנדט של הרשות לתחומי הגנת הצרכן וסחר הוגן .  לא נחוצה עוד רשות נפרדת בתחומים אלה ,  ואין ספק כי יידרש זמן רב עד שתקום ובטרם תהפוך לגוף מתפקד בעל יכולת להגן על הצרכן .  האינטרס של קובעי המדיניות הרלוונטיים צריך להיות ההגנה על הצרכנים .  כדאי להם לבחון לעומק את החסרונות והתועלות הצפויות לצרכן מהקמת רשות חדשה להגנת הצרכן ,  לעומת היתרונות של ביצוע שינוי מבני ברשות ההגבלים עצמה .  ייתכן שיופתעו לטובה .  הכותב הוא מנהל המרכז הבין-תחומי לדיני תחרות באוניברסיטת לונדון ומייסד המרכז לדיני תחרות בבית הספר למשפטים של המסלול האקדמי - המכללה למינהל

לאחד את רשות ההגבלים עם הרשות להגנת הצרכן 
הגנת הצרכן

