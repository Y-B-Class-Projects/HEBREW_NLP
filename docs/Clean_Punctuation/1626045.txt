האוצר :  מחירי הדירות צנחו ב-5.7% בנובמבר
מתוך סקירה שנתית של ענף הנדל"ן שמפרסם משרד האוצר ,  עולה כי לאחר עליית מחירים כמעט רצופה ממרץ השנה ,  בנובמבר חלה דווקא ירידה במחירי הדירות
מחיר דירה חדשה ממוצעת בחודש נובמבר השנה גבוה ב-36% לעומת תחילת 2008 .  כך עולה מתוך סקירה שנתית של ענף הנדל"ן למגורים שמפרסם משרד האוצר מנתוני מינהל הכנסות המדינה .  בנובמבר השנה חלה ירידה של 5.7% במחיר דירה חדשה לעומת אוקטובר .  זאת ,  לאחר עליית מחירים כמעט רצופה ממרץ השנה .  
ירידות המחירים של חודש נובמבר בלטו בבאר שבע  ( 7%- )  ,  רחובות וירושלים  ( 5%- )  ,  באזור תל אביב חלה ירידה של 1.7% .  באזור המרכז שמרו המחירים על יציבות .
 בתוך כך ,  דיבר היום שר השיכון ,  אריאל אטיאס ,  על הצורך להוריד את מחירי הדירות בישראל : " על מנת שנגשים את החלום של צעירים רבים אנחנו חייבים להוריד את מחירי הדירות .  עליית המחירים היא תוצאה של שנים רבות של עליות מחירים .  אנחנו נוריד מחירי דירות כדי שזוגות צעירים לא ימשכנו את חייהם ". 
לפי האוצר ,  רק בנתניה חלה עליית מחירים בנובמבר בשיעור של כ-2% ,  אולם בחודשים האחרונים מסתמנת האטה בקצב עליית המחירים באזור זה .  מתחילת השנה עלו המחירים בדירות חדשות באזור נתניה בכ-21% .  זהו אחד האזורים שבו נרשמה עליית המחירים המהירה ביותר בשנים האחרונות ,  כאשר בין 2004 ל-2009 עלו מחירי דירה ממוצעת בשיעור נומינלי של כ-45% לעומת עלייה של כ-33%% ברמה הארצית .
 שנת 2009 נפתחה בסימן פעילות נמוכה בשוק המגורים אך החל מחודש פברואר חלה עלייה חדשה בקצה מכירת הדירות .  השיא היה בחודש יוני בו נמכרו כ-10.8 אלף דירות ובחודש ספטמבר השתנתה המגמה ונרשמה ירידה משמעותית במספר העסקות .  
במשרד האוצר מעריכים כי העלאת הריבית תמשיך את מגמת המיתון בביקוש לדירות בכלל ודירות להשקעה בפרט .
 נראה כי רוכשי הדירות התגברו על הפחד שהשאירה קריסת חברת חפציבה - לעומת 2008 חל גידול של כ-17% ברכישת דירות חדשות מקבלנים ועלייה של כ-1% בלבד ברכישת דירות יד שנייה .  עם זאת ,  בבאר שבע וחיפה חלה עלייה במכירת דירות יד שנייה ב-2009 .  שני אזורים אלה גם הובילו את הגידול במספר העסקות השנה ,  הן של דירות מיד ראשונה והן של דירות יד שנייה .
 9 חודשים לאחר שהתכנסה לאחרונה ,  נפתחה הבוקר ישיבתה הראשונה של מועצת מקרקעי ישראל במתכונתה החדשה .  בניגוד לעבר ,  רק 10 חברים כלולים במועצה ,  מספר שצפוי לעלות ל-14 עם כניסתם לתוקף של ההסכמים בין קק"ל למינהל מקרקעי ישראל  ( הסכמים שצו מניעה עומד נגדם )  .
 בפתח הישיבה נשא דברים שר הבינוי והשיכון ,  אריאל אטיאס ,  המשמש כיו"ר המועצה .  אטיאס שב והזכיר את המחויבות שלו להוריד את מחירי הדירות בישראל : " המועצה הנוכחית היא מועצה קומפקטית וקטנה שיכולה לקבל החלטות בצורה מהירה .  המטרה המרכזית שלה זה להעביר את החלטות הכנסת ולתרגם אותם לביצוע ". 
אטיאס הזכיר את הנושאים העיקריים שהוא מבקש שהמועצה תעסוק בהם  הרפורמה במינהל מקרקעי ישראל והפיכתו לרשות מקרקעין ,  כפי שמתחייב מחוק הרפורמה במינהל מקרקעי ישראל שעבר בכנסת בחודשים האחרונים ובמרכזו העברת הבעלות לחוכרים .  
כמו כן הזכיר אטיאס את המחויבות של הרשות החדשה לפעול באופן שירותי כלפי האזרחים .  נושא נוסף בו תתמקד המועצה הוא הסדרת נושא הקרקעות במגזר החקלאי : " ככלל אנחנו צריכים לשמור על החקלאים ולא רוצים להצר צעדיהם ולא לפגוע בהם .,  אבל צריך לזכור שהמשאב שהם קיבלו על מנת לעבד את האדמה זה הדבר המרכזי .  הם קיבלו את הקרקע ויש עתירות בנושא הזה ונושאים לא פתורים שצריכים להסדיר שכן יש אלפי יחידות דיור שלא משתחררות שנמצאות על קרקעות בחקלאות ".  
לשאלת TheMarker מתי תתחיל רשות המקרקעין החדשה לפעול אמר מנכ"ל המינהל ירון ביבי כי  : " הרשות תתחיל לפעול לאחר הסדרת הסכם עבודה מול עובדי המינהל .  יש משא ומתן אינטנסיבי עם ההסתדרות בעניין שהתחיל לפני שבוע ואני מקווה שנוכל להגיע להסכם קיבוצי שיאפשר את הקמת רשות המקרקעין בשבועות הקרובים ". 

האוצר :  מחירי הדירות צנחו ב-5.7% בנובמבר
מתוך סקירה שנתית של ענף הנדל"ן שמפרסם משרד האוצר ,  עולה כי לאחר עליית מחירים כמעט רצופה ממרץ השנה ,  בנובמבר חלה דווקא ירידה במחירי הדירות

