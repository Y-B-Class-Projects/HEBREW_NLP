זכות השיבה
אחרי שביתם נחרב ,  החליטו אוהדי הפועל תל אביב בכדורסל להיהפך לבעלים של הקבוצה המכונה כיום הפועל אוסישקין ,  על שם האולם המיתולוגי שנהרס .  יורם גביזון ,  אוהד מושבע ,  מתפלל כעת שהקבוצה תעפיל לליגת העל - מבלי לפשוט רגל
 >  >  שני ספסלי עץ ,  עשרה דקלים לא גבוהים ,  שתי רצועות דשא צרות .  זה מה שנשאר .  אז לזה התכוון רון חולדאי כשהבטיח להרחיב את שטחי פארק הירקון במקום אולם אוסישקין ,  מגרשה הביתי של הפועל תל אביב בכדורסל .  כמעט שלוש שנים אחרי שבית המשפט העליון קיבל את עמדתו של ראש העיר תל אביב ואישר לדחפורים לעלות על המבנה ,  נראית הריסת אוסישקין כלא יותר מתרגיל מנהיגות של טייס שחצן עם נפש של נגד מבסיס חצרים .  האם העיסוק המעט אובססיבי באולם כדורסל אינה דבקות ילדותית בפטיש ?  כנראה שכן .  אז מה .  פטיש וערך סנטימנטלי הם בעיני המתבונן ,  ומגרש כדורסל הוא פטיש לא גרוע מגלי אבנים בבירתנו הקדושה .  לפחות איש לא נאלץ לעמוד שעות במחסומים בגללו ואף רב/נוכל לא קורא לאיש להיהרג בשמו .  בשבילי אוסישקין היה הבית .  נכחתי בערב הפתיחה שלו ב-1980 ,  זמן קצר לאחר שהשתחררתי מהצבא .  כבר אז התרשמתי שלא מדובר בפנינה ארכיטקטונית .  השנים לא היטיבו אתו ,  ובכל זאת הבניין המתקלף היה למבצר .  עונה אחר עונה האולם צבר מעין מעטה שהגביר את הביטחון של האוהדים השחקנים והיריבים ,  שבחסות השירה והעידוד הבלתי פוסקים של הקהל ,  הפועל תל אביב יכולה להפוך כמעט כל משחק מול כל יריב .  ומעבר לרוח ,  היו באולם גם כמה מאפיינים פיסיים שסייעו לקבוצת הביתית .  התנין של עלי מוהר חלקו העליון של הקיר הדרומי של האולם היה עשוי מפח .  אוהדי הפועל ,  בעיקר מגילאי 15 ומטה ,  ניצלו אותו לתיפוף מחריש אוזניים מתחילת המשחק ,  כך שמאמנה של הקבוצה היריבה לא היה מסוגל לתקשר עם שחקניו גם אם הצליח לשמור על מחשבה בהירה ברעש הנורא .  מיזוג אוויר ,  לעומת זאת ,  לא היה באוסישקין .  בשלב מסוים במחצית השנייה של המשחק ,  1,500 צופים מיוזעים ועשן הסיגריות הפכו את האוויר באולם לדחוס ואת ריכוז החמצן בו לנמוך במיוחד .  בספורט האמריקאי נהוג לומר על קבוצה שהפסידה לאחר שאיבדה יתרון גדול בשלביו האחרונים של המשחק שהיא  " נחנקה ".  חנק ,  במובן הפשוט של המלה ,  היה גורלן של מרבית הקבוצות האורחות באוסישקין .  חנק או פחד במקרה של מכבי תל אביב ,  היריבה הנצחית .  מכבי ,  הקבוצה של המדינה ,  אלופת אירופה חמש פעמים ,  מלכת היוניברס ,  ממש לא אהבה לבקר באולם הזה .  מנהליה דיברו על חדרי ההלבשה המעופשים ועל רפרטואר השירים הבלתי נסבל של אוהדי הפועל ,  אבל לי תמיד נראה שהמשורר המנוח עלי מוהר פיצח את פשר התיעוב שחשו במכבי כלפי אוסישקין .  מוהר טבע את המונח  " תנין אוסישקין ",  שעולה מנחל הירקון הסמוך כדי לתת נופך מיתולוגי לחשש הזוחל בלב שחקני היריבה מפני הרגע שבו האדומים ,  בסיוע הקהל שפשוט ישב על קווי המגרש ,  ישתלטו על המשחק ,  וינחיתו להם את התבוסה הבלתי נמנעת .  תנין אוסישקין היה אחראי ,  לפחות בעיני ,  לכמה מהניצחונות המתוקים ביותר במשחקי הדרבי נגד מכבי מסלים שנקלעו בשנייה האחרונה - למשל ,  סל הניצחון של חיים זלוטיקמן שנקלע מזווית בלתי אפשרית כמעט ,  מעל ידיהם של שני שחקני מכבי ,  ומנע ממכבי לחגוג את זכייתה באליפות באוסישקין - ההשפלה האולטימטיבית בעיניו של אוהד הפועל .  כשישבתי ליד הירקון ,  כמה דקות לפני הדרבי של מאי 1992 ,  ביקשתי רק בחצי צחוק מתנין אוסישקין שלא ייתן להפועל להפסיד בדרבי האחרון חודשיים לפני שילדי הבכור ייוולד ואשקע לנצח בעולם האמיתי של אחריות ,  פרנסה ומשכנתא .  הפועל ניצחה באותו דרבי 92:96 ,  כשהסנטר תומר שטיינהאור קולע סל כשהוא שכוב על הרצפה .  הכי רחוק מאוסישקין שיש 18 שנים מאוחר יותר שוב יצטלבו דרכיהם של שטיינהאור והפועל .  הפעם לא הפועל תל אביב ,  אלא הפועל אוסישקין .  שטיינהאור ,  כיום בן 44 ,  משחק בקבוצת הפועל עמק יזרעאל שמתמודדת עם אוסישקין במה שעשוי להיות משחק העלייה של אוסישקין לליגה השנייה .  זה עשוי להשלים שנה שלישית ברציפות של זכייה באליפות והעפלה לליגה בכירה יותר לקבוצת האוהדים הראשונה בישראל .  הפועל אוסישקין קמה ב-2007 ביוזמת יצחק לוי  ( המכונה  " שחור ")  ,  איש המשק של קבוצת הכדורסל הפועל תל אביב ואורי שלף ,  אחיו של גור שלף ,  לשעבר קפטן קבוצת הכדורסל של מכבי תל אביב וכיום מנהלה .  הקבוצה נמצאת כיום בבעלותה של עמותת אוהדים שמונה יותר מ-1,000 חברים  ( הזמר אריק איינשטיין הוא החבר ה-1,000 )  ,  על פי המודל של קבוצת הכדורגל של ברצלונה .  החברות בעמותה מותנית בתשלום של 300 שקל בשנה והיא מנוהלת על ידי ועד שנבחר מדי שנה על ידי חברי העמותה .  הבחירה במודל של בעלות אוהדים נעשתה בעקבות משבר אמון בין האוהדים לשאול אייזנברג - בעליה של קבוצת הכדורסל של הפועל תל אביב ,  שהסכים ב-2005 להעביר את משחקיה של הקבוצה ליד אליהו ובכך סייע ,  לתפישת האוהדים ,  להנעת התהליך שסופו החרבת אולם אוסישקין .  המשחק מול שטיינהאור והפועל עמק יזרעאל התקיים לפני שבוע באולם הכדורסל בהדר יוסף ,  שכונה שנמצאת קילומטר מזרחית בקו אווירי מהאולם שחרב ,  אבל מרוחקת הרבה יותר בכל מובן אחר מאולם אוסישקין ,  שהיה הכי דרום תל אביב שאפשר להגיע בצפון הישן .  הכניסה להדר יוסף מחזירה במעט את התחושה שאבדה במעבר לצפון המלוקק .  האולם מלא ב-1,500 אוהדים ועל הקיר שמנגד תלויים שלטי  " אוסישקין "  ו"פושעי אוסישקין לדין ",  שאף ליוו את אוהדי קבוצת הכדורגל של המועדון עד דומזאלה שבסלובניה ,  קזאן שבחבל טטראסטן שברוסיה וגטבורג שבשבדיה .  הקהל יקום לשירת האינטרנציונל כמה דקות לפני פתיחת המשחק מחליק פנימה ח"כ דב חנין ,  לבוש בחולצה שהיא יותר בורדו מהאדום התקני .  חנין מדבר על החיבור שלו עם תחושת הקהילה של קבוצת האוהדים שנותנת ערך נוסף לספורט .  הפועל אוסישקין היא כנראה אחד מהארגונים הבודדים שמתנהלים עדיין כארגון של דמוקרטיה ישירה ,  על פי תהליך קבלת החלטות שאינה שונה במהותו מהקיבוץ הקלאסי - ואוסישקין היא בוודאות קבוצת הכדורסל היחידה עלי אדמות שמסיימת כל משחק ביתי בשירת האינטרנציונל .  חנין יכול להעריך גם את סמל הפטיש והמגל שתלוי בגאון על המרפסת הצרה שמקיפה את צדו המזרחי של המגרש .  סביר גם להניח שהוא מרגיש די מוזר כשהקהל המשולהב מזמר בקול אדיר שירי נאצה נגד חולדאי ,  יריבו הפוליטי לשעבר בקרב על ראשות עיריית תל אביב .  המשחק מתחיל ,  וכמעט מיד ברור שהפועל עמק יזרעאל קבוצה לגמרי לא רעה ,  אבל שחקניה שמשחקים בדרך כלל מול כמה עשרות או מאות מעטות של צופים ,  פשוט מתפרקים מול גלי הלחץ האדיר שמפעיל הקהל .  הפועל עולה ליתרון של 5:17 ,  אבל בשלב מסוים הקבוצה מאבדת עניין ומתחילה להשתעשע .  הקהל ,  מצדו ,  מסיט את הקשב למשחק הכדורגל המתנהל בו זמנית בין בני סכנין למכבי חיפה ,  שמתחרה בקבוצת הכדורגל של המועדון על האליפות .  עמק יזרעאל מתאוששת מההלם הראשוני ,  מנצלת את הריפיון ומצמצמת את הפער עד לשלוש נקודות הפרש במחצית ,  וממשיכה לשמור על פער של שבע נקודות מאוסישקין גם במחצית השנייה ,  עד שמתן נאור מחליט לקחת את המשחק על עצמו .  נאור הוא אחד מכוכבי הקבוצה .  הוא שיחק בהרכב האגדי של הפועל שמחץ את מכבי באוסישקין בהפרש של 25 נקודות ב-2004 ,  כמה חודשים לפני שמכבי זכתה באליפות היורוליג .  נאור פרש מכדורסל מקצועני כשהקריירה שלו דעכה ,  וכשקיבל הצעות כספיות נמוכות בקיץ שעבר ,  העדיף לחבור מחדש לאוהדי הפועל ואהבתם החונקת - ולו במחיר של ירידה של שתי ליגות וקיצוץ חד בשכרו .  כאשר הקהל רוצה להכיר לנאור תודה ,  הוא שר  " אמא של מתן ,  רוצים טיפול חינם ",  על פי המנגינה של השיר  " בטי בם ".  אמו ,  ד"ר סימונה נאור ,  היא פסיכיאטרית ויו"ר החברה הישראלית לפסיכיאטריה של הזקנה .  ייתכן שאם תיחשף לכמה מהשירים של אוהדי אוסישקין ,  היא עשויה לשקול להתגייס ולעשות מחיר לאוהדים במצוקה .  ריטואל הרימון והיס"מ משחק התקפה טוב של נאור מקפיץ את הפער ל-66:81 ,  דקה וחצי לסיום .  במקביל מגיעות החדשות הטובות מהצפון .  בני סכנין מנצחת את מכבי חיפה ונותנת חיים חדשים לתקוות האליפות של הפועל תל אביב בכדורגל .  המשחק מסתיים .  הפועל אוסישקין מנצחת 76:82 והקהל שר ורוקד ומציף את רצפת הפרקט .  נאור וטוהר חיימוביץ ,  אולי השחקן האהוב במועדון ,  עומדים במרכז המגרש מוקפים במאות אוהדים ומנצחים על המקהלה .  רימון עשן מתעופף לציון החגיגה ,  אבל את אנשי היס"מ ,  המנקדים בנוכחותם את יציע האוהדים ,  זה לא מעניין שאיש לא נפגע .  נדמה כאילו היס"מ מנהל בשנים האחרונות מרדף של חתול ועכבר עם אוהדי הפועל בכדורגל ובכדורסל .  ייתכן שראשי היחידה סבורים שמוטב לשמור על הביטחון השוטף ביציעים מאשר לסייר על החוף ואולי למנוע מחבורת חוליגנים להכות למוות אדם לעיני בתו ואשתו .  בניסיון להשכין מחדש את הסדר הציבורי מפליאים היסמ"ניקים את מכותיהם בילדים בני 16 עד 20 ועוזבים את המקום בקושי רב ,  לצלילי השירים המקובלים במקרים אלו : " אם לא תלמד תהיה שוטר ";  והלהיט : " משטרה זונה ".  במהומה שנוצרת אני מבחין בידיד ותיק ,  שמתרחק מהמקום לצד בתו בת העשרה .  הילדה מעיפה מדי פעם מבט מאחורי גבה אל מעשי הגבורה של היס"מ ,  אבל חוזרת לקפץ תוך שהיא מפגינה שליטה במלים ובלחן של שירי האוהדים .  אבל ידידי ,  שנאלץ לחזות באחרונה בשני בניו מתמכרים לדת אחרת - מיסיון ההבלים של ש"ס ומנהיגה הרוחני - הודף מחמאות על החינוך לאהבת הפועל ומפטיר : " גם האחים שלה היו כאלה ".  עכשיו צריך כסף שלוש שנים לאחר שהוקמה והחלה את פעילותה בליגה החמישית כקבוצת הכדורסל הראשונה שבבעלות אוהדים ,  ניצבת הפועל אוסישקין במרחק של עונה אחת מהליגה הבכירה ,  אבל לא כולם חוגגים .  יש כאלה שאינם מאבדים לגמרי את הקשר עם המציאות . " עכשיו מתחילות הצרות ,  עכשיו צריך כסף ",  נאנח אוהד כסוף שיער ומנבא את ההתמודדות הבלתי נמנעת עם הדילמה שליוותה את הפועל בגילגולה הקודם ובמידה מסוימת הביאה לקריסתה .  השיבה לליגת העל היא במידה רבה החלום לפגוש שוב את היריבה הנצחית - מכבי תל אביב .  הרבה עבר על מכבי בשלוש השנים האחרונות מאז נהרס אוסישקין .  דומה שקללה דבקה בה מאז השמחה לאיד על הפיכת המבצר האדום לעיי חורבות .  מכבי הוגלתה לערוץ טלוויזיה בתשלום ,  שחקניה הישראליים המשמעותיים נטשו אותה ומעיבה עליה פרשת הבנק האפור שניהל הלב הצהוב - המנהל המסור מוני פנאן .  עם זאת ,  מכבי היא עדיין ארגון אדיר בעל תקציב שנתי של עשרות מיליוני שקלים ,  שגדול פי כמה אלפי אחוזים מתקציבה של עמותת האוהדים הצנועה של הפועל אוסישקין .  העלייה לליגה השנייה מקרבת את הרגע שבו חברי העמותה יצטרכו להתעמת עם השאלות האם וכיצד ניתן להתמודד עם קבוצות מקצועניות בעלות תקציבי ענק - מבלי לאבד את את כל מה שטוב וטהור בארגון חובבני ודל תקציב ,  שהמניע היחיד של חבריו ובעליו הוא אהבת הקבוצה - או במלים אחרות ,  האם ניתן לרדוף אחרי מכבי מבלי להתרסק שוב .
 
זכות השיבה
אחרי שביתם נחרב ,  החליטו אוהדי הפועל תל אביב בכדורסל להיהפך לבעלים של הקבוצה המכונה כיום הפועל אוסישקין ,  על שם האולם המיתולוגי שנהרס .  יורם גביזון ,  אוהד מושבע ,  מתפלל כעת שהקבוצה תעפיל לליגת העל - מבלי לפשוט רגל

