 " לאירן יש מספיק חומר בשביל מתקן גרעיני "
 כך אמר ראש מטה מחקר בחיל המודיעין בוועדת החוץ והביטחון .  בנושא הסורי אמר האלוף יוסי ביידץ כי  " דמשק מעבירה לחיזבאללה נשק שלא העזה להעביר בעבר "
" אירן לא התקדמה ב-2009 כפי שרצתה בתחום הצנטריפוגות  היא רצתה להתקדם יותר ,  אולם היא התקדמה מעבר למה שאנחנו רצינו שתתקדם ",  כך אמר היום  ( שלישי )  בוועדת החוץ והביטחון של הכנסת תת אלוף יוסי ביידץ ,  ראש מטה מחקר באגף המודיעין של צה"ל .  
לדבריו , " לאירן יש יותר משני טון חומר מועשר בהעשרה של ארבעה אחוז אורניום ,  שזה מעבר לכמות שהיא צריכה למתקן גרעיני .  כעת היא החלה להעשיר את החומר ל-20 אחוזי העשרה כהתרסה מול הזירה הבינלאומית  אבל ידוע שהעשרה לצרכים צבאיים צריכה להיות כזו של 90 אחוזים ".  ביידץ הוסיף ואמר כי לצעדים האחרונים מצד אירן  " יש פן מדאיג ביותר ". 
ראש מטה המחקר התייחס עוד לתקווה במערב למהפך שלטוני באירן מצד האופוזיציה ואמר : " הפוטנציאל שיתרחש משהו בתוך אירן בין האוכלוסיה לשלטון קיים ,  אולם בין המהומות שראינו ועד לקריסת השלטון המרחק גדול ".  ביידץ טען כי  " המשטר האירני איננו הולך לקרוס ומי שמצפה שאוטוטו אירן קורסת  יתאכזב מאוד ".  הוא התייחס גם לקריאה להדק את הסנקציות על אירן והעריך כי לנוכח הפערים בין המעצמות בנושא  " הדרך להחרפת הסנקציות עוד ארוכה ". 
ראש הממשלה נתניהו הצטרף לדברים ואמר : " הרצון של האירנים הוא חופש .  יצאו עשרות אלפים וסיכנו עצמם באופן מרשים ביותר מול המשטר ,  אך אין להם כרגע הכוח להפיל את המשטר ".  נתניהו הוסיף עוד כי אינו מסכים עם התפיסה לפיה סנקציות חריפות יביאו להתאבדות אזרחית סביב המשטר ,  כהגדרתו . " הלו"ז במועצת הביטחון יכול לקחת בין שבועות לכמה חודשים - זה בהחלט יכול לקחת זמן .  ברוסיה יש הבנה לא רשמית לגבי משמעות אירן גרעינית וזה לא דבר שהם רוצים בו - אך השאלה אם רוסיה תצטרף לסנקציות ". 
במקביל ,  טענו באגף המודיעין על רקע פגישת הפסגה בדמשק בסוף השבוע האחרון כי אירן ממשיכה ומהדקת את הקשרים עם הציר הרדיקלי :  סוריה ,  חיזבאללה ,  חמאס והמורדים בתימן . " המפגש בין השלישיה  ( שלושת המנהיגים של אירן ,  סוריה וחיזבאללה )  היה גם מפקד כוחות המהפכה האירנים שהם האחראים לאספקת האמל"ח לכל ארגוני הטרור בכל האזורים ,  והוא הגיע עם אחמדינג'ד לכל מפגש ",  דברי ביידץ .
 באשר למעורבותה של סוריה בפעילות נגד ישראל אמר : " סוריה מעבירה לחיזבאללה רכיבים שלא היו מעזים להעביר קודם לכן כשהיא ממשיכה את המסלול הכפול :  מעמיקה את מעורבותה בתחום הרדיקלי ,  לרבות שיתוף הפעולה עם אירן להעברת אמל"ח מתקדם לידי חיזבאללה וחמאס .  במקביל ,  היא נהנית מפירות שיפור יחסיה עם המערב ומדינות ערב המתונות ".  הוא הוסיף ואמר כי סוריה ממשיכה לשדר נכונות להסדר מדיני עם ישראל - אך בתנאיה בלבד ,  תוך החזרת כל שטח רמת הגולן .  
ביידץ התייחס גם לארגון החמאס ולאיומים שלו כלפי ישראל : " הארגון עדיין נרתע מישראל ,  מרוסן ומרסן את הפלגים ברצועה - עם זאת ,  הוא בונה את כוחו לעימות תוך כדי הצטיידות בנשק חדיש שמחריף את האיום על העורך הישראלי ,  עד כדי הגעה לגוש דן ",  לדבריו .
 שר החוץ אביגדור ליברמן התייחס אף הוא לסוגיה האירנית ואמר כי  " אין ספק שהבעיה המרכזית לשלום העולם נשארת אירן ".  בטקס חתימה על הסכם אשרות עבודה לצעירים עם מקבילו ,  שר החוץ של ניו זילנד מוריי מק'קולי ,  אמר ליברמן כי  " אנו מודאגים מההתפתחויות בזירה הבינלאומית ".   
" פירושם של המגעים האחרונים בזירה הבינלאומית הם למעשה שההחלטות במועצת הביטחון יידחו לשלב מאוחר יותר בלי הבנה ברורה מתי ואיפה יתקיימו .  אני סבור שמעכשיו ישראל צריכה לשנות את המדיניות שלה כלפי אירן ועלינו לבקש מארה"ב לאמץ כלפי אירן את מודל החרם הקובני שכבר הוכיח יעילותו והוא חזק מספיק כדי לחנוק ולהפיל את הממשל האירני .  הקונצנזוס וההסכמה הרחבה הם חשובים אך בסופו של דבר העניין החשוב הוא איך לעצור את תכנית הגרעין האירנית ובאמצעות המודל הזה ארה"ב לבדה יכולה לעשות זאת ",  הוסיף .

" לאירן יש מספיק חומר בשביל מתקן גרעיני "
 כך אמר ראש מטה מחקר בחיל המודיעין בוועדת החוץ והביטחון .  בנושא הסורי אמר האלוף יוסי ביידץ כי  " דמשק מעבירה לחיזבאללה נשק שלא העזה להעביר בעבר "
 
