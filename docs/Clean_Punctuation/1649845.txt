ביום רביעי :  שביתה בכל הרשויות המקומיות
במסגרת מחאה בת יום אחד נגד הקיצוץ בתקציבי הרשויות לא תיאסף אשפה ברחובות ,  לא תתאפשר קבלת קהל ולא יינתנו שירותים עירוניים .  השלטון המקומי : " זו רק ההתחלה "
 ערימות האשפה חוזרות לרחובות :  מרכז השלטון המקומי הודיע היום  ( חמישי )  כי ישבית את פעילות הרשויות המקומיות בכל רחבי הארץ ביום רביעי בשבוע הבא במחאה על קיצוץ תקציב הרשויות המקומיות בשנת 2010 .  במסגרת השביתה לא תתאפשר קבלת קהל ברשויות המקומיות ,  לא תיאסף אשפה מהרחובות ולא יינתנו כל שירותים עירוניים .  ראשי הערים צפויים להגיע לבתי הספר התיכוניים וללמד  " שעת אזרחות ",  כהגדרת מרכז השלטון המקומי ,  בה יסבירו לתלמידים על הסיבות לשביתה .
" במקום שהממשלה תוריד בחצי אחוז את המע"מ ,  היא צריכה להעביר את הכסף הזה למקום שבאמת דרוש לאזרחים  לרשויות המקומיות ",  אמר ראש עיריית תל אביב רון חולדאי ,  המשמש גם כיושב ראש פורום 15 הערים הגדולות .  לטענת אנשי מרכז השלטון המקומי ,  תקציבי החובה שעל הממשלה להעביר לרשויות קוצצו השנה ב-47% ,  עובדה אשר לא מאפשרת לרשויות לתת את השירותים הבסיסיים לאזרחים .
" נכון להיום חסרים 900 מיליון שקל בתקציבים לרשויות המקומיות והפגיעה התקציבית פוגעות בכל הרשויות ,  חזקות וחלשות ",  הסביר יו"ר מרכז השלטון המקומי שלמה בוחבוט עם ההכרזה על יציאה לשביתה . " ניסינו בכל כוחנו למנוע את היציאה למאבק ,  אך הממשלה לא הותירה בידינו ברירה .  החינוך ייפגע קשות ,  שירותי הרווחה מקוצצים ,  מחירי המים מאמירים  והאזרחים משלמים את המחיר ". 
ביום רביעי מגדירים בשלטון המקומי את השביתה כ"שביתת אזהרה ",  אך לדברי ראשי הרשויות מדובר בצעד ראשון במחאה נרחבת נגד מדיניות הממשלה . " לא נהסס להתקדם עד כדי שביתה כללית אם יהיה צורך ",  הבהירו .
 במשרד האוצר הביעו היום צער על החלטת ראשי הרשויות וטענו כי מדובר בצעד מיותר : " בשנת 2009 תקציב מענקי האיזון לרשויות מקומיות עמד על כ-2.4 מיליארד שקל .  על פי החלטת הממשלה תקציב מענקי האיזון בשנת 2010 יעמוד על כ- 1.8 מיליארד שקל .  לאחר מספר דיונים עם נציגי השלטון המקומי ,  במסגרת מו"מ שמוביל משרד הפנים ,  הוצג מתווה על פיו יגדל תקציב מענקי האיזון בשנת 2010 ללמעלה מ- 2.5 מיליארד שקל ". 
באוצר סיכמו ואמרו : " לאור הגידול המוצע בתקציב ,  צר לנו שהנהגת השלטון המקומי מגלה חוסר אחריות ומודיעה על השבתה מיותרת על חשבונם של התושבים ועובדי העיריות ". 

ביום רביעי :  שביתה בכל הרשויות המקומיות
במסגרת מחאה בת יום אחד נגד הקיצוץ בתקציבי הרשויות לא תיאסף אשפה ברחובות ,  לא תתאפשר קבלת קהל ולא יינתנו שירותים עירוניים .  השלטון המקומי : " זו רק ההתחלה "
 
