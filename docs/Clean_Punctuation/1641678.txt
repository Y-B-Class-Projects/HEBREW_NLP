באי.בי.אי מחפשים הזדמנויות יומיומיות 
 >  >  בית ההשקעות אי.בי.אי מנהל תיק נוסטרו פעיל מאוד ,  שמבוסס על מסחר רציף וניסיונות מתמשכים להניב רווחים מפעילות יומיומית .  הפעילות כוללת ניצול ארביטראז' בנגזרים ועיוותים רגעיים במחיר ניירות ערך אחרים ,  בעיקר אג"ח קונצרניות .  לצורך תחזוק פעילות הנוסטרו ומינופה נוהגים באי.בי.אי להשתמש במסגרת אשראי של כחצי מיליארד שקל שמעמידים הבנקים לבית ההשקעות על הון עצמי של 320 מיליון שקל .  לדוגמה ,  ב-2006 נטלו באי.בי.אי הלוואה של 280 מיליון שקל לצורך פעילות המסחר בתיק הנוסטרו ,  בריבית הממוצעת של 5.5% .  באמצע 2007 החליטו באי.בי.אי להעלות רמה את פעילות הנוסטרו שלהם ופנו לבורסה לגייס הון חדש ,  שמטרתו המוצהרת היתה פעילות מסחר באג"ח .  ההנפקה עברה בהצלחה ,  ו-200 מיליון שקל שגויסו בה הועברו במלואם לפעילות הנוסטרו .  איתרע מזלו של בית ההשקעות ,  וגיוס הכסף נעשה סמוך לפרוץ המשבר בשווקים במחצית השנייה של 2007 .  באותה שנה רשם בית ההשקעות גידול בהכנסות וברווחיות בכל תחומי הפעילות שלו מלבד הנוסטרו - שבו צנח הרווח התפעולי מ-16.2 מיליון שקל ב-2006 להפסד של 4.4 מיליון שקל ב-2007 ,  למרות הגיוס המרשים .  המצב לא השתפר בהמשך ,  וב-2008 רשמה פעילות הנוסטרו של אי.בי.אי הפסד תפעולי של 88 מיליון שקל .  כמעט כל ההון שגויס בהנפקת האג"ח התאדה בנפילות השערים של 2008 .  על אף שפעילות האג"ח היא הדגל של תיק הנוסטרו באי.בי.אי ,  היא מחקה כמחצית משווי איגרות החוב שהיו בתיק . " פעילות ההשקעה העצמית היתה נקודת החולשה הגדולה של החברה ב-2008 ",  נכתב בדו"חות הכספיים של החברה .  בהתבסס על הדו"חות הכספיים של השנים האחרונות נראה שבעבר בלט תיק הנוסטרו בחשיפה גדולה של 10.4% לקבוצת תשובה ,  כש-99% ממנה היתה דרך אג"ח חברות בקבוצת תשובה .  באותו זמן הוחזקו 8.7% מהתיק באג"ח ומניות של בנק הפועלים .  יותר מ-80% מהתיק מושקעים באג"ח קונצרניות וממשלתיות .  במכתב שנשלח מאי.בי.אי נאמר כי בבית ההשקעות יש הפרדה מבנית ופרסונלית בין ניהול הנוסטרו לפעילויות ההשקעה האחרות ,  כשאת הפיקוח מבצעות מערכות בקרה וניהול סיכונים במקביל להנהלת החברה .
 
באי.בי.אי מחפשים הזדמנויות יומיומיות 
nan
