חרב הפיפיות של הניהול היפני :  מהצלחה אדירה לדריכה במקום
שיטות הניהול היפניות מעוררות ההערצה נהפכו לאבן הנגף המונעת מכלכלת יפן לצאת מהמשבר
כל מי שמגיע לטוקיו נדהם לראות כיצד המטרופולין הענק ,  המונה כ-30 מיליון איש ,  מתפקד ביעילות מרשימה .  העיר מרושתת ברכבות מהירות ,  עיליות ותחתיות ,  המאפשרות לכל אדם להגיע במהירות לכל מקום.הרכבות תכופות ומדויקות וכל נוסע יכול לדעת בדיוק מתי יגיע למחוז חפצו .  העיר נקייה להפליא .  אין ניירות זרוקים או פחי אשפה העולים על גדותיהם ,  בין השאר משום שאין פחי אשפה ברחובות .  התעשייה האדירה ,  השלישית בגודלה בעולם ,  מספקת את צורכי התושבים במהירות וביעילות .  הדואר מחולק שבעה ימים בשבוע וחנויות רבות פתוחות 24 שעות ביממה במשך כל השנה .  מגישי השירות עושים את מלאכתם במהירות ובסבר פנים יפות ,  כשהם נראים מרוצים מעבודתם וגאים בה.מבקר ישראלי ,  הרגיל לשביתות ולעיצומים ,  מופתע להיווכח שאין שביתות ביפן .  הקשיים הכלכליים גורמים לעתים לפיטורים ,  לסגירת מפעלים ולקיצוץ במשכורות ,  אך המפוטרים אינם מתבצרים במפעל ואינם שורפים צמיגים .  הממשלה קיצצה באחרונה את משכורותיהם של עובדי המדינה ,  אך לא פרצה שום שביתה עקב כך ,  בין השאר משום שלעובדי ציבור ביפן אסור לשבות .  המסירות של היפנים למקום עבודתם רבה .  הם ממהרים להתייצב בבוקר בעבודה לפני שעת ההתחלה  ( לרוב ב-9:00 )  ונשארים במקום זמן רב לאחר שהעבודה הסתיימה רשמית  ( לרוב ב-17:00 )  .  במשרדים רבים דולקים האורות בשעות הערב.הפשע ,  האופייני לרוב הערים הגדולות בעולם ,  גדל אמנם באחרונה אך הוא עדיין אפסי בהשוואה לארצות אחרות .  צעירות מטופחות וגברים עם מזומנים רבים בכיסיהם  ( ביפן אין כמעט שימוש בצ'קים והשימוש בכרטיסי אשראי קטן יותר מאשר בישראל )  מסתובבים ברחובות בכל שעות היממה ,  מבלי שאיש יתקוף אותם ,  ישדוד אותם ,  יתנכל להם או ירמה אותם.הבשורה הטובה :  החלטות איטיות ,  ביצוע מהיר הארגון המרשים הזה לא צמח מעצמו ולא תמיד היה כזה .  היעילות ,  הדיוק ,  הנימוס והניקיון לא ירדו מן השמים ואינם תוצאה של תכונות גנטיות .  הם עוצבו על ידי מערכות חינוך וניהול משוכללות .  המנהלים היפנים מקדישים זמן ומרץ רבים לאיסוף מידע ,  לתיכנון ,  לארגון ולבקרה מתמדת .  הם עובדים שעות ארוכות ,  לפעמים גם במועדים ובשבתות ,  ואינם מקבלים תגמול על שעות נוספות .  הם נוסעים לעבודה בתחבורה הציבורית  ( שהיא מהירה יותר מן הפרטית )  ,  גרים בדירות או בתים צנועים ,  נמנעים מצריכה ראוותנית וכמעט אינם נוטלים את החופשות המגיעות להם .  התמורה הכספית על הצלחה מתבטאת בבונוסים חצי-שנתיים ,  המשתנים לפי רווחי החברה .  התמורה הלא-כספית ,  הן במגזר העסקי והן במגזר הציבורי ,  מתבטאת ב"גאוות יחידה ",  אותה היוקרה שהמנהל והיחידה זוכים בה בתחרות המתמדת הקיימת מול גופים אחרים .  ההחלטות מתקבלות על ידי ההנהלה ,  אך בתוך ההנהלה יש שאיפה להשיג קונסנזוס ולהעניק לעובדים את התחושה שהם שותפים להחלטה .  לכן ההחלטות ביפן הן אטיות יותר מאשר ברוב הארצות האחרות ,  אך לאחר שההחלטה התקבלה היא מבוצעת במהירות רבה יותר .  מרבית המנהלים היפנים לא למדו מינהל עסקים ,  אלא רכשו את מיומנותם במקום העבודה .  לכן שיטות הניהול שונות מחברה לחברה .  אך המשותף לכולן היא תשומת הלב לפרטים ,  החתירה לביצוע מושלם והשקידה על טיפוח יחסי אנוש טובים .  יחסי העבודה הנאותים מושגים על ידי טובות הנאה שונות ,  כמו דיור מסובסד ושירותי רווחה שונים ,  אך גם על ידי מחוות סמליות ,  כמו חדרי אוכל משותפים ובילוי עם העובדים אחרי שעות העבודה .  בניגוד למה שמקובל לחשוב במערב ,  הציות של היפנים אינו ציות  " עיוור ",  אלא היענות למערכת המעניקה להם סיפוק ומשמעות .  הבשורה הרעה :  לא נחלצים מהמשבר המשבר הכלכלי ,  הפוקד את יפן כבר קרוב ל-20 שנה ,  פגע במעמדם של המנהלים הן במגזר הפרטי והן במגזר הציבורי .  הניהול היפני ,  שפעם נחשב למוצלח ביותר בעולם ומשתלמים רבים באו ללמוד אותו ,  נכשל בכך שלא חזה את המשבר ,  לא מנע אותו ועד היום לא הצליח לחלץ את המשק היפני ממנו .  נהלים יפניים שונים ,  כמו קביעות בעבודה ,  שכר על פי ותק ,  חוסר ניידות בין תאגידים ,  קשרי נאמנות בין תאגידים לבין בנקים והכוונה ממשלתית של התעשייה ,  שפעם נחשבו למקור של ההצלחה היפנית ,  התבררו כסיבות לכישלון וכמכשול בפני צמיחה כלכלית .  הפקידות הממשלתית ,  שגויסה מתוך הבוגרים המצטיינים של האוניברסיטאות המובילות ונהנתה בעבר מיוקרה רבה ,  כשלה בניסיונותיה לרפא את המשק .  ניסיונותיה לפתור את השפל על ידי הזרמה מסיבית של כסף לעבודות ציבוריות ,  לרוב בלתי נחוצות ,  הגדילו את החוב הלאומי לדרגה המסכנת את רווחתם של הדורות הבאים .  אובדן הנתונים של מבוטחי הביטוח הלאומי לפני כשנתיים שם לקלס את הפקידים שטיפלו בכך .  הביורוקרטים ,  שהודות להשכלתם ,  מסירותם והגינותם ,  היו במשך שנים רבות העלית החברתית של יפן ,  בניגוד לפוליטיקאים ,  שנחשבו מושחתים וצרי אופקים ,  נהפכו מטרה ללעג ולחיצי ביקורת .  במשך יותר מ-50 שנה שלטה ביפן שלישייה שכללה את הפקידים הבכירים ,  התעשיינים והפוליטיקאים של המפלגה הליברלית-דמוקרטית ,  כאשר כל צד מיטיב עם השני ומסתייע בו .  פקידים בכירים שפרשו ו"ירדו מן השמים ",  נהפכו ליועצים בחברות כלכליות או נבחרו לפרלמנט מטעם מפלגת השלטון .  הציבור המשיך להעניק למפלגה הזו את הרוב בפרלמנט ,  מתוך תקווה שרק היא יודעת לנהל את המשק .  אך בבחירות של הקיץ האחרון ,  בעקבות סדרה של כישלונות ממשלתיים וחילופים תכופים של ראשי ממשלה בלתי מוצלחים ,  זכתה המפלגה הדמוקרטית שבאופוזיציה בניצחון סוחף ועלתה לשלטון .  ראש הממשלה החדש ,  יוקיאו הטויאמה ,  הכריז שתחת הנהגתו הפוליטיקאים ,  שהם נציגי העם ,  ינהלו את המדינה ולא הפקידים .  ההכרזה זכתה לתגובה אוהדת ,  אך מהר מאוד התברר כי חברי הפרלמנט ,  שברובם הם חדשים וחסרי ניסיון ניהולי ,  ולכולם אינטרסים אישיים ,  אינם יכולים לנווט את יפן ולהוציא אותה מהבוץ הכלכלי .  כתוצאה מכך ,  ובעקבות אי יכולתו להגשים את הבטחת הבחירות להעביר את הבסיס האמריקאי באוקינאווה למקום אחר ,  נאלץ הטויאמה להתפטר כעבור פחות משנה בתפקיד .  במקומו נבחר שר האוצר קאן שהוא יותר ריאליסט.במקביל ,  התעשיינים ,  שחוללו בעבר את  " הנס הכלכלי "  של יפן ,  הולכים ומאבדים את כושר התחרות שלהם מול סין וקוריאה .  יהיה צורך במנהיגות נועזת ונמרצת ובניהול יצירתי כדי להוביל את יפן להבראה הכלכלית שהיא כה זקוקה לה .- הכותב הוא פרופסור אמריטוס ללימודי מזרח אסיה באוניברסיטה העברית בירושלים-הסוגיה :  מהם ההצלחות והכישלונות של הניהול היפני ? הפתרון :  מערכת יעילה להפליא ,  נקייה משחיתות ומבוססת על הקשבה בין עובדים ומנהלים ,  קביעות בעבודה ,  חוסר ניוד בין תאגידים והתערבות ממשלתית בתעשייההדרך הנכונה :  מנהיגות נועזת וניהול יצירתי שיובילו את יפן להבראה כלכלית

חרב הפיפיות של הניהול היפני :  מהצלחה אדירה לדריכה במקום
שיטות הניהול היפניות מעוררות ההערצה נהפכו לאבן הנגף המונעת מכלכלת יפן לצאת מהמשבר

