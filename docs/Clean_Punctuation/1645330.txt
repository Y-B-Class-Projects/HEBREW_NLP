השמועות על מות הוועדה היו מוגזמות 
כספי ציבור
 >  >  כלל לא כתוב אומר כי ככל שגדלים המאמצים לחסל ועדה ,  כך המלצותיה חיוניות יותר .  זה מה שקרה לוועדת חודק ,  שהוקמה על ידי משרד האוצר כאחד מלקחי המשבר הכלכלי העולמי ,  במטרה לקבוע פרמטרים להשקעת גופים מוסדיים באגרות חוב  ( אג"ח )  לא ממשלתיות .  היו שבישרו על מותה ,  אולם היא התעקשה שההכרזות מוקדמות מדי ,  והשבוע תגיש המלצותיה לשר האוצר .  הוועדה הוקמה לאחר שבשנה האחרונה נחשף באיזו קלות - שלא לומר חוסר אחריות - השקיעו כמה מהמוסדיים  " כספים של אחרים ",  כלומר ,  את כספי העמיתים ,  בתאגידים שלא הצליחו לעמוד בהחזר החוב .  לא מדובר רק בדגי רקק ,  אלא בחברות בבעלות משקיעים מהשורה הראשונה דוגמת אפריקה ישראל וצים .  המלצות הוועדה אמורות לעשות סדר בדרך בדיקת ההשקעות ותמחורן בגופים המוסדיים .  ועדות ההשקעות שלהן יוכלו לבחור ממגוון ההמלצות ,  אך מעתה יהיה עליהן לנהל מדיניות השקעות שקופה מול הרגולטור והעמיתים .  עמית שיחשוב שכספו מושקע בסיכון גבוה מדי יוכל לעבור למוסדי שמרן יותר .  לא פחות חשוב מהשקיפות - המוסדיים יוכלו להעריך יותר בקלות את הסיכונים שלהם הם נחשפים לפי סוג ההתניות שייקבעו לכל הנפקה .  זה לא אומר שהם לא יוכלו לקחת סיכונים ,  אבל הם יהיו מודעים לגובה הסיכון אם החברה המנפיקה לא תעמוד בהתחייבויותיה .  הערכת הסיכון החדשה תשמש בסיס להערכת הסיכוי - גובה הריבית שראוי לדרוש בהנפקת אג"ח באותם תנאים .  בכיר באחד הגופים המוסדיים המובילים במשק אמר באחרונה כי ועדת חודק חשובה לשוק ההון ,  כיוון שהיא  " יוצרת שפה "  שעד היום לא היתה קיימת - שפה שמסבירה לכולם מהי הנפקת אג"ח .  זו שפה שתאפשר תקשורת טובה יותר בין מנפיקים ומוסדיים ,  שתשפר את המקצוענות של המוסדיים בבואם להשקיע באג"ח .  לדבריו ,  יש לקבוע מנגנון ברור לנטילת מניות שליטה מבעל חברה שלא עמד בהחזר חובו .  רק בקשה אחת היתה לו : " אל תגבילו אותי בלקיחת סיכון ,  אני יודע להעריך אותו ".  המלצות ועדת חודק יידונו בשיתוף המפקח על הביטוח ,  המפקח על שוק ההון בבנק ישראל ויו"ר רשות ניירות ערך ,  שאף מתח ביקורת נוקבת על המלצות הביניים שלה .  ההמלצות חשובות מאוד לניהול נכון יותר של כספי הציבור .  בנוסף ,  הן ייצרו תחרות מול האשראי הבנקאי ,  שממנו עשויים ליהנות גם בעלי התאגידים המתנגדים להן .  לכן ,  רצוי לא לתת לענייני אגו להשפיע על גיבוש הרפורמה החשובה לשוק ההון ,  ולא להיכנע ללחצי אילי הון ובנקאים אינטרסנטים .  ראוי לשקול את ההמלצות ולקבע ברגולציה את התמהיל שעליו יוסכם .  זו הזדמנות גדולה שהונחה לפתחו של המפקח החדש על הביטוח ושוק ההון במשרד האוצר ,  עודד שריג ,  וחשוב שהוא לא יחמיץ אותה .
 
השמועות על מות הוועדה היו מוגזמות 
כספי ציבור

