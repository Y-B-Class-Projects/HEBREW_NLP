איך להתחיל למכור מוצרים במדינה זרה
אתה ספק או יצרן שמעוניין למכור מוצרים בחו"ל ולא יודע איך לעשות זאת ■ האם לשווק דרך סוכן ,  מפיץ או באופן ישיר ?  האם להעניק בלעדיות או לא ?  ■ איך קובעים יעדי רכישה מה בעניין האחריות והקניין הרוחני שלך ?  ■ כל התשובות בפנים
כאשר ספק או יצרן מעוניין למכור את מוצריו במדינה זרה ,  אחת מהנקודות הראשונות שתעמוד על הפרק תהיה כיצד לבצע את המכירה בחו"ל :  האם לשווק את המוצרים בחו"ל דרך סוכן ,  דרך מפיץ או אולי לנסות ולמכור באופן ישיר .  מפיץ  ( distributor )  מתאפיין בתכונות הבאות :  הוא קונה את המוצרים מהספק ,  מחזיק אותם אצלו במלאי ,  ומוכר אותם ללקוחותיו .  הרווח של המפיץ נובע מפער המחירים בין מחיר הרכישה מהספק ,  לבין מחיר המכירה ללקוח .  ישנם מס' היבטים שיש לתת עליהם את הדעת בעת עריכת הסכם ההתקשרות בין ספק לבין מפיץ .  א .  בלעדיות - האם הספק מעניק למפיץ זכות בלעדית בהפצת המוצרים ?  בלעדיות - אם תינתן  ( ואין חובה להעניק אותה )  - כוללת כמה מרכיבי משנה :  המרכיב ראשון - היקף המוצרים :  לגבי אילו מוצרים תוענק זכות ההפצה הבלעדית .  האם לכלל מוצרי הספק ,  או רק לרשימה מסוימת .  ומה יקרה עם הכנסת מוצר חדש לקו המוצרים של הספק - האם הוא ייכלל אוטומטית במסגרת ההסכם .  נקודה נוספת בעניין זה היא מוצרי private label - האם הספק יהיה רשאי להפיצם שלא באמצעות המפיץ או לא.המרכיב השני - הטריטוריה שבה תוענק הבלעדיות :  באילו מדינות או איזורים תינתן למפיץ הבלעדיות בהפצת המוצרים.המרכיב השלישי - תקופת הבלעדיות :  לכמה זמן תוענק זכות הבלעדיות ,  ומה יקרה בתום התקופה .  המרכיב הרביעי - סימטריה :  האם מדובר בבלעדיות הדדית ,  דהיינו :  הספק מוכר את המוצרים אך ורק באמצעות המפיץ ,  והמפיץ יפיץ את ורק את מוצרי הספק ,  ולא מוצרים אחרים .  סוגיה זו צריכה להיבחן גם במשקפי דיני ההגבלים העסקיים .  ב .  יעדי רכישה :  מתן זכות הפצה  ( בלעדית או לא בלעדית )  אינה דבר קל ערך .  בדרך כלל הדבר מותנה בכך שהמפיץ יעמוד ביעדי רכישה שנתיים .  ניתן לקבוע כי אי עמידה באותם יעדים תאפשר לספק לסיים את הסכם ההפצה ,  או לפנות למפיץ נוסף ועוד .  ג .  הגדרת חובתו של המפיץ :  טריוויאלי הוא שהמפיץ קונה את הסחורה ומוכר אותה במדינת היעד ,  אולם ייתכן שיהיו לו מטלות מסחריות נוספות :  פעולות שיווק במדינת היעד ,  קמפיינים פרסומיים ,  הקמת מערך תמיכה ,  אחריות.ד .  תנאי המכר והתשלום :  אין לשכוח שהסכם הפצה כולל בתוכו הסכם לרכישת טובין ,  ועל כן יש לסכם את תנאי המכר  ( incoterms )  ,  שיטת התשלום ,  חריגים  ( סעיף שימור בעלות ועוד )  .  ה .  פגמים ,  ליקויים וכיו"ב :  יש לקבוע כללים ברורים על אופן הדיווח על ליקוי במוצר בעת הגעתו  ( העברת תמונות ,  מקרים של הזמנת שמאי )  ,  לקבוע מדיניות החזרות והחלפת של מוצר ,  תיקון מוצר וכיו"ב .  ו .  חבות מוצר  ( product liability )  ואחריות  ( warranty )  :  אין לבלבל בין המושגים :  חבות מוצר הינה אחריות היצרן  ( וגורמים אחרים בשרשרת )  לנזקי גוף שנגרמו בעקבות השימוש במוצר  ( במדינות מסוימות החבות מורחבת גם לנזקים אחרים )  .  ככלל ,  סעיפים הפוטרים מאחריות לא יהיו תקפים ,  אולם ניתן לגבש מנגנון שיפוי .  לדוגמא ,  אם המפיץ יחויב בפיצוי בגין נזק ,  יתחייב הספק לשפותו ,  וכן לדרוש קיומה של פוליסת ביטוח למקרה של חבות מוצר .  אחריות - הינה התחייבות של נותן האחריות לספק שירותי תיקון ,  החלפה וכו' עבור המוצר .  במקרים רבים ,  במיוחד במקרים שבהם אין מדובר במוצר צרכני  ( מוצר המיועד למשתמש סופי ביתי ,  לא עיסקי )  ,  אין חובה חוקית לספק תעודת אחריות ,  והדבר ניתן משיקולים מסחריים .  עדיין ,  כמובן ,  עומדות לרשות הקונה הסופי האפשרויות לביטול העסקה הקבועות בחוק .  ז .  הגבלת אחריות וגובה פיצוי :  הפרה של החוזה מצד אחד הצדדים עלולה לגרום חזקים חמורים לצד השני ,  לרבות נזקים עקיפים ותוצאתיים .  על כן ,  במקרים רבים מתווספים לחוזה סעיפים של הגבלת האחריות וגובה הפיצוי .  יחד עם זאת ,  יש מקרים שבהם הגבלות אלו לא יחולו  למשל ,  במקרה של חבות המוצר .  ח .  זכויות קנין רוחני במוצר :  בד"כ הספק שומר לעצמו את כל זכויות הקנין הרוחני במוצר  ( סימן מסחרי ,  מדגם - עיצוב המוצר ,  זכות היוצרים ,  וכו' )  .  בהתאם לכך ,  על פי הפסיקה הישראלית ,  יבואן בלעדי אינו יכול למנוע יבוא מקביל של מוצרים אותנטיים  ( לא מזויפים )  אף שאם הם כלולים בהסכם הבלעדיות .  ט .  סיום ההתקשרות:משך התקשרות :  מקובל לקצוב את ההסכם בזמן .  ניתן להציע שני מנגנוני הארכה :  פסיבי = ההסכם מתארך לתקופה נוספת של x שנים ,  אלא אם כן אחד הצדדים הודיע ,  זמן מוסכם מראש ,  על אי הארכה .  אקטיבי = החוזה מסתיים בזמן שנקבע ,  אלא אם כן הצדדים הסכימו להאריכו .  הפרה :  יש לקבוע מנגנון פעולה במקרה של הפרה .  ניתן לקבוע ,  כי במקרה של הפרה של תנאים מהותיים ומוגדרים ,  ניתן יהיה לסיים את ההסכם לאחר מתן הודעה של x ימים .  ניתן לקבוע מנגנון של ריפוי ההפרה  ( מתן הזמנות נוספת למפר )  .  סיום מוקדם ללא הפרה :  מקובל לציין שורה של מקרים שבהתקיימם ניתן לסיים את החוזה לאלתר :  כניסת אחד הצדדים להליך של כינוס נכסים ,  פשיטת רגל ,  הרשעה בפלילים של אחד מהצדדים ,  ועוד .  י .  מנגנון יישוב סכסוכים :  מקובל  ( ומומלץ !  )  לקבוע מנגנון ליישוב סכסוכים :  הדבר יחול להיות באמצעות קביעת בית משפט במדינה מסוימת שלו תהיה הסמכות הבלעדית לדון בענין ,  על פי דין אותה מדינה  ,  או באמצעות קביעת מנגנון בוררות .  יא .  פיצוי ושיפוי במקרה של סיום ההסכם :  ככלל ,  הפרת הסכם מעניקה לנפגע זכות לפיצויים בגין ההפרה ,  אולם אם החוזה הסתיים כדין  ( בתום התקופה ,  או עקב הפרת מצד המפיץ )  לא יהיה זכאי המפיץ לפיצויים .  יחד עם זאת ,  כאשר הסכם הסתיים ב"מוות טבעי "   ( תקופת החוזה לא הוארכה )  - יטען המפיץ כי הוא השקיע רבות בהחדרת המוצר לשוק ובכיבוש נתח השוק ,  ומשנסתיים החוזה - לא נותר לו דבר .  על כן ,  לעיתים דורשים המפיצים שיוענק להם שיפוי עם סיום ההסכם בגין השקעתם בקידום המוצרים .  בד"כ מדובר בתשלום הנגזר ממשך ההתקשרות ומהרווח שהפיק המפיץ.ברירת המחדל ,  ברוב המוחלט של המדינות ,  היא שהחוק אינו מעניק זכות זאת ,  ולכן ,  אם המפיץ מעוניין בסעיף שיפוי - עליו לעמוד על כך שסעיף כזה יופיע בהסכם באופן מפורש .  לגבי האיחוד האירופי קיימת הוראת חוק כזאת החלה לגבי סוכנים  ( ולא מפיצים )  בנוגע לסחר בתוך האיחוד .  זה המקום להתייחס לחוזה שלא נקבע מועד לסיומו .  הפסיקה הישראלית קבעה כי זכות הפצה הינה זכות חוזית ,  ולכן חוזה הפצה שלא נקבע מועד לסיומו ,  ניתן לביטול ע"י מתן הודעה תוך תקופת זמן סבירה .  אם הספק  " חתך "  ללא מתן הודעה מוקדמת ,  הוא יהיה צריך לפצות את המפיץ בגין אי מתן הודעה מוקדמת .  יב .  האם בכלל צריך לערוך הסכם ?  אני מניח שלאחר קריאת האמור לעיל - נחיצותו של הסכם הינה ברורה .  חשוב לציין בענין זה שתי נקודות :  ההיבט הראייתי :  אם סיכמנו משהו אך לא כתבנו אותו ולא חתמנו עליו - עלול ,  ביום מן הימים ,  לקום אחד מהצדדים ולומר : " לא זה מה שסיכמנו ".  על מנת למנוע מצב זה ,  מומלץ לערוך הסכם מפורט בכתב .  ההיבט המהותי :  מערכת יחסים עיסקית בין צדדים לא נמצאת בוואקום משפטי .  קיימת חקיקה שהינה ברירת מחדל במקרים רבים ,  ואשר עשויה לחול אם הצדדים לא סיכמו משהו אחר ביניהם .  במקרה כזה ,  אם אותו צד לא ייעשה מעשה פוזיטיבי ויקבע את ההסדר הרצוי לו - הוא ייפול לזרועותיה של ברירת המחדל .  הכותב הינו עו"ד ,  בעל משרד המתמחה ביבוא ,  יצוא וסחר בינלאומי

איך להתחיל למכור מוצרים במדינה זרה
אתה ספק או יצרן שמעוניין למכור מוצרים בחו"ל ולא יודע איך לעשות זאת ■ האם לשווק דרך סוכן ,  מפיץ או באופן ישיר ?  האם להעניק בלעדיות או לא ?  ■ איך קובעים יעדי רכישה מה בעניין האחריות והקניין הרוחני שלך ?  ■ כל התשובות בפנים

