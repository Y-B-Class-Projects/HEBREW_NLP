כשסין תשלוט בעולם
רבים סבורים שסין תחליף את ארה"ב כמעצמה הגדולה בעולם .  עד מהרה תיראה התקופה שבה שלט המערב כשיהוק אנכרוניסטי ,  ומנדרינית תישמע מכל עבר .  העתיד הזה ,  שמוצג לעתים קרובות בסרטי מדע בדיוני ,  קרוב יותר מתמיד .  תשאלו את הפרשן הכלכלי מרטין ז'אק
ניו יורק טיימס יום אחד ידונו היסטוריונים בשאלה אם המשבר הפיננסי שהחל לפני שנה חשוב יותר בהקשר של היקף הנזק שנגרם לארה"ב ,  או בהקשר של השפעתו המועטה על המעצמה העולה המשמעותית בעולם - סין .  סין נהנתה ממשבר מוצלח במיוחד ,  בסיוע התערבות ממשלתית ואופטימיות חסרת מעצורים ,  שלא נפגעה כלל ממשבר האמון באזור האוקיאנוס השקט .  סין מצמצמת את הפער מול הכלכלות המפותחות בעולם בקצב מהיר מהצפוי ,  וייתכן שבעת סיכום הנתונים הסופיים של 2009 נגלה כי עקפה את יפן ככלכלה השנייה בגודלה בעולם .  ההתעוררות המהירה של סין כבר משנה דברים רבים ,  מבריתות דיפלומטיות באפריקה ועד למעמד הדולר כמטבע המועדף בעולם .  ייתכן גם כי אנשים יתחילו להיפתח בפני אפשרות פרובוקטיבית שעד לא מזמן היתה נדחית על הסף כהפרזה מופרכת .  בספרו  " when china rules the world "   ( "כשסין תשלוט בעולם ")  ,  טוען מרטין ז'אק ,  פרשן בעיתון הבריטי  " גרדיאן "  ומרצה אורח בבית הספר לכלכלה של לונדון  ( lse )  ,  כי סין לא רק תחליף את ארה"ב כמעצמה הגדולה בעולם ,  אלא גם תדחק את המערב לשוליים של ההיסטוריה ,  ותהפוך על פיה את תפישת המודרנה .  קביעה זו ,  הוא מודה ,  נשענת על ההנחות כי דבר לא יפגע ביציבות הפוליטית ובדינמיות הכלכלית שמהן נהנית סין כיום .  לא ברור אם אפילו מנהיגי סין שותפים לאמונה של ז'אק בתחזית זו .  אך לא ניתן לדעת מה צופן העתיד ,  והנחותיו אינן בלתי סבירות ,  גם אם בלתי ניתנות להוכחה .  עצמתו של הספר טמונה בבחינה הממצה שלו את מגוון האפשרויות של עתיד שסין עומדת במרכזו .  חלק גדול מהכתיבה העיתונאית ומהספרים הפופולריים על סין מתייחסים לעלייתה של המדינה כתופעה כלכלית .  סין מוצגת כמדינה מתפתחת - גם אם הגדולה שבהן - שפתחה את דלתותיה בפני המערב ,  התירה לכלכלת שוק מערבית לפרוח בקרבה ,  וייצאה טובין לצרכנים עשירים מחוץ לגבולותיה .  כל זה נכון ,  אך ז'אק טוען כי ההתמקדות בצד הכלכלי של הסיפור מעניקה למערב תחושת ביטחון כוזבת . " הגישה הרווחת במערב היא שהעולם לא ישתנה במידה רבה על ידי עלייתה של סין ",  הוא כותב .  אך לדעתו , " עלייתה של סין תשנה את העולם באופן העמוק ביותר ".  בניגוד לבריטניה ,  לארה"ב או לגרמניה בתקופות שונות ב-200 השנים האחרונות - סין אינה פורצת לבמה העולמית כמדינת לאום חדשה ורבת עוצמה .  כפי שסופר סיני הגדיר זאת ,  סין  " בונה מחדש את המעמד הבינלאומי האבוד שלה ",  ונחשבת לתרבות העתיקה הראשונה שחוזרת לבמה ודורשת בחזרה את מעמדה כמעצמה עולמית .  סין היתה התרבות העשירה ,  המאוחדת והמתקדמת טכנולוגית ביותר בעולם עד למאה ה-18 ,  מציין ז'אק .  היא איבדה מעמד זה לפני כ-200 שנה ,  עם פרוץ המהפכה התעשייתית באירופה .  חוקרים ראו בעבר את סין כבעלת פגמים חברתיים ,  תרבותיים ופוליטיים משתקים ,  שרק מדגישים את עליונות המערב .  אך בהתחשב במהירות ובעוצמה של הצמיחה בסין לאחרונה ,  נראה שפגמים אלה הם לא יותר מאנומליות .  תקופת השליטה הקצרה של המערב ,  ולא תקופת החולשה של סין ,  היא המקרה החריג ,  טוען ז'אק .  העתיד שייך למנדרינית גורדי שחקים ושוקי מניות בסין לא נראים שונים מאלה שבמערב ,  כמובן .  אך ז'אק טוען כי ליבתה התרבותית של סין דומה יותר לסין העתיקה מאשר לאירופה או לארה"ב המודרניות .  סין צוברת עושר באופן מהיר מכפי שהיא מאמצת רעיונות זרים .  לדבריו ,  התוצאה היא שסין כמעט לבטח תהיה למעצמה מרכזית בעלת אופי ייחודי ,  ולא למדינה נוספת שמקבלת את המוסדות ואת הנורמות המערביים .  הנאמנות הנמשכת של הפזורה הגדולה של סין בעולם ,  כמו גם הפופולריות של המטבח הסיני ,  מעידות על הקסם של התרבות הסינית בעיני תרבויות אחרות .  אך התפשטותה של תרבות לאומית מסוימת תלויה רק באופן חלקי בקסמה - היא תלויה גם בעוצמה שסין צוברת במהירות ,  וביתרון הגודל שממנו היא כבר נהנית .  סינים רבים למדו אנגלית כדי להתחרות טוב יותר בכלכלה העולמית .  אך העתיד ,  כותב ז'אק ,  שייך דווקא למנדרינית .  זאת השפה הלאומית של 20% מתושבי העולם ,  והיא דוחקת במהירות את האנגלית כשפה השנייה המועדפת באסיה .  בימים הראשונים של האינטרנט ,  השפה המובילה בו היתה אנגלית .  אך הזינוק בשימוש באינטרנט בסין יטה את כף המאזניים למנדרינית במהרה .  סין יצרה סגנון ייחודי משלה של תפוקה כלכלית .  בעוד היפנים ידועים בעיסוק האובססיבי שלהם באיכות ובמנגנוני בקרת מלאי מדויקים ,  סין פיתחה לעצמה תדמית של מהירות ושל גמישות .  החברות שלה מחליפות ספקים ,  רוכשות ,  מעתיקות או גונבות רעיונות ,  ופולטות מוצרים מספיק טובים ומספיק זולים כדי להימכר .  חברות בינלאומיות רבות מתקשות להתחרות בהן ,  גם אם הן מנצלות את כוח העבודה הסיני הזול .  סין גם מנהלת את כלכלתה באופן שונה .  המגזרים הציבוריים והפרטיים מתמזגים זה בזה .  יזמים תחרותיים פורחים לצד מדינה מתערבת ובעלת נוכחות פולשנית .  בעוד סין מוצאת את דרכה הכלכלית ,  היא לא עתידה לחפש פתרונות פוליטיים במערב ,  לטענת ז'אק .  המפלגה הקומוניסטית השלטת ,  שהניחה לאידיאולוגיה הסוציאליסטית שלה זה מכבר ,  היתה לגרסה מודרנית של השושלות האימפריאליות .  המנהיגים הקומוניסטים של סין משתעשעים ברעיון של החייאת המחשבה הקונפוציאנית ,  וממקמים עצמם כמגני האחדות הסינית .  כיצד צפוי העולם להיראות ב"פקס סיניקה "   ( המקבילה הסינית האפשרית ל"פקס רומנה "  שבו שלטה רומא בעולם )  ?  ז'אק מציג כמה רעיונות מרתקים :  ארה"ב מעודדת לרוב דמוקרטיה בתוך מדינות העולם .  סין מתעקשת על דמוקרטיה בין המדינות .  אם עוצמת המדינות בזירה הבינלאומית היתה נקבעת לפי גודל האוכלוסיה שלהן ,  לסין היתה עוצמה גדולה יותר מכל הדמוקרטיות המערביות גם יחד .  ז'אק התגורר בסין והוא כותב על מסעותיו בה .  עם זאת ,  ברור שהוא פיתח את דעותיו בעיקר מקריאה בספרים ובעיתונים ,  במקום מחוויות שחווה בעצמו בסין או מהיכרות עם תושביה .  ייתכן שכתוצאה מכך הוא לא עוסק הרבה בטלטלות המלוות את חיי היום-יום בסין - בליל התרבויות בעריה ,  ההתקוממויות האלימות של האיכרים במדינה ,  מאבקי המנהיגות בין הפלגים השונים ,  זיהום האוויר ,  הרחובות הפקוקים ,  הכלכלה הבועתית והביורוקרטים המושחתים .  אחרים הצליחו בעבר ואחרים יצליחו בעתיד להביע באופן משכנע יותר את המאבק האנושי על עתידה של סין .  עם זאת ,  העובדה שסין מסודרת פחות במציאות מאשר בספרים אינה מפריכה לחלוטין את התיזה של ז'אק .  הוא כתב ספר מקיף ביותר ,  הכולל השערות פרובוקטיביות ומפתיעות בנוגע לאחת השאלות החשובות שעומדות בפני העולם כיום .  כשכתב את הספר ,  הוא לא יכול היה לדעת באיזה קצב תאיץ המציאות את המגמות שניתח .
 
כשסין תשלוט בעולם
רבים סבורים שסין תחליף את ארה"ב כמעצמה הגדולה בעולם .  עד מהרה תיראה התקופה שבה שלט המערב כשיהוק אנכרוניסטי ,  ומנדרינית תישמע מכל עבר .  העתיד הזה ,  שמוצג לעתים קרובות בסרטי מדע בדיוני ,  קרוב יותר מתמיד .  תשאלו את הפרשן הכלכלי מרטין ז'אק

