שכחו מי אוהב ,  ומי אויב
יחס גומלין מדאיג מתקיים היום בין עוצמת הלחץ האמריקני למידת ההתלהמות התקשורתית נגד נתניהו .  לאחר הצעדים מרחיקי הלכת של נתניהו וממשלתו ,  מתברר שלא רק הממשל האמריקני אינו מסופק - גם חלקים ניכרים בתקשורת הישראלית ,  שהיו שמחים להפיל את נתניהו .  
רק שמחה לאיד וקורטוב חמלה צבועה על אופן פגישתו של ברק אובאמה עם נתניהו .  שום ביקורת .  נחזור על הראשונות :  בנימין נתניהו הוא ראש ממשלת ישראל .  כבודו אינו כבוד פרטי אלא כבודה של ישראל .  החלשתו הפומבית היא פגיעה בחוסנה ובכושר ההרתעה של המדינה והזמנה לאויבינו ,  המריחים דם ,  לנסות להכות .  
גורמים בממשלה ,  והם אינם זוטרים ,  מתפוצצים על האמריקנים . " הם פועלים נגד ממשלה נבחרת .  הדברים היו על השולחן והוסכמו על ידיהם מזמן ,  שירושלים היא מחוץ למשא ומתן .  קלינטון עוד אמרה שלאחר נאום בר ? אילן והכרזת ההקפאה ,  הכדור עובר לצד הפלשתיני .  ופתאום הספין הזה על הבנייה בירושלים .  גם הוצאת הסיפור על שייח' ג'ראח מלמדת שהדברים מכוונים על ידי אנשים מתוכנו ". 
אל תאמינו להררי הפרשנויות הניתכות מכל עבר ,  רובן נובעות מסדר יום פוליטי אחר מזה של הממשלה הנוכחית .  ראשית ,  התיאור הפסקני של ביקור נתניהו בארה"ב כ"כישלון ".  סליחה ?  לנתניהו היתה הופעה מזהירה באיפא"ק .  דווקא בעת הזאת חשוב ללכד את יהדות ארה"ב סביב מדיניות ישראל .  כאן צריכה להישמע קריאה ליהודי ארה"ב ללחוץ על ממשל אובאמה להפסיק לפגוע בישראל .  אחים יקרים ,  ישראל זקוקה לכם .  גם האינטרסים המפלגתיים והציבוריים של אובאמה צריכים להיות מאותגרים .  בחירות לקונגרס ,  אמרנו ?  
ההתרגשות התקשורתית המדומה מהמשבר ה"חמור ",  ה"שפל שלא היה כדוגמתו "  וכיוצא באלה ביטויים מוזמנים ,  נועדה להפחיד את הציבור הישראלי שהנה ,  עוד מעט ונאבד את תמיכתה של ארה"ב .  נא להירגע .  האינטרסים של ישראל וארה"ב כה עמוקים ורחבים עד שהם עשויים להכיל גם חילוקי דעות מהותיים .  הממשל יכול לעשות שרירים ,  אבל הציבור הישראלי יודע להתלכד ,  בעיקר סביב ירושלים .  נתניהו יודע שרוב הציבור תומך במדיניותו ודוחה כל ניסיון לשים את ירושלים כנושא למשא ומתן .
 דב וייסגלס נשמע אתמול מתפאר שבתקופתו היה קשר אינטימי עם נשיא ארה"ב .  כן ,  רק שלנשיא ההוא קראו ג'ורג' בוש ,  ואצלו נתניהו היה מתקבל בכבוד מלכים .  צריך להתרגל למצב .  בבית הלבן יושב נשיא שישראל אינה כוס התה שלו ,  כמו גם בעלות ברית אחרות שנדחו על ידיו בעוד משטרים רדיקליים קיבלו הנחות .  שרים בממשלה מדברים בזעם על חיים רמון ועל גורמים אופוזיציוניים נוספים המייעצים לפלשתינים לא להתגמש ,  ולאמריקנים להוסיף ללחוץ על נתניהו ולא להרפות עד שייפול .  קדימה ,  בשיתוף גורמי שמאל קיצוני ,  יוצרים ציפיות אצל הפלשתינים והאמריקנים ,  ומשבשים את מהלכי הממשלה .  בלהט הרצון להמליך את לבני שכחנו מי אוהב ומי אויב ,  ומי ישראלי .  
הקורלציה המדאיגה הזאת בין הבית הלבן לבין האופוזיציה הפוליטית והתקשורתית בישראל ,  בעוד לא הרחק מירושלים יושבים סרבני השלום האמיתיים ברמאללה וחוככים ידיים - היא הזמנה לנתניהו וממשלתו להפגין מנהיגות אמיצה ולא להיכנע ללחצים נוספים .  לא הרצון בשלום עומד מאחורי המשברים היזומים האלה ,  אלא הרצון בממשלה אחרת ,  טובה אולי לאובאמה ,  לשמאל הישראלי הרדיקלי ,  לחלקים בתקשורת הישראלית ולפלשתינים - אבל רעה לישראל . 
" אובאמה אינו מכיר את מה שאנחנו אומרים בפסח 'והיא שעמדה לאבותינו ולנו' ",  אמר לי שר בכיר אחר ,  ההבטחה ההיסטורית שעמדה לנו גם ברגעים הקשים ביותר . " הוא חושב שהוא יכול לצאת נגד 3,000 שנה של קשר בינינו לירושלים .  הוא טועה ".   

שכחו מי אוהב ,  ומי אויב
nan
