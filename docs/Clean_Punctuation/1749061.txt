 " אני לא מחפשת כסף כדי לנסוע לחופשת סקי - אלא רוצה להחזיר דיבידנדים לקהילה "
 כנרת יפרח רוצה לגייס 500 אלף דולר כדי להקים בתל אביב בית קפה שיחזיר את כל רווחיו לקהילה ,  יעסיק נוער בסיכון ויביא לשינוי בתחומים כמו פערים כלכליים ,  איכות הסביבה ושוויון מגדרי ■ עד להגשמת החזון ,  אתם יכולים לקנות מנה על שמכם
כנרת יפרח רוצה להקים בית קפה מצליח במרכז תל אביב .  לא ,  היא לא צעירה שהשתחררה עכשיו מהצבא ורוצה ליהפך למלכת חיי הלילה .  היא גם לא רוצה למכור שתייה במחיר מופקע ולעשות כסף גדול .  היא פשוט רוצה לתת .  לקהילה .  כיום עומלת יפרח על הקמת בית הקפה שהיא מתכננת ,  שייקרא  " מועצת העם ",  ושאמור להחזיר את כל רווחיו לטובת פרויקטים חברתיים-קהילתיים בתוך הקפה ומחוצה לו .  מה זה אומר בעצם ?  בית הקפה יעדיף מוצרים של עסקים חברתיים  ( יינות ,  מאפים וקינוחים של עסקים המעסיקים בעלי מוגבלויות ונוער בסיכון )  ;  מזון מיותר יועבר לנזקקים ;  במקום תהיה נגישות מלאה לנכים ותפריטים בכתב ברייל ;  ייערכו בו פעילויות לחשיפת אמנים בתחילת דרכם ;  ויתקיימו בו סדנאות בנושאי סביבה ,  מפגשים בין חילונים לדתיים וטקסים אינטימיים בימי זיכרון . " אבל מעל הכל ",  אומרת יפרח , " זה יהיה בית קפה תל-אביבי לכל דבר .  אני רוצה שאנשים יבואו אליו בגלל האוכל הטוב ,  האווירה וכל מה שאנשים מחפשים בבית קפה מצליח ,  ולא כדי לעשות טובה למישהו .  נכון ,  רוב המלצרים יהיו מאוכלוסיות חלשות ,  אבל אני בכלל לא רוצה שהלקוחות יידעו על כך .  העניין החברתי הוא הערך המוסף ".  כדי להגשים את החזון החליטה יפרח להציב יעד :  גיוס 500 אלף דולר עד יוני 2012 להקמת בית הקפה . " אין לי משאבים פרטיים להקים את העסק לבדי ,  אז לקחתי הלוואה של עשרות אלפי שקלים מהבנק והקמתי אתר שבו אפשר לתרום להקמת הקפה ,  כך שהוא יהיה קהילתי גם בהקמה שלו ".  גיוס הכספים באתר  ( pcc.project.com )  מתרכז בתורמים יהודים מחו"ל  ( לכן האתר באנגלית ,  ובקרוב יהיה גם עמוד בצרפתית )  ולאו דווקא עשירים ,  ומוצעים בו למכירה פריטים בבית הקפה העתידי .  כל תרומה תזכה את התורם בהנצחת שמו . " בתמורה לתרומה ,  אנשים יכולים לבחור פריטים בבית הקפה שייקראו על שמם או על שם אחרים .  כך ,  מישהו יכול לקנות לעצמו או כמתנה למישהו אחר ,  מנה בתפריט שתיקרא על שמו ,  או שולחן על שמו .  בעתיד ,  כשמישהו ייכנס לבית הקפה האמיתי ,  הוא יראה על כל פריט כמעט לוחית עם שם של מישהו שנטל חלק במיזם .  כך הקהילתיות תהיה גם ויזואלית מאוד ".  למשל ,  תמורת 700 דולר יוצב בבית הקפה שולחן על שם התורם ;  כיסא עם שמכם עליו יעלה 500 דולר ;  מנה הנושאת את שמכם תעלה 1,500 דולר ;  ומחיר חולצה שילבש מלצר עם שם התורם עליה הוא 900 דולר .  התהליך כולו ,  היא מקפידה לציין ,  נתון לפיקוח של עורך דין ורואה חשבון ,  ונעשה בשיתוף פעולה מלא עם רשויות המס .  אם יפרח לא תצליח לגייס את הסכום האמור ,  היא מתחייבת לתרום את התרומות שיתקבלו עד אז באופן שווה לשלוש עמותות - אל"י  ( האגודה להגנת הילד )  ,  איגוד מרכזי הסיוע לנפגעות תקיפה מינית והאגודה למען החייל . " נשמה טובה אחת כבר כתבה בטוויטר שיש פה איזו תאוריית קונספירציה ,  שבעצם העמותות האלה עומדות מאחורי המיזם שלי כדי לקבל את הכסף .  שטויות ".  יפרח ,  שעובדת בינתיים כעורכת תוכן וכעורכת לשונית ,  מתכוונת למשוך מבית הקפה משכורת בסיסית בלבד , " כדי להמשיך לחיות בדירה הצנועה שלי .  אני לא מחפשת כסף כדי לנסוע לחופשות סקי ,  אלא רוצה להחזיר דיווידנדים לקהילה ".  בית הקפה אמור לשקף את הקהילה התל-אביבית ,  אז למה את מכוונת את איסוף התרומות דווקא בחו"ל ולא בישראל ?   " לישראלים שדיברתי עמם זה נשמע הזוי לתרום להקמת בית קפה בתל אביב .  הם לא מבינים מה אני רוצה מהם .  בחו"ל ,  לעומת זאת ,  נדלקים על הרעיון הזה בטירוף .  אני גם רוצה ליצור מקום שהתורמים מחו"ל יראו בו בית כשהם באים לישראל ,  שהם ירגישו שהם חלק מהפרויקט .  זה בעצם סוג אחר של ציונות ,  דרך קהילה וקפה ,  ולא דרך התיישבות ".  אם כבר לתרום לקהילה ולאוכלוסיות חלשות ,  אז למה לא להקים את הפרויקט בפריפריה ?   " לצערי ,  בפריפריה בית קפה כזה לא יחזיק מעמד עסקית ,  וחוץ מזה אני אוהבת את תל אביב ,  היא מתאימה לי באופי שלה .  אני מאמינה בחיות ובקהילה בתל אביב ".  גם המחירים יהיו עממיים ?   " ככל שאוכל להרשות לעצמי .  השאיפה היא שהמחירים יהיו שווים לכל כיס .  כמובן ,  ככל שהוא יצליח יותר ,  כך נוכל גם להוריד יותר את המחירים .  השיקולים המנחים אותי הם שיקולים חברתיים-קהילתיים ,  ולא קפיטליסטים ".  סוג של שטעטל יפרח נולדה בקדומים למשפחה של שישה אחים ואחיות .  היא חזרה בשאלה ,  אחרונה מבין ארבעה אחים שעשו זאת לפניה ,  בגיל 18 ,  ממש לפני גיוסה לצבא .  מאז שהגיעה לתל אביב ,  היא חלמה להקים בעיר בית קפה עם קהילה אקטיבית . " לפני שלוש שנים ישבתי עם חברה וגילגלנו את הרעיון של בית קפה חברתי ,  וככה הגענו לרעיון של גיוס תרומות להקמת הפרויקט דרך האינטרנט ".  בעיני רוחה רואה יפרח בית קפה בגודל 100 מ"ר עם חלל לקפה וחלל לפעילות חברתית .  היא רוצה שבית הקפה יהיה סוג של  " שטעטל ",  כדבריה ,  כאשר כדרך קבע תהיה בו פינה שבה יישבו בעלי מקצוע - מעצבי פנים ,  עורכי דין ,  סטייליסטים ,  יועצים עסקיים ואפילו חייט ותופרת - שיעניקו שירותים בהתנדבות לאורחים . " אני מאמינה שהדבר אפשרי .  ככה גם בעלי מקצוע צעירים יוכלו לצבור ניסיון וקהל לקוחות עתידי ".  לגבי השאלה אם היא רואה עצמה יותר כאשת עסקים או כפעילה חברתית ,  יפרח עדיין מתחבטת . " הפן העסקי הוא מה שמאתגר אותי ,  ומהבחינה הזאת אני קודם כל יזמת ,  אבל העניין לא היה מלהיב ומניע אותי אילולא היה בו את ההיבט שמערב בזה קהילה ,  חברה ,  אנשים ושינוי חברתי ".  חצי מיליון דולר הוא בהחלט סכום נכבד להקמת בית קפה בישראל ויפרח קבעה אותו יחד עם יועציה העסקיים . " זה סכום שאמור לכסות את כל הפעילויות המתוכננות בקפה ,  כולל תפריט מלא של אוכל חם .  אם אצליח לגייס רק 300-400 אלף דולר ,  אצטרך לחשוב אם ללכת על הפרויקט בכל זאת ,  במתכונת מצומצמת יותר ,  או לא .  בכל מקרה ,  הכסף ייתרם והפרויקט מתנהל בשקיפות מלאה ".  מה יקרה אם האחים עופר ,  למשל ,  יציעו לך את כל הסכום בתמורה לקריאת בית הקפה על שמם ?   " האינסטינקט הראשון שלי הוא להגיד בשום פנים ואופן לא .  הסמליות שבלהפוך את מועצת העם לאדם פרטי נוגדת את כל מה שהקפה אמור לייצג .  מצד שני ,  אולי זה הסיכוי של הקפה לקום ולעשות את כל מה שהייתי רוצה שהוא יעשה למען הקהילה .  אז אני משאירה את השאלה הזאת פתוחה ומקווה שאגייס את הסכום מהקהילה כמתוכנן ,  וכך לא אאלץ להתמודד עם הדילמה ".  איפה את רואה את הפרויקט הזה בעוד חמש שנים ?   " אני רוצה ומאמינה שהקפה יהיה מוסד תל-אביבי מוכר ושתהיה בו כל הזמן זרימה של אנשים שבאים אליו מהרבה סיבות - אוכל טוב ,  חברים וכאלה שבאים לראות את התופעה .  אנשים והמפגש עמם זו האהבה הגדולה שלי .  אני רוצה ליצור מערכת קהילתית אינסופית ,  זורמת ,  מרוויחה ,  עסקית ושמגלגלת את עצמה ".  

" אני לא מחפשת כסף כדי לנסוע לחופשת סקי - אלא רוצה להחזיר דיבידנדים לקהילה "
 כנרת יפרח רוצה לגייס 500 אלף דולר כדי להקים בתל אביב בית קפה שיחזיר את כל רווחיו לקהילה ,  יעסיק נוער בסיכון ויביא לשינוי בתחומים כמו פערים כלכליים ,  איכות הסביבה ושוויון מגדרי ■ עד להגשמת החזון ,  אתם יכולים לקנות מנה על שמכם

