המתורגמנית התקשתה בעברית - הנאשם שוחרר
שופטת בימ"ש השלום בראשון לציון החליטה לשחרר פועל סיני שהואשם בתקיפת חברו .  הסיבה :  המתורגמנית שהציבה המשטרה לצורך חקירתו של הפועל  " אינה בקיאה דיה בעברית "
 שופטת בית משפט השלום בראשון לציון ,  שרית זמיר ,  שחררה אתמול  ( רביעי )  פועל סיני שהואשם בתקיפת חברו וניסיון לדקור אותו ,  לאחר שהתברר כי המתורגמנית שהוזמנה על ידי המשטרה לתרגם את חקירתו של העובד ,  מבינה סינית ,  אבל לא כל כך מבינה עברית .  השופטת ציינה בהחלטתה כי  " בדיון שבפניי התייצבה המתורגמנית אשר שימשה את המשטרה לצורך ניהול החקירה ותרגומה ,  ואף אני התרשמתי מקושי ממשי של המתורגמנית ,  וכי אינה בקיאה דיה בשפה העברית ". 
המקרה המדובר החל לפני כשבועיים באתר קרוואנים בראשון לציון .  בין הנאשם ,  וונג יאן דונג ,  לבין חברו התפתח ויכוח שהידרדר לכדי אירוע אלים .  במהלך האירוע נחתך החבר בידו .  כאשר המשטרה נקראה להתערב בעניין ,  הבינו חוקרי תחנת משטרת ראשון לציון כי עליהם להזמין מתורגמנית לסינית .  הם אכן עשו זאת ,  ובסיום החקירה שתורגמה כולה כבר היתה בידיהם  " הודאה "  של הנאשם .
 בעקבות חקירת המתורגמת הוגש כתב אישום נגד הפועל ,  בו נטען כי יאן דונג השליך לעבר חברו צלחות ,  פצע אותו ,  ניסה לדקור אותו באמצעות סכין ואיים עליו .  בבקשה למעצרו עד תום ההליכים הוסיפה התובעת ,  עו"ד מיכל בן דוד ,  כי יש להאריך את מעצרו עד תום ההליכים מאחר שקיים חשש כי יימלט מהארץ .
 במהלך הדיון בבית המשפט שהתקיים אתמול ,  טען סניגורו של הנאשם ,  עו"ד נחמי פיינבלט ,  דובר סינית בעצמו ,  כי חלו טעויות מהותיות בתרגום חקירתו של הנאשם ,  מאחר שהמתורגמנית לא תרגמה נכון את דבריו של הנאשם ,  כמו גם את דברי החוקרים . " הראיות בתיק כולן מבוססות על תרגום לקוי שנעשה באמצעות מתורגמנית אשר למרבה הצער ומבלי להטיל בה דופי אינה מצויה כלל בשפה העברית ",  אמר פיינבלט .  עו"ד פיינבלט אף שאל את המתורגמנית שנכחה באולם האם הלקוח שלו רצח את ארלוזרוב והיא ענתה שכן כדי לרצות את בית המשפט .
 עו"ד מורן גילסטרון שייצגה את התביעה בדיון אמרה כי התביעה אינה מתכחשת לכך שחלו בעיות בתרגום החקירה והשופטת זמיר החליטה לשחרר את החשוד . " ככל שראיות מצויות בידי המבקשת ,  אין המדובר בראיות בעוצמה המצדיקה מעצר המשיב מאחורי סורג ובריח ,  וזאת נוכח הכשלים שנפלו בחקירת המשטרה ",  קבעה השופטת זמיר .
 
המתורגמנית התקשתה בעברית - הנאשם שוחרר
שופטת בימ"ש השלום בראשון לציון החליטה לשחרר פועל סיני שהואשם בתקיפת חברו .  הסיבה :  המתורגמנית שהציבה המשטרה לצורך חקירתו של הפועל  " אינה בקיאה דיה בעברית "
 
