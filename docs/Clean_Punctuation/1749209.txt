ערבב את הטיח ,  אחשלו
עבודה שחורה זה השחור החדש ?  חברת בנייה שדוגלת בעבודה עברית ,  מנסה להחזיר את היהודים למעגל הטיט
ערב אחד בנכם הבכור נעמד בחגיגיות בסלון ופוצח בנאום שרואים שהמראה שלו בחדר כבר מכירה בעל פה : " אבא ,  אמא ,  אני פועל בניין ."   " פועל בניין ?  !  "  אתם כמעט יורקים החוצה את העגבנייה במחיר מופקע שקניתם בסופר . " לא שיש לנו משהו נגד פועלי בניין ",  אתם בולעים בחזרה את העגבנייה ,  הרי חבל על כל פיסה של הזהב האדום הזה , " רבים מחברינו הטובים ביותר הם פועלי בניין וגם מכינים אחלה פאד תאי ,  אבל אתה ,  ממתי אתה כזה ?  "  אתם שואלים בתמיהה .  זה בטח בגלל הלגו ,  אתם מיד מאשימים את עצמכם ,  נתנו לו צעצועים של פועל וציפינו שהוא יהפוך למנהל בנק .  מה בדיוק חשבנו לעצמנו ?  
אף על פי שנראה שזהו סיוטו הגדול של כל ישראלי מצוי ,  לאחרונה יותר ויותר צעירים מעדיפים לעסוק בתחום הבנייה מאשר לעבוד במשרד עם שעון נוכחות בכניסה . " הילדים שלי גדלים עם צעצועים של בניין ",  מתריס ידידיה נסימי ,  פועל שדווקא לא מהסס שילדיו ילכו בעקבותיו . " הם יודעים שאבא שלהם עובד בבנייה .  תהיה לי אכזבה גדולה יותר אם הילד שלי יחליט להיות עורך דין ,  למשל ". 
לדידו של נסימי ,  תחום הבנייה כבר ממש לא שייך רק לסינים ,  תאילנדים וערבים .  קבוצות של פועלים עבריים למהדרין פועלות בשנים האחרונות ביישובים כמו קשת  ( רמת הגולן )  ,  יד בנימין  ( בשפלת הארץ )  וגם בירושלים ,  חדורות תחושת שליחות ציונית . " לפני 5 שנים לא היו הרבה פועלים .  היום ,  לעומת זאת ,  הרבה אנשים רוצים לבוא לעבוד .  אני אפילו לא מפרסם את עצמי בעיתון ,  הם באים אלי מפה לאוזן ."  מספר נסימי ,  שמזה ארבע וחצי שנים עובד ב"קדומים 3000 ",  חברת קבלן שדוגלת בעבודה עברית וממוקמת מעבר לקו הירוק . " עם שלא בונה את ארצו זה עם מת ,"  הוא שוטח אג'נדה שנויה במחלוקת , " היהודים עבדו בבניין המון שנים וזה קצת נשכח ,  אבל זה הולך וחוזר .  אנחנו מבינים שעם שלא נותן לאומות אחרות לבנות את ארצו מרגיש קשר הרבה יותר עמוק לארץ ."  ומה לגבי הנימה הגזענית שעולה מהמניפסט הלאומי הזה ?   " אני לא חושב שזו גזענות "  משיב נסימי , " אני לא שונא אף אחד ,  אבל אנחנו מכניסים הרבה יהודים למעגל העבודה ,  וזה מה שחשוב לי .  יש כלל במשנה שאומר :  'עניי עירך קודמים ". 
ואכן ,  פועלי הבניין שעובדים עבור חברות הקבלנות מתפרנסים בכבוד מהמקצוע ואף מסוגלים לכלכל משפחות .  אמנם זו לא משכורת היי-טק נפוחה ,  אבל לפחות את ארוחת צהריים אוכלים תחת כיפת השמים ולא בצל אור הפלורוסנט התעשייתי והמנוכר ובחסות המזגן . " זו לא עבודה בזויה ולא עבודה מביישת ,  אלא עבודה טובה שנותנת המון סיפוק ."  מסכים נסימי , " בן אדם שעובד בשמירה מקבל משכורת יותר טובה משלי ,  אבל הוא כל יום חוזר הביתה עם הרגשה שהוא לא עשה שום דבר .  זו תחושת החמצה אדירה שנגמרת בעשרה בחודש ומתחילה באחד עשר בחודש הבא .  בתחום הבניין בן אדם עובד ,  מזיע ,  נותן מעצמו ,  אבל בסופו של דבר הוא מאוד מבסוט מיום העבודה ,  הוא לא יושב כל היום במשרד ממוזג ". 
גאוות היחידה הזו מנסה לתת קונטרה לשלל הדעות הקדומות אותן פוגשים בכל יום אלה שהעדיפו לעסוק בבניין .  בשיחות סלון או סתם בתור למכולת אין מנוס מהשאלה המתבקשת :  'אז במה אתה עובד ? ' .  כשאנשים שומעים שאתה פועל בניין הם לא מופתעים שבחרת בעבודת כפיים ?   " אנשים מרימים גבה ,  בטח ",  מתאר נסימי  " שואלים :  'מה אתה מרים בלוקים ?  סוחב שקי מלט ? ' ".  
נסימי אמנם משוכנע כי אין כל בושה בעבודה כפועל ,  ושענף הבנייה הוא לגמרי השחור החדש ,  אך למרות זאת הוא לא ממהר לקבל לשורות החברה שלו כל ילד שבונה על עתיד של אידיאליסט . " זו עבודה שאין בה משחקים ",  הוא מצהיר , " אני לא קולט פועלים לפחות משנת עבודה .  מי שבא לעבוד ביום כזה של שרב אלה אנשים ששמחים בעבודה שלהם כי הם רואים בית שעכשיו חיים בו והם יודעים שעל כל סנטימטר שבו הם השקיעו מחשבה ,  זיעה ועבודה .  לעבור בלילה ולראות אורות בכל הבתים שבנית זה סיפוק מאוד גדול ". 

ערבב את הטיח ,  אחשלו
עבודה שחורה זה השחור החדש ?  חברת בנייה שדוגלת בעבודה עברית ,  מנסה להחזיר את היהודים למעגל הטיט

