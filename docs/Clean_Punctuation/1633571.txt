לא מחויב המציאות
נבחרת המחזור של אירופה כוללת הפעם שוער שניצח את ריאל ,  בלם שכבש צמד ורונאלדיניו אחד שלא מפסיק לחייך ולהדהים עם קאמבק מרגש
אחרי למעלה מחודש חוזרת נבחרת המחזור של וואלה !  ספורט במתכונתה המלאה .  הבונדסליגה והליג 1 בצרפת חזרו מהפגרה ,  בפרמיירליג הצליחו להתגבר על השלג ולשחק כדורגל במזג האוויר המקפיא וה-11 שלנו שוב כוללים את מצטייני סוף השבוע מכל הליגות הבכירות של אירופה .  הנבחרת היחידה שלא מתלוננת על אליפות אפריקה עולה בהרכב הכולל את השוער שניצח את ריאל מדריד ,  בלם שכבש צמד ורונאלדיניו אחד שלא מפסיק לכבוש ולחייך .  הכוכב האורח השבועי מגיע מהמשחק המטורף של אומוניה ניקוסיה הקפריסאית .
 גורקה איראייזוז  בילבאו 
מאז ערב שבת ,  לתקשורת המקומית בקטאלוניה ובחבל הבאסקים יש גיבור אחד ,  השוער יליד פמפלונה ,  שזכה לאינספור מחמאות ואף כונה  " התמנון ",  האיש שניצח את ריאל מדריד .  הופעת ענק של איראייזוז הנחילה לבלאנקוס הפסד שלישי העונה  ( 1:0 )  .  השוער בן ה-28 היה בכל מקום ובלם פעם אחר פעם את בנזמה ,  קאקה ורונאלדו שנותרו מתוסכלים . " נהניתי לשחק תחת לחץ ,  שלוש הנקודות חשובות יותר כי הן הושגו מול ריאל מדריד ",  עקץ השוער .  בילבאו שנמצאת בעונה פנטסטית יכולה להרשות לעצמה לפנטז על המקום הרביעי ,  מנואל פלגריני צריך לשאול את עצמו מדוע דווקא בהרכב מלא ,  הקבוצה שלו נעצרה אחרי מספר תוצאות טובות .
 מגן ימני :  ג'נארו סרדו  קייבו 
ב-31 באוגוסט ,  רגע לפני שחלון ההעברות נסגר ,  נשלח המגן הימני בן ה-30 מקטאניה לקייבו בהשאלה .  ביום ראשון הוא נכנס להיסטוריה כשסידר לחמורים המעופפים ניצחון ראשון אי פעם על יובנטוס .  סרדו ,  שסגר נפלא את האגף והסתדר עם פאביו גרוסו ופאולו דה צ'לייה ,  נעזר בטעות חמורה של ג'אנואיג'י בופון כדי לקבוע 0:1 גדול לקייבו והפסד רביעי מחמשת משחקי הליגה האחרונים ליובה .  בואו נראה אותך חומק עכשיו מפיטורים ,  פרארה .  
בלם :  מאטס האמלס  בורוסיה דורטמונד 
דורטמונד יצאה לפגרה עם ארבעה ניצחונות רצופים וכמו יריבותיה לצמרת ,  המשיכה במומנטום וחזרה הביתה עם ניצחון 2:3 בקלן .  האמלס הצעיר  ( 21 )  ,  בהופעה ראשונה אחרי שלושה חודשים של פציעה ,  עלה לעזרת ההתקפה ונגח פעמיים לרשת לאחר מצבים נייחים וכשבלם כובש צמד ,  סולחים לו על שני השערים שקבוצתו ספגה .  דורטמונד שמרה על מקומה כצלע החמישית במאבק האליפות בגרמניה .  במחזור הקרוב מחכה לה משחק עונה ראשון מול המבורג .  
בלם :  ג'יימס טומקינס  ווסטהאם 
אפטון פארק הוא חממה מצוינת לבלמים צעירים .  ריו פרדיננד ,  אנטון פרדיננד ,  קאלום דבנפורט ואחרים קיבלו את חולצת ההרכב כבר בגיל צעיר ולא אכזבו ובמועדון עובדים כבר על פרויקט חדש .  ג'אנפרנקו זולה שם את מבטחו בג'יימס טומקינס ,  20 ,  וזה מחזיר לו בגדול .  טומקה היה האיש של המשחק כשהפטישים חילצו 0:0 מכובד בוילה פארק ועלו מעל הקו האדום .  הבלם גבה הקומה ,  שמככב גם בנבחרת אנגליה הצעירה ,  מנע מחלוצי והוילה מצבים וגרף שבחים על הופעה פנטסטית בעיתוני הממלכה .  
מגן שמאלי :  אריק אבידל  ברצלונה 
לפפ גווארדיולה היו מעט מאוד עמדות לחזק בקיץ שאחרי העונה המושלמת של 2009 ,  אחת מהן הייתה עמדת המגן השמאלי ,  לשם הובא מקסוול .  אלא שהברזילאי שהגיע מאינטר נותר שבוע אחרי שבוע על הספסל בגלל יכולת טובה של הצרפתי .  אבידל נראה נהדר העונה ובשבת רשם את אחד ממשחקיו הטובים בקאמפ נואו .  הצרפתי סגר נהדר את חסוס נבאס ,  אחד הקיצוניים הטובים באירופה ,  ולא הפסיק לתמוך בהתקפה .  את הערב הוא קינח בבישול שסגר עוד תצוגה נהדרת של הבלאוגרנה עם 0:4 ונקמה מתוקה מול סביליה .
 לודוביק אוברניאק  ליל 
גם עם ליל הפגרה לא עשתה שום רושם .  הקבוצה של רודי גרסיה סיימה את 2009 עם שישה ניצחונות רצופים בהם כבשה 23 שערי זכות ופתחה את 2010 עם עוד שלישייה לרשת של פ.ס.ז'  ( 1:3 )  .  בהיעדרו של ז'רביניו ,  שנמצא באליפות אפריקה ,  לקח הקשר הצרפתי-פולני את המושכות ,  כבש את הראשון ,  הוסיף בישול והיה השחקן הטוב על המגרש .  אוברניאק ,  שחקן נבחרת פולין ,  חגג שער בכורה העונה והפער מהאלופה בורדו קוזז לשבע נקודות בלבד .  
כריסטיאנו דוני  אטאלנטה 
בורטולו מוטי ,  שחקן העבר של הקבוצה מברגמו ,  חזר לקדנציה שנייה כמאמן הקבוצה ופתח אותה בסערה .  שמונה דקות לקח לכריסטיאנו דוני ,  הסמל הבלתי מעורער של הנראזורי ,  לכבוש צמד ולהמם את לאציו שהגיעה לאחר מספר תוצאות טובות בליגה ובגביע .  הקפטן ,  שנושק לגיל 37 ,  אך לא מגלה שום סימני עייפות ,  קינח עם בישול שקבע 0:3 מדהים .  אטאלנטה עדיין שקועה מתחת לקו האדום ,  אבל במועדון שמים את מבטחם במושיע שיציל אותם מירידה .  
טוני קרוס  באייר לברקוזן 
ביום שישי ,  ערב חזרת הבונדסליגה מהפגרה ,  הצהיר קרל היינץ רומיניגה ,  מראשי באיירן מינכן ,  שטוני קרוס יחזור בקיץ לאליאנץ ארנה .  מעבר למלחמה הפסיכולוגית עם לברקוזן ,  היריבה במרוץ לאליפות ,  בבאיירן פשוט לא יכולים להתעלם מהדבר הבא בכדורגל הגרמני .  בגיל 20 ,  קרוס מנהיג את הקישור של לברקוזן ,  סוחט השוואות מחמיאות לפרנק למפארד ומיכאל באלאק ומסומן כיורש של פרנק ריברי .  המלחמה ,  אגב ,  לא עזרה .  קרוס שוב הצטיין ב-2:4 על מיינץ ותרם בישול ושער נפלא .  יוגי לאו שוקל לתת לו מקום מרכזי בסגל לדרום אפריקה וגם בבאיירן מבינים  הקבוצה בעונה הבאה תיבנה סביב היהלום .
 רונאלדיניו  מילאן 
שחקן העשור של וואלה !  ספורט רושם הופעה שנייה ברציפות במדור אחרי שלושער מרהיב לרשת סיינה  ( 0:4 )  .  הפנומן כבש אחד מהנקודה הלבנה ,  אחד בנגיחה והוסיף שער מרהיב בבעיטה לחיבורים .  בין חגיגה לחגיגה ,  הוא דאג לספק ליושבי הסן סירו הנאה עם שלל מבצעים ולהטוטים מרהיבים שלא הסתיימו בשערים נוספים .  מילאן ,  וזו כבר עובדה מוגמרת ,  היא הקבוצה החמה באיטליה ולז'וזה מוריניו יש הרבה סיבות לדאגה לקראת הדרבי ביום ראשון הבא .  
ניקולא אנלקה  צ'לסי 
בששת המשחקים האחרונים מאז ה-0:3 על ארסנל ,  צ'לסי ניצחה בקושי רק פעמיים את פומפי ופולהאם ונראתה רע .  קרלו אנצ'לוטי לא התרגש מהדיבורים על משבר ,  מצמצום הפער ומאליפות אפריקה .  הוא ידע שתצוגה אחת טובה תשתיק את המבקרים .  וכמה טוב שיש את סנדרלנד ,  אחת מקבוצות החוץ העלובות בפרמיירליג ,  שהתפרקה בסטמפורד ברידג' .  צ'לסי הציגה כדורגל מושלם בניצוחו של החלוץ הצרפתי .  אנלקה עשה ככל העולה על רוחו במגרש ,  כבש פעמיים ,  בישל ,  היה מעורב בכל מהלך התקפי וקיבל ציון 10 ב "' סקיי ".  לשעתיים ,  שכחו בצ'לסי את חסרונו של דרוגבה ,  אבל הם בהחלט יכולים להיות מודאגים מהפציעה החדשה של מייקל אסיין .  בכל זאת ,  לא בכל שבוע יפגשו שם את סנדרלנד .  
דויד וייה  ולנסיה 
ה-1:4 הנפלא של ולנסיה על ויאריאל ביסס את הלוס צ'ה במקום השלישי והכרטיס לליגת האלופות זה בדיוק מה שצריכים במסטאייה כדי לקבל קצת שקט כלכלי .  אחרי קיץ סוער ומלא שמועות ,  וייה נשאר בולנסיה והוא מספק מדי שבוע את הסחורה .  הצמד שכבש מול הצוללת הצהובה העלה את מאזנו ל-14 כיבושים והוא מוליך את רשימת המבקיעים בלה ליגה .  בקיץ הבא נראה את וייה מככב במדי הנבחרת ,  אותה הוא ינסה להוביל לזכייה בגביע העולם .  אחר כך הוא שוב יתפנה לנהל מו"מ עם ברצלונה וריאל מדריד .
 מיכאליס קונסטנטינו  אומוניה ניקוסיה 
20 דקות בתוך המשחק ב-GSP ,  פיגרה אומוניה ניקוסיה ,  סגנית אלופת קפריסין ,  3:0 מול APEP מהתחתית והקהל השתולל ודרש את פיטוריו של המאמן היווני טאקיס למוניס .  רגע לפני שחלומות האליפות מתמוגגים הגיע החלוץ הוותיק בן ה-32 ,  אקס אולימפיאקוס ופנאתינייקוס ,  כבש שלושער והוביל מהפך מדהים שהסתיים בניצחון 3:4 .  אומוניה שמרה על מקומה הרביעי והיא סוגרת את אחת הצמרות הצפופות באירופה  כאשר רק שלוש נקודות מפרידות בינה לבין המוליכה והיריבה העירונית השנואה ,  אפואל ניקוסיה .
 בועז מייהיל  ( האל סיטי )   גנב נקודה בווייט הארט ליין 
מיקאל סיאני  ( בורדו )   רק נקודה מול מארסיי 
שארל נ'זוגביה  ( וויגאן )   אחת ההעברות הטובות של הקיץ 
מרואן פלאיני  ( אברטון )   הפסד ראשון למאנצ'יני 
לוקה טוני  ( רומא )   ברוכים השבים 
ווין רוני  ( מנצ'סטר יונייטד )   ברוכים הנמצאים 
ליאו מסי  ( ברצלונה )   101 והיד עוד נטויה

לא מחויב המציאות
נבחרת המחזור של אירופה כוללת הפעם שוער שניצח את ריאל ,  בלם שכבש צמד ורונאלדיניו אחד שלא מפסיק לחייך ולהדהים עם קאמבק מרגש

