המגויס הטרי
קיה סורנטו מחבר הופעה מושכת אל מנוע טורבו-דיזל אנרגטי ומרשים .  האם זה מספיק כדי לכפר על יכולת השטח המרוסנת ? 
בזמן האחרון נראה שקיה של שנת 2010 אינה צועדת שתיים וחצי פסיעות קדימה בלי הגוף המבקר של יונדאי שמנטר את מהלכיה .  הרומן בין שתי החברות התעצם עד שלעתים מתערפל לחלוטין הפילוג בין סדרות המשפחה ,  וגורם לא פעם לתהיות אם באמת קיים שוני בין שני המותגים שהפיקו יחדיו כלי-רכב כמעט מקבילים .  
הסורנטו החביב שהיה למעשה אחד מכלי-הרכב הממוקדים ביותר של קיה העצמאית ,  עבר השנה שינויים שהשילו ממנו יכולות שלא בטוח שרצה לוותר עליהן ,  ומי שסופגים את הפשרות למרבה הצער הם חובבי השטח האדוקים .
 אחריות ישירה לכך שיונדאי-קיה הפקירה את מעריצי הסלעים מוטלת עלינו ,  לפחות מהזווית השיווקית שזוהתה על ידם בשנים האחרונות .  הסרן החי למשל נעקר והוחלף למתלה קונבנציונלי נפרד ,  ואילו המראה המרובע  ( ע"ע ריו )  החליף חזות אל הופעה שמתאימה לאנשים שדואגים להרחיק את הטינופת מהחישוקים הנוצצים .  
הגישה הזאת לא תפסה אותנו לקראת הסורנטו עם הלוקרים בתחתונים .  אחרי ששמענו את נבחרי יונדאי בהשקת מחליף הטוסון  ( ix35 )  מצייתים למנוסת הקהל מכלי-רכב עם הנעה כפולה ושלדות סולם ,  והתלכדות סביב הנעה קדמית ומרכב אחוד ,  הגבול בינו לבין כלי-רכב מחוספסים נכתש מגדר תיל לערמת אבק .  
מסיבה זאת ,  שאלנו את גרסת הטורבו-דיזל של הסורנטו למבחן דרכים כדי לבחון אם יש איכויות שאפשר לחזק אותן במקום תכונות שאבדו להן בדרך .  בסיום הנסיעה ,  נותרנו עם תחושה שהסורנטו רוצה לעשות הכול בהינף אחד ובאורח שעדיין יקרוץ לחסידי הדור הקודם .  אך האם זה אפשרי בכלל ? 
בידיו הרומנטיות של מעצב העל הגרמני פיטר שרייר ,  קיה שנתה את פרצופה כליל משנים קודמות והתעטפה במראה מודרני ואוורירי .  את הקווים הנאים של הפורטה סדאן הסורנטו מותח ומעצב לצרכים עצמאיים ,  תוך הגדרה מוכתבת שרכבי פנאי מסוגלים להטמיע הופעה של מכונית פרטית עממית כנגד רכב כביש-שביל-מדרכות מהזן הפופולארי .  
בדופן הקדמי התוצאה הכללית יפה ומסודרת .  הסורנטו נעמד על הכביש עם נוכחות אגרסיבית ומשדר נופך עכשווי ופרופיל נקי וזורם .  משטח הגריל משלב שבכה ארוכה וקצרה וממעל בתי תאורה מלוכסנים וספורטיביים .  דווקא מאחורה המצב הרבה פחות מרתק או מפולפל .  שם חסר לו ניואנס בולט ואישי ,  ונראה שהחליטו שהחרטום יכול בגפו לעורר את האפקט הרצוי ולמשוך את עיני המתבוננים .  
מימדיו של הסורנטו החדש צומחים מעט בכל פינה .  בין הקצוות כ-4.69 מ' ועל כן ארוך במעט בגלל איכון השורה השלישית וקווי המתאר ;  הגובה מתייצב על 1.76 מ' ומתיר גישה מאוד קלה ונוחה אל הקבינה .  בסעיף הרוחב יש לו כ-1.89 מ' ,  אולם זה אינו בא לידי ביטוי במושבי השורה האחרונה שעלולים להיות צרים מידי לילדים מעל גיל 10 .  תא המטען עומד על 111 ל' במצב רגיל בטרם קיפול צמד המושבים ,  אך זה מגדיל את הנפח ל-531 ל' במשיכת רצועת בד .
 קיה נעזרת בתבניות מאוד ברורות ופשוטות כדי למלא את הארכיטקטורה שהיא בנתה על המצע הקיים .  לוח המחוונים לקוח מהפורטה ומציג שלושה חישורים שלובים אחד בשני בתוכם רקע בגוון כתום מהול קווים מקושקשים במחוון המהירות .  בתחתית מותקן צג דיגיטאלי למחשב הדרך שהפעלתו דורשת לחיצה על מתג פנימי ושקוע במחוונים ,  ואינו תמיד נוח להפעלה .  
הקונסולה המרכזית די סתמית בצורתה ,  ואינה מעודדת את חושי הראייה והסקרנות .  היא מאכלסת הפרדה בין מערכת השמע לבקרת האקלים ,  וגולשת אל תא האחסון האמצעי ולידית ההילוכים .  זה בסדר כל עוד היא פונקציונאלית ואפילו התאורה מלטפת ברדת החשכה .  אבל חוסרו של צג LCD גדול שמרכז אליו את כל הממשקים ולרוב כולל מערך ניווט מובנה  ( חסר פה )  ,  מקלקל לנו את האווירה .  גם איכות ההרכבה הייתה יכולה להיות קצת יותר קפדנית וללא פערים גלויים לעין בין המשטחים .  
האבזור במכונית המבחן היה באופן מתמיה דל למדיי ,  על אף היות הקבוצה עשירה בגדלים וביכולות אפסון ותכני מולטימדיה .  ישנן תוספות שאינן נכללות בדגם זה ,  אך לא מן הנמנע שאין בהן בשורות טכנולוגיות מהפכניות .  בולטים בהיעדרם היו חיישני נסיעה לאחור ,  שלנוכח אורכו של הסורנטו בהחלט היו תורמים לכל משתמש לאתר את הפגושים בהשתחלות לחניות או בשבילים צרים ודחוקים .  
במושב הנהג העסק סולידי לכל עניין .  גלגל ההגה בעל קוטר מדויק ומערכת השמע ובקרת השיוט מתופעלות ממרכזו .  פחות התרשמנו משילוב המארגים העוטפים אותו שאינם מהמשובחים בנמצא ואינם מזמינים מגע ידיים .  מושב הנהג מתופעל חשמלית עם מספר מוגבל של כיוונים ,  אך בכל זאת מספיק טוב כדי לתפוס את הפוזיציה הכי טובה שאפשר לבקש .  בשורה השנייה המרווח גדול מאוד  ,  וזו ומתאימה למבוגרים בגובה ממוצע ומעלה .
 מעבר לכך תמצאנה ברמת הגימור הנבחנת מערכת שמע MP3 סבירה  ( 6 רמקולים )  ,  קוראי USB וכניסה ל-IPOD ,  מחזיקי כוסות ,  תאי אחסון רבים ועוד מיני גופים ואביזרים שאי אפשר הרי לוותר עליהם .
 מדידה אחרי מדידה ,  הסורנטו הקפיד שאת גבול ה-9 שניות לא נראה על שעון העצר .  עם זמן מיאוץ קלאסי מעמידה ל-100 קמ"ש ב-8.4 שניות ,  יחידת הטורבו-דיזל מלפנים מסמנת אותו כאחד מרכבי הפנאי הזריזים ביותר שקיימים היום על הכביש .  כל שיגור מורגש עם דחיפה נמרצת אל עמוד השדרה ,  ודהירה על מומנט רווי וגדוש שמשאיר אחריו פיות פעורים .  האצות הביניים היו לא פחות מרשימות ,  אולם נראה כי בתחום שבין 80 ל-120 קמ"ש הסורנטו מתקדם בקצב מתון יותר מהפריצה הנועזת מהמקום .  
את האנרגיה מוסר מנוע בנפח 2.2 ל' CRDi שמחלץ 197 כ"ס ב-3,800 סל"ד ולא פחות מ-44.5 קג"מ החל מ-1,800 סל"ד .  נתונים אלה שמים בצילם את מנוע הבנזין לו 23 קג"מ בלבד ,  המפחית ממשקלו הכללי כ-100 ק"ג לערך  ( 1.92 טון )  .  ליחידת הסולר יש את היכולת לפצל את התנהגותה בצורה מאוזנת חלקית .  במהירות שגרתית על כבישים חוצי-ישראל היא משייטת ב-1,900 סל"ד כשהמחט על 100 קמ"ש ,  ואת זה היא עושה בחרישיות ובשלווה .  
בזחילה מפוקקת ,  הסורנטו נוטה להשמיע יותר ויותר את שאון הדיזל מהחזית ,  ואפילו מערכת השמע מתקשה לטשטש את העובדה שבכל זאת מדובר כאן בלוגם מהנוזל הפחות שכיח בארצנו .  התיבה האוטומטית בהפעלה טיפטרוניק המחלקת 6 יחסי העברה  ( פרי פיתוח יונדאי )  שומרת שאלה לא יימשכו פרק זמן ארוך מידי ,  וכל אחד מהם חולף בתזמון האופטימלי ביותר ,  כולל ההילוך האחרון המסייע לו בצריכת הדלק המצוינת שהניבה כ-13 ק"מ לליטר בנסיעת המבחן .
 לסורנטו מערך בטיחותי שמרני עם שימוש ב-6 כריות אוויר והצלחה מקסימלית  ( 5 כוכבים )  במבחני הריסוק של איגוד הבטיחות האירופאי 'יורו-נקאפ' .  סדרת המנגנונים שלו כוללת סיוע בבקרת יציבות ,  מערכת לוויסות כוח הבלימה ,  בקרת משיכה ,  מערכת סיוע לזינוק בעלייה  ( אפקטיבית במינון נכון )  ,  ומערכת בקרה לירידה במדרון .  כל המושבים מצויידים משענות ראש מתכווננות .
 בשביל הלבן והפתלתל לאחד מרכסי הכנרת הסורנטו החל חושף בהדרגה את מגבלותיו בשטח .  לא היו בליבנו ספקות שהוא מדוד ביכולת העבירות ,  ועל כן היינו מוכנים לכך שהוא מתקשה לטפל בצורה הולמת במכשולים מסובכים .  מערך המתלים הקונבנציונלי משבש ומגמד כל ניסיון לטפס מעל בקעים ומיני מדרגות .  בשנייה שמעזים לחשוב שאולי בכל זאת יימצא הנוסח לצליחה בטוחה ,  מערכת ההנעה הכפולה ובקרת ה- ESPמאותת שעדיף לחדול מכך ,  שעה שהמרכב מתנועע על צירו בעצבנות .  
הסורנטו לא רק שנמוך בגובהו לצרכי שטח תכליתיים  ( מרווח גחון 18.4 ס"מ )  ,  אלא זוויות הגישה  ( 25.1 )  והנטישה  ( 23.1 )  מעמידות את מסכת הפלסטיקה החיצונית בסכנה מוחשית לפגיעות .  מיגון גחון רך ושברירי טוען כי זה בלתי-אפשרי או נבון לשלוח אותו למרעה טכני ומחמיר ולצפות שידלג על איתני ארץ ישראל בקלילות .
 בירידה מטה אל הכביש ,  העסק היה אף פחות סימפטי ודרש יכולת ריכוז גבוהה .  למרות בקרת המדרון הבולמת אותו אוטומטית למהירות של 8 קמ"ש ומתאימה יותר לשבילי עפר ובוץ ,  יכולת ההאטה אינה תקיפה ומחייבת לפקוח עין תמידית עד הישורת ממנה העפלנו לפסגת ההר .  
טרם החזרת הגלגלים למשטחים נוחים יותר ,  נשאלנו על ידי שני צעירים ספונים באיסוזו רודיאו  " איך זה שם למעלה "?  נחמד אמרנו להם ,  הנוף מרהיב ,  אבל לא בטוח שהרודיאו זה המתכון הבטוח לחזור הביתה בשלום .  הם מצידם בזו לעצותינו ואמרו לנו  " מה זה נראה לך ג'יפ עירוני כמו שלך "?  העדפנו לשתוק ולהמשיך הלאה .
 לקונבנציה יש צדדים חיוביים ,  והנה אחרי שהסורנטו נטש את יכולת השטח ,  פתאום הוא מאמץ מנהגים מתונים בין העיקולים והעקלתונים השוטפים .  בסיס גלגלים של 2.70 ואורך ממוצע ,  מעניקים לקוריאני את הזכות להרגיש קומפקטי וחינני .  הצמיגים יכולים להשמיע את קולם כשמהלך המתלה מגיע לקצה ודחוס עד סופו ,  ולכן התגובה הראשונית ניכרת על ידי צווחת גומי ווקאלית מעוררת דאגות .  יחד עם זאת ,  השלדה תמיד נותרת נטועה בכביש ואינה מסרסת את הביטחון כל עוד שומרים על קצב סביר .  
נוחות הנסיעה רגועה מאוד ביחס לכבישים המשובשים .  רגעים בהם הוא נכנע לשברים ולצלקות מקומיות בדריסה הם נדירים למדיי באוטוסטראדות .  כל עוקץ שפלש לשלדה ופגש בגלגלים  ( חישוק 17 אינטש )  עובר הלאה ככל שאנחנו מגבירים את הקצב .  שברים קשים מטלטלים מידי פעם את השורה השלישית במרכזה ,  וכן נשמעו קיטורים מהטקסטורה הפנימית שצקצקה לנו באוזן .  אולם אלו היו מקרים בודדים המתוחמים לפלונטר העירוני מומטר הבורות .  
יכולת ההפניה של ההיגוי  ( תגבור הידראולי )  מספרת שאפשר לסמוך עליו כשהמהירות מטפסת ,  ושוב תודה לטורבו-דיזל המענג .  במקטעי ביניים במהירות של 70-80 קמ"ש לא הכול זורם .  ישנו שטח מת במרכזו שמוביל לכך שכל דחיקה של גלגל ההגה לאחד הצדדים נעשית בשיהוי ,  ועל כן מתגבשת תחושה מעושה .
 בכרך הסואן יש למנגנון ההיגוי יתרונות נחמדים ,  מאחר וקל מאוד לתמרן בין הסמטאות חרף חסרונם של בקרות סיוע בחנייה .  הסורנטו מקפיד שהקצוות הארוכים לא יפריעו כל כך להתנהלות שגרתית ,  וברוב המקרים לא נתקלים באיזורים שהוא מוגבל בהם מבחינת שדה הראייה מבחינה שימושית ,  עדיין מדובר בכלי-רכב גדול שהיה מעדיף להיוותר מחוץ לעיר .  אך כולם מודעים לכך שהסיכוי אפסי ואינו קיים ,  בהתחשב בסוג הקהל החפץ בו .
 בסיום המבחן מכתירות הנקודות את הסורנטו כדור המשך מתקבל על הדעת .  הוא אוחז בסדרת תכונות מבוקשות ,  ומצליח להמשיך את מגמת ההתחזקות של קיה בקבוצת הפנאי ,  ובכלל זה בתחום הפרטי-עממי .  ישנם דברים בהם חייב להציג שיפור בהתמדה לקראת דור העתיד .  ביניהם נמנה את איכות החומרים הלקויה ;  מושבים שאינם תומכים ;  ואווירה אפלה במידת מה שמוטב כי תהיה עשירה יותר בחלל הנוסעים .  
מיכולת השטח עדיף כי תשכחו ,  או לפחות תמירו אותה ביציאה לשבילים כבושים בעין חרוד ועמק יזרעאל .  קיה הפשיטה אותו מהקשיחות והחיתיות הדינאמית שהייתה לו בעבר ,  וכעת מסתפקת ברכב-פנאי משפחתי בכל מאודו חמוש במנוע טורבו-דיזל משגע שעלותו כ-240 אלף שקלים .
 עימות ישיר ומתבקש יהיה כמובן מול אחיו התאום  סנטה-פה ,  אותו בחנו בגרסת הבנזין והתרשמנו ממנו לטובה .  בלי להתחשב כרגע בהבדלי המנועים ,  בחירתנו האישית ממקמת את הסורנטו חצי צעד לפני הסנטה-פה ,  בעיקר לנוכח העיצוב החיצוני והפער המזערי במנגנוני האלקטרוניקה לשטח .  
אולם ,  עצם העובדה שהוא איבד את מקור כוחו השורשי אל מול האמריקני למחצה ,  מקרבת את השניים גב-אל-גב ,  עד כי הבחירה ביניהם דורשת ירידה מופשטת לפרטים הקטנים ביותר .  במצב תיקו בו לשטח אין משמעות מרכזית ,  הסנטה-פה ,  על פניו ,  נראה קצת יותר אטרקטיבי .  אבל אם מרימים את הראש למעלה ,  מוצאים בשכונה הקרובה חלופות שיכולות להתאים לכם טוב יותר משניהם ובתנאי שמוותרים על השורה השלישית .
  .
 
המגויס הטרי
קיה סורנטו מחבר הופעה מושכת אל מנוע טורבו-דיזל אנרגטי ומרשים .  האם זה מספיק כדי לכפר על יכולת השטח המרוסנת ? 

