כמו ר' מתגלגלת
בית פרטי בקיסריה שעוצב בצורת בומרנג ובסגנון ירושלמי נזירי ,  עוקב אחר המוטו של אוסקר וויילד ומתחסן מטרנדים רגעיים
הבית בשכונה החדשה של קיסריה מאופיין ,  בהתאם למקור ההשראה שלו ,  בסגנון ירושלמי מאופק המכתיב את הטון אך הנמשך גם למחוזות אחרים ,  נהנתניים יותר .  האדריכלית רינה דוקטור רצתה אווירה מינימליסטית וצנועה ,  סגפנית כמעט ,  המאופיינת גם במרחבים גדולים ,  בגובה מרשים ובשפע של אור החודר פנימה מבעד לחלונות רבים הנמשכים כמעט עד לרצפה ומחברים בין החוץ לפנים .
 הבית בנוי בצורת האות רי"ש הפתוחה לחצר בפסאדת חלונות ,  עבור זוג עם שלושה ילדים בוגרים שעזבו את הבית ומתארחים בו מדי פעם .  לכן צורכי הדיירים מתממשים בקומה אחת ,  קומת הקרקע .  בקומת המרתף ישנם משרד וחנייה ,  ובקומה העליונה חדרי האירוח .
 דוקטור מאמינה במוטו של אוסקר וויילד , " אופנה היא צורה כה בלתי נסבלת של כיעור ,  שאנו חייבים להחליף אותה אחת לשישה חודשים ",  לכן בחרה לעיצוב הבית מעט חומרים ,  רובם מקומיים .  הריצוף מאבן אימפריאל בז' מחצי האי סיני ,  ללא ליטוש ובגימור פראי ,  עם פוגות רחבות ;  על כל הקירות טיח גס בגוון אפרפר ,  ועבודות עץ מדגלאס פייר ,  חלקות למגע ,  אדמדמות ונפלאות לעין ,  פרי ניסוי שערכה דוקטור ;  בול עץ שנרכש נח חצי שנה ,  וממנו גולפו בסופו של דבר דלתות וארונות .
 מוטיב נוסף חוזר בבית הוא הים ,  המאוזכר בצדפים הטבועים בקירות ובמדפים ובאוסף של דגמי ספינות המשרה אווירה רומנטית .  בבית תלויים גם גופי תאורה העשויים רעפים רומיים מעוקלים ,  המקרינים אור רך ועדין .  אלמנטים אופנתיים הושארו מאחור בפרויקט הנוכחי .
 חצר סודית שלא רואים מהכביש ,  התחומה בדלת עץ מסיבית ,  היא פטיו פורח הפונה לכיוון דרום וממוקם בכניסה לבית .  מהפטיו ,  מבעד לקיר זכוכית שבו גם קבועה דלת הכניסה ,  נשקף פנים הבית .  דלת נוספת מובילה לקומת המרתף שבה חניה ומשרד ,  ומדרגות חיצוניות מובילות לקומה העליונה .
 המטבח ,  מימין לכניסה ,  מעוצב בסגנון נוסטלגי .  חזיתות הארונות צבועות שמנת ,  ובמרכז ניצב אי עבודה ואירוח ענק מעץ אלון משויף .  סביב האי כיסאות בר השאולים מציור של ואן גוך ,  שתורמים לרומנטיות .  על החזיתות כיתובי פתגמים בגופן מסתלסל בצרפתית ,  המזכירים לדוקטור בתי מרקחת ושנעשו על ידה עם סטנסילים שהוזמנו במיוחד .  נדבך אישי נוסף מופיע על פני ארון צר ,  שחזיתו לוח שחור ושאפשר לשרבט עליו בגיר לבן .  משטח העבודה המקורי עשוי אבן גרניט שחורה משויפת .
 באזור האירוח והמגורים ,  הכולל את המטבח ,  את פינת האוכל ואת הסלון ,  מרבית התאורה שקועה בתקרה ,  למעט גופים בודדים ,  בהם שתי מנורות Tolomeo בעלות זרועות ארוכות המקרינות אור ישיר לצורך עבודה במטבח .
 מרחב הסלון תחום בקיר אבן לקט .  זוהי האבן הפשוטה ביותר ,  מהסוג שנאסף בשדה .  חלק מהאבנים בולטות מהקיר ויוצרות מדפים קטנים שעליהם נחים דגמי הספינות ,  נציגי אותו אוסף בן עשרים שנה הפזור ברחבי הבית ,  אפילו בשירותי האורחים .  הריהוט האקלקטי נצבר עם השנים וכולל צמד כיסאות  " ואסילי "  בעיצוב מרסל ברוייר ולצדם ספות לבנות ,  רכות ומזמינות .  שולחן הסלון נבנה מארבע פיסות פרקט שהועמדו על בסיס ברזל המאפשר לשחק עם ארבע הקוביות ולהעמידן חופשיות ,  לטובת דינמיות באירוח .
 לאורך מתחם האירוח חזית של חלונות הפונים לגינה ,  המשדרת פתיחות .  במבט ראשון נראה כי אין תריסים ,  דבר שאינו מתיישב עם הפנייה לכיוון מערב המשופע בשמש משעות הצהריים ואילך ,  אך התריסים מתגלים כארבעה מטרים מקצה הרחבה החיצונית .  הם טמונים בקורות שמעל הפרגולה ,  נמשכים מטה בלחיצת מתג ויוצרים סיכוך מגן על הבית ,  מעין מעטפת חיצונית המגדילה את תחושת המרחב הפנימי .
 אגף נוסף של הרי"ש מוביל לפינת עבודה פתוחה המשקיפה לחצר ובה שולחן עשוי זכוכית ורגלי מתכת בגוון ניקל .  בהמשכה ממוקם חדר השינה המרכזי ,  שבו המוקד היא מיטת ברזל שנעשתה בעבודה עצמית ,  הפונה לחצר וליציאה רחבה לגינה .  מאחוריה חוזר קיר אבני הלקט ,  כמו בסלון .  מצדו השני של הקיר אמבטיית Free Standing הנתונה במעטפת עץ ודגמי ספינות נוספים על מדפי אבן בולטים .  לתחושה האוורירית תורמים וילונות לבנים שקופים למחצה וכילה .
 האמירה האישית נתמכת ביצירת אמנות התלויה לצד המיטה - ציור של תלמה לנצמן ההולם את הרעיון שלפיו  " בית גדול צריך עבודות אמנות גדולות ".  יצירות נוספות בבית הן פרי עבודתן של בלהה אהרוני ,  ענת בגר ונעה שי .
 קומת המרתף מוקדשת למשרדים ולמוסך רחב ידיים .  מלבדו ,  יתר הקומה מחופה פרקט ,  ובתוך מרחב פתוח נסגר משרד ב"אקווריום "  זכוכית הממוסגר בפרופיל בלגי לבן .  בתוך המשרד ספריה גדולה ולבנה ,  שולחן זכוכית עם  " רגלי חמור "  מעץ וכיסאות במאי עשויים עור .  סביבת העבודה שנוצרת שלווה למדי ,  אם כי חבל שבבית הנהנה מגינה כה יפה ,  כשעובדים בשעות היום נמצאים במרחב עם חלונות קטנים וכמעט נטול אור ונוף .
 בחלקו החיצוני של הבית ,  לכיוון הגינה ,  פרגולה מקורה בבמבוק שממנו משתלשלים שני מאווררי תקרה קלועים .  משלימים את הקונספט רהיטי עץ וקש ,  המעניקים יחד אווירה נינוחה .  בקצה החצר בריכה מלבנית המסתיימת במפל חד ,  וחיפויה הפנימי פסיפס בהרכבה אישית של דוקטור ,  בגווני תכלת וירוק .  כחלק מגישת הידידותיות לאירוח ,  הננקטת בכל הבית ,  יש בחצר מחסן ומקלחת לרוחצים בבריכה .
 בלב הגינה עץ דולב ,  בן שנה ,  שנשתל בנקודה מרכזית מול המיטה ומול פינת האוכל ,  ויוצר צירים ממשיכים מהבית לגינה .  גינה ישראלית עם מרבדי לבנדר וצמחי תבלין מקומיים הוקמה על ידי דיירי הבית ,  כולל התכנון ,  השתילה והתחזוקה . " אנחנו לא נותנים למישהו אחר את הכיף הזה ",  הם אומרים .
 
כמו ר' מתגלגלת
בית פרטי בקיסריה שעוצב בצורת בומרנג ובסגנון ירושלמי נזירי ,  עוקב אחר המוטו של אוסקר וויילד ומתחסן מטרנדים רגעיים

