מתים להיות בבורגון
אבי אפרתי לוגם שלושה צרפתיים מיוחסים ומסכים שהם לא בטופ ,  אבל הם בהחלט שווים את המחיר
שלושה יינות צרפתיים המשווקים לאחרונה ברשת  " דרך היין "  נשתו אצלי לאחרונה .  שלושתם מתומחרים במחירים נגישים ושווה לשים לב אליהם .  הם מגיעים מאיזור בורגון ומקורם בדומיין בושאר פרה  &  פיס  ( Domaine Bouchard Pere Fils )  .  
בורגון אליגוטה 2008 ,  של שאטו דה בון  ( Chateau de Beaune )  מאיזור קוט ד'ור  ( Cote d'Or )  הוא לבן יבש חמדמד המושתת על ענבי אליגוטה .  מדובר בלבן יבש פרחוני מאוד ,  נטול יומרות ושמח .  לא יין חשוב להתפאר בו ,  אבל ללגימה יומיומית של יין פשוט אך מוקפד יחסית הוא בהחלט מומלץ  ( 64.90 שקלים )  .  
בורגון אדום רזרב 2007 ,  מאותו שאטו ,  מושתת על ענבי פינו נואר ,  התיישן בחביות עץ אלון צרפתי ומספק הצצה צנועה אך נעימה לעולם האדומים של בורגון .  זהו בורגון שעל אף העדר היומרה ניכרת בו מידה של עומק ומורכבות ,  אבל לא הוגן להעמידו למבחן ליד יינות בורגון גדולים .  נכון יותר להתייחס אליו בהתחשב במחירו  100 שקלים  עבורו הוא מספק תמורה לא רעה בכלל ,  בטח בהשוואה ליינות אחרים המיובאים בצרפת ותמחורם נוטה למופרז .  
את ההנאה הגדולה מכולם סיפק לנו יין שאבלי  ( Chablis )  2008 של דומיין וויליאם פבה  ( Domaine William Fevre )  .  שאבלי הוא מהאיזורים המיוחסים בעולם בתחום היינות הלבנים .  לשאבלי של דומיין וויליאם פבה צבע קש בהיר והוא מספק מניפת ניחוחות וטעמים משמחת במיוחד .  שוב ,  כמו קודמיו מבורגון שתוארו ממעל ,  זה לא שאבלי ענק .  בשביל כאלו צריך לשלם לא מעט .  אבל עבור תג המחיר שלו  120 שקלים ,  הוא מספק חווייה מהנה ומוצלחת במיוחד .
 

מתים להיות בבורגון
אבי אפרתי לוגם שלושה צרפתיים מיוחסים ומסכים שהם לא בטופ ,  אבל הם בהחלט שווים את המחיר

