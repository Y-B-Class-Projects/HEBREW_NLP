מכבי תל אביב ניצחה את ריאל מדריד 64:66
הצהובים נתנו שלושה רבעים חלשים ,  אך קאמבק אדיר הוביל אותם לראשות הבית ,  ולמפגש נוח מול פרטיזן בלגרד
זה לא היה יפה במיוחד ,  זה לא היה כדורסל משובח ,  אבל מה עוד אפשר לומר על מכבי תל אביב ?  הקבוצה של פיני גרשון ,  שחטפה לא מעט ביקורות העונה ,  שנאמר עליה שאין לה מנהיג ,  אין לה לב ,  אין לה נשמה ,  הראתה את כל הדברים הללו בדיוק כשהגיע המאני טיים :  ברבע הרביעי של המשחק האחרון בטופ 16 ,  בספרד .  
הצהובים התגברו על אחד המשחקים הגרועים שלהם העונה בהתקפה ,  על מחצית ראשונה מסויטת ,  והביאו את כל מה שהיה להם ב-10 הדקות הראשונות ,  כדי לקבוע קאמבק נהדר ,  בדרך לניצחון ענק ,  64:66 במדריד ,  שמבטיח לקבוצתו של גרשון את המקום הראשון בבית ,  את יתרון הביתיות ,  ואת פרטיזן בלגרד כיריבה שלה בהצלבה ,  לאחר שברצלונה הביסה אותה 64:82 .  והאמת ?  כל קבוצה שנלחמת כך ברגעי ההכרעה ראויה בהחלט לסיים כראש בית .  מכבי תארח את פרטיזן בלגרד לשני משחקי בית ב-23 ו-25 במארס ,  תצא לשני משחקי חוץ ב-30 במארס ו-1 באפריל ,  המשחק החמישי  ( במידה ויהיה צורך )  יתקיים ב-7 באפריל ביד אליהו .
 ריאל מדריד איכזבה לא מעט פעמים העונה ,  במיוחד נוכח הסגל הנהדר שהרכיבה בתחילת העונה ,  והמאמן הנהדר שעומד מאחורי הקווים שלה ,  והערב לא היה שונה בהרבה .  ריאל שלטה לחלוטין במשך שלושה רבעים ,  ונתנה הגנה שגרמה לשחקני מכבי להיראות מפוחדים ,  ובאותם רגעים ,  לא היה ספק שהיא הולכת לנצח .  המחצית הראשונה היתה הגרועה ביותר של מכבי העונה ,  כשהיא פשוט לא מצליחה למצוא את הטבעת ,  ומסיימת רק עם 10 נקודות ב-10 דקות .  מנגד ,  חטפו הצהובים מטר של שלשות מיול וחבריו ,  וכשיצאו שחקניו של גרשון אל הקלעים ,  הזרים מסינה כדורים פנימה ,  בדרך ליתרון 21:31 במחצית .  
או אז ,  הלוזריות של ריאל שכבר הגיחה העונה לא פעם ,  שוב חזרה ,  ומכבי היתה שם כדי לקחת ,  ולקחת בגדול .  בלות'נטל הבהיר לחבריו שזה אפשרי עם שלשות מטורפות ,  איידסון החל להתחמם ,  ומכבי הורידה ל-4 בלבד .  הספרדים נכנסו ללחץ ,  לא ידעו למי ללכת ,  וגרשון פקד על שחקניו להתחיל ללכת פנימה .  פרקינס הזין פעם אחר פעם את פישר ,  וזה הטביע את הפנים של שחקני ריאל ,  כדי לקבוע שיוויון .  פחות מדקה לסיום ,  העלה איידסון את מכבי ליתרון ראשון ,  61:64 .  האנסן החזיר את הספרדים עם שלשה ,  אבל אנדרסון עשה את העבודה מהקו ,  ריאל איבדה את הראש והכדור ,  ומכבי חגגה את אחד הניצחונות ההירואים ביותר שלה בשנים האחרונות .
 מכבי תל אביב פתחה עם אנדרו ויז'נייבסקי ,  צ'אק איידסון ,  אלן אנדרסון ,  גיא פניני ודיאור פישר .  ריאל מדריד העלתה בחמישייה את פבלו פריג'יוני ,  מרקו יאריץ' ,  רימאס קאוקינאס ,  מרקו טומיץ' וחורחה גרבאחוסה .
 פישר פתח עם הגנה חזקה על טומיץ' ,  ומנע ממנו נקודות בצבע ,  ומן העבר השני העלה את הצהובים אל הלוח ,  עם נקודות מתחת לסל .  ריאל נכנסה לקצב טוב ,  ו-4 נקודות של רימאס קאוקינאס העלו את הספרדים ל-2:6 .  מכבי התקשתה מאוד בשמירה על טומיץ' הענק ,  וריאל ניצלה זאת בכדי למצוא שלשה של יאריץ' ,  בעוד טומיץ קובע יתרון 7 למארחים .  טרוויס האנסן העלתה את ריאל ל-8:17 .  איידסון ובלות'נטל לא הצליחו למצוא נקודות ,  אבל טעות הבגנה של המארחים איפשרה לפרקינס למצוא נקודות מתחת לסל ,  ושחקניו של גרשון ירדו בפיגור מינימלי ,  לפחות עבור רבע כה חלש ,  17:10 בסיום הראשון .
 בלות'נטל פתח טוב את הרבע השני עבור מכבי עם שלשה חשובה ,  אבל ריאל לא התרגשה והשיבה עם ארבע שלשות רצופות ,  כשיול מטווח שלוש ,  ופריג'יוני הוסיף אחת משלו בדרך ליתרון 13:29 .  אנדרסון סוף סוף הצליח לחדור את ההגנה הלבנה וסיים בדאנק ,  ובלות'נטל ראה כי טוב ,  חדר ,  והוריד ל-12 .  לאזמה ניסה לחדור אבל נעצר בעבירה ,  ודייק פעמיים מהקו ,  ומכבי תל אביב ירדה בפיגור 31:21 ,  אבל כמו עם סיום הרבע הראשון ,  ידעה שהמצב היה יכול להיות גרוע בהרבה .  
בלות'נטל המשיך להיות האיש היחידי בקבוצה של גרשון שהעיז לקחת את הכדור לסל ולא נבהל מהמגינים שלו ,  ונקודות שלו יחד עם אסיסט טוב לפישר מנע מהספרדים לפתוח פער גדול יותר .  גם ריאל החלה להראות סימני חריקה ,  כששחקניו של מסינה לא מצאו סל במשך דקות ארוכות ,  ומכבי הורידה ל-9 ,  אבל שלשה נוספת של יול שמרה על יתרון דו ספרתי .  פרקינס ובלות'נטל המשיכו להתקשות מול השמירה החזקה של הספרדים ,  ונאלצו למצוא נקודות מהקו ,  שהורידו אותם לקראת הרבע האחרון בפיגור 9 ,  45:36 .
 מכבי ידעה שזה עכשיו או לעולם לא ,  ועלתה עם הרבה אנרגיה .  איידסון סוף סוף לקח אחריות ומצא נקודות ,  ושלשה מטורפת של בלות'נטל כבר הורידה ל-6 בלבד ,  אבל מן העבר השני ריאל מצאה את האנסן פנוי לשלוש ,  וזה תפר אותה בקלות .  אלא שהאורחים לא ויתרו :  איידסון מצא עוד נקודות ,  ושלשה פנויה של פרקינס קבעה פיגור 50:46 בלבד .  רייס נתן מרחב נשימה לריאל עם שלשה גדולה ,  אבל אנדרסון לא נתן למארחים לברוח ,  ובלות'נטל עם עוד שלשה קבע שיוויון מדהים ,  55:55 .  המדרידאים לא הצליחו לשמור בצבע ,  ולאזמה העניש פעם אחר פעם מבפנים ,  ושלשה ענקית של איידסון העלתה לראשונה את מכבי ליתרון ,  61:62 .  ההלם נמשך ,  ואיידסון כבר העלה ל-3 ,  אבל האנסן השיב בשלשה ענקית ,  ושוב שיוויון .  מכבי קיבלה עוד התקפה ,  אנדרסון שם שתיים מהקו ,  וריאל איבדה את הראש בהתקפה האחרונה שלה ,  איבדה את הכדור ,  ושלחה את מכבי כראש בית אל ההצלבה .  מדהים .
 קלעו למכבי תל אביב :  דיאור פישר 13 נקודות  ( 8 ריבאונדים )  ,  דייויד בלות'נטל 13 ,  צ'אק איידסון 11 נקודות  ( 7 ריבאונדים )  ,  סטפון לאזמה 11 ,  דורון פרקינס 10  ( 8 ריבאונדים ,  5 אסיסטים )  ,  אלן אנדרסון 8  ( 6 איבודים )  .
 קלעו לריאל מדריד :  סרחיו יול 14 נקודות ,  אנטה טומיץ' 10 ,  פאבלו פריג'יוני 10 ,  טראוויס הנסן 9 ,  חורחה גרבאחוסה 8 ,  רימאנטאס קאוקינאס 6 ,  פליפה רייס 4  ( 8 ריבאונדים )  ,  מארקו יאריץ' 3 .
 
מכבי תל אביב ניצחה את ריאל מדריד 64:66
הצהובים נתנו שלושה רבעים חלשים ,  אך קאמבק אדיר הוביל אותם לראשות הבית ,  ולמפגש נוח מול פרטיזן בלגרד

