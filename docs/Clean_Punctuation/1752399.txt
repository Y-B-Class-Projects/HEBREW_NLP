פיצול האישיות של ביטוח ישיר 
נקמת המבוטחים
 >  >  ע"ל היה מעורב בתאונת דרכים ,  שבה ניזוקו רכבו שלו ורכב אחר .  כנגד ערן וכנגד חברת הביטוח שלו ,  ביטוח ישיר ,  הוגשה תביעה בגין הנזק שנגרם לרכב האחר .  ביטוח ישיר מינתה את עורכי הדין שלה לייצג אותה ואת ע"ל בתביעה נגדם .  במשפט הועלתה כנגד ע"ל הטענה כי הוא נהג תחת השפעת סמים .  ע"ל טען כי שעות רבות לפני התאונה אמנם שאף שתי שאיפות מסיגריית מריחואנה ,  אך לא היתה לכך כל השפעה על התאונה .  ע"ל כפר באחריותו לתאונה וטען כי הנהג האחר אחראי לתאונה .  עורכי הדין שמינתה ביטוח ישיר ייצגו את ע"ל ואת ביטוח ישיר בהגנה על גרסתו של ע"ל ובתמיכה בטענותיו ,  שלפיהן לא הוא אחראי לתאונה אלא הנהג האחר .  עורכי הדין התמודדו עם הטענה שע"ל נהג תחת השפעת סמים והעלו לעדות חוקר אשר העיד בשאלת התרומה של עישון המריחואנה לקרות התאונה .  ההגנה נחלה הצלחה .  בית המשפט קבע כי האחראי העיקרי לתאונה הוא נהג הרכב האחר וייחס לו 80% אחריות לתאונה ,  בעוד שע"ל יוחסו 20% בלבד .  ביטוח ישיר שילמה אפוא רק 20% מהנזק שנגרם לרכב האחר ,  וקיבלה בחזרה 80% מהנזק ששילמה לע"ל בגין הנזק לרכב שלו .  ע"ל ביקש לשים את הפרשה מאחוריו ,  אך להפתעתו קיבל דרישת שלום מעורכי הדין שייצגו אותו ,  בדמות תביעה שהגישו נגדו בשמה של ביטוח ישיר .  על ע"ל ,  טענו עורכי הדין בשמה של ביטוח ישיר ,  לשלם את 20 האחוזים מסכום הנזק לרכב האחר ששילמה ביטוח ישיר ,  ולהחזיר לביטוח ישיר את הנזק ששילמה לו בגין הנזק לרכבו שלו בקיזוז ה-80% שהוחזרו לה - בסך הכל 7,617 שקל .  הפוליסה ,  הסבירה ביטוח ישיר ,  אינה מכסה נזקים שנגרמו בשל היות נהג הרכב נתון להשפעת סמים .  השופטת יפעת מישורי מבית משפט השלום בחיפה דחתה את תביעת ביטוח ישיר .  שאלת השימוש בסם והשפעתו על התאונה עלו ונדונו במשפט הראשון ,  קבעה .  ביטוח ישיר ייצגה את ע"ל ותמכה בגירסתו-גירסתה ,  שלפיה ע"ל אינו אחראי לתאונה אלא נהג הרכב האחר .  רק עתה ,  ולאחר שהסתיים המשפט הראשון ,  מבקשת ביטוח ישיר לפתוח חזית חדשה כנגד ע"ל שאותו ייצגה במשפט הראשון .  עמדתה הנוכחית ,  קובעת השופטת ,  אינה מתיישבת עם התנהלותה במשפט הראשון ודינה להידחות .  ביטוח ישיר ניסתה לטעון כי חרף ידיעת עורכי הדין מטעמה על הטענה לנהיגה תחת השפעת סמים ,  היא עצמה לא ידעה על כך ,  ואף הביאה לעדות שתיים מעובדותיה שהעידו על העדר הידיעה .  גם ניסיון זה לא צלח .  הניסיון ליצור הפרדה מלאכותית בין ביטוח ישיר הטוענת להעדר ידיעה לבין עורך הדין של ביטוח ישיר ,  שלו היתה ידיעה מלאה ,  אינו יכול לעמוד ,  קבעה השופטת .  השופטת גם הדגישה כי במשפט הראשון לא נקבע פוזיטיבית כי ע"ל נהג תחת השפעת סמים .  לסיכום ,  קובעת השופטת ,  ביטוח ישיר אינה יכולה כיום לבוא לע"ל ולבקשו לשאת בסכומים שבהם לא זכתה במשפט הראשון ,  שעה שהיא עצמה ניהלה את התיק וייצגה אותו באופן מלא .  ע"ל נחלץ אפוא מתביעתה של ביטוח ישיר ,  וזכה גם בהוצאות בסך 2,000 שקל .  הכותב הוא עורך דין  *  *  * ביטוח ישיר נגד ע"ל  >  >  סוג הביטוח :  ביטוח מקיף לרכב התובעת :  ביטוח ישיר איי .  די.איי .  חברה לביטוח בע"מ הנתבע :  ע"ל מהות התביעה :  תביעת ביטוח ישיר מהמבוטח להחזיר לה את תגמולי הביטוח ששילמה לו ולצד ג' ,  בטענה כי נהג תחת השפעת סמים השופטת :  יפעת מישורי מבית משפט השלום בחיפה פסק הדין :  ביטוח ישיר ייצגה את המבוטח במשפט מול צד ג' ,  שבו עלתה שאלת נהיגתו תחת השפעת סמים ,  והגנה על גירסתו כי אינו אחראי לתאונה .  עמדתה עתה אינה מתיישבת עם התנהלותה במשפט הראשון ודינה להידחות .  ביטוח ישיר אינה יכולה לתבוע מהמבוטח סכומים שבהם לא זכתה במשפט עם צד ג' ,  שעה שהיא עצמה ניהלה את התיק וייצגה אותו באופן מלא

פיצול האישיות של ביטוח ישיר 
נקמת המבוטחים

