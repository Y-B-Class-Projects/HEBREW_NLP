בכירי מערכת הבריאות מחבקים את פרופ' זאב רוטשטיין
עולה להם בבריאות
בעקבות המלצתה של נציבות שירות המדינה לפתוח בהליך משמעתי נגד פרופ' זאב רוטשטיין ,  מנהל המרכז הרפואי שיבא ,  יוצאים מנהלי בתי החולים הממשלתיים כאיש אחד להגנתו .  הנציבות המליצה למנכ"ל משרד הבריאות ,  ד"ר רוני גמזו ,  לפתוח בהליך משמעתי נגד רוטשטיין לאחר שטס על חשבון קרן המחקרים של בית החולים לבר מצווה של ילדי משפחת תורמים באיטליה .  משרד הבריאות קבע כי נסיעה לאירוע פרטי של תורם אינה נחשבת ל"נסיעה בתפקיד ".  בעקבות פרסום ההחלטה שיגרו אתמול המנהלים למשרד הבריאות מכתבי תמיכה ברוטשטיין .  הגדיל לעשות פרופ' גבי ברבש ,  מנהל המרכז הרפואי איכילוב ,  המתחרה הגדול של שיבא ,  שכתב לגמזו : " אין לי מלה אחרת להגדיר את המתואר פרט לטמטום .  פנייה של תורם נכבד למנכ"ל בית החולים להשתתף בשמחתו היא בבחינת ציווי .  אם יסרב מנהל להזמנה ,  ימעל בתפקידו ".  בנוסף פנה גם פורום מנהלי בתי החולים הממשלתיים ,  שכולל בין היתר את פרופ' רפאל ביאר  ( רמב"ם )  ,  ד"ר מאיר אורן  ( הלל יפה )  ,  ד"ר בני דוידזון  ( אסף הרופא )  ,  ד"ר שמעון שרף  ( ברזילי )  וד"ר יצחק ברלוביץ  ( וולפסון )  במכתב לגמזו : " רק מי שמסתובב בשנים האחרונות בעולם ,  יודע עד כמה המצב קשה מבחינה כלכלית ,  עד כמה התורמים מתקשים לעזור ועד כמה הקשר האישי מחייב התרוצצות לא קטנה - כשבסופו של דבר רואים סכומים לא גדולים .  אם מישהו חושב שהתרומות אינן חשובות ,  אנא יתכבד ויעמיד את הסכומים הנדרשים במקום להטיף מוסר ".  גם רוטשטיין עצמו פנה אתמול באיגרת לעובדי המרכז הרפואי שיבא ,  שבה השתלח במחלקה המשפטית של משרד הבריאות : " גם באירוע זה למדתי על בשרי כי המערכת אינה אוהבת אנשים עצמאיים ,  חזקים ,  המחזיקים ברשותם קבלות של עשייה והישגים ,  ואינם יס-מנים חנפנים ",  כתב רוטשטיין .  הוא הוסיף כי  " אין מנוס מלקבוע שהמחלקה המשפטית טובלת ושרץ בידה .  אין זו דוגמה יחידה להתנהלותה ,  שנודף ממנה ריח עז של רדיפה אישית ".  ממשרד הבריאות נמסר : " הבעיה שעליה הצביעה הנציבות לא היתה אם הנסיעה מוצדקת ,  אלא עצם ההתעלמות לכאורה של פרופ' רוטשטיין מהנחיית המנכ"ל דאז .  המנהלים שהגיבו לקו גם הם בהבנה של מהות העבירה ". 

בכירי מערכת הבריאות מחבקים את פרופ' זאב רוטשטיין
עולה להם בבריאות

