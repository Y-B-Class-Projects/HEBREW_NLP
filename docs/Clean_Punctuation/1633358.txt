תנאי עבדות :  על גואל רצון והנשים שלו
האם ניתן לומר כי אישה בגירה וכשירה ,  החיה מרצונה עם גבר ,  מוחזקת  " בתנאי עבדות "  המהווים עבירה פלילית חמורה ?  העונש המקסימלי על עבירה זו הוא 16 שנות מאסר  ( אם מדובר בקטין - 20 שנה )  .  המחוקק ביטא את חומרת העבירה בקביעת עונש מינימלי ,  בנסיבות מיוחדות ,  של ארבע שנות מאסר .
 בעניינו של גואל רצון תצטרך הפרקליטות לנהל מאבק לא קל כדי לשכנע בכך את בית המשפט .  יש צורך בשינוי תפיסה  ( של השופטים ,  בעיקר )  בנוגע למושגים עקרוניים כמו  " עבדות "  ו"שלילת חירות ",  מדימוי של עבד קשור בשלשלאות אל עבר ההבנה שגם אדם חופשי ,  כביכול ,  יכול להיות כבול בידי אחר .
 באוקטובר 2006 עבר בכנסת תיקון חוק אשר קבע שורה של עבירות חדשות ,  בהן החזקה בתנאי עבדות .  התיקון עבר כחלק מחקיקת עבירות הנוגעות לסחר בין בני אדם  ( לא רק למטרות זנות )  ,  כתוצאה ישירה של לחץ אמריקני ודו"ח של מחלקת המדינה האמריקנית .  הדו"ח דירג את ישראל בדרגה 2 לעניין זה ,  כאשר שאיפה של מדינה מתוקנת ,  הנאבקת בסחר בבני אדם ,  היא להיות בדרגה הראשונה .  מכאן חקיקתה של העבירה .
 בית המשפט בישראל עדיין לא פירש את העבירה .  הפרקליטות צריכה להוכיח כי אמנם התקיים במקרה זה מצב העונה לסעיף  " המחזיק אדם בתנאי עבדות לצורכי עבודה או שירותים ,  לרבות שירותי מין ..  ."  .  החוק אמנם מגדיר מהי עבדות  ( "מצב שבו מופעלות כלפי אדם סמכויות המופעלות ככלל כלפי קניינו של אדם ";   ..  ." שליטה ממשית בחייו של אדם או שלילת חירותו ..  ."  )  ,  אולם השאלות עדיין רבות :  מהי  " שליטה ממשית "  בחייו של אדם ?  ומהי  " התייחסות לאדם כאל רכוש "? 
כרגע נראה כי מבחינה משפטית ,  ככל שהראיות בדבר שליטתו של רצון בחיי הנשים שלו יהיו רבות יותר ,  כך ייקל להוכיח זאת .
 האמריקנים ,  הרגישים מאוד לנושא העבדות ,  לקחו על עצמם בשנים האחרונות את ניהול המאבק הבינלאומי בסחר בבני אדם .  
מובן שכיום לא מדובר בעבדים שהובאו מאפריקה לאמריקה כבולים בשלשלאות ,  אולם גם בגרסה המודרנית מדובר בעיקר בבני אדם המובלים ממדינות עולם שלישי למדינות מערביות לצורך העסקתם לשם בצע כסף .  
החזקת אדם בתנאי עבדות מגיעה לבתי המשפט בארה"ב בעיקר בהקשר של מהגרי העבודה ,  בעיקר של אלה העובדים בעבודות כפיים כמו חקלאות ובמקרים של עוזרות בית שהן ,  לעיתים ,  משרתות המוחזקות בכפייה .
 האם אפשר להרחיב הגדרה זו גם למקרה הישראלי ?  מאחר שליבה של העבירה הוא חירות האדם ,  הדבר ייתכן מאוד .
 החוק הישראלי מגן על הקורבנות גם אם הם אינם ערים לכך שהם כאלה ,  לכן שאלת הסכמתן או אי הסכמתן של הנשים למעשה ולצורת חיים זו לא תעלה בכלל לדיון ,  וזאת מתוך הנחה שלקורבנות עבדות אין ,  למעשה ,  אוטונומיה המאפשרת הסכמה חופשית אמיתית .  במסגרת ההגנה על קורבן העבירה הוא יהיה רשאי לבקש דיון בדלתיים סגורות כדי להעיד שלא בפני הנאשם .
 בכל מקרה ,  התביעה בעניין גואל רצון היא תביעה אמיצה .  ניתן למצוא לה מקבילה בתהליך שעברנו לגבי התעללות בילדים .  גם כשהקורבן וההורים מפרשים את האלימות כ"חינוך ",  ניתן לתבוע את הנאשם .  
לא נותר אלא לחכות ולראות אם בית המשפט ישדר כי המשפט ,  לעיתים ,  מעריך את האוטונומיה והכבוד האנושיים יותר מאשר הנפגעים עצמם .
 הכותבת היא ראש מרכז נגה לנפגעי עבירה ,  הקריה האקדמית אונו

תנאי עבדות :  על גואל רצון והנשים שלו
nan
