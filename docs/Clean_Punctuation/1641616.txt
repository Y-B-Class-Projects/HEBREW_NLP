ישראל בדרך לתקציב דו-שנתי נוסף ? 
למרות התנגדות הכנסת - גובר הסיכוי לתקציב דו-שנתי נוסף .  ראש אגף התקציבים אודי ניסן :  יתרון התקציב הדו-שנתי מאפשר תכנון - וגובר על החיסרון העיקרי ,  שהוא האי-ודאות במהלך בנייתו
גוברים הסיכויים לתקציב דו-שנתי נוסף :  לאחר שמשרד האוצר הביע תמיכה רשמית בקביעת תקציב אחד ל-2011 ול-2012 ,  נראה כי גם משרד ראש הממשלה נוטה לתמוך בהצעה .  עם זאת ,  הכנסת צפויה להתנגד למהלך .  שר האוצר ,  יובל שטייניץ ,  כבר הביע תמיכה עקרונית בעריכת תקציב דו-שנתי נוסף ,  וגם אגף התקציבים באוצר צירף את תמיכתו .  ראש אגף התקציבים במשרד האוצר ,  אודי ניסן ,  אמר באחרונה בראיון ל-TheMarker כי יתרונותיו של תקציב דו-שנתי עולים על חסרונותיו .  
לדברי ניסן ,  אחד היתרונות החשובים הוא העובדה כי התקציב הדו-שנתי נותן למשרד האוצר ולמשרדי הממשלה האחרים מרווח זמן של כשנה לעסוק בתכנון תקציבי לטווח הארוך ובבניית רפורמות ,  ולא בצרכים הבוערים של התקציב השוטף .  ניסן העיד כי גם מרבית מנכ"לי משרדי הממשלה האחרים מרוצים מאוד מרעיון התקציב הדו-שנתי ,  וטענו כי התקציב הדו-שנתי ל-2009-2010 שיפר במידה ניכרת את יכולת התכנון והעבודה של משרדיהם .  
להערכת ניסן ,  היתרון שמעניק התקציב הדו-שנתי במתן יכולת תכנון לממשלה - ממשלת ישראל חלשה מאוד ביכולות התכנון שלה - גובר על החיסרון העיקרי ,  שהוא האי-ודאות במהלך בנייתו .
 התקציב הדו-שנתי לשנים 2011-2012 יצטרך להיות מוכן עד אמצע 2010 - משמע ,  יתבסס על תחזית לשנתיים וחצי קדימה .  מרכז המחקר של הכנסת העיר כי בכך טמונה סכנה של טעויות וצורך בשינויים במהלך תקופת התקציב .  אגף התקציבים מסכים כי זהו חיסרון ,  אבל סבור כי ניתן להתגבר עליו באמצעות תיקונים לתקציב - ובכל מקרה ,  חיסרון זה נופל מהיתרונות לעבודת הממשלה .  
התמיכה של אגף התקציבים בתקציב הדו-שנתי הכריעה את הכף גם מבחינתו של משרד רה"מ ,  שצפוי בעקבות זאת לתמוך במהלך .  תקציב דו-שנתי מעניק לממשלה יתרון יציבותי ניכר ,  שכן אחת הסכנות להמשך כהונתה של הממשלה הוא אישור התקציב שהגישה בכנסת .  
המעבר לתקציב דו-שנתי יבטיח לממשלת נתניהו יציבות ,  לפחות בהקשר התקציבי ,  עד שנת הבחירות הבאה - 2013 .  עם זאת ,  צפוי כי תקציב דו-שנתי יעורר התנגדות עזה בכנסת ,  שרואה בכך מהלך לעקוף אותה - מכיוון שכביכול הממשלה לא תזדקק לאישור הכנסת במשך כשנה וחצי .  
לעומת זאת ,  בממשלה סבורים כי אין מדובר בהקטנת יכולת המיקוח של הכנסת מול הממשלה - כי הרי הכנסת היא שתקבע את התקציב הדו-שנתי בכל מקרה .  בממשלה סבורים כי התהליך יועיל לכנסת ,  שתוכל להקדיש יותר זמן לדיונים מעמיקים ברפורמות ולהגדלת הפיקוח על ביצועי הממשלה .  
ההערכה היא כי ההחלטה תלויה במיקוח בין ראש הממשלה לשר הביטחון ,  אהוד ברק - וכי אם השניים יגיעו להסכמה פוליטית על כך ,  הממשלה תציע תקציב דו-שנתי נוסף .
 
ישראל בדרך לתקציב דו-שנתי נוסף ? 
למרות התנגדות הכנסת - גובר הסיכוי לתקציב דו-שנתי נוסף .  ראש אגף התקציבים אודי ניסן :  יתרון התקציב הדו-שנתי מאפשר תכנון - וגובר על החיסרון העיקרי ,  שהוא האי-ודאות במהלך בנייתו

