אם לא תתנהגו יפה
תחרות  " תמונה משפחתית "  של וואלה !  ועמותת מטב שמחה להכריז על הזוכים :  במקום השישי ,  אור דיב על האיום של סבה האוהב
ידענו שסבא הוא איש עבודה ומעשה ,  ופחות איש דברים .  המעט שדיבר עימנו היה בדרך כלל הלצות וחוכמות או זמירות ושירים .  ולכן ,  נבהלנו כשאמר לנו בחומרה : " אם לא תתנהגו יפה ,  תשמעו בקולה של סבתא ותאכלו הכל ,  אני אסע לפג'ה !  "   וקם לכיוון המתלה שבמטבח ,  והוריד את כובע הקסקט שלו .  התכווצנו במקומותינו ליד השולחן הגדול והכבד . " לא ,  סבא ,  אל תלך ",  התחננו כל אחד מהילדים בתורו ,  והבטחנו ש"נהיה ילדים טובים ונקשיב לקול סבתא ונאכל הכל ".  ידענו שסבא חובש את הקסקט אך ורק כשהוא באמת נאלץ לצאת לאירועים מיוחדים .  וכשהוא פנה לכיוון הדלת עם הקסקט נבהלנו כולנו מהמקום הלא נודע הזה  - " פג'ה "  - שנשמע לנו זר ומאיים .   הוא לא סיפר לנו על עלילותיו כנער צעיר ,  שעזב את בית הוריו ואת תלמוד התורה עם אחותו ,  והפך לפועל עברי המחפש קיום בחקלאות בפרדסי פתח תקוה .  רק כשבגרנו שמענו טיפין טיפין ,  כיצד רעבו הוא ואחותו ועברו חווית  " קליטה "  קשה ,  כאשר מצד אחד פרדסני פתח תקוה הוותיקים העדיפו לתת עבודה זולה ומיומנת יותר לפועלים הערביים ,  ומצד שני התנכלו להם הערבים מהכפר השכן  " פג'ה "  בדרכים שונות .  הצעירים היהודיים הרעבים לפת לחם ניזונו בעיקר מתפוזים וקצת פיתות וזיתים .  כשרצו לקבל תמיכה ממשפחותיהם בגולה הרחוקה ,  נאלצו להשתמש בתכסיסים ,  הבולט שבהם היה שאם לא ישלחו להם כסף ,  ייאלצו ללכת לפג'ה .  
רק כשגדלנו ובגרנו ,  התבררה לנו תעלומת  " פג'ה ".  וסבא ,  שאהב להתלוצץ ולהתבדח ,  השתמש בתכסיס הישן מימי נעוריו כדי להשיג את מבוקשו מאיתנו ,  ממש כפי שעשו חברי ילדותו להוריהם המודאגים בגולה .
 

אם לא תתנהגו יפה
תחרות  " תמונה משפחתית "  של וואלה !  ועמותת מטב שמחה להכריז על הזוכים :  במקום השישי ,  אור דיב על האיום של סבה האוהב

