טאץ' עליז לפריז
הפעילויות המרעישות של הקיץ הסתיימו ,  ופינו מקום לטיולים ובילוייים אחרים - סתוויים ואירופאים .  עכשיו זה זמן פריז
לאט לאט ,  בלי שנשים לב ,  מתקרבת אלינו העונה החמקמקה והנוגה של השנה .  כן ,  למרות שבחום התל-אביבי הטענה הזו גורמת להלם ,  הסתיו כבר כאן .  בחיי ,  אפילו ראיתי היום שלושה חצבים יפהפיים בשדרה .  הסתיו והרוגע שהוא מביא עימו ,  מצליחים לרכך את העובדה שהקיץ נגמר ואיתו יצאו לפגרה הקרוזים המטורפים ,  הפסטיבלים הגדולים ,  המצעדים ,  המסיבות וכל האירועים שגרמו לנו להזיע בהנאה ברחבי העולם .
 עכשיו מגיע הזמן לטיול אחר .  רגוע יותר ,  מהורהר יותר ובעיקר רומנטי יותר .  ואין עיר שמתאימה לטיול כזה יותר מפריז .  קלישאתי ככל שזה ישמע ,  זוהי העיר הרומנטית בעולם וכדברי המשורר ,  אין כמו פריז בכל אחת מעונות השנה .
 את סוף השבוע הרומנטי בגיי פריז כדאי להתחיל באזור הגאה ביותר ,  רובע ה-Marais .  בו מרוכזים מרבית העסקים הוורודים ,  כמו גם אחד המלונות המומלצים Hotel Central Marais .  הוא ממוקם בלב הרובע ,  בבנין בעל 5 קומות מהמאה ה-17 .  במלון יש גם בר שפתוח גם כשהקבלה כבר סגורה ,  והברמנים בו גם ידידותיים וגם דוברי אנגלית .  והם ימזגו לכם כל משקה שתרצו .  מלון מומלץ נוסף הוא Hotel Saint-Louis Marais - מלון נעים עם אוירה ביתית ומחירים נוחים יותר .
 אחרי התארגנות קלילה מומלץ לצאת ולטייל ברגל .  בין קפה למסעדה ,  לבר ,  למוזיאון או למועדון ,  כדאי פשוט לטייל ברחובותיה הציוריים של העיר ואף ללכת לאיבוד בהם .  מזג האוויר בעונה זו מושלם לסיורים ארוכים .  במרחק הליכה קצרה מהמלון תגיעו ל-Place des Vosges .  זוהי כיכר יפהפייה ועתיקה עם חנויות ובתי קפה ומסעדות שמקיפים אותה .  בהמשך תגיעו ל- Place de la Bastile שבה נמצאת כיום האופרה החדשה ,  וממנה יוצאים רחובות ראשיים .  משם ניתן להמשיך למרכז פומפידו ,  היכן שמתקיימות תערוכות אמנות עכשווית מתחלפות לצד האוסף הקבוע של המוזיאון .  משם הדרך לגשר האבן העתיק ביותר של פריז ,  Pont Neuf ,  אינה ארוכה .
 בזמן הטיול כדאי לעצור ב-Open Café .  זהו אחד מבתי הקפה הפופולאריים ביותר לגייז ,  והוא מהווה מעין נקודת מפגש .  המקום פתוח כל יום מ-10 בבוקר עד 2 בלילה .  גם כן באזור מרכז פומפידו נמצא Café Beaubourg ,  שמציע אוירה זוהרת ואופנתית ,  המתבטאת גם בתמחור הלא זול במיוחד שלו .
 בשעות הערביים ,  כשהערב מתחיל לרדת על העיר ,  נדלקים פנסי הרחובות ונפתחים הברים והמועדונים .  Le 3w Kafe - בר הלסביות המפורסם ,  נפתח כל ערב כבר בחמש וחצי ונסגר רק בשתיים בלילה .  Le Duplex נפתח בשמונה בערב ,  ובו תמצאו אוירה נעימה ורגועה יחסית לאזור ,  עם מוזיקה שנעה בין ג'אז להאוס .  לפעמים מוצגות במקום תערוכות של אמנים מקומיים .  ומעבר לכך זהו אחד מהברים הגאים הראשונים בעיר .  
Les Jacasses הוא בר לסביות קטן ונעים ,  ואילו Les Pietons הוא טאפאס בר גיי פרנדלי ,  שבו אוירה ספרדית חמה וסקסית .  בנוסף בין השעות 16:00-20:00 ,  יש במקום האפי-האור .  הרשימה הזו רק ממשיכה ומתחדשת בעודכם ובעודכן קוראים וקוראות .  מספר הברים הקהילתיים הוא עצום וכדי לשתות בכולם תזדקקו להרבה יותר מסוף שבוע אחד .
 גם לחיי הלילה של העיר יש המון מה להציע .  בימי רביעי ושישי יש ערב קריוקי ב - Le 3w Kafe .  ב-Chez Moune ,  מועדון הקברט הלסבי הראשון בעיר ,  תמצאו אוירה רומנטית ודקדנטית שמתאימה מאוד לסתיו .  במועדון ה-Rive Gauche מתקיימות בימי שבת מסיבות לנשים בלבד .  ואילו ב-Club 18 ,  המועדון הקטן והטרנדי לעונה זו ,  תמצאו אוירה פרועה יותר .  מועדון ה-Queen ,  המועדון המפורסם ביותר בעיר מציע מסיבות ענק עם די.ג'ייז שהם סטארים כמו טייסטו ועופר ניסים .  על כל אלה קיימים עוד אלפי בליינים ואינספור ליינים ומועדונים שפונים לכל קהל יעד אפשרי .  אף אחד לא יישאר מקופח .
 אחרי לילה של מסיבות ושתייה ,  מה טוב יותר מלהתעורר לריח הקרואסונים הטריים הנאפים בכל מאפייה או בית קפה בעיר ?  ה-Loup Blanc נפתח כל בוקר בשבע וחצי ומציע אוכל טעים ,  אוירה רגועה ושירות טוב .  בימי ראשון המקום נפתח ב-11:30 ,  ומציע תפריט בראנצ' משובח ורוח עליזה במיוחד .  גם ה-Tropic Cafe -בר מסעדה מגניב ועמוס מציע בראנצ' חגיגי כל יום ראשון במחירים נוחים מאד לצד ואוירה צעירה ומשוחררת .  את הבראנצ' תוכלו לאכול במרפסת היפה שמשקיפה אל הרחוב .  המרפסת מחוממת בימים הקרירים ,  כך שלא כדאי לפספס את החוויה .
 ולבסוף ,  ובעיקר מאחר שאי אפשר לטייל בגיי פריז מבלי לצרוך קצת תרבות ואמנות ,  כדי לפנות לסיבוב גלריות קצר וממצה .  בימים אלו מוצגת בגלריית ארט תערוכת Mickeyland - תערוכת אמנות שבה משתתפים למעלה מ-100 אמנים בינלאומיים שמציגים את האינטרפרטציה שלהם לדמויות של וולט דיסני .  בגלריית Au Bonheur Du Jour ,  מתקיימת עד ה-6 בנובמבר תערוכה בנושא מלחים ובמרכז הלהט"בי של העיר מתקיימת עד ה-4 בנובמבר תערוכת צילומים של Cedric Pinchon .
 מעבר לכך פריז מציעה עוד המון סיורים ,  טעמים וריחות וזה בדיוק הזמן לנשום עמוק ,  להירגע מהקיץ ,  ולטוס לחופשה סתווית בעיר היפה בעולם .
 
טאץ' עליז לפריז
הפעילויות המרעישות של הקיץ הסתיימו ,  ופינו מקום לטיולים ובילוייים אחרים - סתוויים ואירופאים .  עכשיו זה זמן פריז

