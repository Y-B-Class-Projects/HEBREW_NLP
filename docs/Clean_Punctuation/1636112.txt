גודס : " יש לנו את היכולת להתמודד מול כל קבוצה "
 מאמן הפועל ירושלים מוכן למשחק החוץ הקשה מול ולנסיה ביורוקאפ  ( שלישי ,  21:30 ,  5+ לייב )  : " צפויה לנו משימה קשה "
 הפועל ירושלים תפתח מחר  ( שלישי )  את משחקיה בשלב הטופ 16 של היורוקאפ כשתשחק בספרד מול ולנסיה ,  אותה מאמן מיודענו ,  נבן ספאחיה  ( 21:30 ,  שידור ישיר ב-5+ לייב )  .  ירושלים מגיעה לשלב הבתים השני אחרי שהעפילה מהמקום השני בשלב הבתים הראשון ,  והקדימה את זאדאר הקרואטית ושאלואיי הליטאית ,  ואילו ולנסיה סיימה במקום הראשון בבית שכלל בין היתר את לה מאן הצרפתית .  שתי הקבוצות ינסו לתפוס את אחד משני המקומות הראשונים שיובילו בסופו של דבר להעפלה לרבע גמר המפעל .  ירושלים הגיעה לספרד בבוקר יום ראשון ,  אחרי הניצחון הדרמטי על מכבי חיפה במוצ"ש ,  וערכה עד עתה שלושה אימונים .  המאמן גיא גודס ,  שעל פי הנהלת הקבוצה יישאר במועדון עד לסיום העונה בכל מקרה ,  ניסה להחדיר אמונה לשחקנים שניתן לנצח את ולנסיה החזקה גם במשחק החוץ .  ליאו ליונס ושרון ששון ,  שלא שיחקו במשחק הליגה מול חיפה ,  צפויים להשתלב ברוטציה ,  כשגם יוגב אוחיון ,  שהיה מצוין באותו ניצחון בשבת ,  יקבל דקות משמעותיות .  מנגד ,  הקבוצה הספרדית מגיעה במומנטום מצוין לאחר שניצחה ביום שבת האחרון את ברצלונה ,  מוליכת הטבלה הפנטסטית .  ולנסיה מדורגת במקום השלישי בליגה הספרדית ,  כשאת הקבוצה מאמן כאמור נבן ספאחיה ,  אקס מכבי תל אביב ,  שנמצא ביחסים מעולים עם גיא גודס .  הסגל של הקבוצה כולל לא מעט שחקנים בעלי עבר מפואר ביורוליג כמו תומאס קלאטי ,  שכמעט חתם בלוס אנג'לס לייקרס בקיץ ,  קוסטה פרוביץ' ,  מאט נילסן ,  נאנדו דה קולו ופלורן פייטרוס ,  כמו גם מספר שחקנים ספרדים מוכשרים בדמותם של רפא מרטינז ,  ויקטור קלאבר ואחרים .
 מאמן ירושלים ,  גיא גודס ,  מודע לגודל האתגר שעומד מולו : "  אין ספק שולנסיה ,  בבית שלה ,  היא הפייבוריטית .  צפויה לנו בהחלט משימה קשה מול קבוצה מצוינת שנמצאת בצמרת של הכדורסל הספרדי .  ולנסיה משחקת כדורסל פיזי ואגרסיבי עם התבססות על הגבוהים אבל לנו יש את היכולות להתמודד מול כל קבוצה .  אנחנו מגיעים במטרה להפתיע אותם ולחזור עם ניצחון שיהווה עבורנו פתיחה טובה לשלב הטופ 16 .  בכדי לעלות שלב נצטרך לנצח את כל משחקי הבית ולנצח לפחות משחק אחד בחוץ ,  והדרך להשגת המטרה מתחילה מחר ". 
גארד הקבוצה ,  פו ג'טר ,  הוסיף :" ולנסיה היא קבוצת יורוליג לכל דבר .  מדובר בקבוצה חזקה מאוד שקשה לשחק מולה ,  בעיקר באולם הביתי שלה ,  אבל אנחנו מגיעים לעשות הכול בכדי לפתוח את השלב השני עם ניצחון .  יש לנו סגל איכותי שיכול לנצח בכל משחק ובכל מקום ,  למדנו אותם ואת סגנון המשחק שלהם ואנחנו בהחלט מרגישים מוכנים לקראת המשחק .  נהיה חייבים לתת 100 אחוז על הפרקט בכדי לנצח ". 

גודס : " יש לנו את היכולת להתמודד מול כל קבוצה "
 מאמן הפועל ירושלים מוכן למשחק החוץ הקשה מול ולנסיה ביורוקאפ  ( שלישי ,  21:30 ,  5+ לייב )  : " צפויה לנו משימה קשה "
 
