הכל עובר חביבי
האם כדאי להאזין לאלבום החדש של Yeasayer ?  בהחלט .  האם יהיה לו ערך גם ב-2011 ?  תשכחו מזה .  אלון עוזיאל עניין של זמן
אם יש להקה שמגדירה את הסאונד של 2010 זו כנראה Yeasayer .  אמירה זו יכולה להיות עלבון בדיוק כשם שהיא יכולה להיות מחמאה ,  שכן בדיוק כמו שהמוזיקה של ההרכב המגה-ברוקלינאי יפה ,  מקסימה ועדכנית ,  כך היא גם רגעית וחסרת משמעות אמיתית .  
נכון לחודשיים-שלושה האחרונים ,  וככל הנראה גם לבאים , " Odd Blood ",  האלבום החדש של Yeasayer ,  יהיה האלבום שחובבי אינדי רבים ישימו ברקע כשבאים אליהם חברים הביתה ,  והוא יהיה גם האלבום שהם יאזינו לו כברירת מחדל כשלא יתחשק להם שום דבר אחר .  אבל למרות כל זה ,  בשנה הבאה כולם כבר ישכחו מקיומו .  השיר  " O.N.E ",  בצדק גמור ,  הוא הלהיט ההיפסטרי הנוכחי ,  אך סביר להניח שאף דיג'יי שמכבד עצמו לא ישמיע אותו במסיבות שייערכו ב-2011 ולאחר מכן .  
בעצם ,  Yeasayer מסמלים את התקופה ברגע הנוכחי ,  אך בעתיד ,  כשנסתכל לאחור ,  דווקא להקות אחרות יזכירו לנו את העידן שבו אנו נמצאים .  Yeasayer הם כמו הקלקסונס ל-2007 ,  הפליט פוקסס ל-2008 והדירטי פרוג'קטורס ל-2009 .
 זה בסדר .  אני האחרון שמתנגד להייפים ללא חיי מדף  ויהיו הם מוצלחים כמו הקלקסונס או מציקים כמו הפליט פוקסס .  ההייפים הללו נחוצים בהמון מובנים ,  מהכיף שבעיסוק בהם ,  דרך ההנאה שבצריכה שלהם בזמן אמת ועד הקלות שבה ניתן להשמיץ אותם אחרי שכבר לאף אחד לא אכפת מהעניין .  אך יותר מכל ,  הרכבי ההייפ האלו עוזרים לרוב לקדם את המוזיקה ;  להביא טרנדים מסוימים לחזית הבמה ,  ליצור ואקום בריא בשוליים ובמקביל לסחוט את המיץ מהרכבי אינדי שהפכו לכוכבי פופ ולגרום להם להבין שהם צריכים להתקדם הלאה ,  כי עלו על השטיק שלהם .  בלי הרכבי הייפ ,  המוזיקה היתה מתפתחת לאט ומשעממת לנו את הצורה .
 ובכל זאת ,  לא כל הרכב הייפ עושה כיף באוזן כמו Yeasayer ,  שידעו ב-"Odd Blood "  ממי להיות מושפעים ואיזה ז'אנרים לשלב יחדיו .  זה גם לא קרה להם בין לילה - לקח זמן עד שהניסיונות צלחו .  האלבום הראשון שלהם , " All Hour Cymbals "  מ-2007 ,  הוא שיעמומון טרחני שמנסה להיות סופר מתוחכם ומערבב פסיכדליה רוקיסטית עם מוזיקת עולם ניו-אייג'ית .  שמעתי אותו עם יציאתו ומיד העפתי אותו לכלבים .  בשבוע שעבר ניסיתי אותו שוב - במחשבה שאולי בזמנו פשוט לא הבנתי משהו - והתוצאה היתה דומה .  אין בו שום זכר לפזמונים הקליטים של  " Odd Blood "  או לאווירת הסינתיסייזרים המבורכת .  בכלל ,  הוא נשמע כמו משהו של להקה אחרת - להקה שלא הייתם רוצים להיות מזוהים עם קהילת מעריציה .
 לטענת סולן הלהקה ,  כריס קיטינג ,  ההשראה לאלבום הגיעה בעקבות טיול לניו זילנד ,  שבו הוא וחבריו התנסו ב-LSD .  קיטינג אמר גם שהמטרה שלהם היתה ליצור מוזיקה דמויית ריהאנה ,  רק מאתגרת יותר מבחינת סאונד ומותאמת למועדונים .  שתי הטענות הללו נשמעות די מופרכות ,  שכן תהרגו אותי ולא אמצא את הקשר לריהאנה ,  וגם הסיפור הכאילו-מגניב-בשקל על ה-LSD בטח לא השפיע עליהם כמו הטור שעשו בתור להקת החימום של MGMT ,  איפה שהם קלטו כמה שפופ זה כיף ,  ואיך ששירים מדבקים הם משהו שאסור לזלזל בו .
 אז כן ,  Yeasayer לקחו מ-MGMT את הנכונות  ( וגם ההצלחה )  לייצר המנוני פופ .  הם גם למדו מהם ,  או נכון יותר מההפקה שלהם ,  איך פסיכדליה עכשווית צריכה להישמע .  אך MGMT הם לא ההשפעה היחידה על Yeasayer .  מאנימל קולקטיב - המלכים של ברוקלין  הם לקחו את ההבנה שלא צריך להתפשר על האקספרימנטליות כדי ליצור פופ מוצלח ומהנה ;  מוזיקה יכולה להיות גם קליטה וגם שכלתנית .  מהגלו-פיי ,  הז'אנר החם של הרגע ,  ומן הלהקות שמרכיבות אותו  ( נאון אינדיאן ,  סמול בלק וכו' )  ,  חטפו Yeasayer את הגלורפיקציה ללואו-פיי של שנות השמונים ,  את האסתטיקה המעורפלת והיחסית תמימה הזו .  תוסיפו כל מיני קריצות קטנות לגנג גנג דאנס ול-Ruby Suns וקיבלתם להקה מעולה שבנויה מכל מה שרותח כרגע .
 מן הסתם ,  Yeasayer גם יודעים לסדר את כל ההשפעות וההלוואות הללו באופן מוצלח למדי ,  כך שרוב האלבום החדש מכיל שירים מצוינים .  לא רק  " O.N.E "  ראוי לאיזכור - גם  " Ambling Alp "  הוא קטע מעולה שזכה כבר ללא מעט רימקסים , " Madder Red "  הוא שיר שהיה צריך לקבל בדיוק אותה כמות חשיפה ש-"Ambling Alp "  זכה לה בבלוגים ו-"Mondegreen "  הוא רוק-פופ משובח א-לה קיור .  בעצם ,  רוב הקטעים מוצלחים למדי ,  למעט אולי  " I Remember "  הבכייני ו-"Rome ",  שבעיקר מציק בנודניקיות שבו .  כך או כך ,  מניח שהרעיון הכללי הברור - החדש של Yeasayer טוב מאוד ובאמת יפהפה ,  אך צריך לשמוע אותו עכשיו - מהר מהר ,  לפני שייגמר .
 

הכל עובר חביבי
האם כדאי להאזין לאלבום החדש של Yeasayer ?  בהחלט .  האם יהיה לו ערך גם ב-2011 ?  תשכחו מזה .  אלון עוזיאל עניין של זמן

