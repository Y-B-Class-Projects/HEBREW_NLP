נהיגה ראשונה :  סיטרואן DS3 החדשה
עם ה-DS3 מנסה סיטרואן להוכיח שזמנים מודרנים לא מחללים מיתולוגיה .  זה כמעט הצליח ,  עד שהגגות התחילו להחליף צבעים
הדיאלוג הפורה עם מיסייה פרי ,  נציג סיטרואן למזרח-התיכון ,  נכנס להארכה במסגרת סדרת השאלות בארוחת הערב .  DS3 הוא אומר ,  אינה יורשת ל-DS המיתולוגית כי אם היווצרות המותג מחדש - 'אנטי-רטרו' .  אין ספק שזו בחירת מילים נועזת לסלוגן מוביל בהתחשב בעובדה שסיטרואן השתדלה מרבית חייה לנצל קווים נוסטלגים כדי לגבש יסודות לכלי-רכב חדשים .  אלא שהפעם ,  היא עושה את זה תוך נטישה מעקרונות המותג DS כמעט לחלוטין ולא מסתמכת יותר על עיצובי העבר .  
כשמתייחסים להתחלה מתרפקים על DS אחת ויחידה - הסאלונית המענגת משנות ה-50 .  מכונית שהפכה כל שברון בכביש לגרגר חול נידף ברוח .  אני לא יודע מה באמת חושבים בקונצרן PSA על ה-DS כפי שהיא כעת ואם צופים לה אכלוס מייידי בארכיון הקלאסיקות ,  אבל נראה כי הדברים שאמר לי פרייה בערב ההשקה מחזקים את הקונצנזוס הצרפתי על הפיצול בין שני הדורות .  
DS3 היא רק אחת מתוך סדרת מכוניות פרמיום וממוצבת לא מעל אלא במקביל ל-C3 .  הפרזנטציה שהוקרנה לנו באירוע ההשקה ממחישה את סדר הדברים כפי שידענו אותם במועד החשיפה ,  כאשר לכל מכונית בקבוצה העממית תהה מקבילה במשפחת ה-DS ;  כך למשל ל-C4 תהיה DS4 ול-C5 תהיה ה-DS5 .  ה-C6 מתופקדת כמכונית הדגל של היצרן ,  ולכן תסתדר בגפה .  
מחד ,  לקחה סיטרואן החלטה לא פשוטה בכלל .  מהלך שטומן בחובו תרגום למותג ערכי כמו DS למכונית קומפקטית עכשווית ,  אינו דבר טריוואלי .  מאידך ,  הם לא נראים מוטרדים או קפוצים מהצעד הזה ,  ואולי זה בגלל שהם סבורים שאם יש עודף יורו בקופת הקונצרן ,  מותר לפזול כמה מטרים מחוץ לטריטוריה העממית .  כל שנותר לבדוק אם כך ,  הוא מה נותר מ-DS ב-DS3 מלבד האותיות ,  למורת רוחם כמובן .
 מפגש מול ה-DS3 לא מותיר מקום לברירות ;  חייבים לנטוש לנצח את התפיסה התודעתית ש-DS הייתה מכונית משונה ואצילית ,  ולעכל מבנה קומפקטי ,  בעל גישה ליברלית לשינויים מהפכניים .  עיצובה החיצוני הוא המשיך ישיר ל-C3 החדשה בהקצנה אגרסיבית של כל הפינות המכסות את גופה .  היא נראית דרוכה ,  שרירית ונמוכה ,  ושוב כמו במקרה ה-C5 נשלח לסדנה צו רשמי להתקרב להגמוניה הגרמנית תוך שימת דגש על הבלטת קו המותניים ואיזור השבכה .  
החלק האחורי המעוגל קל לזיהוי אצל כל חובב סיטרואן ,  ומשווה לה נוכחות מקוצצת וספורטיבית .  הפרופיל מרגש ומסעיר בעיצובו ,  כתוצאה של חיתוך בקו החלון בזוג הדלתות המתחבר אל הקורה האחורית .   ( יש האומרים שקווי האורך מזכירים להם רנו 5 טורבו )  .  את דופן תא המטען מכבד סימול אמנותי מייצג המשלב בין הסמל החדש והמעובה של סיטרואן ,  לקו ה-DS להבדלת הסדרות .  
כאן אנו זולגים ל'פייס-דה-רזיסטאנס' של ה-DS3 ורכיב בלתי-נפרד מהיצע המכוניות ;  סיטרואן תעמיד לבחירת הנהגים  ( גם בישראל )  כ-38 הכלאות של צבעים ו-12 גווני חישוקים בקטרים שבין 16 ל-17 אינטש והתאמה תפורה לתא הנוסעים .  הכול בתוספת תשלום כמובן ,  וניתן יהיה לערוך את החבילות על גבי מסך מגע ותוכנה בסיסית וקלה לשימוש במרכז השירות .  
כשמנסים לקלוט כמה דוגמאות כאלה מכונסים בתוך פריים אחד ,  נשארים עם צלקות ברשתית העין .  כתת העיתונאים הסרבית שליוותה אותנו למשל ,  לא הצליחה להחליט איזה מכונית לקחת למבחן - אחת מצוידת בגג שחור ,  או אולי עדיף לצאת לנסיעה במכונית לובשת פסי זברה על התקרה ?  מה נאמר ,  החלטות שלא נתקלים בהן על בסיס שגרתי .
 תא הנוסעים ב-DS3 הוא יוצא-דופן רק במובן הרעיוני .  איכות החומרים היא מהטובות בנמצא אך מוכרת ,  ופה ושם גם קצת מאכזבת ,  מפני שחלקים ממנה מיששנו ב-C3 .  מכונית פרמיום כמו ה-DS3 מחויבת להראות קפיצת מדרגה לעומת האחיות מהקו המקביל ,  ועושה רושם שבגרסה הנבחנת שהיא הספורטיבית והעמוסה מכולן ,  היא עומדת בזה היטב כולל הקפדה על חסימת מרווחי הרכבה שנבצרו מכלי-הרכב של קונצרן PSA בשנים האחרונות .  
הקנוסולה האישית ממורכזת על משטח יפה מאוד ובוהק .  ליטוש דיפונים בקצה העליון מקנה לקבינה סגירה הרמטית עשירה במרקם אוסף פונקציונאלי של פקדים מעוצבים בצורה בולטת .  התוכן המרכזי נשלט על ידי בקרת האקלים הדיגיטאלית המפוצלת ,  מערך הניווט ומערכת השמע ,  כולל חריץ לקריאת כרטיסי זיכרון מסוג SD באמצע הדשבורד .  לוח המחוונים קלאסי ומחדד אף יותר את האווירה המסוגננת .  
אורזת את היושבים חבילת הספורט של המותג .  הטמעה מחממת עיניים של גוון בורדו אלגנטי ,  ידית הילוכים מצופה עור ודוושות אלומיניום .  את הישבנים ודפנות הגוף שלנו אחזו מושבי ספורט מעולים ,  רמז שגרסה כזאת כנראה מקבלת יותר פלפל על פני החבילות הסטנדרטיות שתהיינה פשוטות יותר למראה וכן מבחינת הגימור הכללי המשודך למנוע .  
בהיבט המימדים ,  ה-DS3 די דומה ל-C3 ,  אולם כאן ההבחנה וההשוואה הישירה היא בינה לבין כלי-רכב כמו האלפא-מיטו או המיני קופר .  לעומת השתיים האחרות ,  היא גדולה מהן בכמה פרמטרים ,  לרבות בתא המטען שאצל אחרות סמלי בעוד אצלה פוער 285 ל' של נפח .  המושבים האחוריים כמו בכל מרכב 3 דל' לא הכי נוחים לגישה ,  אולם כשיושבים מאחורנית מגלים מקום לאדם בוגר בגובה ממוצע .  אנחנו על כל פנים ,  הרגשנו נשאבים בחיוך אל החלל הפנימי ויש לנו תחושה שבניגוד להיסטוריה ,  הקרקושים לא יתפסו אתכם גם לאחר שימוש של שנים .
 הרומן הדינאמי עם ה-DS3 היה קצר אפילו במונחי השקה ,  אולם ממנו יצאנו רעבים לעוד קילומטרים ,  עוד הרבה יותר ממה שניתן לתאר בפרק המזדמן על הכביש .  סיטרואן תצייד את ה-DS3 בחמש יחידות הנעה מהקונצרן מוזנות סולר ובנזין ואלה תכלולנה סדרות המייצרות בין 90 כ"ס בגרסאות הדיזל וכלה ב- 150 כ"ס במנועי ה-THP טורבו-בנזין המשותפים לב.מ.וו בשידוך לתיבות ידניות 6 הילוכים ,  או אוטומטיות 4 הילוכים .   ( אין כרגע השמת תיבות ה-6 הילוכים החדשות )  .  
נסיעת המבחן נעשתה באופן גורף ,  לכל העיתונאים ,  רק על גרסת הקרם דה לה-קרם -THP עם 150 כ"ס המתקבלים ב-6,000 סל"ד ותיבה ידנית .  זהו מנוע נפלא שפורט על רצועת כוח גמישה בנוכחותו של מגדש טורבו נמרץ ,  שדוחק במכונית להגיע הלאה והלאה עד ל-7,000 סל"ד במהירות ובנחישות .  מטבע הדברים חסר לו את האון הווקאלי  ( המוצנע )  שקיים ב-207 GTI לדוגמא ,  אולם בכל זאת מפגין סאונד רועם שתורם לחווית הנסיעה במידה הנכונה .
 התאוצה ל-100 קמ"ש לא אורכת יותר מ-7.5 שניות ,  ושיא מומנט של 24 קג"מ שמוזנק בדהירה כבר ב-1,400 סל"ד מאפשר לחוש בעוצמה כמעט בכל הילוך נתון ,  גם בגבוה ביותר שמעביר אותנו למוד של שיוט .  אין לה שום בעיה להעפיל למהירויות מעל 160 קמ"ש וגם בתחומים אלה תמיד נדמה שיש לה עוד כוח ברזרוו למשוך הלאה בקצב התקדמות מרשים .  צריכת הדלק תנוע בסביבות ה-10 ק"מ לליטר ממה שהספקנו להתרשם .
 על האספלט חושפת ה-DS3 תכונות ספורטיביות פשרניות .  היא מצליחה להפגין יכולת אחיזה גבוהה ובטוחה גם על כבישים רטובים וקפואים למחצה ,  ובנוסף ההגה מדויק בהפניית החרטום פנימה אל הפיתולים .  עם זאת ,  השילוב במערך החשמלי המתוגבר של ההיגוי משבש מעט את ההרמוניה כשמנסים לשגר אותה החוצה מהעיקול ,  ולהבין מה בדיוק קורה שם מתחת לגלגלים  ( ברידג'סטון פוטנזה )  .
 התיבה הידנית ,  כהרגלה ,  היא תענוג שראוי לחיקוי - הוכרה ממותגי הספורט .  6 ההילוכים חולפים בזריזות וביעילות ,  והשלדה תואמת את העברות המשקל היטב ,  וזאת למרות ניסיונות חוזרים להוציא אותה מאיזון .  ברוב המקרים הקיצוניים ,  פשוט תגלו שהיא נוטה להכנס לתת היגוי קליל ,  ומקפידה שלא להוציא את הישבן בפראות .  כלומר עם קצת יותר פרובוקציות זה אפשרי ,  אבל זה בהחלט קורה במינון מתון ביחס למכונית עם יומרות ספורטיביות .  
נוחות ורחיפה זה לא בדיוק האסקרגו שלה .  היא יותר מרוסנת מאשר נוחה או סופגת ורכה לשיוטים ארוכים .  זה לא גורס חלילה שהיא לא מעודנת - להפך .  סיטרואן השקיעה רבות בבידוד הנהג מהסביבה החיצונית וחיבור קוקפיט מחוסם לרעשים  ( זכוכית מחוסמת )  .  אך בגלל הנטייה לזרועות הקבוצה הספורטיבית הטרנדית ,  אל תצפו פה לנפלאות ממערכת מתלים קונבנציונלית שמתקשה ללטף את הישבנים בדומה למכוניות המשפחתיות של החברה .
 אחת השאלות הראשונות שעלו בהשקה היא כיצד מחיים מותג כמו DS ,  דווקא כמכונית קטנה ?  התשובה היא שברוח הגלובוס האקולוגי שמצמצם כל דבר להוציא מחלות ותקריות דיפלומטיות ,  אין שום סיבה לפרוץ לנישה קיימת עם מכונית גדולה שברוב התרחישים לא תהיה פופולארית כמו דגם קטן ,  וכן תכשל בפנייה למכנה הרחב ביותר .  
למרות הזמן הקצר ,  הנהיגה ב-DS3 הייתה החלק הקל של ההשקה ,  מפני שהמכונית הייתה כיפית ושובבה ודרבנה אותנו להמשיך ולמצוא בה את התכונות הנוספות .  על רקע הדברים ,  התגנב מחסום פסיכולוגי שאין מנוס מלהתגבר עליו כדי לקרב את משפחת ה-DS אל גרעין המותג .  זה יאלץ להתאזר בסובלנות עד שתגענה ה-DS4 וה-DS5 שתושקנה ב-2011 וב-2012 בהתאמה ,  או אז נראה מה מסוגלת החטיבה הסאלונית של סיטרואן להוציא מ-DS משפחתית .  
קל יהיה להגדיר את ה-DS3 כפריט משלים .  עוד מוצר שיפאר את השדרות וחצרות הבתים הבורגניים ויימכר פה למשוגעים לדבר ,  או סתם חסידי 'איב-סאן-לורן' ,  לדוגמא .  אולם ה-DS3 ,  היא לא עוד אבזם בחגורה או אייטם בארון ;  זאת מכונית בעלת עצמאות אישית שלא צמאה לצאת מגדרה כדי להרשים ומסתדרת מצוין גם בלי פילוסופיה פורצת-דרך .  
היות והיבואן צופה מסירות של כ-40 עד 45 כלי-רכב מדגם ה-DS3 בשנה ,  ההיצע יהיה מוגבל בישראל לדגם אחד בלבד ,  החמוש במנוע המפיק 120 כ"ס בשידוך לתיבה אוטומטית  ( AL4 משופרת )  .  המפרט אמנם פחות נדיב מחבילת הספורט ,  אך בכל הקשור למנעד הצבעים והאפשרויות ,  הבטיחו לנו שכל 38 הצבעים יעמדו לרשותכם ,  ובכפוף לזמן ביצוע של 4 חודשים מרגע ההזמנה .
 מחיר ?  הצפי הוא ל-145-160 אלף שקלים כשמועד הנחיתה יהיה בחודש אפריל ,  יחד עם ה-C3 .  רק תשתדלו לא להשתולל עם הגוונים .
  .
 
נהיגה ראשונה :  סיטרואן DS3 החדשה
עם ה-DS3 מנסה סיטרואן להוכיח שזמנים מודרנים לא מחללים מיתולוגיה .  זה כמעט הצליח ,  עד שהגגות התחילו להחליף צבעים

