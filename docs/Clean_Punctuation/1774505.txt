השקעה נזילה
מייקל פסטור ,  מעצב ובעל חנות ביגוד וריהוט בקהיר ,  רצה לחיות בעיר אך עדיין ליהנות מאווירה שלווה - ובחר לשפץ ולרהט ספינת מגורים ולגור על נהר הנילוס
ניו יורק טיימס  >  >  כשמייקל פסטור ,  מעצב טקסטיל שוודי ,  ביקר לראשונה במצרים ב-1970 ,  סירות המגורים על הנילוס שבו את לבו . " ממש רציתי לגור בספינה כזאת ,  אבל אמרו לי שרק מבריחי חשיש וזונות גרים בהן ",  אמר פסטור ,  68 .  למרות זאת ,  הוא היה  " כה להוט ",  לדבריו ,  שבסופו של דבר חבר מצא עבורו ספינת מגורים מתאימה . " אהבתי אותה ,  אף שהמחיר היה גבוה - כמו מחיר של דירת שבעה חדרים בקהיר ".   ( שכר הדירה החודשי ששילם בזמנו ,  40 לירות מצריות ,  היה שווה ערך ל-93 דולר )  .  40 שנה מאוחר יותר ,  שב פסטור להתגורר בספינת מגורים ,  אך בנסיבות הולמות יותר .  לאחר שגידל שני ילדים באזורים הכפריים של מצרים ביחד עם אוולין פורט ,  בת זוגו זה יותר משלושה עשורים ,  התגעגע פסטור לחיי העיר .  הוא החליט לעבור קרוב יותר לנגדה ,  חנות הביגוד והריהוט שבבעלותו בעיר התחתית של קהיר .  אוולין העדיפה להישאר בפאיום ,  כ-130 ק"מ דרום מערבית לקהיר ,  שם היא מנהלת בית ספר לכדרות לילדים .  השניים מצאו נוסחה :  פסטור יבלה את מרבית השבוע בספינה ,  ובני הזוג ייפגשו בסופי שבוע .  אף שספינת המגורים החדשה שלו היתה יקרה בהרבה לעומת הספינה הראשונה - הוא שילם עבורה 120 אלף דולר לפני שש שנים - יש לחדשה בעיות משלה . " בפעם הראשונה שירד גשם ,  המים חדרו לכל מקום ",  הוא סיפר . " הבנתי שאני חייב לשפץ את הסירה ".  נדרשו לו שישה חודשים  " כדי להיערך לכל האפשרויות שהסירה מציעה ",  לדבריו ,  ושישה חודשים נוספים - ו-17 אלף דולר - כדי להשלים את השיפוצים .  הדבר הראשון שעשה היה להוסיף דלתות הזזה בין הסלון למרחב המגורים הפתוח ,  כדי שיוכל להתקין מזגן בחלקים הסגורים של הספינה .  למרות המרחב המצומצם ,  הוא רצה להפוך את המטבח לפונקציונלי ,  מה שדרש תכנון  " מפורט עד למילימטר האחרון ".  הוא הגביה את שולחן האוכל והתקין ארונות ,  דלפקים וכלי מטבח .  את ספינת המגורים הוא ריהט עם פריטים שאסף במהלך טיוליו בעולם ,  בסיורים שערך כדי לרכוש סחורה לחנות שלו .  את הבדים היפהפיים המעטרים את הספות ,  הכיסאות והקירות ,  הוא רכש בסין ,  לאוס ,  באלי ,  הודו ואוזבקיסטן .  שני ספסלים חצובים ,  אחד בחדר השינה הראשי והשני בסלון ,  נלקחו מכלי חקלאי מצרי ,  שנגרר על ידי באפלו ונועד במקור לקציר חיטה .  מיטת עץ הטיק שבחדר השינה ,  שמתאימה באופן מושלם ללא צורך בברגים או במסמרים ,  הגיעה מאינדונזיה .  השטיחים הצבעוניים המכסים את רצפת העץ המהוקצעת הם מצריים ברובם ,  אך שטיח ארוך אחד שנמצא בכניסה לסלון הגיע מאזרבייג'ן דרך סוריה . " רכשתי אותו בדמשק בתקופת הפרסטרויקה ,  כשהאזרבייג'נים היו מוכרים את השטיחים שלהם תמורת מקררים ומיקרוגלים ",  סיפר פסטור .
 
השקעה נזילה
מייקל פסטור ,  מעצב ובעל חנות ביגוד וריהוט בקהיר ,  רצה לחיות בעיר אך עדיין ליהנות מאווירה שלווה - ובחר לשפץ ולרהט ספינת מגורים ולגור על נהר הנילוס

