עבד בניגוד לחוק ,  אך יזכה לפיצוי 
נקמת המבוטחים
 >  >  חברות הביטוח שמות עצמן פעמים רבות למשגיחות על המוסר הציבורי .  זאת ,  בעיקר כאשר תפקיד זה מאפשר להן לשלשל לכיסן תגמולי ביטוח המגיעים למבוטחים .  מקרה אחד כזה מני רבים כך היה :  אחת המאפיות בצפון העסיקה נער בן 14 ,  שתפקידו היה לארוז פיתות בשקיות .  באחד הימים התבקש הנער להשגיח שהבצק לא יגלוש מהמכונה לחיתוך בצק .  הנער הבחין בחתיכת בצק הגולשת החוצה וניסה להחזיר את חתיכת הבצק למכונה ,  אך אז נתפס אגודל ידו השמאלית בלהבי המכונה .  האגודל נקטע ,  ורופאים מומחים קבעו כי הנער נותר עם 10% נכות לצמיתות .  הנער הגיש תביעה נגד חברת הביטוח הכשרת הישוב ,  שביטחה את המאפייה בביטוח חבות מעבידים .  העסקת נער בעבודה על מכונת חיתוך בצק אסורה על פי החוק ,  טענה הכשרת הישוב .  בפוליסה יש חריג ,  הבהירה הכשרת הישוב ,  שלפיו אין כיסוי לחבות המעביד בגין נער המועסק בניגוד לחוקי עבודת נוער .  השופט ערפאת טאהא מבית משפט השלום בנצרת דחה את טענותיה של הכשרת הישוב וחייב אותה לפצות את הנער .  עם זאת ,  קיבל השופט טאהא את טענת הכשרת היישוב כי הורי הנער שותפים למעביד באחריות לתאונה ,  בכך שלא מנעו את העסקת בנם בניגוד לחוקי עבודת נוער .  השופט מצא את ההורים שותפים באחריות בשיעור של 20% ,  כך שבפועל הושתו על הכשרת הישוב 80% מהפיצויים .  הכשרת הישוב לא השלימה עם התוצאה והגישה ערעור לבית המשפט המחוזי בנצרת .  ההורים מצידם הגישו ערעור שכנגד ,  ובו קבלו על כי נמצאו שותפים באחריות בשיעור של 20% .  שופטי בית המשפט המחוזי בנצרת ,  יצחק כהן ,  נחמה מוניץ ושאהר אטרש ,  הבחינו בכך שהחריג שעליו מסתמכת הכשרת הישוב ניתן לשני פירושים .  לפי פירוש אחד ,  הפוליסה מחריגה אך ורק אחריות המוטלת על המעביד מכוח חוקי עבודת נוער כשלעצמם .  לכן ,  אם היו מחייבים את המאפייה בפיצויים על עצם העובדה שהעסיקו נער ,  החריג היה פוטר את הכשרת היישוב מאחריות .  לפי פירוש זה ,  החריג לא יחול כאשר האחריות לנזקי הנער מוטלת על המעביד מכוח חוקים אחרים ,  כגון פקודת הנזיקין ופקודת הבטיחות בעבודה .  לפי הפירוש השני ,  שבו תמכה הכשרת הישוב ,  הפוליסה מחריגה חבות בגין העסקת נוער גם אם מקור החבות הוא בחוקים אחרים .  מבין שני פירושים אפשריים ,  קובעים השופטים ,  יש להעדיף את הפירוש שלטובת המבוטח ונגד חברת הביטוח ,  שהרי היא זו שניסחה את הפוליסה .  במקרה זה ,  קבעו השופטים ,  המעביד נמצא אחראי לתאונה לא מכוח החוקים האוסרים על עבודת נוער ,  אלא מכוח פקודת הנזיקין וחוקי הבטיחות בעבודה .  לכן אין תחולה לסייג לכיסוי הביטוחי .  משנדחה ערעורה של הכשרת הישוב ,  עוברים השופטים לדון בערעור שכנגד שהגישו ההורים .  שופטי המחוזי לא מצאו במה חטאו ההורים .  בנם התקבל לעבודה קלה ופשוטה של אריזת פיתות בשקיות ,  לא לעבודה על המכונה לחיתוך בצק שאותה נדרש לבצע ביום התאונה .  גם אין זה סביר ,  מוסיפים השופטים ,  לדרוש מהורים לפקח באופן מתמיד ויומיומי על עבודתו של בנם .  על כן בוטל חיוב ההורים ,  והכשרת הישוב חויבה במלוא הפיצויים בסך 178 אלף שקל בתוספת 20% שכר טרחת עורך דין שנפסקו בבית משפט השלום ,  וכן בהוצאות המשפט בהליכי הערעור בסך 20 אלף שקל .  - הכותב הוא עורך דין אחמד אמארה נגד הכשרת הישוב  >  > סוג הביטוח :  ביטוח חבות מעבידים התובע :  אחמד אמארה הנתבעת :  הכשרת הישוב חברה לביטוח בע"מ מהות התביעה :  תביעה לפיצויים בגין נזקי גוף בתאונת עבודה הסיבה שנתנה חברת הביטוח לדחייה :  הפוליסה אינה מכסה חבות בגין נער המועסק בניגוד לחוקי עבודת נוער השופטים :  יצחק כהן ,  נחמה מוניץ ושאהר אטרש מבית המשפט המחוזי בנצרת הפסיקה :  החריג ניתן לשני פירושים ,  ויש להעדיף את הפירוש המיטיב עם המבוטח שלפיו קיים כיסוי ביטוחי סכום הפיצוי :  178 אלף שקל

עבד בניגוד לחוק ,  אך יזכה לפיצוי 
נקמת המבוטחים

