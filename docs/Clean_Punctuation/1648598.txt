אוסקר בעיניים
עם בימוי מיומן ,  תסריט מעולה ומשחק מדויק , " הסוד שבעיניים "  הארגנטינאי הפך למועמד המוביל לפרס .  אבנר שביט מבקש סליחה מ"עג'מי "
 כמיטב המסורת ,  גם השנה אפשר לחלק לשניים את המועמדים לאוסקר בקטגוריית הסרט הזר .  הסוג הראשון הוא סרטים שקשה לקטלג אותם בז'אנר כלשהו ,  ואף במאי אמריקאי לא היה מעז או אפילו מסוגל לעשות שכמותם . " סרט לבן "  האלגורי של מיכאל הנקה הוא דוגמה מובהקת לסוג הקולנוע הזה ,  והוא ינסה השנה ללכת בעקבותיהם של פליני ,  ברגמן ויוצרים מודרניסטיים אחרים שזכו בעבר בפסלון .
 מנגד עומדים סרטים בינלאומיים שגרתיים יותר ,  שקל מאוד להגדיר לאיזו סוגה הם משתייכים .  העשייה של הסרטים הללו הוליוודית לחלוטין ,  ולמעשה אפשר לומר כי אם נתעלם מהשפה שבה מדברים גיבוריהם ומכמה סממנים לאומיים בלתי נמנעים ,  הרי שנוכל לראות בהם עבודות אמריקאיות למהדרין .
" הסוד שבעיניים "  של הבמאי הארגנטינאי חואן חוסה קמפנלה ,  שמסתמן כרגע כמתחרה העיקרי של  " סרט לבן "  על פרס האוסקר  ( לפי כל ההערכות ,  קלושים סיכוייו של  " עג'מי "  להפתיע את השניים )  ,  משתייך באופן מובהק לסוג הסרטים השני .  בדיוק בגלל זה הוא מעורר תרעומת בקרב אלה שמצפים מקולנוע זר ליצור תגובת נגד להוליווד .  אותם קנטרנים סבורים כי אם האקדמיה תעניק את האוסקר דווקא ל"הסוד שבעיניים ",  המהלך יסמן את נצחונו של הקולנוע הקל לעיכול על פני הקולנוע המאתגר .
 התרעומת הזו אינה מוצדקת ,  וזאת משתי סיבות :  ראשית ,  מה רע בכך שסרט זר מזכיר בצורתו קולנוע הוליוודי ?  הרי לאורך ההיסטוריה התקיימו קשרי גומלין בין יוצרים אמריקאים ולא אמריקאים ,  כפי שיעידו היחסים המפרים בין הגל החדש והסרט האפל ובין ז'אנר הסמוראים וז'אנר המערבון .  חשוב מכך  אמנם היו לא מעט במאים שהשתמשו בכלים ההוליוודים בצורה חקיינית ואופורטוניסטית ,  אך יש גם כאלה שבעשותם כן השתוו למוריהם בכבוד ובהדר .
 קמפנלה - שבעקבות המועמדות לאוסקר 2001 של סרטו  " הבן של הכלה "  נחטף בידי הטלוויזיה האמריקאית וביים בה פרקים ב"האוס ",   " חוק וסדר :  מדור מיוחד "  וסדרות נוספות - הוא אחד כזה . " הסוד שבעיניים "  שלו משכיל ליצור חוויה קולנועית שעומדת בשורה אחת עם הפנינים של אלפרד היצ'קוק ושל יורשו בריאן דה פלמה  ( וגם של קלוד שברול הצרפתי ,  שמשום מה איש לא התרעם בזמנו על כך שחיקה את היצ'קוק )  .  בדומה לגיבורים הטיפוסיים של שלושת היוצרים הללו ,  גם הדמות המרכזית בסרט זה נסחפת למרדף כפייתי .  במקרה של הגיבור המדובר ,  חוקר במשרד המשפטים ששמו אספוזיטו  ( ריקרדו דארין ,  גדול השחקנים הארגנטינאים בימינו )  ,  האובססיה כפולה :  הוא מסרב להניח לפרשת רצח מסתורית ,  וזאת אף שהיא בסך הכל אחת מיני רבות ושכל הסימנים מעידים על כך שלא תיפתר לעולם ;  והוא מסרב לוותר על לבה של המנהלת הישירה שלו ,  וזאת אף שכל הנסיבות האפשריות מפרידות ביניהם .
 אספוזיטו משמר ומטפח את האובססיות הללו במשך לא פחות מ-25 שנה ,  ו"הסוד שבעיניים "  מתאר כיצד הן מצטלבות זו בזו ללא הרף במשך הזמן .  את חצי היובל הזה ,  כמו גם את 127 דקות הסרט ,  מנצל קמפנלה עד תום .  זהו מסוג הסרטים עתירי הפיתולים הללו ,  שבמהלך הצפייה בהם אתה שוב ושוב נכון לקום מכיסאך ,  אך מגלה בכל פעם מחדש שהיוצר הכין לך הפתעה נוספת .
 שרשרת ההתרות העלילתיות עלולה היתה להתיש ,  אך  " הסוד שבעיניים "  מצליח להפנט לאורך כל הדרך .  הסיבה לכך היא שהסרט משכיל לעבוד בכמה וכמה רמות שונות ,  וזאת הודות לבימוי מיומן ויצירתי ,  תסריט שהוא מלאכת מחשבת ומשחק מדויק .  וכך ,  ברמה האסתטית ,  השליטה הווירטואוזית של קמפנלה במצלמה מגישה כמה רגעים קולנועיים נדירים ,  ובראשם סצנת מצוד שתיכנס לפנתיאון ;  ברמה הדרמטית ,  הסרט סוגר בצורה מספקת ומתגמלת את כל המעגלים שנפתחים בו ;  וברמה הרומנטית ,  הכמיהה של אספוזיטו ליקירת לבו מעוררת הזדהות ומרטיטה את נימי הרגש .  אם כל זה לא מספיק ,  הרי ש"הסוד שבעיניים "  משלב בתוכו גם ביקורת על משטר החונטה בשנות השבעים ,  ואפילו מוצא זמן לכמה אתנחתאות קומיות  רובן מגיעות מכיוון סנדובל ,  עוזרו הנאמן אך חובב האלכוהול של אספוזיטו .
 התפקיד של סנדובל אינו מסתכם באספקת הפוגות משעשעות  הוא אחראי גם לרגע המרגש ביותר בסרט עתיר הרגעים הבלתי נשכחים ,  שבו אנו מגלים כמה גדולה יכולה להיות המסירות של אדם לחברו .  ובכלל ,  מעל כל האיכויות של  " הסוד שבעיניים ",  המעלה העיקרית שלו היא הרוח האנושית הנושבת בו .  לפיכך ,  אפילו שאכן מתגלים בו סודות רבים ,  שם הולם יותר לסרט הוא  " האור שבעיניים ".  אחרי הכל ,  הנושא האמיתי שלו הוא אותו אור מסתורי שמנצנץ בעיניים של כולנו ,  ובכך מאפשר לנו להמשיך להביט בעולם באהבה למרות כל הדברים הנוראיים שאנחנו רואים בו .  
האקדמיה האמריקאית לקולנוע תחליט לבדה אם  " הסוד שבעיניים "  ראוי לאוסקר .  מה שבטוח הוא כי יצירה שכל כך אוהבת את הצופים שלה ראויה לקבל מהם אהבה בחזרה .
 
אוסקר בעיניים
עם בימוי מיומן ,  תסריט מעולה ומשחק מדויק , " הסוד שבעיניים "  הארגנטינאי הפך למועמד המוביל לפרס .  אבנר שביט מבקש סליחה מ"עג'מי "
 
