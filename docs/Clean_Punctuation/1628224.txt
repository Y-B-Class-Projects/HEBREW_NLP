רד ,  עלה ,  עלה ורד
בין הזוועות באינדיאנה ובדטרויט ,  מה שבאמת השפיע על עומר דיקמן היה חוסר היציבות של ג'ינובילי ,  כרמלו וכן ,  גם מייקל רד
אל הורפורד :  
לאחר עונת סופמור מאכזבת שבה לא הציג הורפורד כל התקדמות לעומת עונת הרוקי שלו ,  נוצר הרושם שהשילוב של גילו המתקדם וסגנון המשחק שלו מבשרים על כך שמדובר בשחקן שהתקרה שלו נמצאת סנטימטרים בודדים מעל לראשו ,  במקרה הטוב .  אלא שלעונתו השלישית בליגה הגיע שחקן אחר לגמרי .  במקום הפאואר פורוורד הסולידי והחביב ששובץ בתפקיד לא-לו ומתקשה לעשות סל מעל ענקי הליגה ,  קיבלנו סנטר אמיתי שניצב כשווה מול כל גבוה שנקרה בדרכו .  החגיגה הקבועה ברחבה של אטלנטה הפכה לסיוט עבור מרבית גבוהי הליגה ,  שחוטפים שם גגות על ימין ועל שמאל מהורפורד ומשותפו לקו הקדמי ,  ג'וש סמית' המצוין .  בהתקפה ,  למד הורפורד להשתמש ביעילות בכוח ובאתלטיות שלו ,  והוא מייצר את הנקודות שלו בלא פחות מ- 60% מהשדה  ( לעומת 52% בעונה הקודמת )  .  אבל מה שקנה להורפורד באופן סופי את מקומו בראש הטור הם השבועיים האחרונים ,  בהם הפך לאחת ממפלצות הצבע האימתניות בליגה :  18 נקודות ,  12 ריבאונדים ולמעלה מ-2 גגות באחוזים מעולים מהשדה ומהקו ,  וזה עוד אחרי מפגש כפול עם קליבלנד שחתך את הממוצעים לא מעט .  זה רק אני או שהכינוי 'ביג אל' הלך בטעות לבחור הלא נכון ? 
מאנו ג'ינובילי :
 הברומטר של סן אנטוניו מוכיח שגם העונה על פיו יישק דבר באימפריה הטקסנית .  הסיבה העיקרית לפתיחת העונה הנוראית של הספרס ,  והסיבה העיקרית להתאוששות המופלאה שלה הן התנודות החדות ביכולתו של הגאון המזדקמן מארגנטינה .  בעונה שבה טוני פארקר רחוק מלהבריק והצוות המסייע רחוק מלסייע לדאנקן ,  הופך ג'ינובילי לאקס פקטור של הקבוצה ,  וכשהולך לו - כמו בשבועיים האחרונים ,  למשל - אז יש לא מעט שונאי ספרס שסובלים מסיוטי לילה .  בחמשת המשחקים האחרונים  ( להוציא את המשחק הלילה )  שלו מזכיר מאנו סוף כל סוף את השחקן המוכר לנו מעונות האליפות ,  עם מספרים ג'ינוביליים טיפוסיים של 15 ,  5 ,  6 ו-2 חטיפות למשחק ,  וההרגשה שכשבאמת מתחשק לו הוא מסוגל לעשות מה שהוא רוצה .  אגב ,  כמה מפתיע  הספרס ניצחו בכל אותם חמישה משחקים מוזכרים ,  ובהפרש ממוצע של לא פחות מ-14 נקודות  .  אז נכון ,  אין ערובה לכך שבעוד שבועיים לא תראו אותו  או את סן אנטוניו כולה - באגף המאכזבים של הטור ,  אבל בינתיים הוא כאן .
 קליבלנד קאבלירס :
 הם פתחו את העונה בצליעה עם שני הפסדי בית ,  המשיכו בגמגום כשהם משתרכים במקום הרביעי במזרח לקול צקצוק לשונות המבקרים ,  אבל בשבועיים האחרונים אין ספק שקליבלנד היא הקבוצה החמה של הליגה ,  עם 7 נצחונות משכנעים ברצף  ( ו-12 מתוך ה-13 האחרונים )  ,  כולל נצחון כפול על אטלנטה ,  טיולים קלילים מול פיניקס ויוסטון ,  וכמובן המשחק המפורסם ההוא בכריסמס שבו הגיעו הקאבס לסטייפלס סנטר והשפילו את האלופה עם 15 הפרש וכמעט מחצית שלמה של גארבג' טיים .  חודשיים לתוך העונה  ( ועל אף ההפסד הלילה לשארלוט )  ,  נראה שקליבלנד סופסוף למדה להשתמש נכון בשאקיל ,  להוציא את המקסימום מהשילוב של לברון ומו וויליאמס הנפלא ,  ובעיקר לנצל את יתרון העצום של הספסל הורסטילי עליו עבד דני פרי במשך כל הקיץ .  מי שראה את הקאבס משחקים בחודש האחרון יכול היה להבחין באינטנסיביות שבה משחקת הקבוצה לאורך 48 דקות ובשימוש המדוייק במחליפים על מנת לסחוט את כל האנרגיות מהיריבות ,  שפשוט מתפרקות ברבע האחרון .  כלומר ,  בהנחה שהמשחק עדיין נשאר רלוונטי .  אליפות ?  עדיין מוקדם להגיד ,  אבל הסיכויים מתחילים להיראות הרבה הרבה יותר טובים .
 ארון ברוקס :
 לא רבים האמינו שכבר בשנתו השלישית בליגה יוכל הרכז הננסי של יוסטון לשמש בתור הרבה יותר מקוריוז בליגה .  בכל זאת ,  שחקן צעיר בגובה 1.80 שעובר הסבה מהירה מסקורר לרכז ומקבל את המפתחות לקבוצה צעירה נשמע כמו מתכון לקבלת החלטות מזעזעת ,  כדורים שעפים ליציע ומוטחים בקרש חלופות ,  וחברים מתוסכלים לקבוצה שמאיימים או לא מאיימים עליו בחדר ההלבשה עם אקדח טעון או לא טעון .  אבל הנה ,  אותו ברוקס מתנוסס בראש רשימת הקלעים ומוסרי האסיסטים של הקבוצה עם 18 ו-5 בהתאמה ,  ומוביל אותה אל המקום השביעי והמכובד במערב הצפוף .  קבלת ההחלטות עדיין לא מדהימה אולם גם באגף הזה נרשם שיפור ,  הרבה בזכות העובדה שריק אדלמן משחק עם ברוקס וקייל לאורי יחד בקו האחורי ,  מה שמאפשר לברוקס להתמקד בדבר שהוא הכי טוב בו  לעשות נקודות .  בששת המשחקים האחרונים עומד ארון על 23 נקודות למשחק כולל 4 שלשות ו-46% סולידיים מהשדה ,  ואפשר להגיד כבר בוודאות שמדובר באחת ההפתעות הנעימות ביותר של העונה .
 דטרויט :  
חילופי העשורים שנחתו עלינו השבוע בלי התראה  ( הקלנדר שלי לא עובד ,  תהרגו אותי )  לא יכלו לבוא במועד סימבולי יותר ובתיאום מושלם יותר עם קריסתה הסופית של הקבוצה ששלטה במזרח במשך מרבית העשור .  אם לא תהיינה הפתעות מרעישות ,  אז לראשונה מזה ,  ובכן ,  עשור ,  תיאלץ דטרויט לצפות בפלייאוף דרך הטלווזיה ,  לאחר שפרויקט הבנייה מחדש לא חולל את האפקט המתבקש .  באופן הפוך לחלוטין מכפי שניתן היה לחזות ,  חזרתם במקביל של בן גורדון ,  ריפ המילטון ,  טיישון פרינס וצ'רלי וילנואבה לא רק שלא סייעה לקבוצה לצאת מהמשברון שלה ,  אלא רק העמיקה אותו עוד יותר ,  ונכון לעכשיו ניצבת דטרויט עם 9 הפסדים רצופים ועם אחד הסגלים הפצועים והמאכזבים ביותר בליגה .  המאכזב הגדול מכולם הוא כמובן צ'רלי וי ,  שכמו בשנה שעברה שוב מפסיד את המקום בחמישייה לרוקי אלמוני עם שם מוזר ,  אולם גם גורדון ,  ריפ ,  ואפילו סטאקי רחוקים מלספק את הסחורה .  אלא אם תצליח הקבוצה להחתים סופרסטאר בקיץ 2010 הבא עלינו לטובה ,  עושה רושם שמחכות לה עוד לא מעט שנים של בהייה בגב של שארלוט ומילווקי .  לא נעים .
 כרמלו אנתוני :  
כן ,  קראתם נכון .  כרמלו הוא השחקן הראשון שזוכה להיכנס לטור הזה פעמיים העונה ,  והפעם דווקא לא מהצד החיובי .  אז איך זה שאחד מכוכבי העונה מוצא את עצמו ברשימת המאכזבים של השבועיים האחרונים ?  ובכן ,  מאז הפציעה של צ'ונסי בילאפס עומדת דנבר של כרמלו על מאזן מאד לא מחמיא של נצחון אחד לעומת חמישה הפסדים ,  למרות לוח משחקים נוח למדי ,  וכדי לזרות מלח על הפצעים ,  אז דווקא אמש ,  כשכרמלו הצטרף לבילאפס על ספסל הפצועים ,  מצאה דנבר את הנצחון המיוחל ,  ועוד בסולט לייק סיטי .  האם זה אומר שכרמלו אנתוני מזיק לקבוצה ?  בוודאי שלא .  האם ייתכן שמדובר בסתם צירוף מקרים ?  אולי .  אבל בשורה התחתונה ,  קשה שלא לקבל את הרושם שעם כל הפרגון שקיבל אנתוני העונה ,  הוא בסה"כ עדיין המוציא לפועל בקבוצה שהבוס האמיתי שלה הוא צ'ונסי ,  ועדיין לא מספר אחד אמיתי של קבוצה מנצחת .  אולי לעולם לא יהיה .
 מייקל רד :
 11 ,  25 ,  7 ,  3 ,  14 ,  32 ,  6 ,  2 ,  6 ,  27 .  לא ,  זו לא הגרלת המספרים השבועית של הלוטו ,  אלא מספר הנקודות שקלע מייקל רד בכל אחד ממשחקיו מאז שחזר מפציעה .  הממוצע של כל אלו ,  במקרה ותהיתם ,  הוא 13.5 ,  בערך כמו הממוצע של ארסן איליאסובה .  אם חשבנו שהעונה הקודמת היתה שיא השפל בקריירה של הכוכב הדועך ממילווקי אז מסתבר שמתחת לשפל יש עוד תהום עמוקה מאד לצנוח אליה ,  ומייקל רד נראה על הדרך הבטוחה לשם .  להזכירכם ,  מדובר בסקורר מחונן שלא ירד מ-21 נקודות למשחק ב- 6 העונות הקודמות ,  שמשחק בקבוצה שמרבית הסגל שלה לא היה מתקבל לליגה האדריאטית ,  ובכל זאת ,  העונה רד מצליח להיראות כמו הגרסה החיוורת של דווין בראון .  גם אם סביר שיתאושש מהשפל הנוכחי ,  הרי שימיו כפרנצ'ייז פלייר כבר מאחוריו .  טוויסט עצוב מאד בקריירה של אחד מסיפורי הסינדרלה היותר יפים שהיו בליגה הזו בעשור הקודם .
 אינדיאנה פייסרס :
 והפעם הולך הלוקיישן האקסקלוסיבי של הטור לקבוצה היחידה בליגה שיכולה לגרום לגולדן סטייט להיראות הגיונית .  התכנון המקורי היה להעניק את הכבוד לגילברט ארינאס ,  השולף המהיר במזרח ,  אולם ברגע האחרון התקבלה במערכת תלונתו של דון נלסון על כך שנמצאה קבוצה עם הירארכיה משונה יותר משל הווריורס שלו .  נלסון אמנם הבטיח לתקן את המעוות ולעלות עם רוני טוריאף בתור הרכז הפותח במשחק מחר ,  אבל בינתיים בואו נדבר על הפייסרס ,  פשוט כי מישהו חייב לעשות את זה .  האמת  אין לי מושג מה לעזאזל הולך שם ,  ועושה רושם שגם לא לאף אחד אחר .  
השחקנים שונאים את המאמן ושובתים איטלקית על הפרקט ,  המאמן שונא את השחקנים ומספסל אותם בהטלת קוביה ,  ולארי בירד שונא את האוהדים ומסרב להשליט סדר באנארכיה .  דני גריינג'ר ,  שהיה אמור להנהיג את הקבוצה ,  כרת לעצמו את העקב רק כדי לא לקחת חלק בפארסה ,  וטרוי מרפי ,  שהיה אמור להחליף אותו בתפקיד ,  הדביק את עצמו באבולה ,  וכרגע בהרכב מככבים  אהמ ..  .  - ארל ווטסון ורוי היברט .  לא ,  רגע ,  לות'ר הד וסלומון ג'ונס .  כן .  לא .  רגע ,  שניה אחת ,  בעצם אלה דאנטיי ג'ונס ודג סלמון .  מה שבטוח זה שהשחקנים שסומנו בתור אבני היסוד של הקבוצה  מייק דאנליבי ,  טי ג'יי פורד וברנדון ראש - לא מצליחים להוציא מעצמם שום דבר שקשור לכדורסל ,  ועם כל הכבוד ללות'ר הד ,  ככה זה לא יכול להימשך .  בין אם יוחלף ג'ים אובריאן ובין אם תוחלף חצי קבוצה ,  אינדיאנה של השנה הספיקה כבר לתפוס לעצמה מקום של כבוד בין גולדן סטייט לניקס של אייזאה ,  ואל תתנו לנצחון הקלוש על מינסוטה להטעות אתכם  העסק שם מתפרק ,  ובגדול .
 
רד ,  עלה ,  עלה ורד
בין הזוועות באינדיאנה ובדטרויט ,  מה שבאמת השפיע על עומר דיקמן היה חוסר היציבות של ג'ינובילי ,  כרמלו וכן ,  גם מייקל רד

