איך משחזרים מחנה השמדה שנמחק ? 
67 שנה אחרי שהנאצים מחקו את סוביבור ,  יצאו הארכיאולוג יורם חימי וכתב  " עובדה "  בן שני לחשוף את המחנה שתחתיו קבורים כ-200 אלף יהודים .  יומן מסע מצולם
באף שלב של הדרך לא חשבתי שהיא תסתיים בסצינה כזו .  כשהארכיאולוג יורם חימי מחזיק ביד סלולרי ואני לצדו ,  אוחז את מכשיר ה-gps שלקחנו מהמכונית .  מהעבר השני של קו הטלפון ישבו אנשי פיענוח הצילומים של חיל האוויר בישראל .  הם כיוונו אותנו בתוך יער פולני לפתרון של חידה בת ששים וחמש שנים .
 שבועיים קודם לכן יצאנו לפולין במטוס מלא בבני נוער בדרכם למסע זיכרון .  אבל האיש שאנחנו הולכים לצלם יצא למשימה אחרת לגמרי .  הוא מתכוון לחפור באדמה הרעה של מזרח פולין כדי לחפש בה את שרידי מפעל ההשמדה  את שרידי תא הגזים של סוביבור .
 שמו יורם חימי ביום יום הוא ארכיאולוג מחוז נגב דרומי ברשות העתיקות ,  אבל לכאן הוא יוצא בשליחות אחרת לגמרי .  זו עבודת הדוקטורט שלו באוניברסיטת בן גוריון ,  מחקר שמממן יד ושם ,  אבל יותר מהכל יש כאן גם סגירת מעגל אישית וסיפור ישראלי אחר לחלוטין .  חימי הוא בן למשפחה שמוצאה ממרוקו ושני דודיו שנקלעו בזמן מלחמת העולם השניה לפריז ,  נתפסו בה ונשלחו בטרנספורט לסוביבור .  היום האחיין שלהם יוצא אחרי 65 שנים ,  למצוא את המקום שבו נרצחו .
 והמקום הזה נראה היום אחרת לגמרי .  בסוף 1943 מחקו הנאצים את סוביבור ועל חורבות המחנה ניטע יער צפוף .  שום דבר בסוביבור לא דומה היום למה שהיה אז .  מלבד רציף הרכבת הישן שעדיין נכנסת אליו בתחילת כל שבוע שיירה ריקה של קרונות משא .  המראה הפסטורלי טעון משמעויות .  שורה של מנופים עסוקים כל היום בהעמסה של בולי עץ לקרונות .  אי אפשר שלא לחשוב על הרכבות שהגיעו לכאן אז מלאות ויצאו ריקות .  היום הקרונות חונים באותו רציף ושם מעמיסים עליהם בולי עץ .  עצים זקופים ,  עבים ,  כאלה שצמחו מהקרקע הכי פורייה בפולין ,  מהאדמה שקבורים בה ,  על פי ההערכות ,  כ-250 אלף יהודים .
 חימי מבקש לחשוף את מה שהיה פה .  כארכיאולוג הוא מאמין שתמיד נשאר משהו בקרקע .  אולי הגרמנים טשטשו אבל חימי בטוח שימצא כאן צלקות באדמה .  אבל איך מתחילים לחפש בנוף שהשתנה לחלוטין את השרידים למבנים של המחנה ,  ובעיקר את המקום שבא למצוא ,  את שרידיו של תא הגזים ? 
בדרך כלל ארכיאולוג מגיע אל אתר חפירות כמו אדריכל ,  הוא ניצב מול שטח ריק וחושב איפה היה מקים כאן בית .  מהיכן ימתח דרכי גישה ,  מאיפה יגיעו מים .  אם ישאל את השאלות הנכונות יידע איפה לתקוע את האת בקרקע ,  איפה לחפור .  אבל למחנה ההשמדה הארכיאולוג מגיע אחרת .  כמו איש מז"פ שניגש אל זירת פשע .  יודע שהפושעים טשטשו ראיות .  שקשה לסמוך על הזכרון המתעתע של העדים הבודדים שעדיין חיים .  
אם יש דרך לדייק את המקום שבו אנחנו נמצאים הרי זה באמצעותו של צילום אוויר ישן .  תמונה שצילמו ב-1944 אנשי חיל האוויר הנאצי הלופטוואפה .  הצילום הזה מתעד פני שטח שונים לחלוטין מאלה שמולנו .  בתצלום רואים מגרש אפר גדול לבן ,  אנחנו נמצאים היום בלב יער .
 עשרה פועלים פולנים עוזרים לחימי ולמנחה שלו הפרופסור יצחק גלעד .  הם חופרים על פי הנחייתם ריבוע אחרי ריבוע את האזור החשוד .  הפועלים הם תושבי הכפר הסמוך גם הם גדלו בצל המיתוס שמשהו טמון באדמה .  במשך שנים הגיעו לכאן מחפשי מטמונות מצוידים בגלאי מתכות .  בטוחים ש"הזהב היהודי "  נותר כאן קבור באדמה .  אבל אנחנו מחפשים משהו אחר לגמרי ,  אנחנו בזירת פשע וכל גוש אדמה מסונן כדי לחפש בתוכו בדל ראיה ,  ואלה מתחילות לצאת החוצה נלכדות במסננת הגדולה .  טבעת כסף ,  מטבע הולנדי ,  גדרות תיל וחתיכות בטון .  ומיד גם פריטים מזוויעים כמו מערכות של שיניים תותבות שנשתמרו כמעט לחלוטין בתוך האדמה .  ברגע הזה מפסיקים לשאול שאלות מדוע זה חשוב .  ברור לך שמה שנמצא בתוך הקרקע כבר 65 שנים מחכה שמישהו יחשוף אותו ,  יתייחס אליו .  זה בדיוק מה שחימי עושה .  לפני שהתחיל לחפור הלך לראיין ניצולים ,  קרא כל פיסת אינפורמציה שפורסמה ,  הכל ישמש כחתיכות של פאזל בהשלמת תמונת סוביבור המלאה .
 אחרי שבוע של חפירות מתסכלות מבצבץ פתאום גוש בטון קטן בתוך האדמה .  מתחתיו יחשף חתך של אדמה כהה סימטרית ,  זו הפעם הראשונה שאנחנו מתחילים לזהות את אותן הצלקות באדמה .  עדויות למבנה שעמד כאן פעם .  אבל איפה אנחנו נמצאים בדיוק ?  את התשובות יספק צילום האוויר הישן .
 

איך משחזרים מחנה השמדה שנמחק ? 
67 שנה אחרי שהנאצים מחקו את סוביבור ,  יצאו הארכיאולוג יורם חימי וכתב  " עובדה "  בן שני לחשוף את המחנה שתחתיו קבורים כ-200 אלף יהודים .  יומן מסע מצולם

