ביברס ,  זו באמת הליגה השישית בטיבה באירופה
מה מצפה לקשר הפועל תל אביב בליגה הרוסית שנפתחת בסופ"ש ,  מה יהיה מעמדו ברובין קאזאן ובליגה בכלל ?  קבלו תחזית
הפעם זו לא בדיחה  הליגה הרוסית היא אכן הליגה השישית בטיבה באירופה לפי הדירוג הרשמי של אופ"א ,  וככזו היא שולחת שתי נציגות לשלב הבתים של ליגת האלופות ועוד אחת לשלב המוקדמות .  הליגה הרוסית סובלת מיחסי ציבור יחסית דלים בישראל ,  בטח בהתחשב באיכותה ,  בעובדה שיש כאן מיליון דוברי רוסית ,  ביכולת של קבוצותיה באירופה וגם ביכולת הכלכלית שלה  התקציב הכולל של קבוצות הליגה עומד על בערך 550 מיליון דולר  (  !  )  .
 מגמת ההתחמשות הכללית והשוויוניות הגדולה בצמרת מבטיחה שהליגה הרוסית של העונה תהיה כנראה המעניינת ביותר בעת האחרונה .  אם בשנות ה-90 הפער בסיום העונה בין המקום הראשון לחמישי עמד על 25-28 נקודות ,  הרי שבשנים האחרונות זה יורד לכיוון ה-15 ,  כאשר לעונה הנוכחית התחזיות מדברות על 10-12 בלבד .
 אבל ,  לצד האופטימיות הגדולה ,  ישנה גם דאגה גדולה כי בחורף הנוכחי נפל דבר בכדורגל הרוסי  קבוצת פ.ק .  מוסקבה איבדה את מקומה בליגת העל בגלל בעיות תקציביות וירדה אוטומטית לליגה החובבנית .  מה שקרה למועדון הזה הוא מראה למה יכול לקרות לכמעט כל אחד מהמועדונים הגדולים של רוסיה ,  כי פ.ק .  מוסקבה הייתה אמנם קבוצה ללא מסות של אוהדים ,  אבל היא הסתמכה על ניהול מעולה וחכם ובעיקר על השקעות נדיבות מחברת אוצרות טבע  ( Norilski Nickel )  .  ברגע שהאחרונה הודיעה על הפסקת התמיכה ,  הקבוצה  שהגיעה בקביעות למפעלים האירופיים בשנים האחרונות  פשוט נעלמה ממפת הכדורגל .  לקבוצות של רוסיה תקציבי עתק ,  אבל אף אחד מהם אפילו לא מתקרב לאיזון או שפיות תקציבית ולמעשה תלוי בגחמות של בעל הבית התורן .
 מגמה נוספת שניתן לזהות היא החלוקה הברורה לקטגוריות של קבוצות וכתוצאה מכך גם ליכולות כלכליות ותקציביות .  הקטגוריה הראשונה היא קבוצת הערים הגדולות  ( מוסקבה וסנט-פטרסבורג )  .  אלה נהנות מתקציבי ענק באדיבותן של החברות הגדולות ביותר ברוסיה :  חברות אוצרות הטבע Lukoil  ( ספרטק )  ,  tatneft  ( ספונסרית בצסק"א )  ו-Gazprom  ( זניט )  ,  חברת הרכבות הלאומית RZD  ( לוקומוטיב )  ,  חברת התעופה הלאומית Aeroflot  ( שותפה בצסק"א )  והבנק הגדול ברוסיה VTB ,  בשיתוף לא פחות מוועדת הכספים של הפרלמנט הרוסי  ( דינאמו )  .  הקבוצות האלה יכולות להעמיד תקציבים של 70-100 מיליון דולר .
 הקטגוריה השנייה הן הקבוצות שמייצגות מקומות כמו הרפובליקות האוטונומיות בקווקז ובאיזור הוולגה ועוד  אוסטיה הצפונית  ( אלאניה ולדיקווקז )  ,  צ'צ'ניה  ( טרק גרוזני )  ,  דגסטן  ( אנז'י מחצ'קלה )  ,  קרברדינו-בלקריה  ( ספרטק נאלצ'יק )  וכמובן טטרסטאן  ( רובין קאזאן )  .  אלה יכולות לגייס תקציבים נמוכים יותר מהראשונות  ( 15-50 מיליון דולר )  ,  אבל נהנות מיציבות גדולה כבעלות החסות הרשמית של הממשלות המקומיות וכמקור לגאווה הלאומית .
 בקטגוריה השלישית נופלות הקבוצות מהפריפריה שאינן מייצגות אוטונומיות  רוסטוב ,  אמקר פרם ,  סאטורן ראמנסקויה ,  סמארה ,  סיביר נובוסיבירסק וטומסק .  הקבוצות האלה יכולות לגייס סכומים של עד 20 מיליון דולר ,  ומשום שלרוב אינן מהוות חלון ראווה משמעותי עבור ההנהגה המקומית ,  נקלעות לא פעם למשברים כלכליים .  רק בשנתיים האחרונות היו משברים בטומסק ,  סמארה וחימקי ,  שהייתה אמורה להתאחד עם סאטורן ובסוף ירדה ליגה בביזיון בעונה שעברה  ( יחד עם קרסנודאר ,  עוד קבוצת פריפריה )  .
 כמעט מתבקש שנתחיל את הסקירה שלנו מהאלופה המכהנת ,  רובין קאזאן ,  שאליה התוודענו בשבועות האחרונים ושבשורותיה ישחק השחקן הישראלי השלישי ברוסיה והשני בליגת העל שלה  ( אחרי עוז יפרח בטורפדו מוסקבה וזאב חיימוביץ' בטרק גרוזני )  .  בישראל מעברו של ביברס נאתכו עשה כותרות גדולות ,  אבל ברוסיה הוא התקבל בקרירות אם לא בציניות . " לא ברור מה התכלית ברכישתו של נאתכו מהפועל תל-אביב ",  כותב העיתון  " ספורט דן ",   " אבל לא היינו מהמרים נגד העין של ברדייב ".  
הציטוט הזה הוא אולי תכלית העניין  רובין בנויה בצלמו של המאמן הטורקמני גורבן ברדייב ,  שמצליח לקחת מועדון נידח עם תקציב בינוני במושגים רוסיים  ( 50-55 מיליון דולר )  לאליפות פעמיים ברציפות .  יותר מזה ,  שבע עונות בלבד מופיעה רובין בליגה העליונה  שלוש מתוכן היא סיימה בין שלוש הראשונות .  רובין לא תלהיב  ( בטח בלי דומינגס שעזב לוולנסיה )  ,  אבל תהיה שוב יעילה עד דמעות   " המכונה הטטארית ".  העיתונים של מוסקבה כותבים בלי בושה שסופה של כל מכונה להתקלקל ,  אבל בינתיים זכו הבחורים של ברדייב בסופר-קאפ הרוסי אחרי ניצחון על צסק"א .  נראה שגם הפעם הם יהיו בשלישייה המובילה .  נאתכו הובא לקבוצה בעיקר כדי לעבות את הסגל .  הוא יצרך להשתלב במהירות בשיטה של ברדייב ,  אחרת הוא יגלה מהר מאוד שגם הקיץ בקאזאן לא כל כך חם .
 היריבה הראשית והטבעית של רובין לאליפות צפויה להיות צסק"א מוסקבה .  הקבוצה של הצבא  ( תקציב  70 מיליון דולר )  עברה עונה מדכדכת אשתקד עם חילופים של שלושה מאמנים והעונה היא נחושה להחזיר עטרה ליושנה ,  עם המאמן הצעיר והמוכשר לאוניד סלוצקי .  היא לא איבדה אף כוכב בפגרה  ( למרות שקראסיץ' צפוי לעזוב בקיץ )  והתחזקה בהונדה היפני שהגיע מוונלו .  בגלל ההשתתפות בליגת האלופות ,  צסק"א החלה מוקדם את ההכנות לעונה ולכן בפתיחת העונה היא אמורה להיות טובה מהיריבות .  לצסק"א סגל מוכשר והשחקנים הרוסים הטובים בליגה  ( אקינפייב ,  איגנשביץ' ,  האחרים ברזוצקי ,  דזגוייב )  ואם סלוצקי יצליח להנחיל את הטקטיקה ההתקפית ,  צפויה לצסק"א עונה מתוקה מאוד בצמרת הגבוהה .
 קבוצה נוספת שרואה עצמה מועמדת לאליפות היא לוקומוטיב מוסקבה .  קבוצת פועלי הרכבת עברה תקופה קשה ביותר של חילופי דורות  ( שלוש עונות )  וחוזרת השנה בכוחות מחודשים ותקציב משופר  ( 62 מיליון דולר )  .  הבשורה העיקרית היא חזרתו לעמדת המאמן של יורי סיומין האגדי ,  אחרי כמה שנים בנבחרת רוסיה ,  דינמו מוסקבה ודינמו קייב .  סיומין חזר כבר באמצע העונה שעברה ,  אבל איש לא ציפה ממנו לעשות ניסים עם הסגל שלא הוא בנה  ( והוא עדיין עשה והעלה את הקבוצה מהמקום ה-10 ל-4 ב-11 מחזורים )  .  סיומין בלוקומוטיב הוא כמעט כמו פרגוסון במנצ'סטר יונייטד .  ללוקומוטיב סגל מוכשר ועם ההנחיה הנכונה היא בהחלט עשויה להיות האלופה החדשה ,  כמו שמצביעים לא מעט פרשנים בכירים ברוסיה .  
עוד אחת שלא תוותר על הצלחת בלי קרב היא זניט סנט פרסבורג ,  המועדון העשיר ברוסיה עם תקציב מדווח של 100 מיליון דולר  ( יש האומרים שיש גם לא מדווח )  .  לקבוצה יש גב אדיר מהשלטון שראשיו נמנים עם אוהדיה  ( הנשיא מדבדב ורה"מ פוטין ביניהם )  וזה מאפשר לה להביא מאמנים בסדר הגודל של אדבוקאט ועכשיו לוצ'יאנו ספאלטי האיטלקי .  הקבוצה גם החזירה לשורותיה את אלכסנדר קרז'אקוב ,  אחד מבכירי החלוצים ברוסיה עם עבר בסביליה ותקבל בחזרה אחרי פציעה ארוכה את דאני הפורטוגלי ,  אותו אחד שניצח את מנצ'סטר יונייטד בסופרקאפ האירופי עם שער נפלא .  הכל תלוי במידת ההצלחה של ספאלטי ללכד את הקבוצה .
 אם זה לא הספיק  קבלו מועמדת נוספת  ( לפחות בעיני עצמה )   ספרטק מוסקבה .  המועדון הגדול ,  המעוטר והאהוד ביותר ברוסיה לא יכול להרשות לעצמו לשאוף לפחות מזה ,  בטח כשלרשות המנג'ר ואלרי קארפין עומד תקציב של 75 מילין דולר .  תוסיפו לזה את העובדה שספרטק לא הייתה אלופה מאז 2001 וקבלו את סיר הלחץ המושלם .  
הקבוצה המשתפרת והמסקרת של הפגרה הייתה דינמו מוסקבה .  קבוצת המשטרה שדרגה משמעותית את התקציב  ( 80 מיליון דולר )  ויצאה בפגרה למסע רכש .  התוצאה :  אפוריאנו ,  צ'סנאוסקיס ,  סאמדוב ורבקו מפ.ק .  מוסקבה שהתפרקה ,  סמשוב שחזר מזניט  ( בסוג של טרייד עם קרז'אקוב )  אחרי עונה אחת ובעיקר החלוץ האוקראיני של ליברפול ,  אנדריי וורונין  השם הגדול ביותר שנחת ברוסיה בפגרה האחרונה .  הקבוצה גם חיזרה נמרצות אחרי יוסי בניון ,  אבל בסופו של דבר המהלך לא הסתייע .  השם שעומד מאחורי מסע הרכש הוא המנהל הטכני החדש ,  קונסטנטין סרסניה .  סרסניה עבד לפני כן באותה משרה בזניט וברובין ושתיהן זכו באליפות עם הסגלים שהוא בנה .  מעניין מה זה אומר לגבי דינמו .  זהו גם מבחן גדול מאוד למאמן אנדריי קובלב ,  אולי כשרון האימון הצעיר הבכיר ברוסיה .  העונה הוא כבר לא יוכל להתלונן על חולשת הסגל .
 קבוצת מרכז הטבלה הקלאסית של רוסיה היא סאטורן ראמנסקויה .  הקבוצה מעמידה בכל שנה תקציב צנוע של 20 מיליון דולר ומתבססת על פליטי הקבוצות של מוסקבה  ( שמעדיפים אותה בגלל קרבתה לבירה )  ,  מה שמאפשרת לה לצוף בבטחה עם הבלחות נקודתיות לגביעי אירופה .  עוד קבוצה יציבה מסוג זה היא טום טומסק ,  שאותה מאמן ואלרי נפומנשצ'י ,  אותו אחד שאימן את קמרון הקסומה במונדיאל 90' .  נפומנשצ'י בנה קבוצה יציבה ואפורה ,  שאין שום סיבה שלא תמשיך להתבסס במקומות 8-10 .
 הקבוצה הבאה שצפויה להתברג באמצע היא קריליה סובייטוב סמארה שכמעט ופשטה רגל בקיץ וניצלה ברגע האחרון .  המצב הזה מביא לכך שאם בעונה שעברה סמארה עם המאמן סלוצקי  ( שעבר לצסק"א )  הייתה מועמדת לדגדג את הצמרת ,  העונה היא צפויה בעיקר לצוף באמצע בתקווה לא ליפול עוד .  מי שרוצה לעשות את הדרך ההפוכה היא רוסטוב .  אחרי כמה עונות עם סרטי מלחמה ,  העונה מינתה הקבוצה למאמן את אחד מגדולי השחקנים בתולדות ברה"מ ואוקראינה  אולג פרוטסוב והצליחה להחתים כמה כשרונות צעירים שלא מצאו את מקומם בקבוצות הגדולות .
 מבין חמש הקבוצות שצפויות להילחם על מקומן בליגה ,  ארבע מגיעות מהרפובליקות האוטונומיות של הקווקז ,  מה שמבטיח לנו קרבות מלאי יצרים .  הטובה בחבורה הזו נראית טרק גרוזני שבה נציג ישראלי  זאב חיימוביץ' .  גרוזני חכרה בפגרה כמה זרים והצהירה בריש גלי שהעונה היא הולכת לקדם את המקומיים .  יש לקוות  ( בשביל חיימוביץ' )  שאלו יצליחו לעמוד באתגר של ליגת העל הרוסית .
 הקבוצה החזקה השנייה בחברה היא ספרטק נאלצ'יק שמצליחה להישאר בליגה זו העונה ה-5 ברציפות ,  למרות שברוב הפעמים החזיקה בתקציב הנמוך בליגה  ( 15 מיליון דולר )  .  שלוש הקבוצות הבאות הן למעשה העולות החדשות לליגה  אנז'י ,  סיביר ואלאניה ,  שקיבלה את המקום של פ.ק .  מוסקבה שהתפרקה .  אלאניה תזכה השנה לשנאת האוהד הממוצע ,  בגלל הפיאסקו עם פ.ק .  מוסקבה ,  שיש הטוענים שראשי אלאניה בחשו בו מאחורי הקלעים וכך הרוויחו את המקום בליגת העל .  ההתראה הקצרה לקראת תחילת הליגה אילצה את הקבוצה לבנות כמעט יש מאין וקשה לראות איך היא תצא מזה כשידה על העליונה .
 בקיצור ,  הביטו מזרחה .  הרי לא סתם הגיעו משם שתי מחזיקות גביע אופ"א .
 
ביברס ,  זו באמת הליגה השישית בטיבה באירופה
מה מצפה לקשר הפועל תל אביב בליגה הרוסית שנפתחת בסופ"ש ,  מה יהיה מעמדו ברובין קאזאן ובליגה בכלל ?  קבלו תחזית

