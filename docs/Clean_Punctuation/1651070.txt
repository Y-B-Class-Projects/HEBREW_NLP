ביקור אצל יפנים חדי עין
הדס צוקר ,  המעצבת יחד עם אחותה עינב ל'רוס אווטה' ,  יצאה לראות את הבגדים של המותג בטוקיו ,  וחזרה עם המלצות לשופינג מטורף
בשביל שמלה יפה אני מוכנה לחתור בסירת קיאקים עד לסרילנקה .  ואני בטוחה שכל מי שצעיף מפוצץ בסטייל ,  חשוב לה יותר מהסדרי השלום עם הפלסטינים ,  מהנהנת עכשיו בהזדהות ,  בעודה מגניבה עוד ליטוף לנעלי הוינטג' שלרגליה או לתיק הקלאץ' העסיסי שלמענו היא הקריבה שכר דירה של חודשיים .  
התמזל מזלי ומקצוע עיצוב האופנה שבחרתי לעצמי  ( או שבחר בי  אם אנחנו ברגע של ניו אייג' )  מזמן אותי לפעמים לשכיות החמדה האופנתיות המרתקות בעולם .  לסרילנקה עוד לא הגעתי ,  אבל את מסע האופנה שלי ליפן אזכור לפחות עד שהסקיני ייצא מהאופנה  ( סתם ,  עוד הרבה יותר זמן )  .
 ליפן נסעתי כדי לראות מקרוב איך נמכרים הבגדים של רוס אווטה בחנויות של המדינה הביזארית הזאת ,  שהסטייל דומיננטי בה יותר מישו ובודהה ביחד .  בדרך כלל בחינה של העיצובים שלנו בחנויות זרות ,  הוא תהליך שדורש סיבולת של מסע כומתה וריכוז של מבחן פסיכומטרי .  אבל במקרה הזה של טוקיו ,  זה הרגיש לי יותר כמו ביקור במפעל לייצור קרמבואים פלוס טעימות חופשיות .  
אין כמו היפנים חדי העין כקהל שייתן משוב על הקולקציה .  הם קומפקטיים ונעימים למראה ,  רוחשים אהבה והערכה אינסופיות לחומרים איכותיים וכשזה מגיע לדברים שהם לובשים  הם רציניים פחד ,  כאילו הם בוחנים רכישת כליה .  כשמעצב מבקר בחנות ביפן שבה מוכרים את מוצריו ,  הוא זוכה ליחס נינטי - מוכרות מצחקקות נדחפות להצטלם איתך וקונים שולפים עטים לחתימות .
 אנשי האופנה המקומיים איתם נפגשתי הצביעו על הדגמים שיתפסו לדעתם בשוק אופנת המעצבים ביפן וכחלק מתהליך סקירת השוק ביקרנו יחד בחנויות שמחזיקות את הבגדים שעיצבנו ,  כדי  " להרגיש את השטח ". 
המסע בעקבות המותג ,  חשף אותי לכמה וכמה מהחנויות המעניינות ביותר ביפן ,  שעצם הביקור בהן היווה חוויה תרבותית בפני עצמה ,  עוד לפני שמודדים בכלל את הבגדים .  את הארכיטקטורה והשימוש בחלל צריך ללמד בחוגים מתקדמים לאדריכלות ואת תשומת הלב לפרטים  גדולים כקטנים - מן הראוי להנחיל לכל בעל מלאכה שרוצה להיות משהו בעולם הזה .  חזות החנויות מרהיבה ומסקרנת  ( לדוגמה חנות במרתף של 4 קומות באדמה באווירת פאנק מחתרתית ,  שרק חפירתה עלתה 40 מיליון דולר )  והיא תמיד בעלת נושא או סיפור כלשהו .  פנים החנויות בדרך כלל נקי ומינימליסטי ,  אך יחד עם זאת מדושן ועשיר .  והכל זועק איכות וסטייל .  
יצאנו לדרך עם במיני מיינור מודל 69  ( שילדה מעץ ,  יבוא אישי מלונדון )  וביקרנו בכל נקודת האופנה המגניבות ביותר בטוקיו ,  כולל הפסקות אוכל יפני אותנטי  ( התפריט כלל דגי ים נדירים מיובשים ,  ביצי דגים שלוקות - גרסת הסורבה המקומית ,  צדפות בגודל המבורגר וגלידה מפולי סויה לקינוח )  .  
ואם גם אתם עומדים להגיע לטוקיו :
 רשת חנויות יפנית ,  איכותית ומובחרת ,  הכוללת 14 חנויות ברחבי יפן בערים אוסקה ,  קובה קיוטו וטוקיו .  בטוקיו ממוקם אחד הסניפים היפים והמקסימים ביותר בסמוך לשדרה המפורסמת אומוטסנדו ,  המאכלסת את חנויות הדגל של המעצבים המפורסמים בעולם  ( רלף לורן ,  לואי ויטון ,  דולצ'ה וגבאנה )  .  החנות מאופיינת בקונספט נקי ומתוחכם ,  בגדים יקרים להחריד של מיטב המעצבים  ( פיליפ לים ,  האני וואי ,  רפטו ,  גולדן גוס וקו בייסיק של הרשת עצמה )  סקאלת הצבעים בחנות היא מונוכרומטית ,  נעה בין אפורים לחומים ירקרקים וכחולים ,  העיצוב נקי ומאופק  מדובר באסופת חומרים איכותיים כמו משי ,  קשמיר ,  סריגי צמר מחבקים ואריגי פשתן נינוחים .  החנות מציעה קולקציית נשים וגברים ופריטים רבים שהם יוניסקס .  בנוסף אפשר למצוא בחנות גם קולקציית סבונים ומוצרי טיפוח ממותגים .  
ANGLOBAL SHOP OMOTESANDO 4-10-5 JINGUMAE SHIBUYA-KU TOKYO Japan 15-0001
אחת החנויות הקוליות והמחתרתיות שאפשר למצוא בטוקיו .  ממוקמת באיומה ,  שהוא הרובע היוקרתי והמפונפן ביותר בעיר .  לאב לס שוכנת בין חנות הדגל דמוית יהלום ענק של פראדה ,  לחנות המדהימה של קום דה גרסון שנראית כמו אקווריום ענק בזכות קירות הפלסטיק הכחולים והמעוגלים שלה .  ממול חנות הדגל ההורסת של קארטייה שבנויה מכלונסאות זכוכית עם אבן .
 LOVELESS עצמה ממוקמת במערה תת קרקעית ,  כאשר הכניסה אליה כרוכה בירידה תלולה בחדר מדרגות חשוך מקושט בגרפיטי .  החלל שמתגלה ,  מרהיב חשוך וקמאי  בעל קירות אבן ,  מלא עצים ירוקים ושנדלייר ענק .  בחנות 4 קומות ,  כולל בר וחנות ספרים ,  ובמרתף אפשר למצוא את הקו נחשק של רף סימונס והלמוט לאנג ואגף וינטג' מדהים של לואי ויטון וגוצ'י.בעיצוב החנות הושקע סכום צנוע של 40 מיליון דולר  ,  והיא נחשבת הוא לאחד הבוטיקים המעניינים בעולם .  
3-17-11 Minami-Aoyama Minato-Ku Tokyo ,  Japan 107-0062
חנות קטנה וזוהרת ברובע גינזה העשיר והמדושן ,  אחת מני 7 חנויות שמונה רשת היוקרה הזו .  החנות הינה קוביית בטון קטנה בעלת חלון ראווה ,  שדרכו נכנסים לחלל צפוף ומרשים ,  עמוס מותגים יוקרתיים כדוגמת דיאן וון פרסטנברג ,  איסה לונדון ,  פארוש ופילוסופי .
 הקומה התחתונה מכילה תכשיטים ומשקפי שמש של מותגים מעולים וצוות המוכרות היפניות מקסים ,  מלא שיק וצחקוק .  בקומה העליונה מוצגים למכירה שמלות ערב ופרטי הוט קוטור של ממש של חברות איטלקיות מובחרות כמו אלברטה פרטי ,  מארני ,  מוסקינו .  עוד בחנות :  ליין פרטי השזור באבנים ,  רקמת חרוזים מדהימות ,  שיפונים ובדי משי מזילי ריר .  
2-5-1 Marunouchi ,  Maranouchi 2-chome building 1st Floor ,  Chiyoda-ku ,  Tokyo
החנות בעלת השם הצרפתי ,  ממוקמת ברובע גינזה והיא מתפרשת על שתי קומות רחבות שמשדרות קור פלורסנטי מרשים .  אופי הבגדים הוא אוונגרדי ונועז והצבע השולט ,  כיאה לאופי הרוקיסטי של החנות ,  הוא שחור .  בחנות שתולים גופי תאורה בקומפוזיציות מעניינות וקוביות לבנות ענקיות שמחלקות את החלל בחנות .  היא כוללת מותגים נורבגיים ומעצבי אינדי צעירים ונועזים ,  שלועגים למיינסטרים ומביאים בשורות חדשות .  
B1 Frame Jinnanzaka 1-18-2 Jinnan Shibuya-ku ,  TOKYO ,
 בחנות מערבית לכאורה ,  שמזכירה את חנויות הכלבו היוקרתיות בשדרות מדיסון בניו יורק וידידותית לחובבי המיינסטרים שבינינו .  היא מתפרשת על שטח ענק בשדרה היוקרתית ברובע גינזה והיא משדרת חדוות קניות לא מתחכמת ,  לאוהבי התכל'ס .  בחנות נמכרים קולקציות של מעצבים יפנים מקומיים לצד מותגים אירופאיים כמו פול אנד ג'ו,פיליפ לים ,  סי ביי קלואה ,  וגם מוצרי טיפוח וקוסמטיקה משובחים .
 3-5-8 Ginza ,  Chiyoda-ku 104-0061
גם זו חנות שמכוונת יותר לשופריות מן המערב .  מדובר בכלבו יוקרתי במיוחד שמציע חווית קניות כוללת  בקומה הרביעית יש גם מסעדות מכל הסוגים  ( מאינדונזית ועד פסטות )  שפונות לתיירים .  הכלבו בנוי בשיטת חנות בתוך חנות ,  בהן ניתן לרכוש בגדים ,  מוצרי טיפוח ,  נעליים ואקססוריז .  לצד מותגי על כמו לנווין ,  ויויאן ווסטווד וברברי ,  מוצעים גם בגדי חברות קז'ואל אמריקאיות ואקססוריז .  
בחנות SPICK AND SPAN שבתוך הכלבו נדהמתי לגלות שאחד הפריטים שלנו  סוודר גדול מימדים בעל דוגמת צמות עבותות  תלוי לראווה בפרזנטציה .  אחרי שנרגעתי מההתרגשות ,  רכשתי במקום שמלת משי בצהוב-שוקינג של מארני .  עכשיו אני מחכה לקבל איזה פרס בינלאומי כדי ללכת איתה לטקס .  לתשומת ליבם של חבר השופטים ב-FCDA .
 01City 1-21-3 Jinnan Shibuya-ku 150-0041 TOKYO
חנות חדשה הממוקמת בקניון צעיר וסופר יוקרתי ב'רופונגי הילס' ,  אחד הרובעים המגניבים בטוקיו .  מלבד השכנים השווים  ( חנויות של מארני ,  וויה באס סטופ )  ,  החנות עצמה מציעה את ליין תיקי היוקרה KOOBA ,  פריטים של ג'ודי ארנולד האמריקאית ,  ואנמי וורבקה הבלגית שהייתה מורת דרכו של מרטין מרג'יאלה בפיתוח ליין הסריגים היוקרתיים שלו .  
המלצה אקסטרה :  בקומת הכניסה של הקניון יש מסעדת שף מעולה ,  שבה צולים הסועדים את הארוחה על אבנים לוהטות ..  Tokyo midtown complex ,  9-chome Akasaka Minato-ku
וזו רק דגימה מגן העדן הסטייליסטי המכונה טוקיו ,  ובין הנקודות המוזכרות אפשר למצוא עוד הרבה אוצרות אופנתיים .  זול זה בטוח לא ,  אבל אם אופנה יקרה לליבכם ,  ואתם יכולים קצת להשקיע ,  זה שווה ,  כי מדובר בחוויה משכרת חושים .  וזכרו :  אסור לעשן ברחוב ,  לא בגלל שלמישהו אכפת מהריאות שלכם ,  רק מבדלים לא אסתטיים על המדרכות .  יחי אלוהי הסטייל .
 
ביקור אצל יפנים חדי עין
הדס צוקר ,  המעצבת יחד עם אחותה עינב ל'רוס אווטה' ,  יצאה לראות את הבגדים של המותג בטוקיו ,  וחזרה עם המלצות לשופינג מטורף

