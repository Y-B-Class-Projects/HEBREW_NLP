מכבי פתח תקוה ניצחה 0:1 את הפועל באר שבע
הפועל ב"ש שוב הציגה משחק אנמי במגרשה ,  לא סיכנה את השער והפסידה 1:0 למכבי פ"ת .  ניצן דמארי כבש  ( 17 ) 
בבאר שבע לא שכחו את ההפסד 3:0 למכבי פתח תקוה במחזור הרביעי .  אותה תבוסה יצרה קרע שככל שחולף הזמן נראה כבלתי ניתן לאיחוי .  הערב  ( ראשון )  הפועל באר שבע הפסידה שוב למכבי פתח תקוה ,  הפעם 1:0 במגרשה הביתי ולעיני 3,000 אדומים כעוסים ,  במה שעשוי להוות שלב נוסף ביחסי גיא עזורי והקהל הבאר שבעי .  למלאבסים זה לא משנה .  הם כבר עם 10 נקודות מתוך 12 מאז רענון הסגל ,  ויכולים להרשות לעצמם לחלום גם על כניסה לפלייאוף העליון .
 הפועל באר שבע עלתה ללא הקפטן מאור מליקסון ,  שאמנם חזר מפציעה אך החל את המשחק על הספסל ,  ומצד שני העניקה הופעת בכורה לרכש מהפועל רמת גן ,  וויליאם סוארס  ( בינוני )  .  הלחץ מצד הקהל ,  תופעה מוכרת לבאר שבעים כשהם משחקים בוסרמיל ,  נתן את אותותיו בפתיחה הרדומה ,  ובדקה ה-17 הוסיף ניצן דמארי קיסם למדורה .  אסי משיח הגביה כדור מסובב לרחבת באר שבע ,  והבלם הקדים את ריאן אדלי ונגח במדויק לרשת של טברטקו קאלה .  מי שחשב שהשער יעיר במעט את המארחים ,  טעה בגדול .  שחקני שתי הקבוצות התנהלו בעצלתיים על כר הדשא ,  כשהקצב האיטי עושה שירות מצוין לאורחים כמובן .
 האוהדים המקומיים קראו למאמן גיא עזורי להתפטר עם היציאה להפסקה .  הוא מצידו שמר על אמונה ושלח למגרש את מליקסון במקום הבלם אדלי לקראת המחצית השנייה ,  אך שחקניו המשיכו להציג משחק אנמי וחסר השראה ,  עם איום אחד בלבד בכל מחצית על שערו של דרגוסלאב יבריץ' .  מכבי פתח תקוה ,  עם הגנה יציבה בראשותו של מוראד מגמאדוב הוותיק וקישור קשוח המנוהל ביד רמה על ידי סבסטיאן סנסוני ,  לא נתנה למשחק לברוח לה מהידיים .  הקבוצה של פרדי דוד ספגה רק שער אחד בארבעת המשחקים האחרונים ,  מאז המהפכה בסגל ,  והערב השיגה ניצחון שלישי מארבעה משחקים והיא עם הפנים לעבר החלק העליון של הטבלה ,  במקום להעיף מבט חושש לכיוון התחתית .
 דקה 17 :  גול !  אסי משיח הגביה כדור מצוין לרחבה ,  הגנת באר שבע יצאה לנבדל והבלם ניצן דמארי נגח לרשת מחמישה מטרים .  0:1 למכבי פתח תקוה .
 דקה 23 :  שוב כדור קרן נהדף לעבר משיח ,  אבל הבעיטה שלו מחוץ לרחבה חלפה סמוך לקורה .
 דקה 25 :  אוהד קדוסי השאיר לאייל שן ,  שמ-18 מטרים בעט בחצי גובה וסחט הצלה מדרגוסלאב יבריץ' .
 דקה 57 :  חיים מגרלשווילי הניף את רגל שמאל מ-25 מטרים ,  אבל קאלה היה דרוך וקלט את הבעיטה השטוחה .
 דקה 81 :  מאור מליקסון בחן את יבריץ' מ-20 מטרים ,  השוער עצר וקלט בניסיון שני .
 הרכב הפועל באר שבע :  טברטקו קאלה ,  נדב קידר ,  וויליאם סוארס ,  ריאן אדלי  ( מאור מליקסון ,  46 )  ,  שמעון הרוש ,  יוסי אופיר ,  אייל שן ,  משה אסולין ,  דוד רביבו  ( יוסי אלקיים ,  73 )  ,  אוהד קדוסי ,  חנן פדידה  ( גיל בלומשטיין ,  59 )  .
 הרכב מכבי פתח תקוה :  דרגוסלאב יבריץ' ,  אורי אוזן ,  מוראד מגמאדוב ,  ניצן דמארי ,  קובי גנון ,  סבסטיאן סנסוני ,  חיים מגרלשווילי ,  דן רומן ,  אסי משיח ,  טל בן חיים  ( דני פרדה ,  76 )  ,  עומר דמארי  ( דובב גבאי ,  90 ) 

מכבי פתח תקוה ניצחה 0:1 את הפועל באר שבע
הפועל ב"ש שוב הציגה משחק אנמי במגרשה ,  לא סיכנה את השער והפסידה 1:0 למכבי פ"ת .  ניצן דמארי כבש  ( 17 ) 

