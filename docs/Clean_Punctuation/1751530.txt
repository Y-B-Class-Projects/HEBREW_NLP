תוכנית ההרחבה הכמותית השנייה בארה"ב יוצאת לדרך :  הבנק הפדרלי ירכוש אג"ח ב-600 מיליארד דולר
הרכישות יבוצעו עד סוף המחצית הראשונה של שנת 2011  כלומר קצב רכישות של כ-75 מיליארד דולר בחודש
הבנק הפדרלי הודיעה היום על תוכנית שנייה של הרחבה כמותית  ( quantitative easing )  בארה"ב ,  כלומר רכישת אג"ח ממשלתיות על ידי הבנק המרכזי במימון הדפסת כסף ,  בניסיון לתמוך בצמיחת הכלכלה האמריקאית על ידי הורדת עלויות המימון לצרכנים ועסקים .  הבנק המרכזי הודיע כי ירכוש אג"ח ממשלתיות אמריקאיות בסך 600 מיליארד דולר עד סוף חודש יוני 2011 - כלומר קצב רכישות של כ-75 מיליארד דולר בחודש .  הבנק הפדרלי נתון ללחץ גובר לנקוט בצעדים כדי לתמוך בכלכלת ארה"ב לאחר שהתוצר המקומי הגולמי  ( gdp )  צמח ברבעון השלישי של השנה בקצב שנתי של 2% בלבד ולאור העובדה כי מספר המובטלים בארה"ב מתקרב ל-15 מיליון ושיעור האבטלה מסרב לרדת מרמתו הגבוהה יחסית של 9.6%.הבנק הפדרלי הוריד את הריבית בארה"ב לרמה אפסית בדצמבר 2008 ומאז הפך את ההרחבה הכמותית לכלי המדיניות המוניטרית המרכזי שלו .  במסגרת תוכנית ההרחבה הכמותית הראשונה שביצע הבנק הפדרלי בעקבות המשבר הפיננסי ,  רכש הבנק המרכזי אג"ח ממשלתיות אמריקאיות ואג"ח מגובות משכנתאות בהיקף של 1.7 טריליון דולר בין דצמבר 2008 לחודש מארס השנה.תוכנית ההרחבה הכמותית השנייה של הבנק הפדרלי עוררה ביקורת עוד בטרם הודיע הבנק המרכזי באופן רשמי על השקתה . " הרחבה כמותית מהווה הימור מסוכן שהתועלת שעשויה לצמוח ממנו היא קטנה ,  אך טומנת בחובה סיכונים משמעותיים ליצירת בועות נכסים שעלולות לערער את יציבות הכלכלה העולמית ",  אמר היום הכלכלן מרטין פלדסטיין מאוניברסיטת הארוורד ,  בראיון לעיתון  " פייננשל טיימס ". "כלכלת ארה"ב אמנם סובלת מחולשה וקיימת חוסר ודאות לגבי התחזית ,  אך הרחבה כמותית איננה הפתרון הנכון ",  הוסיף פלדסטיין ,  אשר שימש יועץ כלכלי בכיר של נשיא ארה"ב לשעבר ,  רונלד רייגן.יו"ר הבנק הפדרלי ,  בן ברננקי ,  טען מול מבקריו כי הרחבה כמותית נוספת נועדה לסייע לבנק המרכזי לעמוד ביעדיו - ולהבטיח יציבות במחירים ותעסוקה מלאה .  ברננקי זכה לכינוי  " הליקופטר בן "  בעקבות נאום שנשא בשנת 2002 ובו דיבר על  " הצנחת כסף ממסוקים לשווקים "  כדימוי לכך שהדפסת כסף על ידי המדינה היא הדרך הפשוטה ביותר להתמודד עם מצב של דפלציה.הבנק הפדרלי מחזיק כיום בכ-12.5% מהאג"ח הממשלתיות האמריקאיות שבידי הציבור .  בשבועות האחרונים ,  על רקע התגברות הציפיות לתוכנית הרחבה כמותית נוספת של הבנק הפדרלי ,  נרשמו עליות בשוקי המניות והאג"ח הממשלתיות בארה"ב ,  ואילו הדולר נחלש בשוקי המט"ח העולמיים.הבנק המרכזי של יפן ,  אשר יקיים ישיבה בת יומיים מחר ומחרתיים ,  צפוי להשיק סבב רכישות אג"ח חדש משלו .  בה בעת ,  הבנק המרכזי של אירופה  ( ecb )  והבנק המרכזי של בריטניה ,  אשר יתכנסו אף הם השבוע ,  לא צפויים בינתיים לערוך שינויים משמעותיים במדיניותם.מוקדם יותר היום סיפקה חזית הנתונים המקרו-כלכליים בארה"ב שורה של חדשות חיוביות :  הצמיחה בפעילות מגזר השירותים בארה"ב צברה תנופה באוקטובר ועלתה לרמה הגבוהה ביותר זה שלושה חודשים ,  הזמנות מבתי חרושת בארה"ב זינקו בשיעור חד מהצפוי בספטמבר ,  וחברות במגזר הפרטי בארה"ב גייסו באוקטובר כפליים יותר עובדים מהתחזיות.מדד מנהלי הרכש למגזר השירותים בארה"ב עלה באוקטובר לרמה של 54.3 נקודות לעומת 53.2 בספטמבר ,  מסר היום מכון המחקר ism .  העלייה היתה חדה יותר מתחזית הכלכלנים ,  אשר צפו מדד של 53.5 נקודות .  קריאה של המדד מעל לרמה של 50 נקודות מצביעה על צמיחה בפעילות הכלכלית במגזר ,  ואילו מדד מתחת לרמה זו משקף ירידה בפעילות .  רמתו הממוצע של המדד בחמש השנים שקדמו לתחילת המיתון האחרון בדצמבר 2007 היתה 56.1 נקודות.הזמנות מבתי חרושת בארה"ב גדלו בספטמבר ב-2.1% - העלייה החדה ביותר זה שמונה חודשים - מסר היום משרד המסחר האמריקאי .  כלכלנים צפו עלייה מתונה יותר של 1.6% .  נתוני ההזמנות של חודש אוגוסט תוקנו כלפי מעלה והיו ללא שינוי ,  לעומת ירידה של 0.5% שעליה דווח במקור .  מוקדם יותר היום דיווחה חברת ההשמה adp כי חברות במגזר הפרטי בארה"ב גייסו יותר עובדים מהצפוי באוקטובר .  מספר המשרות במגזר הפרטי גדל בחודש שעבר ב-43 אלף לאחר שבספטמבר נרשמה ירידה של 2,000 משרות ,  על פי הנתון המתוקן שפורסם היום .  העלייה באוקטובר היתה חדה מתחזיות אנליסטים ,  שצפו כי תסתכם ב-20 אלף משרות .
 
תוכנית ההרחבה הכמותית השנייה בארה"ב יוצאת לדרך :  הבנק הפדרלי ירכוש אג"ח ב-600 מיליארד דולר
הרכישות יבוצעו עד סוף המחצית הראשונה של שנת 2011  כלומר קצב רכישות של כ-75 מיליארד דולר בחודש

