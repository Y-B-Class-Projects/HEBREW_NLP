יו"ר הכנסת הודיע על הקמת פורום משותף לכנסת ולאוצר להגבלת חוק ההסדרים : " החוק הוא אנטי דמוקרטי "
 בראש הפורום יעמדו מזכיר הכנסת אייל ינון והממונה על התקציבים אודי ניסן
יוקם פורום משותף לכנסת ולמשרד האוצר ,  שיגבש את אופיו של חוק ההסדרים שבראשו יעמדו מזכיר הכנסת אייל ינון והממונה על התקציבים אודי ניסן - כך הודיע הבוקר יו"ר הכנסת ח"כ ראובן ריבלין  ( ליכוד )  בכנס על החקיקה החברתית כלכלית שנערך בכנסת .  לדברי ריבלין , " הממשלה חייבת לחזור אל הליכי החקיקה השגרתיים והתקניים במקום לרכז את מירב הכוחות בבליץ הקרוי 'חוק ההסדרים' ". כפי שפורסם אתמול ב-themarker ,  רפורמות מרכזיות שפוצלו לפני חצי שנה בחוק ההסדרים עדיין תקועות בוועדות הכנסת ובכללן :  הקמת קופת חולים חמישית ,  הקמת חברת סלולר חמישית ,  תוכנית ויסקונסין ,  הקמת רשות ספורט והמעבר מזיכיונות לרישיונות בטלוויזיה המסחרית .  ריבלין אמר כי  " החוק במתכונתו הנוכחית הוא אנטי דמוקרטי ואנטי חברתי .  הוא הפך מאמצעי למטרה ,  חוק דרקוני שמבטל במחי יד חקיקה פרטית שעברה בעמל רב את כל הליכי החקיקה .  על הממשלה לתת את הדעת לאיזון הנדרש בין הצורך להשיג את יעדי התקציב ,  שזו מטרה לגיטימית ,  לבין הנוהג הפסול להעמיס על החוק הזה רפורמות כלכליות מהפכניות או ביטולי חוקים ,  תוך ניצול השוט המונף מעל ראשי הח"כים של הליכה לבחירות ,  אם לא יאושר .  אני שמח שבניגוד לשנים קודמות באוצר הבינו את ההשלכות הקשות של החוק ושהגיע הזמן לגבש גבולות גיזרה ברורים לחוק ,  כפי שקיימים במדינות דמוקרטיות רבות אחרות ". ריבלין הוסיף כי  " בעונת התקציב האחרונה ,  חשו כל הצדדים שהגיעו מים עד נפש ,  ויש לשים לכך סוף .  מבחינת שני הצדדים ,  העברת התקציב הדו-שנתי היא הזדמנות לקיים הידברות מסודרת ונינוחה בין הכנסת לאוצר ,  לקראת הנחת התקציב הבא .  הפורום המשותף שהקמנו יגבש אמות מידה ברורות וקפדניות ,  כדי להבטיח שחוק ההסדרים יהיה מידתי ויקיים את תכליתו .  נבקש להפחית במידה ניכרת את הנפח וההיקף של החוק ,  ובמיוחד את הסעיפים שאין ביניהם ובין יישום התקציב קשר אינהרנטי וברור .  כפועל יוצא ,  נבקש להשיב את החקיקה הממשלתית ,  ובתוכה גם את החברתית ,  אל ערוצי החקיקה השגרתיים והתקניים ". ריבלין הדגיש כי ינהיג בוועדות הכנסת יום חקיקה שבועי ,  שיוקדש לקידום הצעות חוק ממשלתיות בדומה למה שמעוגן לסדר היום של הכנסת .  זאת ,  נוכח טענות ולפיהן ועדות הכנסת משתהות בטיפול בהצעות חוק אלו ,  ומסכלות אותן באמצעות אי הנחתן על סדר היום .
 
יו"ר הכנסת הודיע על הקמת פורום משותף לכנסת ולאוצר להגבלת חוק ההסדרים : " החוק הוא אנטי דמוקרטי "
 בראש הפורום יעמדו מזכיר הכנסת אייל ינון והממונה על התקציבים אודי ניסן

