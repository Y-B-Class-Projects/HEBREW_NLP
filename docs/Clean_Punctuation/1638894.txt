הגיע הזמן לנקות את שוק ההון
רותם שטרקמן רואה את פרשת פסגות כיומו הראשון של זוהר גושן מנכ"ל רשות ני"ע ערך בתפקידו ,  כמנקה שוק ההון מכל הרפש והפלילים
רבים רבים בשוק ההון ,  באמצעי התקשורת החזקים ובכלל במגזר העסקי חיכו לרגע הזה ,  לנפילה של פסגות .  שמחה לאיד קוראים לזה .  פסגות בית ההשקעות הגדול והמצליח מכולם ,  פסגות שלא חשש להילחם בגדולים וחזקים ממנו ,  שרצה לקחת ללב לבייב את החברה ,  שהתנגד לעסקאות בעלי העניין של נוחי דנקנר ושנלחם נגד הידיים החזקות של משפחת עופר בחברה לישראל .  
פסגות החצוף שלא התכופף מול הרוח החזקה שביקשה לחלץ את הטייקונים מחובותיהם בשיא המשבר .  פסגות שנמכר ביותר מ-3 מיליארד ושמנהליו נהפכו מיליונרים בעקבות זאת - נפל למלכודת תאוות הבצע של שניים ממנהליו הבכירים .  
כל זה לא מצדיק כמובן כלום .  אפילו להיפך .  כשאתה פותח פוזיציה כל כך חזקה של מלחמת צדק בלתי מתפשרת ושל דאגה לכספי ציבור אתה חייב לוודא שאצלך בתוך הבית הכל נקי ושאף אחד לא עובר על החוק .  ופסגות לא עשה זאת בכישרון מספיק גדול .  וזאת בעיה גדולה לפסגות ובעיה עוד יותר גדולה לעמדה המוסרית שהוא נלחם בעבורה בשנים האחרונות .  
מצד שני אלו גם חדשות טובות .  החקירה הגדולה הזו היא אמירה חד משמעית של רשות ני"ע ושל העומד בראשה זוהר גושן כי הוא מוכן להלחם בכולם ולפתוח חזיתות לא רק עם דגי רקק ,  מנהלי השקעות ויחצנים קטנים ,  אלא גם עם גדולים וחזקים .  
במובן מסוים אפשר לראות את היום הזה כיום הראשון של גושן בתפקיד .  אם היה אפשר להציע לגושן את האג'נדה שלו מהיום ולשנים הקרובות היינו אומרים לו :  עזוב חילוץ טייקונים ,  עזוב את המלחמה שלך בועדת חודק ועזוב בכלל מאבקים לא לך .  התעסק רק בזה - נקה את שוק ההון מכל הרפש והפלילים ,  בטל ניגודי עניינים בניהול נוסטרו ,  חיתום וברוקראז' ,  שנה את המודלים של השכר והבונוסים ונתק את קשרי הבעלות בין הקבוצות הגדולות במשק לבין כספי ציבור .  
תן קריאת כיוון לידיים החדשות שמצטרפות לשוק ההון ,  קרא לאלי ברקת בעל השליטה החדש בדש-איפקס ,  לזהבית כהן בעלת השליטה החדשה בפסגות  ( בתנאי שהעסקה תעבור את משוכת החקירה )  וליצחק תשובה בעל השליטה באקסלנס והדגש בפניהם את העקרונות של שוק ההון החדש .  עליהם להבין במה הם ומנהליהם צריכים להתמקד בשנים הקרובות אם הם רוצים להרוויח כסף .  ואם תצליח לקדם משהו מזה שמור לך מקום של כבוד בהיסטוריה של שוק ההון .  
ומה עם רועי ורמוס מנכ"ל פסגות ?  ורמוס לא ישן לילות רבים בשנתיים האחרונות רק מהחשש שמא דבר כזה יקרה אצלו בחברה .  הלילה הוא כבר לא ישן בגלל שזה באמת קרה .  לורמוס יש עכשיו שני מבחנים :  האחד ,  כיצד הוא מנווט את פסגות בסערה של הימים הקרובים .  כיצד הוא מונע אירועים קשים ופדיונות גדולים ומחזיר את האירוע לממדיו האמיתיים ,  אחרי שהוא פתח מהדורות חדשות ברדיו ובטלוויזיה וכבש עשרות עמודים בעיתונות .  והשנייה בטווח הארוך - כיצד הוא נלחם על החפות שלו ושל פסגות ,  אבל במקביל מסייע לחקירה של הרשות לנקות את החברה שלו גם במחיר קשה של פגיעה ברווחיות ושל פגיעה בחברות אישית עם עובדים ומנהלים .
 
הגיע הזמן לנקות את שוק ההון
רותם שטרקמן רואה את פרשת פסגות כיומו הראשון של זוהר גושן מנכ"ל רשות ני"ע ערך בתפקידו ,  כמנקה שוק ההון מכל הרפש והפלילים

