האהבה תנצח ? 
מגובה באהבת היציע ,  גיז'רמו ישראלביץ' תפס עמדת מפתח במכבי תל אביב .  האם הוא יכול להוביל לאורך זמן את המועדון שרק יחידי סגולה מסוגלים להוביל ,  או שמדובר רק בהבלחות מול הקטנות ? 
באחד מאימוני מכבי תל אביב לפני מספר שבועות תורגל ג'יזרמו ישראלביץ' בהרכב השני של הקבוצה .  ישראלביץ' היה בכושר מצוין וגם הרגיש מצוין ,  אך ראה איך האריס מדוניאנין מתאמן בלי יותר מדי חשק ואנרגיות ובכל זאת מקבל את חולצת ההרכב .  האכזבה ניכרה היטב על פניו של ישראלביץ' .  אחד משחקני הקבוצה ניסה להדליק אותו . " תראה מה זה שם של שחקן ",  אמר לו , " מדוניאנין עומד על המגרש ולא מתבייש להראות למאמנים שהוא לא שם עליהם ,  ועדיין עולה לפניך .  לך תגיד להם משהו ,  זאת בושה ".  ישראלביץ' לא נגרר והתחמק מההזמנה בעזרת הקלישאה המוכרת , " הם המאמנים ,  הם יחליטו ". 
מהסיפור הזה אפשר ללמוד לא מעט על האופן שבו מתפתחת העונה של ישראלביץ' ,  ומכאן גם של מכבי תל אביב .  ישראלביץ' הוא המייצג המושלם לחבורה של שחקנים שלא ממש נספרו בתחילת העונה ,  קיבלו הזדמנות חד פעמית בגלל משברים והפסדים ,  ולקחו את הצ'אנס בשתי רגליים .  זה לא רק השקט הסמוי שלו והגישה הלא  " ערסית ".  פתאום נראה שמכבי מצאה את הקשר התזזיתי ,  היצירתי ,  זה שהקהל יכול להתחבר אליו ,  כוח שצמח מלמטה ולא מגובה המשכורת .  
אבל הגישה הלא  " ערסית "  גם מעוררת תהיות לגבי איכות הציפורניים שיש לישראלביץ' כדי לקחת את התארים הגדולים של השחקנים הגדולים ,  והאם יהיה לו את זה גם מול הקבוצות הגדולות .  זה מאוד נוח להיות האנדרדוג שבא מאחור וכולם מתלהבים ממך ברגעים מסוימים .  הרבה יותר קשה לפרוט את זה לתארים והישגים ששמורים לשחקנים עם אופי וכישרון מעל הממוצע .  זו העונה שישראלביץ' צריך להראות שיש לו את זה .
 ישראלביץ' הגיע למכבי תל אביב מהפועל כפר סבא ,  שם היה שחקן מפתח משמעותי שהוביל את אחת הקבוצות ההתקפיות והשמחות בליגת העל ,  על אף שירדה ליגה .  כפר סבא כבשה הרבה מאוד שערים ,  ולמרות שנשרה - סיימה את העונה כקבוצה השנייה בליגה בייצור מצבים ליד השער ,  כשהקשר היהודי-ארגנטינאי מחזיק במרבית המניות לכך .  האם המעבר לקבוצה גדולה משנה את התמונה לחלוטין ?  זו שאלה שאנחנו דנים בה מדי עונה ,  לגבי הרבה מאוד שחקנים .  בן לוז חושב שזו לא הנקודה במקרה של ישראלביץ' . 
" ישראלביץ' שחקן מצוין גם לקבוצה גדולה ויכול להוביל אותה .  אבל זה תלוי בכל מיני גורמים ,  במיוחד במועדון לחוץ כמו מכבי תל אביב ",  יודע לוז , " הרבה פעמים כשהוא נכנס לכושר טוב הוא עבר פציעות וזה עצר אותו ,  וגם התפקידים בהם הוא משובץ במכבי לאורך השנים ,  כמו מגן ימני וקשר אחורי ,  לא בדיוק מאפשרים לו להוביל .  זה יותר לסגור את המשבצת ולתת לה אוריינטציה יותר התקפית .  כדי להוביל צריך לתת לו לשחק את תפקיד השחקן החופשי או את הקשר המוביל ,  וזה משהו שהוא לא עושה היום .  לכן אני לא חושב שבונים עליו שיוביל גם עכשיו .  מבחינה מקצועית הוא יכול לעשות דברים גדולים .  השאלה היא מה מצפים ממנו ועד כמה חופש וביטחון נותנים לו ". 
בן לוז מכיר את הדקויות האלה במכבי תל אביב ,  למרות שהאנשים שעובדים במועדון כיום סבורים שמה שרואים מבחוץ לא תמיד נכון למה שקורה באמת .  שם נזכרים במה שאירע בקיץ .  כאשר נמני ומכבי החלו במסע הרכש הגדול ,  ישראלביץ' חשש כי לא יזכה לדקות משחק וחשב על הצעות אחרות למרות שהיה בתקופת החלמה מפציעה.הוא גם דיבר על כך עם המאמן יוסי מזרחי ,  שאמר לו : " כשאני מסתכל על הקבוצה ,  כמעט בכל סיטואציה אני רואה אותך כשחקן משמעותי .  אם זה בהרכב או כמחליף מהספסל .  כשהגעתי לכאן וידעתי שיש לי אותך ,  הייתי מאוד רגוע לגבי מה שאפשר לעשות .  תתרכז בכדורגל ואני כמעט בטוח שתהיה שחקן הרכב השנה ".  
אחרי שישראלביץ' חזר מהפציעה ותפס לעצמו מקום בהרכב ,  מזרחי לא שכח את אותה שיחה ואמר לו : " לא רק מה שאמרתי לך בקיץ היה נכון ,  כבר חיכיתי לך שתחזור .  פשוט חסר לנו שחקן כמוך ,  ואני רוצה שאתה תעשה סדר ותביא את הקבוצה להיות דומיננטית ומרתיעה ".  לגבי תפקודו כקשר 50:50 ,  אמר לו מזרחי : " שחקן אנרגטי כמוך יכול להיות מצוין בכל תפקיד בקישור ,  אבל בין הקישור האחורי לקדמי יש לנו חור ואתה יכול להרים את התפקיד הזה ואת הקבוצה ".  בשבועות האחרונים הציפייה של מזרחי מתממשת .
 ישראלביץ' ,  שהעמדה הזו לא זרה לו ,  הפך לפתע לאחד השחקנים הדומיננטיים במכבי תל אביב .  ועדיין ,  האם אפשר לדבר עליו באמת בתור שחקן מוביל למועדון שרק יחידי סגולה יכולים להוביל ?   " תראה את הכושר של ישראלביץ' וקח בחשבון שהוא לא עשה מחנה אימונים מסודר והחלים מפציעה לא קלה ",  מטעים שחקן בקבוצה . " כך תבין עד כמה הוא בכושר הרבה יותר טוב ממה שאתה מצפה משחקן במצב הזה .  תכל'ס ,  הוא גם מתורגל בתפקיד שדורש ממנו הרבה יותר כושר גופני מהתפקיד הטבעי שלו ,  אבל הוא רעב ואנרגטי ומה שלא ייתנו לו ,  הוא יעשה היטב .  הוא מבין שמי שלא טוב ,  לא רואה מגרש בסגל הזה .  גם מאור בוזגלו מאוד שמח שהוא בהרכב ואומר שהוא מוסיף המון ומניע את הקישור .  בוזגלו מחזיק ממנו ויודע כמה הוא חשוב לכל מה שקורה לאחרונה בקבוצה .  אני בטוח שאם תבדוק טוב ,  תראה שבוזגלו ועטר דיברו עליו עם הצוות המקצועי והדגישו עד כמה הוא חשוב לקבוצה ". 
בסופו של יום ,  בואו לא נשכח ,  ישראלביץ' כבר בן 28 ,  וברקורד שלו עדיין אין שום חותמת משמעותית או הישג רציני .  הקריירה באוניון סנטה פה בארגנטינה הוגדרה כ"שחקן בעל פוטנציאל גדול ",  אך במכבי חיפה הוא לא הצליח להפוך למשמעותי .  בנצרת עילית הייתה לו עונה אחת טובה בה הקבוצה סיימה במקום החמישי אך לאחר מכן ירד איתה ליגה ושיחק בלאומית .  בכפר סבא הוא היה דומיננטי בהתקפה ,  אך לא הצליח להרים את הקבוצה מחולשתה וגם איתה ירד ליגה .  במכבי תל אביב הוא עדיין שחקן משמעותי נגד הקטנות ,  במה שמזכיר את המאפיינים של יוסי שבחון ,  אבל איגור תומאסיץ' לא חושב שזו האמת לגביו . 
" ישראלביץ' הוא השחקן הטוב ביותר במכבי בשנתיים האחרונות ",  אומר הבלם הבולגרי . " כולם אמרו בוזגלו בוזגלו כל הזמן ,  אבל ישראלביץ' תרם הכי הרבה למכבי והיה השחקן הדומיננטי ביותר באמצע .  הבעיה היחידה איתו היא הפציעות שהוא עובר ,  בעיקר באזור הקרסול והרגישות שיש לו .  אלו פציעות שתמיד עוצרות אותו ומונעות ממנו להמשיך להיות טוב .  הרבה פעמים הוא משחק בצורה שגורמת לו להיפצע ,  וזה לא בריא לקריירה שלו .  כשהוא בריא ב-100 אחוז לאורך זמן ,  הוא השחקן הטוב ביותר במכבי .  גם הקהל מאוד אוהב אותו .  הוא תמיד מקבל כבוד מהיציע כי הוא עובד על המגרש והקהל מעריך את זה .  אם הוא יהיה כשיר וישחק באופן קבוע ,  יש לו כל מה שצריך להוביל את מכבי .  אין הרבה שחקנים יותר טובים ממנו בישראל ". 
גם במכבי מספרים שישראלביץ' משחק בצורה נטולת פחד ש"פוגעת בו ,  כי הוא חוזר לא מעט פעמים פצוע ".  לדעת בן לוז ,  במכבי חייבים לתת את הדעת על כך ,  כי לתפקוד שלו תהיה השפעה גדולה על העונה של הצהובים . " ישראלביץ' יכול להיות דומיננטי במכבי ,  רק אם ישחק בעמדות בעלות השפעה בחלק ההתקפי ",  אומר לוז , " אם יוציאו אותו מההרכב ,  ההתקפה של מכבי תאבד מהעוקץ שלה .  מצד שני ,  יש הפתעות בכדורגל ואולי עכשיו מצאו לו במכבי את התפקיד המושלם ושם הוא יצליח לשדרג את עצמו .  לפעמים צריך שחקנים טובים לידך כדי לשדרג את היכולת ,  והיום יש במכבי את בוזגלו ,  עטר ,  קולאוטי והכי חשוב גם את ברק יצחקי ,  שיחזור ,  ולידו כולם פורחים ". 
לכל סימני השאלה הללו ישראלביץ' יהיה חייב לספק תשובות כבר העונה ,  ואיתן גם יגיעו לא מעט פתרונות לגבי העונה של מכבי .  אחרת ,  הוא יחזור במהרה לקבוצות הקטנות וההצלחות המקריות . " יש לו את כל מה שצריך להצליח בקבוצה העונה ",  מתעקש שחקן במכבי . " זה לא הוגן לתהות לגבי כמה הוא טוב באמת כעת ,  אלו שאלות שנוגעות לכולם כקבוצה ולא רק אליו .  מה יהיה איתו בדרבי ומול הגדולות ?  זאת בעיה של כולנו ולא רק של ישראלביץ' .  יש לו מה שצריך לרמות האלה ". 

האהבה תנצח ? 
מגובה באהבת היציע ,  גיז'רמו ישראלביץ' תפס עמדת מפתח במכבי תל אביב .  האם הוא יכול להוביל לאורך זמן את המועדון שרק יחידי סגולה מסוגלים להוביל ,  או שמדובר רק בהבלחות מול הקטנות ? 

