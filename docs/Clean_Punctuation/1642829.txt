הבניין שנבנה על יסודות צבא אנגליה
סיפור מהחיים
 >  >  בתחילת שנות ה-80 בניתי באזור כיכר המדינה בתל אביב .  למיטב זכרוני ,  זה הבית השני שנבנה בכיכר שתיכנן האדריכל הברזילאי אוסקר נימאייר .  מצב רוחי ,  כמו בכל פעם שהתחלתי לבנות בניין חדש ,  היה מרומם .  אזור כיכר המדינה היה מבוקש ביותר באותה תקופה והדירות היוקרתיות נחטפו .  קודח היסודות הוותיק אריאלי הגיע לאתר והיום התחיל ללא תקלות .  כמנהגי ,  כשהמערבל הראשון שפך את הבטון ,  זרקתי לבור מטבע של אגורה ,  כשבלבי תפילה שהבניין יביא מזל ופרנסה טובה .  באחד הקידוחים קרה משהו מוזר .  המקדח קדח לעומק 8 ,  9 ,  10 ,  12 מטר - ואין לבור סוף .  בור ללא תחתית .  במוחי חלפה המחשבה שגיליתי באר נפט בתל אביב ,  אבל מיד הבנתי שאני בצרה צרורה .  נזכרתי במקרה שאירע באתר בנייה אחר באזור כיכר המדינה ,  במקום שבו נמצא כיום גן הגת ,  ברחוב זכרון יעקב .  כשחפרו בו את יסודות בניין המגורים מצא אחד הפועלים כד שמן קטן ,  מטבע ופסלון בצלם אדם .  הקבלן ,  איש ישר והגון ,  עצר את העבודות והודיע לרשות העתיקות אודות הממצאים .  כעבור שעה הגיעו לאתר כ-20 סטודנטים ,  ובראשם פרופסור שנראה כמו לורנס איש ערב ,  וכולם החלו לחפור במרץ .  באותו יום הם גילו במקום אבן-ריחיים .  למחרת ,  השכם בבוקר ,  הם גידרו את האתר והמשיכו בעבודות החפירה .  הקבלן שאל אותם מתי תסתיים החפירה ,  אבל לא זכה לתשובה .  הוא פנה לעירייה ,  ושם יעצו לו להירגע : " זו בסך הכל חפירת הצלה של רשות העתיקות ".  הקבלן שלח את הפועלים לביתם ,  והתבונן בייאוש בקבוצת החופרים .  העבודות של רשות העתיקות נמשכו חודשיים והחופרים גילו באתר אבן-ריחיים נוספת וכמה כדים קטנים .  הקבלן פנה לעירייה וביקש אישור להמשיך לבנות . " אני מפסיד את המכנסיים ",  אמר לפקידים . " במגרש הזה כבר לא תבנה - מדובר באתר ארכיאולוגי ויוקם עליו גן ציבורי ",  הסבירו בעירייה ואמרו לו כי יקבל קרקע חלופית .  למיטב זכרוני ,  חלפה יותר משנה עד שהקבלן חסר המזל קיבל את הקרקע החלופית - מגרש ברמת אביב החדשה ,  שבאותה תקופה אי אפשר היה להגיע אליה ברגל בגלל דיונות וקוצים .  לימים הסתובבה שמועה בעיר כי הקבלן איבד את שפיותו וכי ראו אותו בונה ארמונות חול בחוף פרישמן ומקשט אותם בצדפים .  סיפורו של הקבלן האומלל הציף את מוחי כשנתקלנו בבור שאין לו סוף .  העמקנו את הקידוח והמקדח שוב העלה אבק שחור .  החלטתי לפעול .  התקשרתי למשרדי חברת רדימיקס וביקשתי שישלחו לאתר את כל מכונות הבטון הפנויות .  הגיעו 22 מכונות שיצקו בטון ,  אחת אחר השנייה ,  אבל הבור לא התמלא ;  רק אחרי 18 מכונות ,  בערך בשעה שבע בערב ,  הבור התמלא ונשמתי לרווחה .  זהו ,  היציקה הסתיימה .  למחרת ,  סיפרתי לאפרים רוגובין ,  מוותיקי הקבלנים והבעלים של חברת גורדון- רוגובין ,  אודות המקרה המוזר .  רוגובין הסתכל אלי ואמר : " זיגי ,  במקום הזה פעל מחנה צבאי של הבריטים ובאמצע המגרש שלך היה בית שימוש צבאי עם 30 מקומות ישיבה בכריעה .  האבק שהעלה המקדח זה מה שהשאירו לנו החיילים הבריטים ".  הודיתי לו על המידע ושנינו פרצנו בצחוק .  באותו יום ,  כשחזרתי למשרד ,  חתמתי זיכרון דברים למכירת דירה בבניין .  הבניין עדיין עומד על תילו .  להערכתי ,  גם רעידת אדמה חזקה מאוד לא תפגע בו .  הבניין הוקם על היסודות החזקים ביותר שעשיתי מעודי ,  והכל בזכות החיילים הבריטים שנשלחו לישראל בפקודת הוד מלכותה המלכה אליזבת .  - הכותב הוא קבלן וחבר ארגון הקבלנים בת"א-יפו ,  בת ים

הבניין שנבנה על יסודות צבא אנגליה
סיפור מהחיים

