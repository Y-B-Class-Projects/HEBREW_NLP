שר העבודה התאילנדי : " חברות כוח אדם ישראליות ניצלו תאילנדיים עניים לעשיית רווחים "
" הפרסומים בתקשורת הישראלית על שחיתות באישור חברות כוח האדם מכתימים את שמה הטוב של תאילנד "
 בהודעה שפורסמה בסוף השבוע מטעמו של שר העבודה התאילנדי פיאיטהון קאיטהונג ,  הואשמו חברות כוח אדם ומעסיקים ישראליים ב"ניצול תאילנדים עניים לעשיית רווחים ".  כמו כן הואשמו חברות ישראליות בביצוע פעולות הונאה כדי לגרוף רווחים : " יש בידנו רשימות המוכיחות שמספר סוכנויות כוח אדם ישראליות מחליפות עמיתים  ( הכוונה להחלפת חברות כוח אדם תאילנדיות אתן הן קשורות .  ע.כ )  על בסיס חודשי לצורך גריפת רווחים כספיים ". עוד אמר השר התאילנדי כי שבע חברות כוח האדם הישראליות  ( הראשונות )  שאושרו מחדש לעסוק בגיוס התאילנדיים לעבודה בישראל ,  הן  " חלוצות בתחום זה ואלפי העובדים שגויסו על ידן ,  הגיעו לעבודתם בישראל ללא שנוצלו או נפגעו זכויותיהם הסוציאליות ,  ולכן לא נוצרה כל בעיה לאשר את החברות הללו מחדש ".  השר ציין כי  " חברות ישראליות נוספות יקבלו אישור לגיוס עובדים לאחר שהוועדה לבדיקת החברות הללו תשלים את בדיקתן ". בהמשך הודעתו מציב השר התאילנדי דרישה לחברות הישראליות ,  לאפשר או למנות ,  ארגון ניטרלי בעל מוניטין לפקח על הליך הגיוס ועל רווחתם של העובדים התאילנדיים . " דרישה זו נועדה לסלול את הדרך למדיניות שנקבעה על ידי שתי הממשלות ,  שהגיעו להסכם בעל פה ,  למנות את הארגון הבינלאומי להגירה  ( iom )  לפקח על הליך הגיוס .  אלא שבגין דרישות חוקתיות  ( בתאילנד )  מינוי ה-iom למפקח לא יוכל להתבצע לאלתר ,  ועל כן על ארגונים בעלי מוניטין בישראל יגנו בינתיים על העובדים התאילנדיים מניצול ". "אנחנו מאמינים ",  מוסיף וכותב השר התאילנדי , " כי חלק מהחברות הישראליות מודאגות מכך שלא יאושרו בעקבות עברן המפוקפק .  מסיבה זו עלו שמועות על שחיתות ,  כביכול ,  בתאילנד בנושא גיוס אזרחים תאילנדים לעבודה בישראל והדיווחים בנושא שפורסמו לאחרונה בתקשורת הישראלית הכתימו את שמה הטוב של ארצנו ". שבע חברות כוח האדם הישראליות שאושרו מחדש לעסוק בגיוס תאילנדים לעבודה בחקלאות בישראל הן א.פ.י מנפאואר ,  שני א.ד.א ,  ישר-אד מנפאואר ,  אינטרמן ,  לי בר מנפאואר סרוויסז ,  ערבה בילדינג אנד דיוולופמנט ואשכולות מנפאואר .  בסוף השבוע נמסר כי הוועדה המיוחדת מטעם משרד העבודה התאילנדי העוסקת בבדיקת כשירותן של החברות הישראליות ,  אישרה ארבע חברות נוספות מסך 42 החברות הישראליות שפעלו עד כה בתאילנד .  שמן של החברות הנוספות עדיין לא פורסם .  ועדת הכנסת לעובדים זרים בראשות ח"כ יעקב כץ  ( האיחוד הלאומי )  ,  תדון השבוע בטענות שהליך האישור מחדש של חברות כוח האדם הישראליות נוהל שלא על פי קריטריונים ברורים ושקופים וכי ממשלת תאילנד הקימה ,  לכאורה , " קרטל "  של חברות ישראליות ותאילנדיות לגיוס העובדים.במכתב ששיגר כץ למנהל יחידת הסמך לעובדים זרים במשרד הפנים מאיר שפיגלר ,  התבקש שפיגלר לדווח ולפרט למהות הקשרים בין חברות כוח האדם הישראליות לתאילנדיות ומהו המחיר האמיתי הנדרש מעובד תאילנדי לשלם לחברות כוח האדם על מנת לעבוד בחקלאות בישראל .  כמו כן ביקש יו"ר הוועדה ליידע אותו האם בידי משרד הפנים מידע על חשדות בדבר קשר אסור בין חברות ישראליות לתאילנדיות ,  שמטרתו להעלות את גובה התשלום שמשלמים התאילנדים לחברות כוח האדם על מנת לעבוד בישראל.בתגובה לפרסום מכתבו של השר התאילנדי ,  נמסר מטעם כמה מחברות כוח אדם שלא זכו לאישור ,  כי איש לא יוכל להתמודד עם העובדה ,  שעשרות חברות ישראליות לגיטימיות ,  שקיבלו את כל האישורים הדרושים ,  נדחקו מהשוק על מנת ליצור קרטל שיעלה את מחיר הגיוס לעובד התאילנדי : " לשמחתנו ,  גורמי המקצוע במשרד הפנים עושים את כל המאמצים לסכל את הקומבינה הבלתי חוקית הפוגעת בחופש העיסוק ". 

שר העבודה התאילנדי : " חברות כוח אדם ישראליות ניצלו תאילנדיים עניים לעשיית רווחים "
" הפרסומים בתקשורת הישראלית על שחיתות באישור חברות כוח האדם מכתימים את שמה הטוב של תאילנד "
 
