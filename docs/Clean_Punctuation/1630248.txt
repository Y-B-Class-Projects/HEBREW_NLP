איך מצליח אבי כהן - מהיוצרים הוותיקים בטלוויזיה - להישאר רלוונטי כבר 30 שנה ? 
אבי כהן ,  העורך של  " שבוע סוף "  ו"מצב האומה "  כבר לא צעיר אך מצליח לשרוד בתעשייה המקדשת את הנעורים ■ כעת הוא יצטרך לשרוד מול תחרות בבנו ,  עורך  " ארץ נהדרת "  - מולי שגב ■ הוא מאמין בריאליטי ,  וחושב שערוץ 1 הוא שערורייה : " צריך לפטר את כל עובדיו ;  ערוץ 1 
היוצר אבי כהן נמצא כבר כמעט 30 שנה בביזנס .  בשואו ביזנס ,  ליתר דיוק .  האיש שמחזיק ברזומה את תוכניות הסאטירה  " החרצופים ",   " פלטפוס "  ו"העולם הערב "  משנות ה-90 ,  מצליח להישאר רלוונטי ועסוק מאוד בתעשייה שמקדשת נעורים .  פעם ,  לפני 25 שנה ,  כשהיה באמצע שנות ה-30 לחייו ,  הספידו אותו .  אמרו שכבר היה לו את הזמן שלו ושהוא עבר .  מאז ,  הוא לא מפסיק לעבוד . " היינו שני חברים טובים ,  המפיק חיים מנור ואני ,  ושנינו כבר נחשבנו לזקנים מדי בגיל 35-40 ",  נזכר כהן בראיון ל-markerweek . " אז החלטנו ללכת יחד .  פשוט המשכנו בדרך שלנו .  הצענו עוד הצעה ,  ניסינו מפה ומשם והשתדלנו לעשות כל דבר על הצד הטוב ביותר .  כמובן שנדרש לשם כך מוסר עבודה עצום .  כשיש פרויקט ,  אתה עובד .  בעצם אני לא עובד ,  אני עושה ".  ככה נראית העשייה של כהן :  הוא יערוך את העונה השלישית של תוכנית הבידור והסאטירה  " שבוע סוף "  ובמקביל גם את הפאנל הקומי  " מצב האומה "  שעלה השבוע ברשת ,  בכיכובם של גורי אלפי ,  אורנה בנאי וליאור שליין .  לפני כמה שנים יצר וערך את הפאנל הקומי-סאטירי  " משחק מכור "  ואת הטלנובלה  " אסתי המכוערת ",  ולפני כשנה יצר וערך את סדרת הדרמה  " המקום ". אז איך שורדים כמה עשורים בתעשייה שבה תחלופה ודינאמיות הן מלות מפתח ?  לכהן אין תשובה חד משמעית . " אני בנאדם נורא בינוני ",  הוא מספק הסבר אחד לסוד ההצלחה שלו . " אני תמיד אומר שמה שמצחיק אותי - יש סיכוי סביר שיצחיק את רוב האנשים .  הניסיון מלמד שככה זה עובד ".  במהלך הראיון הוא שולף הסבר נוסף ,  קצת מפתיע : " אני מעדיף לא לעבוד בפריים-טיים ולא ברייטינג גבוה .  מעדיף לעשות תוכניות שוליים כמו 'פלטפוס' ,  'העולם הערב' ו'המחשוף' ,  או את 'שינויים בלוח המשדרים'  ( תוכנית לייט-נייט ששודרה באחרונה בערוץ 10 ,  ע"ג' ,  אב"ז )  ,  שבעיני היא תוכנית גדולה .  בתוכניות מהסוג הזה אף אחד לא יושב לך על המוח - ואתה נהנה משותפות עם אנשים כמו ארז טל ,  אברי גלעד ,  ערן זרחוביץ ,  יוני סהר וגיא מרוז ." אלה התוכניות שבהן אתה יושב ומשחק את המשחק היצירתי באמת .  זה מה שאני אוהב יותר לעשות .  אני לא יכול להגיד שאני מצטער שאני בפריים-טיים כי זה יהיה צבוע מצדי - נעים מאוד להיות דייר קבוע בפריים-טיים במשך שנים - אבל אני אוהב יותר להיות חייט ספציפי ".   " בכל מקרה ",  הוא ממשיך , " כמו בתחומי העיתונות ,  הרפואה ועריכת הדין ,  אתה מחזיק מעמד לתקופה ואז מגיע חוק הטבע ומחליפים אותך .  דווקא בתעשייה הזאת ,  שבה אני פועל ,  זה יותר תלוי בבנאדם ,  בכמה אתה טוב ".  גם דודו טופז שילם את מחיר חוק הטבע ?   " טופז הוא טופז ולונדון וקירשנבאום לעומתו הם לונדון וקירשנבאום .  הם יכולים להמציא את עצמם מחדש .  אני חושב שהטרגדיה של דודו נבעה מכך שהוא היה תלוי לגמרי בערכים של הצופים ובמסך .  לא היה לו עולם אחר .  וכשזה מה שיש לך וזה נלקח ממך ,  אז אתה מת .  זה לא קשור רק לשואו ביזנס ,  זה חוק בבריאות הנפש ".  מה לגבי הצעירים שמאיימים עליך ?   " אני הורג אותם .  אני הולך לפגיות והורג אותם ",  הוא צוחק . " האמת היא שזאת בדיחה של אפרים סידון .  זה מה שהוא ענה כששאלו אותו למה לא נולדים סאטיריקנים חדשים בישראל . " נפגשתי באחרונה עם הבמאי בני כרמלי ,  שהוא בערך מהדור שלי  ( מביים את  " כלבוטק ",  את תוכנית האירוח של אברי גלעד ,  את  " אנשי היום "  ותוכניות קאלט רבות בעבר ,  ע"ג' ,  אב"ז )  ",  עובר כהן לנימה קצת יותר רצינית . " ואמרנו לעצמנו ,  איך זה ששנינו עם שיער שיבה ,  ומסביב כולם צעירים .  אומרים לנו תמיד :  'איך לכם ,  המבוגרים ,  יש הכי הרבה אנרגיה ? ' התשובה היא שצריך להסתכל על זה הפוך :  תמיד היתה לנו הרבה אנרגיה ,  וככה שרדנו . " צריך לדעת להמציא את עצמך בכל פעם מחדש .  אני לא יושב בבתי קפה וחושב מה אני אמציא עכשיו - מה שקורה הוא שמציעים לי הצעות שונות ,  חלק מהן לדברים שלא עשיתי בעבר ,  ואני הולך על זה .  במקום לראות בהן איום ,  אני רואה בהן הזדמנות ".  אנשים רוצים לבטא את עצמם גם אנחנו ניסינו לספק פרשנות לתעלומה איך נהפך כהן לאחד היוצרים הקבועים כאן .  ההצעה שלנו - וסליחה על הקלישאה - היא שכהן באמת מתרגש ממה שהוא עושה .  האיש שנמנע במכוון משיחות חולין ומקרין אישיות מופנמת ומעט חסרת סבלנות - הופך את פניו כשהוא מתחיל לדבר על התוכניות שערך .  אחרי כמה שעות שיחה אתו ,  כולל ביקור על הסט של  " מצב האומה ",  לא נשאר מקום לספק .  האיש נהנה מהעבודה שלו .   אתה חושב על כך שיום אחד זה ייגמר ,  שאולי תיהפך ללא רלוונטי ?   " במשך הרבה שנים היה לי פחד קיומי כזה ,  אבל כיום כבר לא .  אני חי כל הזמן עם איזו חרדה אבל אני כבר באמת לא יודע אחרת - אז ככה אני חי .  יכול להיות שמשם גם מגיע הדרייב .  זו הגדולה של הקפיטליזם .  צריך כל הזמן להתאמץ ,  להיות על קצות האצבעות .  זאת שיטה מצוינת לכלכלה ,  אבל מסוכנת לבנאדם ".  אתה איש עשיר ?   " איש עשיר אני לא ,  אבל אני רגוע כלכלית ".   כמה מרוויח עורך של תוכנית ?   " תלוי מאוד מי האיש .  אני חושב שזה בערך מה שמפיק מרוויח  ( כ-12% מהרווח הנקי של התוכנית ,  ע"ג' ואב"ז )  ,  אולי קצת פחות .  אבל מפיק עלול גם להפסיד והרבה מאוד פעמים הוא מפסיד כסף ,  או מגיע לאחוזים מאוד נמוכים של רווח ,  כי כל תקלה אוכלת לו מהכסף .  העורך לא מסתכן .  הוא מקבל את שכרו .  גם הטאלנט ".   " מצב האומה "  שעלתה השבוע ברשת ,  עשתה לא מעט רעש עם המעבר המתוקשר של אורנה בנאי ממסחטת הרייטינג הוותיקה  " ארץ נהדרת "  בקשת ,  לזכיינית המתחרה - שם תעשה משהו קצת אחר .  לא עוד חקיינות פרועה ,  אלא הגשת דו"ח שבועי עם ליאור שליין ועם גורי אלפי על המצב כאן ,  דרך העיניים שלהם .  למרות הבאזז שיצרה התוכנית והציפיות הרבות שתולה בה הזכיינית ,  כהן לא המציא דבר חדש עם  " מצב האומה ".  להפך .  מדובר בפורמט משומש של פאנל קומי שמקבל פנים חדשים אחת לעונה . " זה הדור הבא ",  מצטדק כהן . " זאת תוכנית שבה מופיע פאנל קומי ,  אבל הגרסה חכמה יותר ,  מורכבת יותר .  שיכללנו את הפורמט .  בתוכנית שלנו הטאלנט עומד מאחורי מה שהוא אומר ,  זה היסוד של כל הפורמט הזה .  לפעמים נדרשת עזרה של כותב כדי לחדד את הבדיחות ,  אבל המנחה מביא את עצמו ,  הוא לא משחק תפקיד ".  את התוכנית מובילים שני כוכבים שנפלטו מזכייניות אחרות :  ליאור שליין שהיה בערוץ 10 ואורנה בנאי שעברה לרשת ,  הזכיינית שיושבת על תקן האנדרדוג . " אני חושב שכל סולם הדירוגים הזה שייך לעיתון ולא למציאות .  אני חושב שהגיע הזמן של שניהם לעלות קומה ולעבור לרשת .  במציאות ,  אנשים עושים את מה שהם רוצים לעשות ,  ועובדה שאלה הבחירות שלהם .  אין כל ספק שהמעבר של ליאור מערוץ 10 לערוץ 2 הוא שיפור עמדה ".   והמעבר של אורנה בנאי ?   " אני חושב שאורנה עשתה בחירה נכונה כי היא אוהבת מאוד את התוכנית הספציפית הזאת .  אני חושב שאמנית ברמה של אורנה בוחרת לעצמה מקום שבו היא יכולה להתבטא .  היא אישה מבריקה הרבה יותר ממה שהיא מביאה לידי ביטוי בדמויות שהיא מגלמת ,  ושאותן הציבור מכיר .  זאת הסיבה ,  למשל ,  שאנשים שמחו בזמנו לעבור מערוץ 2 לערוץ 10 .  כשעשינו את 'עד הבחירות זה יעבור' ,   ( פאנל סאטירי שרץ בתקופה שלפני הבחירות האחרונות בערוץ 10 ,  ע"ג' ,  אב"ז )  ,  עבדנו עם אדיר מילר .  אנשים רוצים לבטא את עצמם ".   אתה חושב שבנאי עשתה מהלך חכם ?   " אני לא מנתח אנשים ,  גם את הצעדים שלי אני בקושי מנתח ".   למה שליין לא הצליח בערוץ 10 ?   " אני כופר בהנחה הזאת .  אני חושב שהוא מאוד הצליח ".   אז למה הוא לא שם ?   " הוא רצה ללכת הלאה ,  רצה לעבור לערוץ 2 כמו כל בנאדם בערוץ 10 .  עשינו תוכנית לילה ,  הוא פיצח את נוסחת הלייט-נייט ועבד הרבה מאוד זמן במשבצת הזאת .  שליין עזב משתי סיבות - הראשונה קשורה למצבו של ערוץ 10 :  יש שם חבורה של אנשים אמיצים שמנסים להשיט ספינה בתנאים קשים ,  ועצם העובדה שהיא שטה זה הישג שלהם ;  הסיבה השנייה היא אמביציה אישית ".  על השאלה אם ההחלטה של שליין לעזוב את ערוץ 10 היתה משותפת לשניהם ,  עונה כהן במעומעם . " אנחנו חברים טובים ,  יש דברים שאני עושה בלעדיו ושהוא עושה בלעדי אבל על הרבה מהדברים אנחנו חושבים ביחד ומתקדמים ביחד .  יש בינינו פער של 30 שנה אבל יש כאלה שטוענים שהוא המבוגר בינינו .  בסך הכל הפער לא חשוב .  יש בינינו הרבה דמיון ".  הניסיון לחלץ מכהן עמדות נחרצות בכל מה שקשור למלחמת הזכייניות ,  נוחל כישלון . " אני איש פרטי ולא מדבר בשם רשת ",  הוא משיב בעידון . " אני עושה כמיטב יכולתי שיהיה נורא מצחיק ".  קשת פיצחו את הנוסחה לאיך עושים טלוויזיה בישראל ?   " אני ממש לא יודע ,  יש כל מיני תיאוריות סביב זה .  אני חושב שהם עושים עבודה מצוינת ".  ורשת ?   " רשת היא עכשיו זכיינית חדשה לגמרי ,  כאילו לא הכרתי אותה בעבר .  לא מדובר הרי בבניין ,  שהוא אותו בניין ,  אלא באנשים .  והם חדשים ".   הביקורת שיש על רשת וגם על ערוץ 10 היא שהקברניטים הם לא אנשי תוכן וטלוויזיה . " זה נכון ,  אבל בינינו ,  גם מנכ"ל קשת אבי ניר היה איש שיווק ואיש הטלוויזיה בקשת היה אורי שנער ,  המנכ"ל והנשיא לשעבר - בדיוק כמו שדן שילון היה ברשת האיש שעוסק בתוכן ויוחנן צנגן ,  מנכ"ל רשת לשעבר ,  היה איש הניהול והכספים .  אבי ניר למד את המקצוע ,  ועכשיו הוא כבר איש טלוויזיה .  אני מניח שגם האנשים החדשים ברשת ילמדו ".  הפוליטיקאים עובדים אצלי ב"מצב האומה ",  כהן מחזיק במושכות יחד עם שליין .  השניים מפקחים על התוכן וקובעים מה נכנס ומה נשאר בחוץ .  אבל נראה שיש שני עניינים שלא מטרידים את כהן במיוחד :  כסף ורייטינג . " אין לי מושג כמה התוכנית עולה ,  זאת לא העבודה שלי ".   מהן ציפיות הרייטינג שלכם ?   " הציפייה היא תמיד למקסימום .  33% יהיו הצלחה מדהימה ,  מתחת ל-12% זה יהיה ביזיון ".  12% יספקו אותך ?   " גם 'משחק מכור' התחיל עם 12% רייטינג .  לתוכנית עם עומק לפעמים לוקח זמן לתפוס ".  כשיצרת את סדרת הדרמה  " המקום "  לפני כשנה ,  העדפת לא ללהק כוכבים כמו ליאור אשכנזי ,  אלא להמר על פנים חדשים .  מה השתנה עכשיו ?   " בתוכנית הנוכחית המשתתפים לא משחקים תפקיד ,  אלא מביאים את עצמם .  חיפשנו אנשים שמצד אחד יש להם אמירה מגובשת ,  ומצד שני שיגרמו לאנשים לרצות להקשיב להם .  לאנשים קשה להקשיב למישהו זר .  כשמלהקים שחקנים זה אחרת ,  כי אתה לא רוצה שיראו את השחקן אלא את הדמות .  היתה תקופה שליאור אשכנזי הציף את המסך .  היית פותח טלוויזיה ולא יודע אם זאת התוכנית ההיא או שידור חוזר של השנייה .  רציתי פנים חדשים . " ב'אסתי המכוערת' זה היה אחרת - הקונץ של שלמה משיח ושלי היה ליצור את הטלנובלה הראשונה שיש בה אירוניה .  בגלל זה לקחנו מותגים ,  כל אחד היה הדבר עצמו .  שייקה לוי ,  עודד קוטלר ,  ליאורה ריבלין ,  משה פרסטר בתפקיד של הומו .  שיחקנו עם המודעות של הצופה ".  אתה מתמחה בהמון ז'אנרים :  סאטירה ,  דרמה ,  טלנובלה .  חלקם הגדול מבוססים על פורמטים שיובאו מחו"ל .  איך אתה מחליט מה לעשות ?   " אני נורא אוהב טלוויזיה ורואה הרבה ממנה ,  כך שאם אני רואה משהו שנראה לי מתאים ,  ושאני אוכל להתבטא בתוכו - אני שמח לעשות אותו .  אני יכול לזרוק רעיון למפיק ,  והרבה פעמים מפיקים פונים אלי .  אני מוכר ,  בואי נגיד .  זה קצת כמו בתיאטרון - אתה בוחר מחזה אבל מביים אותו אחרת .  את צ'כוב אפשר לעשות בעשר צורות .  בשפה של הטלוויזיה ,  הפורמט זה המחזה - יש שם איזה מבנה ,  ועכשיו בוא תעשה את האינטרפרטציה שלך ,  בוא תפצח אותו מחדש ".  את שמו קנה לו כהן בין היתר כשערך את  " החרצופים ",  הסאטירה הפוליטית ששודרה בערוץ 2 ב-1996-1999 ,  ונוצרה על ידי אפרים סידון בהתבסס על פורמט בריטי .  את הפוליטיקאים גילמו בובות .  בין החקיינים זכורים במיוחד טוביה צפיר ,  שרית סרי ותומר שרון . " החרצופים "  נחשבה לסאטירה בועטת ,  החריפה ביותר של שנות ה-90 ,  כזו שלא חששה לנעוץ שיניה בכל ,  הצליחה לייצר דעת קהל ולהפוך על פיהן קריירות שלמות של נבחרי ציבור .  דן מרידור וחיים רמון ספגו פגיעה תדמיתית קשה בעקבותיה ,  לאחר שהוצגו בצורה נלעגת .  כנגד הטענות כאילו הצלחת  " החרצופים "  לא שוחזרה עד היום ,  טוען כהן שהסאטירה הפוליטית עדיין בועטת . " סאטירה היא בעצם אמירה פוליטית חדה שעטופה בהומור ,  והיא יכולה להופיע גם בעיתונות הכתובה ,  לא רק בטלוויזיה ",  הוא פוסק . " כל דבר שלועג לשלטון יכול להיחשב כסאטירה .  המדור 'אפעס' ב'ידיעות אחרונות' ,  למשל ,  הוא מעולה בעיני .  'ארץ נהדרת' היא סאטירה .  'מצב האומה' הולכת בפירוש להיות תוכנית סאטירית ".  אבל כל המוצרים האלה עדיין לא חזקים כמו  " החרצופים ".   " התוכנית הקודמת תמיד נחשבת יותר מזו הנוכחית .  כשעשינו את 'החרצופים' ,  אמרו לי ש'ניקוי ראש'  ( תוכנית סאטירה משנות ה-70 ,  ע"ג' ,  אב"ז )  ,  היתה פורצת דרך יותר ממנה .  עוד מעט גם אנחנו נהיה נוסטלגיה ואז יגידו עלינו - 'היו ימים' ".  איך מחליטים על התוכן בסאטירה ?   " קוראים עיתונים ,  יש ישיבות מערכת ארוכות ומלאות ויכוחים .  עולה עושר די גדול של דעות סביב השולחן .  יש לנו גם קריטריון שבודק לא אם הדעה נכונה או לא ,  אלא אם היא ראויה להיאמר או לא .  לפעמים אנחנו מבטאים דעות שהן לא בדיוק מה שאנחנו חושבים .  קצת כמו עורך דין שלא באמת אכפת לו אם הלקוח אשם ,  אלא אם העמדה שלו ראויה לייצוג . " יש כיום ,  לדוגמה ,  את עניין ההתנחלויות והסירוב לצה"ל .  יש דעה שהסרבנות גרועה מאוד .  יש עוד דעה שאומרת שיש צו שעומד מעל לזה הצבאי .  ננסה להציג את שני הצדדים כי שניהם ראויים להיאמר .  לא מעניינים אותי ימין ושמאל ".   נראה שבתוכניות הסאטירה אוהבים לרדת על פוליטיקאים ולא על בעלי ההון ,  שמשפיעים על חיינו לא פחות . " הפוליטיקאים עובדים אצלי .  אני משלם את שכרם והם אמורים לשרת אותי .  אני המעסיק של הפוליטיקאי .  אם הוא מפשל ,  אני אמור לנזוף בו ולהודיע לו שהוא פישל ,  לרדת עליו .  אילי ההון אמנם שולטים בי לא פחות ,  אבל הם לא נבחרו על ידי ולא חיים מכספי .  אני לא חייב להשקיע אצל לב לבייב ,  אבל אני משרת בצבא של שר הביטחון אהוד ברק .  אלי רייפמן לא גנב ממני ישירות כסף ,  אלא אם טעיתי ספציפית .  זה משהו אחר .  עם זאת ,  אני בהחלט מסכים שהם מטרה ראויה לגמרי .  הבחירה היא באנשים שמשפיעים על חיי ויש לי זכות להגיב על זה ".  אז למה אתם לא מתנגחים בהם ?   " אנחנו מתנגחים בהם ברגע שהם עושים משהו שלילי .  אם יש איל הון שפושט רגל באופן בולט ,  או שהוא מושחת ,  אז נתנגח בו .  אני לא רוצה להגיד שמות ,  כי אני אסתבך ".  לצד עריכת תוכניות סאטירה מיובאות ,  יצר כהן באחרונה גם את  " המקום "  - דרמה משפחתית בהשתתפותם של רמי דנון ,  טלי שרון ,  מירב גרובר ודאנה איבגי ,  ששודרה בערוץ 10 .  עם עליית העונה השנייה של  " המקום "  אמרת שרוב התסריטאים של סדרות הדרמה הם בני 30 שכל מה שמעניין אותם זה זיונים ושאתה רוצה לצאת מהשטאנץ הזה . " זה היה נכון בעיקר בתקופה שלפני שנה בערך .  אז עלו לאוויר המון סדרות שאני מכנה 'סדרות רוטשילד' ,  על חבר'ה צעירים שגרים בעיר בדירות מגניבות ,  מחפשים זיונים ,  מדברים על זה ש'אולי תהיה לי סדרה בטלוויזיה' ובעצם כתבו על החיים שלהם .  הבעיה היא שזה לא העולם של הצופים ,  שרובם לא גרים ברוטשילד ,  אלא של התסריטאים .  אבל אני חושב שקצת יצאו מזה .  בזמנו היה את מתי נתנשק ,  אולי נתגנב ,  מתי נתקלח ".  אין הבדל בין ריאליטי לכדורגל למרות הביקורת על דיירי שדרות רוטשילד ,  כהן מכיר את השדרות האלה די מקרוב . " אני נולדתי בשדרות רוטשילד וגדלתי שם ",  הוא מודה . " אני והבמאי איתן צור .  היינו ילדים של אמצע תל אביב ,  והיה ברור שנעסוק בשואו ביזנס .  הבנתי שהמדיום של המאה הזאת זה הטלוויזיה .  זה הכי רלוונטי ".  בשנות ה-70 ,  עם סיום השירות הצבאי ,  יצא כהן ללונדון ,  ללמוד בבית הספר לקולנוע  " לונדון פילם סקול ".  כשחזר לישראל ,  עסק קצת בקולנוע - בין השאר ביים את  " אבא גנוב 2 "  - ובהמשך הקים חברה לסרטי פרסומת בשם קיץ הפקות ,  והחל לעבוד בטלוויזיה .  הוא הרחיב את עבודתו עם הקמת ערוץ 2 הניסיוני .  מהי תוכנית הטלוויזיה שאתה חולם לעשות ?   " יש כמה פרויקטים שאני לא חולם לעשות ,  אלא מקדם .  כל אחד נמצא בשלב אחר של עבודה .  כרגע ,  בזמן שאני עושה סאטירה ,  החלומות הם בדרמה .  כשאני עושה יותר מדבר אחד ,  אז אני רוצה את השני ".  תערוך תוכניות ריאליטי ?   " עשיתי את תוכנית הריאליטי הראשונה בישראל ,  'החפרפרת'  ( שודרה ב-2001 בהנחייתו של איתי אנגל ,  ע"ג' ,  אב"ז )  ,  שלא כל כך הצליחה .  בדיעבד ,  אני חושב שקשת קצת הקדימה את זמנה עם התוכנית ,  ושהפורמט היה מעט מתוחכם מדי .  בכל מקרה ,  התשובה תלויה בתוכנית שתעמוד על הפרק .  אני אוהב את הז'אנר ".  אז אתה לא חושב שריאליטי היא ז'אנר נחות . " זאת דעה מיושנת ששייכת לדור קודם שלא מבין לאן הולך העולם .  כשהתחיל הקולנוע ,  בתיאטרון בזו לו .  הוא נחשב לבידור נחות להמונים ,  שלא דומה לתיאטרון .  השמרנות בזה לכל דבר חדש .  אין הבדל בעיני בין ריאליטי לכדורגל .  כדורגל זה ריאליטי עתיק יומין ".  אומרים שאוטוטו האינטרנט מחליף את הטלוויזיה . " הטלוויזיה לא מתה בכלל .  אני חושב שהיא תתמזג עם עוד דברים .  אני זוכר שדיברו על מותו של הקולנוע פעם .  בהתחלה בקולנוע ניסו להילחם בזה ,  ולבסוף מצאו נוסחה עסקית - הסרט יוצא ב-dvd ואז עובר לטלוויזיה .  גם בטלוויזיה ימצאו את הנוסחה .  מי שמצחיק אותי מצחיק אותי ,  לא אכפת לי מי הגוף המסחרי שעומד מאחוריו או מה המנגנון או הכלכלה שמאחוריו .  העיקרון עבר ברצף מיוון הקדומה :  אנשים רוצים לראות חיים של אחרים ".  קשר של שתיקה פרט ל"מצב האומה ",  כהן נבחר לערוך את העונה השלישית של  " שבוע סוף ",  שעלתה לאוויר לראשונה בנובמבר 2009 ושעונתה הקרובה תחל בעוד שישה שבועות .  ההשוואות ל"ארץ נהדרת "  עשו לה רק טוב ,  עם באזז חזק ,  ורייטינג ממוצע של 18.9% בעונה הראשונה ו-16.9% בעונה השנייה .  אלא שעכשיו נוסף נדבך חדש להשוואה בין השתיים :  את  " ארץ נהדרת "  עורך לא אחר מאשר בנו של כהן ,  מולי שגב .  שגב אימץ את שם משפחתו של שלמה שגב ,  שנישא לאמו לאחר גירושיה מכהן . " שלמה גידל את מולי וזה היה נוח ",  מסביר כהן . " מולי הוא העורך הכי טוב שיש היום .  הוא עורך גאוני ואיש מאוד מוכשר ",  מפרגן כהן לבנו . " אני לא מתכוון לדבר עליו הרבה ובטח לא על איזה תחרות .  יש משהו נורא נורא משמח בזה שהבן עושה מה שאתה רוצה .  זה סימן לכך שהסתכל עליך והחליט לבחור באותה הדרך .  הרבה פעמים יש מרד של הילדים כנגד ההורים .  אצלנו לא ".  למרות ההצהרה שלא ידבר על שגב ,  הוא ממשיך : " לא צריך לחפש פה דרמה ,  כי במציאות הדברים נורא פשוטים .  בעיתונות מציגים את זה כאילו יש כאן טלנובלה ,  האב נגד בנו ,  אבל במציאות אנחנו שני אנשי מקצוע .  הצלחה אחת לא באה על חשבון האחרת .  אני בשלישי והוא בשישי .  אני מקווה שכולם יראו אותי ואותו ושנצליח ".  מולי שגב ,  מחמיא לאביו בחזרה : " היתה את לי הזכות הגדולה לרשת את האהבה להומור ולסאטירה מהמקור הראשון והטוב ביותר שיש .  אני מאוד גאה בעשייה שלו ,  ותמיד היה בינינו דיאלוג והפריה הדדית .  חוץ מזה הוא גם אחלה בנאדם ".   בלי קשר לתחרות בינך לבין מולי ,  יש תחרות קשה בענף היום ,  שעתידה להחמיר אם ערוץ 10 ייסגר . " מיסודי אני מאוד קפיטליסט .  רגולציה וניסיונות של השלטון להשפיע על התעשייה הם בעיני דבר מסוכן .  במכרז האחרון שהיה ,  כשטלעד נפלה ,  עבדתי אצל זכיין בשם 'כאן' ,  שגם הוא התמודד ,  בבעלותם של עמי גניגר ושל מוטי זיסר ,  כמנהל תוכניות עתידי .  ראיתי את ספר המכרז .  הוא נכתב על יד אנשים שחלמו חלום טלוויזיה בלתי אפשרי ,  לא קיים . " צריך להבין את כללי המשחק - מה זו טלוויזיה ,  איך היא פועלת ואיך היא תהיה טובה .  אני חושב שבישראל יש את אחת הטלוויזיות הכי טובות בעולם ועדיין דורשים ממנה דברים בלתי אפשריים ,  כשהפתרון מונח באמצע החדר ,  מוקף זבובים .  אני מדבר על הערוץ הראשון .  העוול המזעזע הזה יושב לו באמצע החדר .  אילו בכסף העצום שהם מרוויחים שם היו עושים את מה שצריך ,  היתה לנו טלוויזיה חופשייה מרייטינג ,  שיכולה לייצר איכות .  כך ,  לא היו מפילים תיקים על אלה שלא לקחו כלום מהמדינה ".  מה עמדתך בעניין המאבק של ערוץ 10 נגד פרסום מכרז חדש ?   " אם הרגולציה תוביל לכך שיהיה מכרז חדש ,  הראשונים שיסבלו מכך הם היוצרים .  זה ישנה את תנאי ההיצע והביקוש בשוק .  אני חושב שהרגולציה מטבעה יורה במי שהיא יכולה לירות בו ,  כי יש שם אנשים פחדנים .  שייקחו את הערוץ הראשון ,  שם יש המון כסף .  כל מה שצריך זה להחליט שהערוץ הזה מפטר את כל אנשיו .  הוא הרי לא השתנה מהימים שבהם הונגריה היתה קומוניסטית .  כל המדינה השתנתה והסתגלה לתקופה המודרנית .  הדבר היחיד שנשאר כמו שהוא ,  זה ערוץ 1 ".  בכל זאת ,  צריך ערוץ ציבורי נקי מאינטרסים כלכליים . " צריך שידור ציבורי ,  אבל לא סאונדמן ציבורי או מגישה ציבורית או מאפרת ציבורית .  כל דורשי הטוב נלחמים איפה שקל ,  במקום להילחם איפה שצריך .  דעת הקהל מנותבת לערוצים 2 ו-10 ,  ולשאלה אם הם עושים דרמה או לא .  הדרך שבה ערוץ 1 מנוהל היא מזעזעת .  לאף אחד אין אומץ ללכת נגד העוול הזה .  יש פה קשר של שתיקה על גניבת כספי ציבור בכמויות עצומות ויש אנשים שבכל פעם מבטיחים הבטחות .  הפתרון קיים ,  רק מפחדים לגעת בו .  בכל ערוץ 2 יחד יש אולי 500 עובדים ,  בערוץ הראשון יש 1,500 .  שיעשו מה שעושים בערוצים 10 ו-2 - ושיוציאו דברים להפקה עצמאית .  בינתיים אנחנו משלמים ומשלמים ומשלמים . " לנו יש אחריות למוצר שאנחנו עושים .  אני מאמין שתוכנית טלוויזיה חותמת ברית עם הצופה .  הצופה רואה אותה ומקשיב לה ועושה אתה חשבון של היכרות .  היא אולי תתחיל עם רייטינג מסוים ,  אבל גם תוכל להעלות אותו ,  ככל שתדע לבנות מערכת יחסים עם הצופה .  זה קצת כמו חיזור - אתה לא תגזים ולא תתאמץ מדי למצוא חן מיד על ההתחלה .  בשטח ,  רואים שתוכניות שחיות לאורך זמן רב הן אלה שמכבדות את הצופה .  הן לא כמו בית קפה עונתי שנפתח ונסגר ,  אלא מוסדות טלוויזיוניים .  'עובדה' ,  'כלבוטק' ו'ארץ נהדרת' עושות בדיוק את הדבר הזה ,  ומאריכות שנים ".  אווירת בר מצווה על הסט ראשון השבוע ,  שעת צהריים .  הסט של הפאנל הקומי  " מצב האומה "  כמעט מושלם .  בעוד שעה קלה יצלמו את התוכנית הראשונה ,  ופועלי הבמה עסוקים בליטושים אחרונים .  הכוכבים גורי אלפי ,  אורנה בנאי והכוכב האורח שי אביבי כבר בחדר האיפור .  על הסט ליאור שליין ולצדו נמצא אבי כהן כל הזמן .  השניים קרובים מאוד ושונים מאוד .  כהן שלו ,  מחויך ,  קצת אדיש אפילו ,  שליין נרגש ונמרץ .  שניהם מנהלים את ההצגה ,  כל אחד בדרכו .  שליין נותן מופע שלם ,  על אף שבאולם אין עדיין קהל .  הוא קורא טקסטים ,  נותן הוראות לבקרה ,  מספר בדיחות ,  כועס על טעויות בהפקה ,  מתראיין לחדשות ערוץ 2 ,  ומסתובב על הסט ממקום למקום .  כהן מדבר בשקט עם הבקרה ,  מייעץ לשליין ,  מחליט יחד אתו על הקטעים שיש להוריד או לקצר ונמצא בסביבה להרגיע . " הם זוג מצוין ",  מעירה אחת המפיקות . " מושלמים ביחד .  אולי בגלל זה הם מחזיקים מעמד כל כך הרבה זמן ".  האווירה רגועה . " אין לחץ או התרגשות יוצאי דופן ,  אבל יש קצת אווירת בר מצווה ",  אומר כהן .  ואמנם מדי פעם מגיע מישהו לברך - אם זה יגאל שילון ,  שהיה בסביבה וקפץ לרגע או אבי צבי ,  מנכ"ל רשת שיושב בתחילת האולפן ומביט במתרחש מבלי להתערב .  אתה לחוץ לקראת השידור מחר ?   " ממש לא .  אני בטוח בפורמט ובאנשים .  המסך צמא לתוכניות מהסוג הזה ".  תרוץ למחרת בבוקר לבדוק את הרייטינג ?   " לא .  חשוב לי שנעשה מוצר טוב .  היתר יקרה מאליו ".  זה המפגש הראשון שלך עם אבי כהן ?   " כן ,  אבל לא האחרון .  הוא יערוך את 'שבוע סוף' ואני מאמין שנעשה עוד דברים ביחד ".  בינתיים ,  על הסט ,  תקלה ראשונה .  מוסיקת הפתיחה קצרה מדי . " יש גרסה ארוכה וגרסת מדיום ",  מעדכן שליין באוזנייה . " תשתמשו בארוכה ".  הבעיה נפתרת והם ממשיכים בהרצה .  אז צצה בעיה נוספת ,  קשה יותר .  הכיסאות של שליין ושל שאר הכוכבים נמוכים מדי .  מפיקה מוזעקת מהבית עם כריות להגבהת הכיסאות .  שליין לא מסופק ודורש כיסאות מרשת הרהיטים היוקרתית הביטאט , " תוסיפו עוד כמה שקלים ,  מה קרה ?  ",  הוא נוזף בהפקה .  אחר כך מדמים את כניסת האורחים לאולפן .  ציפי לבני היא הפוליטיקאית שתתארח .  קצת חריקות ובסוף זה עובד .  להקת רקדנים שאמורה להופיע מציגה בראשונה .  שליין מבקש לתקן .  עוד כמה ניסיונות ,  והתוצאה המבוקשת מוצגת . " אין פה משהו חריג ,  תמיד יש הרבה בעיות בתוכנית הראשונה ",  מסביר כהן . " אחר כך ,  בתוכניות השלישית-רביעית זה מסתדר ,  והכל מתקתק ".   יש פה אופרציה לא פשוטה . " אנחנו כבר עובדים על זה המון זמן .  כל פרט נבחן בקפידה ,  כל כניסה של אורח ,  כל צילום .  הכל כדי שהצופה יישב בסוף ,  יראה את התוכנית ,  אולי יאהב ,  אולי יצחק ואולי יזפזפ ".  ענת ג'ורג'י  " אם אבי היה בארה"ב ,  הוא היה איש עשיר מאוד"אנשי טלוויזיה שונים נתקלו ביוצר הטלוויזיה אבי כהן בצמתים שונים של הקריירה המקצועית שלו .  איש הטלוויזיה חגי לפיד ,  שערך ,  בין השאר ,  את התוכניות  " השגריר ",   " אורי גלר מחפש את היורש "  ו"האקדמיה לצחוק ",  הכיר את כהן כשהיה אחד הכותבים של  " החרצופים ",  שאותה ביים כהן . " אבי הוא טיפוס של מנהיג ,  יש לו גם אינטליגנציה לא מעטה והוא גם אינטלקטואל ,  הוא אנציקלופדיה מהלכת .  אבי הוא וורקוהוליק ,  הוא חייב לעבוד ,  הוא מאוד אוהב לעבוד .  בקיצור ,  איש עבודה ".  איך אתה מסביר את הרזומה הארוך והעשיר שלו ?   " מעט אנשים יכולים לעשות את מה שהוא עושה .  אנשים שיכולים גם לפקד על מערכת ,  הם גם בעלי הומור ,  גם מבינים בקולנוע וגם יודעים לעבוד מול זכיינים ".  אילו קשיים עולים בעבודה אתו ?   " הוא יודע מה הוא רוצה ,  ובזה הוא והבן שלו די דומים .  כמו רוב האנשים שיודעים מה הם רוצים ,  קשה להזיז אותו מהעמדה שלו .  אבל זה לא שהוא לא מקשיב .  הוא אוהב דיונים ועבודת צוות והכל ,  אבל הוא בנאדם ממוקד ".  יש עוד משהו שאתה יכול לספר עליו ?   " הוא איש שטבע הרבה אמירות ופתגמים שמסתובבים בתעשייה .  יש לו דברים שהוא אמר שנכנסו לז'רגון כמו 'אף אחד בבית לא השתעמם משוט שנפל' ו'טלוויזיה זה קשה ,  מסובך ובלתי אפשרי אבל זה עדיף מלעבוד' .  הוא גידל פה המון המון אנשים ,  בשבילי הוא סוג של אבא טלוויזיוני .  אני יכול לא לראות אותו חמש שנים ואז לשבת אתו לשיחה של חמש שעות . " לא כל מי שהוא גידל הלך בדרכו ,  הרבה לקחו דברים שהוא התווה להם והלכו למקומות אחרים ,  אבל הבסיס נשאר .  אם הוא היה בארה"ב ,  כמו שאומרים ,  הוא היה איש עשיר מאוד .  בתחילת דרכי הייתי אצלו בבית ושאלתי אותו :  'איך קנית בית מהמקצוע ? ' ,  והוא אמר לי שצריך לעבוד בהמון עבודות מהבוקר עד הלילה - ואז לקבל ירושה ".  איתן אבן הפיק עם כהן סרט טלוויזיה בשם  " באמצע הסרט ",  ששודר ב-hot ב-2003 ,  ומתאר אדם מוכשר במיוחד : " אבי יודע לספר סיפורים באמצעות קולנוע .  קל לעבוד אתו כי הוא גמיש עם ראש פתוח ,  מקשיב להיגיון ולהערות קריאייטיביות ובא מוכן לסט אחרי שעשה הרבה שיעורי בית ",  אומר אבן . " אבי מביים בקלילות ועם חוש הומור - ולשנינו רקע בקולנוע מאותו בית ספר בלונדון ,  לפני בערך 4,000 שנה . " צילמנו את כל הסרט בשתי מצלמות במקביל ,  קצת בסגנון של הפקת אולפן חוץ ,  מה שהיה כיף ,  כי ככה חוסכים זמן ,  וזו גם ההתמחות שלו .  כך יישמנו שיטות עבודה של טלוויזיה בקולנוע .  במקרה הזה ,  הצלחנו מאוד ברמה הטכנית ".  מקור בשוק שעבד עם כהן בשנים האחרונות ,  מציין כי  " בכל הנוגע לאבי ,  נכונה הקלישאה כי מה שהוא שכח אנחנו עוד לא יודעים .  הוא יודע איך טלוויזיה מתנהגת - מה נכון שיהיה ומה לא נכון .  הוא סקרן ויש לו טעם טוב ,  כיף לדבר אתו כי מרגישים שמדברים עם אדם שיש מאחוריו שנים של עשייה בטלוויזיה .  הידע והניסיון שהוא צבר פה הם באמת יוצאי דופן .  יש לו יכולת מדהימה לזרוע ביטחון באנשים שהוא עובד עמם ,  והוא מצליח להתפרש על פני כמה פרויקטים בו זמנית .  הוא יכול גם להיות עקשן מאוד ,  אף שהרבה עורכי טלוויזיה הם כאלה ".  עם זאת ,  מוסיף המקור כי בשנים האחרונות , " אבי צריך סביבו אנשים אחרים שיעשו את העבודה בשבילו .  כשיש אתו טאלנט אובססיבי ולהוט כמו ליאור שליין ,  זה מצליח - וכשאין לו ,  זה לא מצליח .  'החרצופים' היתה תוכנית מעולה ,  אבל אם משווים אותה לפרויקטים שנעשו בשנים האחרונות ,  הרי ש'משחק מכור' נהפכה ללהיט בגלל ששליין היה מנוע בלתי נלאה .  אחרי שקשת לא רצו את התוכנית הרבה זמן ,  שליין לקח אותה לרשת .  הוא דחף ,  והגדולה של אבי היתה בכך שנתן לשליין ביטחון ".  אופיר בר-זהר

איך מצליח אבי כהן - מהיוצרים הוותיקים בטלוויזיה - להישאר רלוונטי כבר 30 שנה ? 
אבי כהן ,  העורך של  " שבוע סוף "  ו"מצב האומה "  כבר לא צעיר אך מצליח לשרוד בתעשייה המקדשת את הנעורים ■ כעת הוא יצטרך לשרוד מול תחרות בבנו ,  עורך  " ארץ נהדרת "  - מולי שגב ■ הוא מאמין בריאליטי ,  וחושב שערוץ 1 הוא שערורייה : " צריך לפטר את כל עובדיו ;  ערוץ 1 

