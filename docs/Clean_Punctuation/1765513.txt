הציבור יממן 60% מתוכנית החירום של חברת החשמל
האוצר חברת החשמל ורשות החשמל סיכמו :  עודפי גבייה של החברה בהיקף של שני מיליארד שקל ישמשו למימון מרבית התוכנית ויוחזרו לציבור בפריסה של 15 שנה ■ מליאת רשות החשמל מתנגדת - טוענים כי אין לממן את תוכנית החירום דרך תעריף החשמל
משרד האוצר ,  חברת החשמל ורשות החשמל הגיעו לסיכום עקרוני על מתווה מימון שלב ב' של תוכנית החירום למשק החשמל בהיקף 3.5 מיליארד שקל .  עיקר המימון  ( 60% )  בסך שני מיליארד שקל יגיע מיתרות גבייה שצברה חברת החשמל בשנה האחרונה בעקבות הוזלת סל הדלקים שלה  ( עם כניסת הגז הטבעי הזול יחסית )  .  כספים אלה אמורים לחזור אל ציבור צרכני החשמל באמצעות הוזלה חדה של תעריף החשמל ,  ואולם באוצר הציעו לעשות בו שימוש למימון תוכנית החירום ,  תוך פריסת ההחזר לציבור למשך 15 שנה .  סכום של מיליארד שקל תגייס חברת החשמל באמצעות אשראי ספקים וסכום נוסף של 500 מיליון שקל תממן החברה ממקורותיה העצמיים  ( עודפי מימון שלב א' של תוכנית החירום או ניצול יתרות מזומנים ) .סיכום עקרוני זה מותנה באישור דירקטוריון חברת החשמל ומליאת רשות החשמל ,  והושג בפגישה שנערכה בימים האחרונים בין יו"ר דירקטוריון חברת החשמל יפתח רון-טל ,  יו"ר רשות החשמל אמנון שפירה ,  ראש מנהל החשמל במשרד התשתיות יהודה ניב ,  סגן מנהל רשות החברות אהרון גולדמן ורכז האנרגיה באגף תקציבים אהוד אדירי .  ואולם ,  הסיכום גרר בימים האחרונים התנגדות עזה מצד מליאת רשות החשמל ,  שמתנגדת להשתתפות הציבור במימון תוכנית החירום .  המליאה דורשת כי חברת החשמל תממן את התוכנית ממקורותיה העצמיים .  זאת ,  תוך שהאוצר מעמיד עבורה ערבויות מדינה לצורך גיוס ההון הדרוש לה .  עמדה זו מנוגדת לקו ההיסטורי של האוצר המתנגד להתערבות בגיוסי ההון של החברות הממשלתיות .  לפני שבועיים המליץ  " צוות 90 הימים "  בראשות מנכ"ל משרד האוצר חיים שני ,  כי חברת החשמל תשלים את שלב ב' של תוכנית החירום הראשונה למשק החשמל כדי לענות על הביקושים לחשמל ב-2012-2013 .  מדובר בהתקנת תוספות קיטוריות על גבי שלוש יחידות ייצור שכבר הקימה חברת החשמל במסגרת שלב א' של התוכנית בחגית ,  רמת חובב ובאשכול  ( אשדוד )  .  שלב ב' של התוכנית יביא לתוספת של 375 מגה-ואט לכושר הייצור של חברות החשמל בעלות כוללת של כ-3.5 מיליארד שקל .  דירקטוריון חברת החשמל מסרב לממן את שלב ב' ממקורות החברה ,  ועל כן הציע הצוות כי שלב זה ימומן באמצעות מימון מקדים בתעריף החשמל של כשני מיליארד שקל מהתקציב הנדרש - לצד אשראי ספקים שתיטול החברה לשם גיוס היתרה .  זאת ,  גם כדי להימנע מהורדה חדה של התעריף כדי שלא לפגוע במצבה הפיננסי של חברת החשמל .  במליאת הרשות ,  עם זאת ,  טוענים כי אין לממן את תוכנית החירום דרך תעריף החשמל .  זאת ,  לאחר שמהלך שכזה אושר באופן תקדימי לפני שנתיים ,  אז התייקר תעריף החשמל ב-4.2% למשך שנתיים  ( עד ינואר הקרוב )  ,  כדי לממן את שלב א' של התוכנית .  לפיכך ,  נטען כי על חברת החשמל לעשות שימוש במקורותיה העצמיים למימון הנדרש ולהיתמך בערבויות מדינה לצורך גיוסים  ( אם תידרש להם )  ,  כפי שאישרה הכנסת באחרונה מתן ערבויות מדינה ליצרני החשמל הפרטי .  מרשות החשמל נמסר בתגובה : " סוגיית המימון של שלב ב' בתוכנית החירום תידון במליאת הרשות בישיבותיה הקרובות .  נציגי רשות החשמל השתתפו בוועדת שני ,  העבירו את המידע הנדרש במסגרת עבודתה ,  ומליאת הרשות נפגשה עם נציגי הוועדה בשבועות האחרונים ". 

הציבור יממן 60% מתוכנית החירום של חברת החשמל
האוצר חברת החשמל ורשות החשמל סיכמו :  עודפי גבייה של החברה בהיקף של שני מיליארד שקל ישמשו למימון מרבית התוכנית ויוחזרו לציבור בפריסה של 15 שנה ■ מליאת רשות החשמל מתנגדת - טוענים כי אין לממן את תוכנית החירום דרך תעריף החשמל

