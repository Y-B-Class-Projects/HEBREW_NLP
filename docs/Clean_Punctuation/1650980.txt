האקדמיה ללימודי נהיגה
איסור על נסיעת משאיות ושלל האיסורים המופרזים בחוקי התעבורה ינציחו את תאונות הדרכים .  רמי שני מציע למוסדות החינוך הגבוה לקחת חלק בפתרון הבעיה
שינוי משמעותי בדרכי הכשרת נהגים צריך להיות המבצע העכשווי של משרד התחבורה .  הודעתו של השר ישראל כץ על כוונתו לעצור נסיעת משאיות בשעות היום ,  היא צעד חסר אחריות ,  חסר תשתית עובדתית וחסר כל שמץ של הכרות עם התנועה בכבישים .  זהו צעד שנעשה מתוך בהלה ורחוק משימוש במחשבה נכונה .  התאונות הקטלניות בדרום ,  בהן נספו תריסר בני אדם בגלל רשלנות של נהגים על הכביש ,  רק מוכיחות שאין קשר לסוג הרכב בו הם נהגו .  המכנה המשותף הוא רק ההכשרה הגרועה מאוד שאותה עברו הנהגים לפני שקיבלו את הרשיון .  צריך לומר בגלוי :  בישראל אין מערכת הכשרת נהגים נכונה .  
הסעיף החסר בכל מערכת ההכשרה הוא סעיף המודעות .  מודעות למצב האישי ,  לכביש ולרכב שאותו הנהג מסיע .  חוקי התעבורה והנהיגה בישראל כוללים הרבה מאוד איסורים :  אסור להוריד יד מההגה ,  אסור לנסוע מעל תשעים קילומטרים לשעה ,  אסור לחצות פס הפרדה רצוף .  כשיש כל כך הרבה איסורים והנהגים ,  בעיקר החדשים שבהם ,  עסוקים בלמצוא מה מותר לעשות על הכביש ,  כמעט בלתי אפשרי לפתח 'מודעות נהיגה' .  זהו הכלי החשוב ביותר ,  שמאפשר לנהג לעשות את הפעולות הנכונות כדי לשלוט ברכב שלו ,  תוך תשומת לב לכל תנאי הדרך בה הוא נוהג .  
מודעות נהיגה נרכשת בעיקר תוך כדי ניסיון אך את הבסיס שלה ,  אפשר להקנות כבר בשעורי הנהיגה .  הנוהג צריך לדעת כל העת ,  מה נמצא מסביבו ובהתאם לכך מה מותר לו ומה הוא יכול לעשות .  אפשר לנסוע על תשתית כביש רעה מאוד ובכל זאת להגיע בשלום ליעד ,  אם הנהג יתאים את אופן נסיעתו לתנאי הדרך .  על הכבישים בהם אירעו התאונות האחרונות ,  נוסעים בכל יום עשרות אלפי מכוניות שנוסעיהן מגיעים בשלום למחוז חפצם .  בשבוע שעבר ,  עיכבה משאית שהתהפכה על אחד הכבישים הטובים ביותר בישראל ,  את התנועה בכביש חיפה  תל אביב למשך שעות ארוכות .
 משרד התחבורה דאג לחוקק חוקים הקשורים לליווי נהגים צעירים ובחודשים הקרובים יכנסו לתקפן תקנות הכשרה חדשות ,  המחייבות לימודי נהיגה עיוניים מעמיקים לפני קבלת הרשיון .  בתוך כך התפרסמו ידיעות בדבר כשלון האמצעים שפותחו לסייע לנהגים חדשים לעבור מבחנים עיוניים .  חיבור של אלה מדאיג מאוד ,  כי הוא מצביע על האפשרות שלימודי ההכנה לקראת מעבר הבחינה העיונית ,  ינציחו את הכשרת הנהגים הקיימת ,  שהיא רעה מאוד .  
יתכן שיש להגביה מאוד את תנאי הסף של המוכנות לקבלת רשיון נהיגה .  האוניברסיטאות בישראל יצרו תנאי סף גבוהים לקבלה ללימודים בהן ,  המחייבים הכנה ועמידה בבחינה פסיכומטרית .  לאור התוצאות הקשות של תאונות הדרכים האחרונות ,  אפשר שמשרד התחבורה צריך לאמץ גישה דומה ,  לפני שהוא מאשר לנהגים חדשים לעלות על הכבישים .  אין לשלול גם את האפשרות ,  שהכשרת הנהגים תעשה תחת כנפיים אקדמאיות .  העיקר שעל הכביש יעלו נהגים המבינים את שפת הדרך בצורה מושלמת ויפעלו על פי כלליה .
 
האקדמיה ללימודי נהיגה
איסור על נסיעת משאיות ושלל האיסורים המופרזים בחוקי התעבורה ינציחו את תאונות הדרכים .  רמי שני מציע למוסדות החינוך הגבוה לקחת חלק בפתרון הבעיה

