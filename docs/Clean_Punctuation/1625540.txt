תקופת ניסיון
עמרי כספי סיים עם דאבל דאבל של 15 נקודות ו-10 ריבאונדים ,  אבל סקרמנטו הצעירה נוצחה 112:103 על ידי הלייקרס 
סקרמנטו היא ללא ספק אחת הקבוצות המפתיעות של הליגה העונה ,  אבל הלילה  ( ראשון )  השחקנים של פול ווסטפאל הוכיחו שוב שאומנם מדובר בחבורה צעירה כישרונית ונמרצת ,  אך מול הגדולות זה לא מספיק .  הקינגס נוצחו בבית על ידי האלופה מלוס אנג'לס 112:103 אחרי שתי הארכות  (  !  )  ,  כשעמרי כספי ,  שלא פתח הפעם בחמישייה ,  סיים עם 15 נקודות ו-10 ריבאונדים .  
כמו במשחק מול קליבלנד ,  גם הפעם סקרמנטו  ( 16:13 )  הייתה במשחק לכל אורכו ואף הוליכה במשך דקות ארוכות ,  אך שוב - ברגעי ההכרעה הניסיון של הלייקרס  ( 5:24 )  בלט אל מול המגבלות ההתקפיות של סקרמנטו .  הקינגס כבר הוליכו 94:101 במהלך ההארכה הראשונה ,  אך קרסו בדקות האחרונות ,  קפאו לחלוטין בהתקפה ואפשרו ללייקרס לחזור ,  להשוות ,  לכפות הארכה השנייה ,  ובסופו של דבר לנצח .
 פאו גאסול ,  שדחף פנימה ריבאונד התקפה עם 0.4 שניות לסיום ,  הציל את הלייקרס מההפסד וחיפה על שתי ההחטאות שלו מהקו 24 שניות לסיום .  אך גאסול שלח את המשחק להארכה שנייה ,  שבמהלכה הקינגס כבר נראו עייפים ושבורים מנטלית ,  והפסידו 11:2 לאלופים .
 לכספי הייתה הזדמנות להעניק את הניצחון לקינגס ,  אחרי שהשווה ל-94:94 במהלך של סל ועבירה 1:07 דקות לסיום ,  אך החטיא את הזריקה מהקו ,  שבדיעבד יכלה לתת לקינגס את הניצחון .  כספי ,  כאמור ,  קלע 15 נקודות ,  אך באחוזים לא טובים  ( 6 מ-14 מהשדה ,  1 מ-6 מהשלוש )  ב-31 דקות .
 גם טייריק אוונס יכול היה לנצח את המשחק לסקרמנטו ,  כשהכדור היה בידיים של הקינגס 23 שניות לסיום הזמן החוקי ,  אך בדיוק כמו במשחק ההפסד מול קליבלנד - גם הפעם הוא אפילו לא הצליח להגיע למצב זריקה בהתקפה האחרונה ,  והקבוצות הלכו להארכה .
 את ההארכה הראשונה פתח כספי עם גג גדול על גאסול ,  דהירה למתפרצת ,  וסיים אותה עם סל ועבירה על קובי .  בהמשך הוסיף עוד כמה ריבאונדים ,  היה פעיל מאוד במאמץ ההגנתי והיה חלק חשוב בריצה של סקרמנטו ,  אבל הקינגס נתנו ללייקרס לחזור עם ריצת 0:7 משלהם .  מי שהתעורר  " לפתע "  בהארכה השנייה היה קובי בריאנט ,  ששתי הפגזות שלו מעבר לקשת פירקו את סקרמנטו .  קובי סיים עם 38 נקודות  ( 16 מ-30 מהשדה )  ,  7 ריבאונדים ,  4 אסיסטים ו-4 חטיפות ב-50 דקות .  פאו גאסול קלע 24 וקלט 11 ריבאונדים למנצחים ,  למאר אודום קלע 13 וקטף 15 ,  שנון בראון קלע 15 .  
בנו אודריך סיים כקלע הבולט של סקרמנטו עם 23 נקודות ו-6 אסיסטים ,  טייריק אוונס קלע 18  ( 9 מ-23 מהשדה )  עם 2 אסיסטים ו-5 איבודים ,  דונטה גרין קלע 16 ,  אימו אודוקה הוסיף 11 .  
מי שלא שיחק הלילה במדי הלייקרס הוא רון ארטסט ,  אחרי שהאלופה הודיעה שהפורוורד לא טס עם הקבוצה לסקרמנטו בעקבות תאונה ביתית שארעה לו .  על פי הדיווחים נפל ארטסט במדרגות בביתו בערב חג המולד אחרי ההפסד הביתי לקליבלנד ,  ונזקק לתפרים במרפק ובעורף .
 טייריק אוונס יודע שהקבוצה שלו פספסה ניצחון . " אסור היה לנו להפסיד את המשחק בשום מקרה ",  אומר הרוקי , " הדברים לא הסתדרו לנו כמו שקיווינו ,  אבל זה לא רק אנחנו ,  זה גם היה קובי ,  שהשתלט על המשחק עם שתי השלשות שלו .  זה היה המשחק הכי גרוע שלי ב-NBA ".  
" בהארכה הגיע הרגע שלי לעשות את הצעד ",  יודע בריאנט , " ההגנה נרגעה מעט ,  השומר שלי  ( דונטה גרין )  כבר התעייף ונשאר עם ידיים למטה ,  והשאיר אותי פתוח בשביל לקלוע את השלשות האלה ". 
בין הקבוצות ,  כידוע ,  יש יריבות גדולה ,  שהחלה בימי הקבוצה של כריס וובר ומייק ביבי ,  שהפסידה ללייקרס בסדרות המותחות של גמר המערב . " בשנים האחרונות זה כבר ירד ",  יודע בריאנט ,  שהלילה שוב ספג שריקות בוז מהקהל ,  כמו בימים הטובים , " נראה היה שסקרמנטו נותרת מאחור עם הקבוצה הצעירה שלה ,  אבל היה טוב לספוג קריאות בוז מהקהל כמו בימים הטובים ".  
" התחושה רעה ,  במיוחד כשאתה יודע שהמשחק כבר היה בידיים שלנו ",  אמר ווסטפאל , " נרדמנו לשנייה אחת בהגנה ,  וקובי קבר שתי שלשות שהרגו אותנו .  אסור לנו להירגע בהגנה .  זה היה נחמד להיות במשחק הזה ,  אבל גם היה כואב להפסיד ככה .  יש לנו את מה שצריך כדי לנצח משחקים כאלה ,  בהחלט יש לנו את הלב ". 

תקופת ניסיון
עמרי כספי סיים עם דאבל דאבל של 15 נקודות ו-10 ריבאונדים ,  אבל סקרמנטו הצעירה נוצחה 112:103 על ידי הלייקרס 

