הפועל רמת גן והפועל פתח תקוה נפרדו ב-0:0
שתי הקבוצות קיוו לברוח מהתחתית ולהתקרב למקום ה-10 ,  אבל נפרדו ב-0:0 משמים ,  שלא תרם יותר מדי לאף אחת מהן
המחזור ה-24 בליגת העל ננעל בקרב התחתית בין הפועל רמת גן להפועל פתח תקוה .  שתי הקבוצות קיוו לניצחון שיקרב אותם לעבר בני סכנין במקום ה-10 ,  אך נאלצו להסתפק ב-0:0 מאכזב ובנקודה שלא ממש עזרה לשתיהן .  השתיים צמודות במקומות 12-13 עם 23 נקודות כל אחת ,  חמש יותר מאחי נצרת שמתחת לקו האדום ,  אך שיטת קיזוז הנקודות הופכת את הפלייאוף התחתון למקום חם ,  צפוף ומפחיד שאף אחת לא רוצה להיות בו .  כמו שזה נראה כרגע ,  הפועל רמת גן והפועל פתח תקוה כבר לא ימלטו מגורלן .  
המשחק הערב היה משחק של שתי מחציות .  המארחים ,  שהגיעו למשחק לאחר שתי תבוסות למכבי תל אביב ובני סכנין ,  פתחו בסערה ותקפו את שערו של יוסי שקל .  שוער הפועל פתח תקוה גילה יכולת מצוינת והציל קבוצתו מספיגה מספר פעמים .  במחצית השניה התהפכו היוצרות .  בעזרת ראובן עובד ,  פתח תקוה החלה ללחוץ ולטווח את שערו של רפי כהן הוותיק ,  שגם הוא עמד בפרץ והשאיר את התוצאה מאופסת בסיום .  
כיאה למפגש תחתית ,  המשחק לא התעלה לרמה גבוהה ,  היה אגרסיבי וגרר מספר פצועים .  אנדרה קלדיירה מרמת גן ועוסמן בשירו מפתח תקוה נאלצו לעזוב את המגרש כבר במחצית הראשונה .  גולן חרמון נפצע גם הוא בהתנגשות ראשים עם איברהים בסיט ,  אך המשיך לשחק .  
כאמור ,  הנקודה לא שיפרה את מצבן של הקבוצות .  עבור פתח תקוה היה זה תיקו שישי בשבעת המשחקים האחרונים .  רמת גן המשיכה רצף לא מחמיא של ארבעה חודשים ללא ניצחון ליגה ביתי בוינטר .  כמו שזה נראה כרגע ,  בין הקבוצות יתקיים מפגש שלישי העונה .  בפלייאוף התחתון .
 דקה 12 :  מור גולן שלח את דאטורו בכדור עומק מצוין ,  החלוץ נותר לבדו מול שקל ,  אך בעט לגופו של השוער .  הזדמנות מצוינת לרמת גן .  
דקה 14 :  צרפתי ירה כדור חופשי 17 מטרים אלכסונית משער רמת גן ,  רפי כהן קלט .  
דקה 37 :  בן עמי המחליף העביר כדור רוחב ,  מוסא הגיח מאחור ובעט חזק מפינת הרחבה ,  שקל הדף לקרן .  
דקה 41 :  עובד הגביה משמאל היישר לראשו של בסיט ,  שהצליח מארבעה מטרים לנגוח החוצה .  
דקה 44 :  דאטורו הוריד בראש לאיילי שנותר לבדו מול שקל ,  אבל בעט רע לגופו של השוער .
 דקה 61 :  עובד השתלט על כדור ובעט כדור שטח מחוץ לרחבה ,  רפי כהן השתטח והדף לקרן .  
דקה 65 :  סלמי הוריד כדור לעמנואל מתיאס שהגיע מאחור וירה כדור אדיר ,  שרפי כהן הדף לקרן .  
דקה 70 :  מוסא הגביה מצוין מימין ,  איילי נגח ממצב נוח לקרקע והכדור ניתז לידיים של שקל .
 דקה 79 :  הזדמנות כפולה לרמת גן .  גולן הפציץ מ-18 מטרים וסחט הדיפה משקל .  חדד הגיע לכדור החוזר ושקל שוב הדף .  
דקה 90 :  אוחנה התרומם ונגח לאחר כדור קרן ,  גיא צרפתי הרחיק מהקו .  
הרכב הפועל רמת גן :  רפי כהן ,  קובי מוסא ,  אלי לוי ,  גולן חרמון ,  בני חדד ,  קרלוס צ'קאנה ,  אנדרה קלדיירה  ( נפצע - תמיר בן עמי ,  35 )  ,  עומר בוקסנבוים ,  מור גולן  ( תומר תייר ,  86 )  ,  סרג' איילי ,  ג'ורג' דאטורו  ( עמית אוחנה ,  72 )  .
 הרכב הפועל פתח תקוה :  יוסי שקל ;  עמנואל מתיאס ,  גל כהן ,  דן אדו ,  סאלם אבו סיאם ,  אלי ביטון ,  כפיר דר  ( עידן סרור ,  46 )  ,  גיא צרפתי ,  ראובן עובד ,  איברהים בסיט  ( אלנתן סלמי ,  57 )  ,  עוסמן בשירו  ( נפצע - ארמון בן נעים ,  40 )  .
 
הפועל רמת גן והפועל פתח תקוה נפרדו ב-0:0
שתי הקבוצות קיוו לברוח מהתחתית ולהתקרב למקום ה-10 ,  אבל נפרדו ב-0:0 משמים ,  שלא תרם יותר מדי לאף אחת מהן

