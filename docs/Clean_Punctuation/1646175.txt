גז טבעי - כל הדרך מעזה לסלון
חברת החשמל חידשה את המגעים לרכישת הגז הטבעי שמול חופי עזה .  בכירי BG הגיעו לישראל לדון במכירת 1.6 מיליארד מ"ק למשך כ-20 שנה .  בין הצדדים פער של כ-30% במחיר העסקה
חברת החשמל מנהלת משא ומתן עם תאגיד בריטיש גז  ( BG )  לרכישת הגז הטבעי במאגר Gaza Marine שמול חופי עזה .  המגעים חודשו בחודשיים האחרונים במטרה להגיע לסיכום שיאפשר את רכישת כלל הגז שבמאגר ,  תוך אספקה של 1.6 מיליארד מ"ק  ( BCM )  גז טבעי במשך 18-20 שנה .  
בימים האחרונים הגיעו לישראל כמה מבכירי BG לצורך המשך המשא ומתן .  מטעם חברת החשמל מובילים את המגעים המשנה למנכ"ל ,  משה בכר ,  וראש מינהל הדלקים בחברה ,  שמשון ברוקמן .  
בין הצדדים קיים לפי שעה פער משמעותי באשר למחיר העסקה .  חברת החשמל נוקבת במחיר של כ-5 דולרים ל-MBTU  ( מיליון יחידות טרמיות לתמחור גז )  ,  המשקף לעסקה שווי של כ-290 מיליון דולר בשנה ,  ואילו BG נוקבת במחיר גבוה משמעותית של 6-7 דולרים ל-MBTU ,  שמשקף לעסקה שווי של 350-400 מיליון דולר בשנה .  זאת ,  לעומת מחיר משוער של 5.2-6 דולרים ל-MBTU בו תיסגר ,  לפי הערכות ,  עסקת רכישת הגז של חברת החשמל משותפות  " תמר ";  מחיר של 5.6 דולרים ל-MBTU בו נסגרה בקיץ עסקת הרכש הנוספת של חברת החשמל מהספקית ים-תטיס BCM לחמש שנים ;  ומחיר של 4 דולרים ל-MBTU לפיו עודכן הסכם הגז של החברה עם EMG המצרית .  
בחברת החשמל הצהירו כבר בעבר כי יפעלו לגיוון ספקי הגז הטבעי לחברה ,  תוך שמירה על תחרות בשוק הגז .  ואולם ,  טרם התברר כיצד יתגברו הצדדים על הקשיים שהיוו כבר בעבר מכשלה לחתימת הסכם מחייב בין המדינה לבין BG .  בראשם - שאלת הבעלות על שדה הגז ,  וכן סוגיית מנגנון העברת התשלום בעבור הגז תוך פיקוח בינלאומי על ייעודו .  זאת ,  כדי לשלול אפשרות להעברת הכספים לידי גורמי טרור .  שדה Gaza Marine מכיל לפי הערכות כ-30 BCM ,  ויוחזק  ( בשלב ההפקה )  בידי BG  ,( 60% )  CCC הלבנונית  ( 30% )  והרשות הפלסטינית  ( 10% )  .  
לפני כשנה נטשה BG את שולחן המשא ומתן מול ישראל באשר למכירת הגז שבשדה Gaza Marine ,  בין היתר בשל התעקשות משרד האוצר לחייב את BG לרדת למחיר של 4-4.2 דולרים ל-MBTU ,  בעוד BG הסכימה לרדת ל-4.6 דולרים ל-MBTU בלבד .  
לאחר ניסיונות שכנוע ממושכים ,  הסכימה BG אך הפתיעה כשהכפילה את המחיר שבו תסכים למכור לישראל את הגז ליותר מ-10 דולרים ל-MBTU .  כפי שפורסם בעבר ב-TheMarker ,  הגיעו משרדי התשתיות והאוצר לפשרה שלפיה חברת החשמל תרכוש את הגז הטבעי מ-BG בעבור צרכיה בלבד ,  ואילו יצרני החשמל הפרטיים ינהלו עם BG משא ומתן ישיר לרכישת הגז לצורכיהם .  זאת ,  כדי להימנע ממצב שבו חברת החשמל תרכוש את כל הגז לצורכי המשק הישראלי .  כעת נראה כי חברת החשמל חוזרת לנהל את המשא ומתן לרכישת כל הגז שבמאגר .  בחברת החשמל הכחישו את הידיעה .  

גז טבעי - כל הדרך מעזה לסלון
חברת החשמל חידשה את המגעים לרכישת הגז הטבעי שמול חופי עזה .  בכירי BG הגיעו לישראל לדון במכירת 1.6 מיליארד מ"ק למשך כ-20 שנה .  בין הצדדים פער של כ-30% במחיר העסקה

