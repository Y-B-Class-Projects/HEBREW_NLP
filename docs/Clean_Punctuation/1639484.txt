עיקולים בסך 4.2 מיליון שקל הוטלו על רשת המשביר לצרכן
הסיבה :  הרשת לא רכשה את אחזקותיו של קופיץ בג'אמפ בהתאם לפסק בורר שחייבה לעשות כן
מנחם קופיץ ,  מייסד רשת האופנה ג'אמפ ,  הטיל בימים האחרונים עיקולים עד לסך 4.2 מיליון שקל על חשבונות המשביר לצרכן בבנק הפועלים ובחברת כרטיסי האשראי דיינרס .  המשביר לצרכן הגישה התנגדות להליכי ההוצאה לפועל בטענה כי פרעה את החוב .  ראש ההוצל"פ קבע שעל קופיץ להגיב לטענת המשביר ובחר שלא לעכב את הטלת העיקולים .  עוד קבע ,  כי על המשביר להפקיד חצי מיליון שקל כתנאי לדיון בטענתם לפירעון החוב ולעיכוב ההליכים .  עד עתה לא הודיעה המשביר לצרכן לבורסה על הטלת העיקולים .  בימים האחרונים עיקל קופיץ ,  המיוצג על ידי עו"ד ארז ביעזר ,  כספים בחברת דיינרס וזכויות בבנק הפועלים.העיקולים נעשו לאחר שהמשביר לצרכן לא שילמה לקופיץ חוב שהוטל עליה בפסק בורר ,  אשר אושר על ידי בית המשפט המחוזי בתל אביב .  לפי פסק הבורר חויבה הרשת לרכוש מקופיץ מייסד ג'אמפ ,  את 50% הנותרים בחברה שהיו בבעלותו .  לפני כשנה הודיע רמי שביט מנכ"ל המשביר לצרכן ,  כי הוא מעוניין לרכוש את חלקו של מנחם קופיץ בג'אמפ תמורת 7.5 מיליון שקל ,  אך לבסוף חזר בו .  המשביר לצרכן טענה בזמנו כי לא תבצע את הרכישה כיוון שהבטוחות שדרש הבנק לא היו לרוחה .  בתגובה ,  פנה קופיץ לבורר .  בהליך בוררות נקבע כי ההסכם תקף ואכיף וכי שביט מחויב לרכוש את 50% הנותרים בג'אמפ .  בתגובה ,  פנה שביט לבית המשפט המחוזי בתל אביב לביטול פסק הבורר ,  אך כאמור בקשתו נדחתה.זמן קצר לאחר קבלת החלטת בית המשפט ,  העבירה קבוצת המשביר לצרכן דיווח לבורסה בתל אביב .  בדיווח הודיעה הקבוצה כי בכוונתה להגיש בקשת רשות ערעור בעניין לבית המשפט העליון וכן בקשה לעיכוב ביצוע פסק הדין .  כמו כן ,  דווח כי הקבוצה תמחק 10 מיליון שקל ברבעון השלישי בגין החשיפה הקיימת לג'אמפ.רשת האופנה ג'אמפ שהיתה בבעלות משותפת של קבוצת המשביר לצרכן ומנחם קופיץ ,  נקלעה לחובות שנאמדו ב-63 מיליון שקל .  החברה היתה תחת הקפאת הליכים ונרכשה לבסוף על ידי חברת ריטייל ישראל המפעילה את רשת הביגוד ml תמורת 18 מיליון שקל.לפני כשנתיים רכש רמי שביט ,  מבעלי המשביר החדש לצרכן ,  50% מהרשת תמורת 22 מיליון שקל .  ג'אמפ הפעילה 56 סניפים בישראל ובנוסף ,  החזיקה בכ-66.6% ממניותיה של חברת אירית ליין שפורקה לאחר שצברה חובות בסך 29 מיליון שקל.לפני כחודש הודיעה המשביר לצרכן לבורסה על כך שהגישה לבורר עו"ד רובי בכר ,  תביעה אישית בסך 35 מיליון שקל נגד מנחם קופיץ ונובל אחזקות ,  בגין נזקים שגרמו לה לטענתה בפעולות תרמית והטעייה במהלך תקופת ההתקשרות בין הצדדים .  המשביר לצרכן טענה בתביעתה כי לא היתה מתקשרת עם קופיץ בהסכמים לרכישת ג'אמפ לולא ההטעיה וכי נודע לה על המעשים רק לאחר כניסת ג'אמפ להקפאת הליכים.מהמשביר לצרכן נמסר  " כפי שדיווחה החברה ,  קיים סכסוך משפטי עם מר קופיץ והוא יתנהל בבית המשפט .  לגבי הסכומים נשוא העיקול החברה ביצעה מטעמי שמרנות הפרשות בגין סכומים אלו בדוחותיה הכספיים ". 

עיקולים בסך 4.2 מיליון שקל הוטלו על רשת המשביר לצרכן
הסיבה :  הרשת לא רכשה את אחזקותיו של קופיץ בג'אמפ בהתאם לפסק בורר שחייבה לעשות כן

