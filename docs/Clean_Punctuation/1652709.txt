הפועל עכו גברה 0:1 על הפועל רעננה
שער ניצחון של ליעד אלמליח  ( 32 )  בקרב התחתית בכפר סבא הביא שלוש נקודות חשובות לקבוצה של ירון הוכנבוים
אחרי עשרה משחקים ללא ניצחון ,  בהפועל רעננה קיוו סופסוף להשיג אחד כזה נגד יריבה שהיא שווה בערך לרמתה ,  אלא שזה לא קרה גם במחזור ה-26 של הליגה .  הפועל עכו גברה הערב  ( שבת )  על רעננה 0:1 בקרב התחתית הקריטי ,  וסיבכה עוד יותר את חייה של המארחת .
 הקבוצה של עמי וזאנה ממשיכה לנעול את הטבלה לאחר ההפסד ה-15 שלה בליגה ,  והיא כבר צריכה להתחיל להיערך לקראת פלייאוף התחתית שם היא תיאבק על חייה .  היא לפחות מקווה להגיע עד אז עם סיכוי להישאר ,  כי בקצב הזה גם אחרי הקיזוז ,  לא בטוח שיישאר לה סיכוי .
 הקבוצה של ירון הוכנבוים הגיעה למשחק לאחר שהיא לא ניצחה מאז תחילתו של הסיבוב השני .  למזלה ,  יש קבוצה חלשה יותר ממנה ומולה היא הצליחה להשיג שלוש נקודות חשובות מאוד ,  שמרחיקות אותה עוד קצת מהקו האדום .  ליעד אלמליח חתום על שער הניצחון החשוב בדקה ה-32 .
 למרות הניצחון המאמן ירון הוכנבוים נשאר מאופק לאחר המשחק : " זה לא קבע כלום ,  מה שיקבע זה הפלייאוף .  אני שמח שיצאנו עם ניצחון ,  זה בהחלט ייתן לנו אוויר לנשימה ואולי יחזיר מעט את הביטחון שאבד לנו .  מה שניצח את המשחק זו בעיקר הלחימה ואני מקווה שבשבוע הבא השחקנים ידעו לשמור על זה מול הפועל רמת גן שמגיעה במומנטום מצוין ". 
עמנואל אמנגאוה ,  שנפצע והוחלף במהלך המחצית השניה ,  נפגע בברכו ונמצא בספק למשחק מול הפועל רמת גן בשבת .  מחר בבוקר ייבדק ואז תתברר חומרת פציעתו .  
דקה 12 - סטיבן כהן פרץ באגף שמאל ,  אולם דודו ביטון לא מצא את המסגרת מחמישה מטרים בלבד .
 דקה 15 - עוד הזדמנות טובה לדודו ביטון ,  אך הוא שוב לא הצליח לכבוש .
 דקה 16 - ליעד אלמליח הגביה כדור לרחבה ,  רועי דיין נגח מכחמישה מטרים ,  אולם הנגיחה שלו לא מצאה את הרשת .
 דקה 32 - גול !  רועי דיין הקפיץ כדור שחמק מעל שוער רעננה שאול סמדג'ה ,  ליעד אלמליח היה במקום כדי לכבוש ,  0:1 להפועל עכו .
 דקה 88 - בן מרטין ,  שחקנה של הפועל עכו ,  דהר עם הכדור ,  אבל הבעיטה שלו הלכה למשקוף .  
הרכב הפועל רעננה :  שאול סמדג'ה ,  רועי לוי  ( אירמנטס זלמיקאס ,  46 )  ,  איתי טואף ,  אבי סופר ,  עמרי עטיה ,  מאור זוהר ,  גיל קופר  ( רז כהן ,  75 )  ,  סטיבן כהן ,  אבי כנפו  ( כריסטיאנו דוס סנטוס ,  66 )  ,  דודו ביטון ,  שניר שוקר .  
הרכב הפועל עכו :  דודו גורש ,  ליאור ראובן ,  גבע ברקאי ,  איציק כהן ,  דודי פדלון ,  ליעד אלמליח ,  בן בנימין ,  עמנואל אמנגאוה  ( ג'וני טננבאום ,  65 )  ,  איברהים עבדול ראזאק  ( רון בן נחום ,  85 )  ,  רועי דיין ,  אבודו אוקוצ'ה  ( בן מרטין ,  79 )  .
 
הפועל עכו גברה 0:1 על הפועל רעננה
שער ניצחון של ליעד אלמליח  ( 32 )  בקרב התחתית בכפר סבא הביא שלוש נקודות חשובות לקבוצה של ירון הוכנבוים

