 "  תוכנית בניין עיר נהפכת לישנה ביום שמאשרים אותה "
 זאת ,  משום ששנים רבות עברו מהיום שהוגשה ועד היום שאושרה .  כך טוען המשפטן ד"ר אסף רנצלר .  הפתרון לבעיה טמון ,  לדעתו ,  בהגמשת התוכניות ובהאצלת סמכויות נוספות על הוועדות המקומיות
 >  >  לפני יותר מ-30 שנה כתבו שופטי בית המשפט העליון מאיר שמגר וצבי ברנזון בנושא הוועדות המקומיות לתכנון ולבנייה : " חברי המועצה הם עסקנים מקומיים ,  שלא תמיד שיקוליהם הם שיקולי תכנון נאותים .  במצב הטוב ביותר ,  לא פעם נסחפים המה בלהט הרצון לקדם את הפיתוח המואץ של המקום ומוכנים לאשר כל הקלה וחריגה ,  בניגוד לדעת מומחי התכנון ואיכות הסביבה ;  לעתים אינם מסוגלים לעמוד כנגד לחצים ציבוריים ופרטיים מצדדים שונים ,  ומאשרים דברים בניגוד לחוק ;  במצב הגרוע ביותר - זהו מקור לפרוטקציות ,  לנוהגים פסולים ואף פתח לשחיתות ".  חששות כאלה מדריכים כיום את המתנגדים לרפורמות שמקודמות בחוק התכנון והבנייה ,  ויש להם רגליים במציאות . " נכון ,  זהו השלטון המקומי שיש לנו .  מה אתה רוצה ,  שנייבא מקבלי החלטות זרים ?  זו המדינה ואלה מקבלי ההחלטות ",  מגיב עו"ד ד"ר אסף רנצלר ,  שאינו רואה כל מוצא אחר מאשר העברת סמכויות לוועדות המקומיות ,  למרות החששות .  רנצלר ,  36 ,  שותף במשרד עורכי הדין ש .  הורוביץ ,  הוציא לאחרונה ספר עב כרס שדן באחת מהחזיתות העיקריות שבהן נפגשים ההון והשלטון המקומי - שימוש חורג במקרקעין .  מדובר באותו הליך מהיר ,  שבאמצעותו מתירה הרשות המקומית ליזם להקים ו/או להפעיל מיזם ,  בניגוד לייעוד הקרקע שעליה הוא אמור לקום .  הליך זה פוטר את היזם במשך שנים מהגשת תוכנית בניין עיר שכרוכה בהתנגדויות ובבקרה מטעם גורמי התכנון המקומיים והמחוזיים ,  ומאפשר לו לקבוע עובדות בשטח .  לפני שנים ,  הליכי השימוש החורג היו מיועדים בחלק גדול מהמקרים להסבת דירות מגורים לקליניקות או לגני ילדים ,  ואולם בעשורים האחרונים הלכו השימושים החורגים ותפחו בממדיהם .  באמצעות הליך זה אושרו כמה פרויקטים גדולים :  הפאוור סנטר  " ביג "  באילת  ( ניסיון לפתוח באותו אופן את ביג בקרית שמונה נכשל )  ;  הפרויקט של איקאה בראשון לציון ,  למרות שהקרקע שעליה הוקם יועדה עד לאחרונה לתעשיה ;  פרויקט הפאוור סנטר ירקונים נבנה על סמך היתרים שניתנו לשימוש חורג ,  למרות שמדובר בקרקע שמיועדת להיות חלק מפארק הירקון ;  חלק גדול מהמרכזים המסחריים במושבים ובקיבוצים הם תולדה של שימושים חורגים .  לעקוב אחר המציאות מבחינה ציבורית ,  מתן היתרים לשימושים חורגים מריח רע ומאפשר ליזמים לעקוף את הצורך לערוך תוכניות ולקדם פרויקטים ,  שלא בטוח שהיו מאושרים באמצעות הליכי תכנון מקובלים .  מצד שני ,  אומר רנצלר ,  אי אפשר לצפות מיזם להגיש תוכנית ולהמתין שמונה-תשע שנים עד שתאושר . " לתוכנית לוקח הרבה זמן לעקוב אחרי המציאות ,  והפער בין הרצוי למצוי מבחינה תכנונית גדל והולך .  אישור לשימוש חורג מאפשר לגשר בין הרצוי למצוי .  זו הסיבה ,  שמשתמשים בהליך הזה יותר מאשר פעם ".  בספרך אתה מרבה לדבר על הצורך בגמישות תכנונית .  למה אתה מתכוון ?   " המתכננים כיום לא יודעים לתכנן מספיק טוב את העיר של מחר .  איננו יודעים מספיק טוב את הצרכים העתידיים בעוד 10 ו-20 שנה ,  ולכן תוכנית שמוגשת כיום ותאושר בעוד שמונה שנים ,  תהיה כבר ישנה עד אז .  לכן ,  התכנון חייב להיות גמיש . " בכל העולם מתלבטים בנושא זה ,  ואילו בארץ המצב גרוע יותר .  ראה ,  למשל ,  מה קורה בתוכניות המתאר בשלוש הערים הגדולות :  בירושלים אושרה תוכנית מתאר ב-1959 ;  בתל אביב אין תוכנית מתאר ואילו בחיפה תוכנית המתאר היא מ-1934 .  במצב כזה אי אפשר לדבר על תכנון ,  ולכן אני ממליץ על מידות של גמישות הן בתוכניות עצמן ,  שיוכלו להתעדכן מדי זמן ,  וגם גמישות שתאפשר לרשויות התכנון לתמרן ,  בנוסח השימושים החורגים וההקלות ".  מה קורה בעולם מבחינה זו ?   " בארה"ב רואים ניסיונות להתמודד עם המצב למרות שהתוכניות הן קשיחות ולא איפשרו לאנשים לחיות בצורה נורמלית .  ולמרות זאת ,  הוועדות לתכנון ולבנייה איפשרו לאנשים לחרוג מאוד מהתוכניות ,  באמצעות אישורים לבקשות חריגות .  מחקרים הראו שרוב הבקשות האלה אושרו ,  אבל רוב האישורים ניתנו שלא כדין . " בהולנד ,  עוד מדינה קשוחה בתכנון ,  נאמר כי אם הרשות מקדמת תוכנית חדשה - ניתן להוציא לפיה היתרים .  מתברר כי פעמים רבות הוצאו היתרים ,  למרות שהרשות לא קידמה תוכנית .  לכן ,  אנחנו בחברה טובה בעולם ,  אבל לא במקום טוב ".  ומה קורה באנגליה ?  הרי החוק הישראלי מבוסס על החוק האנגלי ?   " נכון ,  אבל המצב בשתי המדינות כיום שונה .  באנגליה עושים תוכניות גמישות .  כך ,  למשל ,  שם לא חייבים להראות שהיתר יהיה תואם לתוכנית ,  כמו אצלנו ,  למרות שהדבר מהווה חיזוק לקבלתו .  החוק האנגלי קובע שתוכנית תהיה מדריכה ,  מכוונת ,  ותעיד על מגמות ,  מבלי שתיכפה את הבנייה ".  זה מחזיר אותנו לרפורמה ,  שאמורה להגדיל מאוד את סמכויות הוועדות המקומיות .  האם הן יכולות לעמוד באחריות הגדולה שתינתן להן ?   " יש בעיות שהן מעבר לבעיות התכנון .  ראשית - אין מספיק כוח אדם מקצועי בוועדות ;  יש כאן גם בעיה כלכלית ,  שכן תכנון עולה הרבה מאוד כסף .  כמו כן ,  לא בטוח כמה מהרשויות המקומיות באמת יכולות לקחת את הסמכות ולהיטיב עם התושבים . " לדעתי ,  אין שום בעיה לתת סמכויות לעיריית תל אביב לעשות זאת ואני משוכנע שהיא תשתמש בסמכויות לטובת תושביה .  לעומת זאת ,  ניסיון העבר מראה שיש רשויות מקומיות שלא ראוי להפקיד בידיהן כוח רב .  תיקון לחוק מדבר על הענקת סמכויות לרשויות ,  שעומדות בקריטריונים של שר הפנים ועד עכשיו רק ל-12 ועדות ניתנו סמכויות כאלה .  לגבי הקלות ושימושים חורגים אני מציע להפקיד את הדברים בידי גוף מקצועי - מהנדס העיר ,  למשל ".  עדיין לא השארת אותי רגוע לגבי אופן תפקוד הוועדות המקומיות . " תכנון זה עניין מקומי ולא ניתן לצפות מוועדות מחוזיות שיתכננו כל פיסת קרקע במדינה .  תכנון זה גם עניין פוליטי .  מי אתה מעדיף שיקבע כיצד תל אביב תיראה ?  שר הפנים או ראש העירייה ?  לכן ,  אי אפשר להתחמק מזה - המגמה של העברת הסמכויות מהוועדות המחוזיות למקומיות היא בלתי נמנעת .  מצד שני ,  הגברת הפיקוח ,  השקיפות ,  מעורבות הציבור ,  הגדלת היכולת לערר בתוך ועדות התכנון - הן כורח ".  

"  תוכנית בניין עיר נהפכת לישנה ביום שמאשרים אותה "
 זאת ,  משום ששנים רבות עברו מהיום שהוגשה ועד היום שאושרה .  כך טוען המשפטן ד"ר אסף רנצלר .  הפתרון לבעיה טמון ,  לדעתו ,  בהגמשת התוכניות ובהאצלת סמכויות נוספות על הוועדות המקומיות

