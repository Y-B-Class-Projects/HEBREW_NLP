מכירות כלי המיטה הקפיצו את הרווח התפעולי של ורדינון ב-60% ברבעון הרביעי 
מכירות החברה ברבעון צמחו ב-7.6% ל-24.8 מיליון שקל .  הרווח הגולמי צמח ב-13%
 >  >  ורדינון מקבוצת רבוע כחול מסיימת שנה  ( 2009 )  לא קלה לקמעונות ולצריכה הפרטית עם גידול של 60% ברווח התפעולי ברבעון הרביעי של 2009 .  מכירותיה של ורדינון ,  שמשווקת כלי מיטה ,  מגבות ,  חלוקי רחצה ושמיכות ,  צמחו ב-7.6% ברבעון הרביעי של 2009 בהשוואה לרבעון המקביל ב-2008 והסתכמו ב-24.8 מיליון שקל .  לפי הערכות ,  המכירות ברבעון הראשון של 2010 נפגעו בשיעור של 10% כתוצאה מהשפל בקמעונות .  הגידול בהכנסות ברבעון הרביעי של 2009 נבע מעלייה של 15.3% במכירות ב-37 חנויותיה של החברה ברבעון החולף בהשוואה לרבעון המקביל ב-2008 ל-17.5 מיליון שקל .  זאת כתוצאה מפתיחת שתי חנויות וגידול של 5.5% במכירות של חנויות זהות  ( same store sales )  .  ורדינון מתכננת לפתוח עוד ארבע חנויות ב-2010 .  ורדינון ,  שמנוהלת בידי גיל שפייזמן ,  מסבירה את השיפור במכירות  ( אף שמדובר במוצר לא חיוני לכאורה ,  שנפגע בדרך כלל בתקופות מיתון )  בעובדה שהחברה התאימה את תמהיל המוצרים לתקופת המיתון .  למשל ,  באמצעות פיתוח שמיכת פוך סינתטית ,  שעלותה כמחצית מעלותה של שמיכת פוך טבעי ,  מבלי שתכונותיה כמו חום ותחושה נעימה יהיו שונות מאלו של שמיכת פוך טבעית .  מכירותיה של החברה לסיטונאים ,  רשתות שיווק וועדי עובדים ירדו ב-7.2% ברבעון הרביעי של 2009 בהשוואה לרבעון המקביל ב-2008 ל-7.4 מיליון שקל .  הירידה במכירות נובעת מקיטון של 25% במכירות לבעלת השליטה ,  רבוע כחול ,  משום שראש השנה חל ב-2009 במחצית ספטמבר .  ורדינון תשנה את ההסדר שעל פיו היא מוכרת לרבוע כחול .  מכירות אלו ,  שהיו 14.4% ב-2009 ו-9% ב-2008 ,  יתבצעו מעתה לפי הסכם שירותים שבו ורדינון תעמיד לחברות בקבוצת רבוע כחול שירותים של עיצוב הזמנות ,  בקרת איכות והספקה תמורת עמלה של 12.5% ממחיר ההספקה של הסחורה לרבוע כחול .  בוורדינון מסבירים שהחברה תבנה קולקציות שונות בעבור ריבוע כחול תחת מותג של רשת המזון ,  ומציינים שהשינוי בהסכם נדרש משום שוורדינון הוא מותג שממוצב ומתומחר כמותג פרימיום ומצריך סביבת מכירה וטיפול שונה מזה הקיים בסניף של רשת מזון .  נוסף על כך ,  ורדינון ספגה עד כה את העלויות הכבדות של המרכז הלוגיסטי של רבוע כחול ,  ומעתה תהיה פטורה מהוצאה זו .  הרווח הגולמי של ורדינון צמח ב-13% ברבעון הרביעי של 2009 בהשוואה לרבעון המקביל ל-15 מיליון שקל ,  שהם 60.1% מהמחזור ,  בהשוואה ל-57.1% מהמחזור ברבעון המקביל ב-2008 .  הרווח התפעולי של ורדינון צמח ב-60% ברבעון החולף לעומת הרבעון המקביל ב-2008 והגיע ל-2.7 מיליון שקל ,  שהם 11% מהמחזור ,  בהשוואה ל-7.4% מהמחזור ברבעון המקביל .  השיפור ברווחיות התפעולית נובע משיפור ברווח הגולמי ומניצול המיתון להפחית שכר דירה ולחץ על הספקים בישראל ובחו"ל להוריד מחירים .  הפעילות השוטפת של ורדינון ייצרה עודף של 10.6 מיליון שקל ברבעון הרביעי של 2009 - גידול של 175% בהשוואה לרבעון המקביל .  עלות שכרו של שפייזמן היא 1.1 מיליון שקל ,  כולל מענק של 260 אלף שקל השקול ל-5.5 משכורות .
 
מכירות כלי המיטה הקפיצו את הרווח התפעולי של ורדינון ב-60% ברבעון הרביעי 
מכירות החברה ברבעון צמחו ב-7.6% ל-24.8 מיליון שקל .  הרווח הגולמי צמח ב-13%

