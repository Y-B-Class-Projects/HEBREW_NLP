מי רוצה להיות ראש העיר ערד ?  כמעט כולם
בעוד כחודש וחצי ייפתחו הקלפיות ,  כאשר לא פחות משמונה מועמדים מציעים עצמם לתפקיד הנחשק .  בשלוש השנים האחרונות נוהלה העיר על ידי ועדה קרואה
דילמה לא פשוטה ניצבת בפני תושבי ערד .  בעוד כחודש וחצי יגיע לשיאו הקרב על ראשות העיר ,  כאשר לא פחות משמונה מועמדים חפצים בתפקיד .  זאת ,  אחרי כשלוש שנים שבהן נוהלה ערד בידי ועדה קרואה בראשות גדעון בר לב בעקבות הדחתו של ראש העירייה הנבחר מוטי בריל בידי שר הפנים . 
" שמונה מועמדים ,  זה יותר מדי ",  סבור ראש העיר לשעבר ,  בצלאל טביב ,  שכיהן פעמיים בתפקיד ,  עד שנת 2003 . " זה לא טוב ,  כי זה לא מוביל להנהגה חזקה ושוב העיר תמצא את עצמה עם ועדה קרואה מהר מאוד ". 
המועמדים עד עתה הם אליעזר  ( אלי )  בר שדה ,  טלי פלוסקוב ,  משה אדרי ,  איציק בנישתי ,  שרית עוקד ,  דודו אוחנונה ,  ישראל קינן ובשבוע שעבר הודיעה על רצונה להתמודד גם קלריס וויניג .  הרשימה תיסגר בימים הקרובים .
 העיר ערד מצויה כבר עשור וחצי במשבר קשה .  היישוב שהתפרסם בעבר באיכות החיים הגבוהה ,  במערכת חינוך מפוארת ובפסטיבל מוסיקה ששמו יצא למרחוק ,  הפך מוקד של עימותים קשים בין חרדים וחילונים ,  חיכוכים התגלו גם בין חצרות החסידים ואירועים אלימים הפכו מחזה שכיח ברחובות העיר .  את  " ועדת הקבלה "  שהנהיג בעבר ראש המועצה המיתולוגי אברהם  ( בייגה )  שוחט החליפה מדיניות קבלת תושבים חופשית ומזמינה שראויה יותר למדינה דמוקרטית אך פגעה אנושות במרקם החברתי הייחודי של ערד .  
כהונתו של מוטי בריל ,  תושב העיר שכבש בסערה את בניין העירייה בבחירות 2003 ,  היתה סוערת ופרובוקטיבית .  בריל ,  מדען לשעבר בקריה למחקר גרעיני בדימונה ,  ייצר כותרות לעיתונים בקצב מסחרר .  הוא איים לסגור את מחלקת הרווחה בתגובה למחסור בתקציבים וכוח אדם ,  יצא למאבק יחד עם ראש עיריית דימונה בדרישה לקבל כספי ארנונה של מלונות ים המלח ,  התעמת ללא הרף עם מנהלי המתנ"ס המקומי ובסוף נשלח הביתה על ידי שר הפנים דאז מאיר שטרית בעקבות כשלונו לאשר תקציה שנתי לעירייה .
" זה טבעי שאחרי 7 שנים ללא בחירות ,  יחושו הרבה תושבים כי הם ראויים ורוצים להצטרף להנהגה ",  סיפר המועמד אליעזר שדה . " הכל טוב לערד .  עצם העובדה שערד מתעוררת מהמצב בו היתה עד היום זה טוב .  כל המועמדים ,  רוצים בטובת העיר .  זה מחייב את הציבור במאמץ להכיר את המועמדים החדשים ולבדוק את מרכולתם ולפי זה להצביע ".  לעומתו ,  סבורה המועמדת טלי פולוסקוב ,  כי מדובר במצב לא אידיאלי : " זה מעמיד את התושבים במצב של בלבול .  יש יותר מדי שמות ,  אפילו שמות חדשים .  הבוחרים צריכים לדעת מי זה כל אחד .  עדיף שירכזו כוחות ויהיו מעט מתמודדים .  שניים או שלושה ". 
מנהל העיתון המקומי ,  רן צדקיריו ,  סבור שריבוי מתמודדים הוא לא טוב : " אין חלק דומיננטי ואם אין חלק כזה ,  המועצה החדשה לא תוכל לשלוט "  הסביר , " אני מקווה ,  שהטראומה של ההדחה שעברה המועצה תעשה משהו לנבחרים .  הם יודעים שאי אפשר לנגח אחד את השני בלי לשלם את המחיר .  במצב הזה ,  אם הם לא ישתפו פעולה ,  למרות שלראש העיר יהיה יותר קשה ,  אנחנו שוב עלולים למצוא את מונהגים על ידי ועדה קרואה ".  
אורלי בן חמו ,  כתבת מקומית ,  נמצאת עם המתמודדים בקשרים מתוקף תפקידה ,  לדבריה , " מספר המתמודדים לא משנה .  לוותיקים יש כבר אג'נדה והצעירים מבין המתמודדים ,  יצטרפו אליהם בהמשך .  ככל שקשת המתמודדים רחבה יותר ,  היא מדברת למגוון גדול יותר של תושבים ,  כך כל אחד יוכל למצוא מועמד שיתאים לו ,  לסמוך על שיקול דעתו ואם אותו מתמודד יצטרף למתמודד אחר ,  זה יהיה על דעת בוחריו ".  תושבי העיר חלוקים אף הם בדעתם ,  אם ריבוי מתמודדים הוא טוב או רע לעיר : " אני חושבת שזה טוב שיש הרבה מועמדים "  אמרה בעלת חנות בקניון המקומי , " יש יותר אפשרויות להכיר יותר אנשים שמגישים מועמדות .  יש צעירים ולא רק כאלה שלא עשו שום דבר במשך שנים ".  בעל חנות מחשבים בקניון ,  סבור אף הוא שלערד יהיה יותר טוב : " אנחנו יכולים להחליט מבין כמה אנשים במי לבחור ",  הוא סבור .  שכנו בחנות צעצועים ,  חושב אחרת : " זה לא טוב לערד .  כי כל אחד מהמתמודדים ,  מחפש את טובתו האישית במקום לחפש את הצרכים של העיר .  הם צריכים לאחד כוחות ולהחזיר את ערד למה שהיתה בעבר .  להצעיד את העיר קדימה ". 

מי רוצה להיות ראש העיר ערד ?  כמעט כולם
בעוד כחודש וחצי ייפתחו הקלפיות ,  כאשר לא פחות משמונה מועמדים מציעים עצמם לתפקיד הנחשק .  בשלוש השנים האחרונות נוהלה העיר על ידי ועדה קרואה

