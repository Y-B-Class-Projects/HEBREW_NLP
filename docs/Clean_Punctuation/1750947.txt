ידלין :  זיהינו שני מתקני גרעין חדשים באירן
ראש אמ"ן הפורש אמר בוועדת החוץ והביטחון כי אירן נערכת לבניית שני מתקנים גרעיניים חדשים .  עם זאת ,  ידלין סבור כי ישנה השפעה חיובית של הסנקציות המוטלות על טהרן .  האלוף התייחס גם להתחמשות סוריה וליציבות בלבנון
ראש אמ"ן ,  האלוף עמוס ידלין התייחס היום  ( שלישי )  בדיון ועדת החוץ והביטחון של הכנסת לאיומים המכוונים לישראל ואמר כי אירן היא האיום הגדול ביותר למדינת ישראל והאזור כולו . " ההתקדמות שלה לעבר הקמת מתקן גרעיני פחות מתקדמת ממה שהם היו רוצים ,  ויש להם לא מעט תקלות טכניות ",  סיפר ידלין בישיבה האחרונה בה הוא משתתף בתפקידו .  לדבריו ,  הרפובליקה האיסלמית מחזיקה בכמות אורניום מועשר המספיקה להרכבת פצצה אחת אולם להערכתו בקרוב הם יגיעו לכמות המספיקה לשתי פצצות .  
ידלין הוסיף כי אתר ההעשרה שנחשף בעיר קום ממשיך להיבנות ,  אלא שמאז שנחשף הוא נמצא תחת הפיקוח . " אירן הצהירה שהיא מתכוונת לבנות עוד עשרה מתקני גרעין ,  אמ"ן מזהה שיש היערכות לבניית שני מתקנים ",  אמר .  לדבריו , " אירן הופתעה מהסנקציות שהופעלו עליה ,  בעיקר מהעובדה שרוסיה וסין הסכימו לקחת חלק בכך .  היא מנסה לשדר שהסנקציות לא מרתיעות אותן ,  אבל אמ"ן מזהה שיש דאגה ".  ידלין אמר עוד כי בשל הסנקציות ,  המים באירן יקרים יותר מהנפט וכי בטווח הארוך הסנקציות יורגשו ביתר שאת .
 בנוגע להתחמשות הסורית אמר ראש אמ"ן כי דמשק מנהלת מסע רכש אינטנסיבי של אמל"ח מתקדם מרוסיה . " כל מה שיורד מפס הייצור ברוסיה עובר מיד לסוריה ",  אמר , " מדובר במערכות מתקדמות ,  ברובן ניידות ,  בעיקר נגד-מטוסים ,  עם יכולת לראות למרחוק ולפגוע למרחקים רחוקים על מטוסים של חיל האוויר ".  לדבריו מדובר בטילים יעילים וקטלניים שיקשו על חופש הפעולה של חיל האוויר במקרה הצורך . " בעבר היתה תיאוריה שתוך 48 שעות יוכל חיל האוויר לנקות את מערכות הנ"מ ,  היום המצב משתנה .  זה עלול להחזיר את צה"ל לתקופה שהיתה בתעלה ".  
ידלין גם התייחס לחיזבאללה שלדבריו ממשיך להתעצם ולקבל נשק מסוריה . " חיזבאללה מורתע מישראל למרות שיש לו יכולת לפגוע בתל אביב ",  אמר , " זה נובע מהבנת המחיר שייאלץ הארגון לשלם וגם זכורה לו היטב תוצאת מלחמת לבנון השנייה ".  הוא התייחס גם לדיווחים לפיהם חיזבאללה עלול להשתלט על לבנון בכוח במקרה ויורשע על ידי ועדת הבדיקה הבינלאומית ברצח ראש הממשלה לשעבר רפיק אל-חרירי . 
" הדבר מהווה אסון הסברתי לחיזבאללה ,  זה יביא לחוסר יציבות בלבנון כולה .  אם חיזבאללה יחליט להשתלט על לבנון ,  הוא יעשה זאת תוך שעות ,  אין ארגון צבאי בלבנון שמסוגל להתמודד איתם ".  עם זאת ,  ידלין הדגיש כי הסבירות לתרחיש זה נמוכה .
 
ידלין :  זיהינו שני מתקני גרעין חדשים באירן
ראש אמ"ן הפורש אמר בוועדת החוץ והביטחון כי אירן נערכת לבניית שני מתקנים גרעיניים חדשים .  עם זאת ,  ידלין סבור כי ישנה השפעה חיובית של הסנקציות המוטלות על טהרן .  האלוף התייחס גם להתחמשות סוריה וליציבות בלבנון

