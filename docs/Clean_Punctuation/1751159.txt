למי אכפת מפערי השכר ?  העיקר שהשביתה נמנעה 
הסכם פושר
 >  >  ביום ראשון ,  בראיון בלעדי ל-themarker ,  ניסח מנכ"ל האוצר ,  חיים שני ,  את הציפיות המהפכניות של האוצר מהסכם השכר הקרוב . " הגיע הזמן שהשירות הציבורי בישראל יעלה כיתה ",  אמר שני ,  ופירט את שני העקרונות פורצי הדרך שביקש האוצר לכלול בהסכם .  האחד ,  מתן מענקים ותוספות שכר לעובדים מצטיינים .  השני ,  חשוב עוד יותר ,  הוא דיפרנציאליות בשכר - כלומר מתן תוספות שכר גבוהות יותר לבעלי השכר הנמוך . " אנחנו רוצים להתחיל לאותת למשק ",  אמר שני , " שאנחנו ,  כמעסיק הכי גדול ,  ניתן דוגמה של צמצום פערים .  זו תהיה התרומה הצנועה שלנו להקטנת האי-שוויון ופערי השכר בישראל ".  אכן ,  מלים כדורבנות .  אבל מה נותר ממלים אלה בהסכם השכר שנחתם אתמול לפנות בוקר ?  מעט מאוד ,  אם בכלל .  האוצר ,  התברר ,  שוב נכנע להסתדרות :  מתוספות שכר לעובדים מצטיינים לא נותר דבר ,  מתוספות שכר גבוהות לעובדים בעלי שכר נמוך נותר מעט מאוד .  הפוליטיקה ניצחה את ההיגיון ההסתדרות ,  התברר שוב ,  נכנעת לתכתיבים של ועדי העובדים הגדולים והחזקים במשק .  אף שכל ראשי ההסתדרות ,  ובראשם עופר עיני ,  יודעים שצודק ונכון לשלם יותר לבעלי השכר הנמוך ,  הוועדים החזקים - שכמובן משתייכים לבעלי השכר הגבוה במגזר הציבורי - לא הסכימו .  עיני ,  שמקור כוחו בוועדים הגדולים ,  נאלץ להתכופף .  שוב ,  בפעם המי יודע כמה ,  ניצחה הפוליטיקה של הוועדים החזקים את ההיגיון ,  הצדק והמוסר .  חבל .  למרות האכזבה ,  לא ניתן לבטל את ההישגים של הסכם השכר .  בכל זאת ,  ההסכם הזה שונה מקודמיו ,  והולך חצי צעד קדימה .  בעוד שבכל ההסכמים הקודמים נקבעה תוספת שכר ששולמה במידה שווה לכל העובדים במגזר הציבורי - חזקים וחלשים כאחד - בהסכם הנוכחי יש בכל זאת שוני .  תוספת השכר אמנם אחידה לכל העובדים ,  אבל לידה יש תוספות חשובות המסייעות יותר לעובדים חלשים .  ראשית ,  התוספת המשולמת לאמהות צעירות :  אמהות לילדים עד גיל 5 יקבלו תוספת של 300 שקל בחודש על הילד הראשון ,  ו-200 שקל בחודש לילד השני .  נשים ,  כידוע ,  הן המגזר החלש בקרב מקבלי השכר .  נשים שהן אמהות צעירות הן מגזר חלש במיוחד :  רבות מהן כלל לא שבות לעבודה ,  או עובדות בחצי משרה ומקבלות שכר עלוב .  תוספת השכר הממוקדת רק באמהות צעירות מסייעת ספציפית למגזר החלש ביותר בקרב מקבלי השכר במגזר הציבורי .  אגב ,  כדאי לשים לב שאין מדובר בהגדלת קצבאות הילדים בדלת האחורית :  התשלום יינתן רק עבור שני הילדים הראשונים  ( ולא לאף ילד נוסף )  ורק עד גיל 5 .  שנית ,  הסכם השכר כולל מענק חד-פעמי בסכום קבוע של 2,000 שקל .  מענק כזה ,  אין צורך לומר ,  משמעותי הרבה יותר למי שמשתכר 4,000 שקל בחודש מאשר למי שמשתכר 40 אלף שקל בחודש .  בכך ,  המענק מסייע יותר לעובדים חלשים בעלי שכר נמוך .  במקום תוספת שכר גבוהה יותר לבעלי השכר הנמוך ,  הם יסתפקו בתוספת מענק משמעותית יותר  ( באחוזים ,  לא בשקלים )  עבורם .  דואגים לעתיד העובדים שלישית ,  וחשוב מכל - תוספת ההפרשות לחיסכון הפנסיוני .  תוספת ההפרשות חלה רק על מי שחוסכים לפנסיה במסגרת הפנסיה החדשה ,  פנסיה צוברת .  מטבע הדברים ,  מדובר בעיקר בעובדים החדשים והצעירים יותר במגזר הציבורי ,  שהם בדרך כלל העובדים החלשים יותר .  הם אמנם צעירים ובקושי גומרים את החודש ,  כך שתוספת לפנסיה היא הדבר האחרון שמטריד אותם - אבל בפועל ההסכם הזה הוא השירות החשוב ביותר שנעשה עבורם .  הגדלת ההפרשות עשויה להציל ברבות הימים את הפנסיה שלהם ,  ולמנוע מהם חיי חרפה כגמלאים .  הגדלת ההפרשות לפנסיה היא מסוג הסעיפים שכולם יודעים שהם הכרחיים ,  אבל לאף אחד אין אף פעם אינטרס לקדם אותם .  בעיקר אמורים הדברים בהסתדרות ,  שבאופן טבעי מעדיפה להציג בפני עובדיה תוספת שכר עכשיו - ולא תוספת חיסכון בעתיד הרחוק .  העובדה שההסתדרות התגברה על עצמה והסכימה לוותר על תוספות שכר בתמורה להגדלת ההפרשות של המדינה לפנסיה של עובדיה ,  היא העדות החזקה ביותר להבדל בין ההסכם הזה לקודמיו .  בכל זאת ,  יש כאן קצת חשיבה אחרת ,  וקצת יותר חשיבה לטווח הארוך .  מי יודע ,  אולי בהסכם הבא תסכים ההסתדרות לדבר גם על תוספות שכר לעובדים מצטיינים - וכך תתרום להצלת המגזר הציבורי מבינוניותו .
 
למי אכפת מפערי השכר ?  העיקר שהשביתה נמנעה 
הסכם פושר

