איך לפתור סכסוך שכנים בלי להגיע לבית המשפט
ריבוי של מגדלים ורבי קומות הפך את סכסוכי השכנים למורכבים ונפיצים יותר .  השכן שלכם מתנגד לשפץ את הבניין להגנה מפני רעידות אדמה ?  השכנה הקימה גן ילדים בדירה ?  שלל עצות להתמודדות עם שכנים מעצבנים ,  והעצה הכי טובה - השאירו את הפתרון המשפטי כמוצא אחרון
 >  >  רבי הקומות ומגדלי היוקרה המתרבים באזור המרכז בשנים האחרונות הצמיחו קרקע פורייה ועילות חדשות לסכסוכי שכנים .  אמנם ,  האמרה הידועה קובעת כי  " טוב שכן קרוב מאח רחוק ",  אך המציאות מלמדת כי לפעמים קשה מאוד להתמודד עם שכנים .  העובדה שהם גרים כה קרוב מעצימה את הקושי - שהרי בשונה מאחרים שאתם תוכלו להסתכסך ,  את השכן המעצבן אתם עלולים לפגוש כל בוקר כשאתם מחכים למעלית  ( שהוא ממאן להשתתף בעלויותיה )  .  בשנים האחרונות חלה עליית מדרגה במקרים המגיעים לפתחו של בית המשפט הנוגעים לסכסוכי שכנים .  לא מדובר כבר רק בסכסוכים המוכרים כמו שכן שלא מוכן לשלם את תשלום ועד הבית ,  או כזה שגורם למטרדי רעש ,  אלא בסכסוכים מורכבים יותר ,  כגון שכן שמתנגד לרצון יתר השכנים לשפץ את הבניין במסגרת תמ"א 38 לצורך הגנה מפני רעידות אדמה .  עו"ד רם אפרתי ועו"ד נתנאל פרץ ,  המתמחים במשפט אזרחי-מסחרי ,  מספקים עצות כיצד להתמודד עם מחלוקות שנוצרות בין שכנים .  על דבר אחד שניהם ממליצים מיד :  נקיטה באמצעים משפטיים היא פתרון שכדאי לנקוט בו רק כמוצא אחרון ,  שכן הוא עלול להעכיר את היחסים והאווירה בבית המשותף ללא תקנה .  קודם לכן ,  ממליצים אפרתי ופרץ ,  כדאי לנסות למצוא פתרונות אחרים כמו הידברות בין השכנים ,  הפעלת האגודה לתרבות הדיור או פנייה לגישור .  מרפסת לא חוקית השכן מתחיל לבנות על הגג המשותף ללא קבלת אישור ?  כאשר הסכסוך נוגע לבנייה לא חוקית ,  המשטרה לרוב לא תתערב .  יש לפנות לעירייה באמצעות מחלקת הפיקוח על הבנייה וההנדסה .  עו"ד אפרתי מספר על מקרה בו ייצג שכנים מול דייר שתיכנן להשתלט על חצר הבניין ולבנות בה בהיקף גדול .  ועדת התכנון של העירייה אסרה את הבנייה וההשתלטות וכך הסתיים הסכסוך .  ואולם אם העירייה לא פועלת ,  חשוב להגיש תביעה לבית המשפט ולהפסיק את הבנייה הלא חוקית בזמן .  כאשר הסכסוך נוגע לשימוש חורג - כמו שכנה שהתחילה להפעיל בדירתה גן ילדים או שכן שפתח בית כנסת בדירת המגורים - יש לפנות לעירייה ולדווח על כך .  גם במקרה כזה ,  אם העירייה לא פועלת ,  חשוב להגיש תביעה לבית המשפט ולא להמתין שהשימוש הלא חוקי ייפסק מעצמו .  הרמקולים דופקים בראש מה עושים כאשר השכן מטריף את דעתכם עם רעש בלתי נסבל ?  קחו לדוגמה מקרה שבו אדם המתגורר בבית משותף נוהג להחנות משאית קירור בחניון של הבניין ולחבר את תא הקירור שלה לשקע החשמל הביתי שלו ,  תוך שהוא משאיר את המקפיא של המשאית עובד במשך הלילה .  לא מדובר בתרחיש דמיוני אלא במקרה שבו מטפל אפרתי .  לדבריו ,  כל ניסיונות השכנים להגיע להידברות עם השכן כשלו ,  ומדובר בדוגמה למצב שבו בלי התערבות גורמי חוץ ,  המטרד לא ייפסק .  בינתיים הגיש אפרתי בשם השכנים תלונה למשטרה וכן הוציא לשכן מכתב התראה .  המשטרה החליטה לסגור את התלונה ועל כך הוגש ערר .  במקרה אחר נגרם לשכנים בבניין מטרד בריאותי ואף ריח לא נעים מחנות בשר שכנה שהביאה לבניין חולדות ,  אומר אפרתי ומספר כי רשויות הבריאות גרמו לשדרוג תברואתי בחנות על ידי הפעלת סנקציות לפי חוק רישוי עסקים .  גם אם השכנה מנגנת מדי לילה בשעות המאוחרות ,  זה עלול להוציא אתכם מדעתכם .  מה עושים ?  מגישים תביעה על מטרד בבית משפט שלום .  כדאי לצרף לה חוות דעת של מומחה שמדד את הרעש .  בית המשפט יתערב אם הרעש עובר סף מסוים ואם מדובר במקרה של מטרד שאינו חד פעמי .  אפרתי מציין כי במקרה כזה ניתן גם לפנות לרשות המקומית או למשטרה ,  אך הסיכוי שאלו יתערבו הוא נמוך .  רעידת אדמה בבניין תוכנית מתאר ארצית  ( תמ"א )  38 הביאה לסכסוך מודרני חדש לחיי השכנות .  מדובר בתוכנית לחיזוק מבנים מפני רעידת אדמה ,  הדורשת הסכמה של מרבית השכנים לבנייה .  הרעיון המרכזי של התוכנית הוא להעניק הטבות בצורת זכויות בנייה בבניינים שיבצעו חיזוק מפני רעידת אדמה .  ההטבה העיקרית היא תוספת קומות לבניית דירות חדשות והרחבת הדירות הקיימות ,  ולעתים אף הוספת מעלית לבניין .  ברוב המקרים מדובר בעסקת קומבינציה בין הקבלן לדיירי הבניין :  הם לא משלמים על השיפוץ ,  והוא מוכר את הדירות שנוספות לבניין .  המחלוקת העיקרית סביב סוגיה זו עשויה להיות התנגדות חלק מהשכנים להצטרפות לתוכנית .  עו"ד פרץ מציע פתרונות ביניים :  חיזוק ושיפוץ הבניין ללא כל תוספות בנייה על הגג ,  ניהול מו"מ עיקש עם הקבלן על סכומי מכירת הדירות וחלוקתן בין השכנים ועוד .  לדברי אפרתי ,  אם קיים רוב של שכנים המעוניינים בשיפוץ ,  אפשר לפנות לבית משפט ולחייב את הדייר הסרבן להשתתף בפרויקט .  ואולם מדובר בהליך משפטי קשה שאורך כשנתיים ועלול להבריח את הקבלן המעוניין .  ועד ?  אני לא משלם !  במקרה שאחד השכנים מסרב לשלם את מסי ועד הבית יש להגיש תביעה למפקח על בתים משותפים ,  שהוא בעל סמכויות של בית משפט שלום .  לחלופין אפשר להגיש את התביעה לבית משפט השלום .  המפקח על הבתים המשותפים פסק בסוגייה זו כי גם כאשר נציגות הבית המשותף אינה ממלאת את חובותיה או אינה מאפשרת לבעל דירה לעיין בספרי החשבונות ,  אין בעל הדירה רשאי להפסיק לשלם את חלקו בהוצאות הבית המשותף ולהטיל בכך מעמסה על בעלי הדירות האחרים .  עם זאת בעל הדירה יכול בינתיים לנסות להביא להחלפתם של חברי הנציגות או להגיש תביעה נגד הנציגות .  במקרה של סירוב לשאת בעלויות הרכוש המשותף ,  קבעה המפקחת על רישום המקרקעין כי  " גם בעלי הדירות שאינם משתמשים במתקן הרכוש המשותף חייבים באחזקתו ,  אלא אם נקבע אחרת בתקנון המוסכם ".  המעלית עולה - ועולה בבתים משותפים ישנים שבהם אין מעלית ,  עלול להתעורר סכסוך סביב רצונם של חלק מהשכנים להתקין מעלית .  יוזמה כזו נתקלת פעמים רבות בהתנגדות של שכנים אחרים ,  מנימוקים של עלויות ,  רעש כתוצאה מהשיפוץ או אי שימוש במעלית כשמדובר בדיירי הקומה הראשונה או קומת הקרקע .  בסוגייה זו קובע החוק כי שני שלישים מבעלי הדירות בבית המשותף יכולים לכפות את רצונם על שאר הדיירים .  הפעלת מעלית שבת :  בבית שבו חלק מהדיירים דתיים וחלק חילוניים ,  עלולה להיווצר מחלוקת סביב דרישת הדיירים הדתיים להפעיל בשבתות נוהל מעלית שבת .  לכן ,  מזכיר פרץ ,  חשוב תמיד לבדוק מה קובע תקנון הבית המשותף לפני שרוכשים דירה בבניין שבו יש מעלית .  בפסק דין שניתן באחרונה בסכסוך בעניין מעלית שבת בבניין בן 13 קומות ,  בו הופעלו מיום הקמתו שתי המעליות כמעליות שבת ,  נדחתה דרישת התובעים להפסיק את הפעולה לפחות באחת מהמעליות .  באותו מקרה נפסק כי ההחלטה לעניין זה התקבלה כדין ועל פי הסכמת רוב הדיירים ,  ולכן המעליות ימשיכו לעבוד במתכונת מעלית שבת .  מתי סוגרים את הבריכה ?  החיים במגדלי היוקרה ,  על כל נוחיותם ,  יכולים ליצור סכסוכים ומתחים בין הדיירים שעלולים לחבל בשלווה הבורגנית .  מה עושים אם אחד השכנים דורש שהבריכה או חדר הכושר לא יפעלו בשבת ,  או בשעות הלילה ,  בעוד ששכנים אחרים דורשים כי המתקנים יפעלו מסביב לשעון - דבר הכרוך בעלויות כבדות ?  בנוסף ,  במגדלי יוקרה יש גם את סוגיית הוצאות האבטחה ,  שהיא מהרכיבים היקרים ביותר בהוצאה המשותפת של השכנים .  לעתים יכולה להתעורר מחלוקת על היקף השמירה הדרוש לבית המשותף ,  או על זהות נותן שירות :  אדם פרטי או חברת שמירה .  כאשר מתעוררות מחלוקות כאלה ,  יש לפנות אל תקנון הבית המשותף ואל החוק ולראות מה נקבע בהם .  לרוב ,  הכללים הקבועים בתקנון ובחוק הם שיכריעו את הכף ויורו מהו הרוב הדרוש לקבלת כל החלטה שלגביה התעוררה מחלוקת בין השכנים .  פרץ מציע לכנס אסיפת דיירים ,  לבדוק האם יש רוב לעמדה כלשהי ולקבל החלטות לגבי ניהול הבית והמתקנים המשותפים בהצבעה .  במידה שההחלטות המתקבלות סותרות את החוק או את התקנון ,  קיימת אפשרות לפנות למפקח על המקרקעין אשר יכריע בסכסוך .  עצות לשכנות טובה | מה עושים עם שכנים סרבנים *  קראו את תקנון הבית המשותף לפני שאתם רוכשים דירה בבניין .  כך לא תופתעו שהמעליות בבניין עובדות במתכונת שבת או שעליכם לממן את המיזוג המרכזי למרות שאינכם משתמשים בו .   *  הסכסוך עם השכן הסלים ?  רצוי שלא לפנות למשטרה אלא במקרים קיצוניים כמו מעשים פליליים ,  איומים ,  פלישה טרייה לחלק מהרכוש המשותף .  במקרים אחרים ,  הסיכוי שהמשטרה תתערב הוא נמוך .   *  השכן עשה פעולה לא חוקית - פנו לוועד הבית ובקשו מימון ההליך המשפטי נגד השכן הבעייתי .  הוועד מחויב לסייע ולממן את ההליך .   *  הבניין במצב רעוע ואחד הדיירים לא מוכן לממן שיפוץ ?  נסו להוציא צו מבנה מסוכן דרך מהנדס העיר ,  דבר שיכריח אותו לממן את השיפוץ עם כולם .   *  אם אתם גרים במגדל  ( או בבית משותף )  ונתקלים בחילוקי דעות יומיומיים בין הדיירים ,  כדאי שתשקלו לשכור חברת ניהול חיצונית שתנהל את הבית באופן מקצועי .   *  נקלעתם לסכסוך עם השכן - כדאי לגשת לטאבו ולצלם את התשריט ,  התקנון וצו רישום הבית המשותף .  אתם עשויים לגלות שם  " מציאות ",  למשל שלשכן הבעייתי יש חובות כספיים נוספים .   *  לא בטוחים למי שייכת הבעלות בשטח משותף ?  כדאי שתזמינו מודד לפני בירור הסכסוך ,  כדי שתדעו היכן אתם עומדים .   *  השכן התקין אנטנה על הגג ,  מותר לו ?  ברכוש המשותף רשאי כל שכן לעשות שימוש סביר ובלבד שזה לא יהיה בלעדי ,  כמו התקנת מתקנים על הגג המשותף .  עדיף לחלק את הרכוש המשותף בהסכמה בכתב ,  שימוש משותף הוא פתח לבעיות .  - העצות ניתנו על ידי עו"ד רם אפרתי מתי כדאי לפנות לבית המשפט ומתי למפקח על המקרקעין ?   >  >  סכסוכים בין שכנים רצוי לפתור על ידי הידברות .  ואולם אם זו הגיעה למבוי סתום ,  לא חייבים להגיע לבית המשפט ,  העמוס ממילא .  נציגות הבית המשותף ,  בעל דירה או שוכר דירה יכולים לפנות בתביעה למפקח על המקרקעין .  המפקח על המקרקעין הוא למעשה שופט בדרגה של שופט בית משפט השלום ,  המוסמך לתת פסק דין כספי ,  פסק דין הצהרתי או פסק דין המחייב את הדייר שנגדו הוגשה התביעה לבצע פעולה כלשהי או להימנע מלעשותה .  חוק המקרקעין קובע כמה עניינים שבהם ניתן לפנות אך ורק למפקח ולא לבית המשפט .  עם אלה נמנים זכויות וחובות על פי תקנון הבית המשותף ,  חילוקי דעות לעניין דמי השתתפות בניהול הבית המשותף ,  התקנת מעלית או הפעלת מעלית שבת ,  התקנת דוד שמש ,  הינתקות ממערכת חימום מרכזית והחלפת ספק גז .  בעניינים אחרים - למשל גרימת מטרד ,  השגת גבול או עבירות כלפי רכוש של אחד השכנים - יש למפקח ולבית המשפט סמכות מקבילה ,  כך שההחלטה לאיזו ערכאה אפשר לפנות נתונה בידי התובע .  נורית רוט

איך לפתור סכסוך שכנים בלי להגיע לבית המשפט
ריבוי של מגדלים ורבי קומות הפך את סכסוכי השכנים למורכבים ונפיצים יותר .  השכן שלכם מתנגד לשפץ את הבניין להגנה מפני רעידות אדמה ?  השכנה הקימה גן ילדים בדירה ?  שלל עצות להתמודדות עם שכנים מעצבנים ,  והעצה הכי טובה - השאירו את הפתרון המשפטי כמוצא אחרון

