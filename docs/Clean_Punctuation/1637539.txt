טוני בלייר יעיד בפני ועדת החקירה על עירק
ראש ממשלת בריטניה לשעבר טוני בלייר יעיד בפני ועדת החקירה לבדיקת מלחמת עירק .  בלייר צפוי לומר כי לסדאם חוסיין הייתה  " היכולת והכוונה "  לבנות נשק להשמדה המונית
ראש ממשלת בריטניה לשעבר טוני בלייר יעיד היום  ( שישי )  בפני ועדת החקירה לבדיקת מלחמת עירק .  הוא צפוי להעיד במשך שש שעות ולהישאל על המהלכים שהובילו לפלישה לעירק ב-2003 וכן על המלחמה עצמה ותוצאותיה .  במוקד דיון הוועדה צפוי להיות מסמך של ממשלת בריטניה משנת 2002 המצדיק את היציאה למלחמה .  במסמך הופיעה הקדמה מאת בלייר בה כתב כי הוא מאמין ששירותי המודיעין הוכיחו  " מעבר לכל ספק "  שסדאם חוסיין המשיך לייצר נשק כימי וביולוגי .  
בתשובה לשאלות הוועדה ,  צפוי בלייר לומר כי לסדאם חוסיין הייתה  " היכולת והכוונה "  לבנות כלי נשק להשמדה המונית ,  כך מדווח ברשת החדשות הבריטית ה-BBC .  בנוסף בלייר צפוי לטעון כי נפילתו של חוסיין שיפרה והצילה את חייהם של עירקים רבים .  בלייר אמר לאחרונה בראיון ל-BBC כי היה תומך בפלישה לעירק אפילו אם היה יודע מראש שלעירק אין נשק להשמדה המונית .  
הוועדה ,  בראשות ג'ון צ'ילקוט ,  צפויה לשאול את בלייר באיזה שלב הבטיח לנשיא ארצות הברית דאז ג'ורג' בוש כי בריטניה תתמוך בפעולה צבאית נגד עירק.לדברי חלק מהעדים שהופיעו בפני הוועדה ,  הבטחות שכאלה ניתנו ב-2002 וזאת למרות שהתובע הכללי של בריטניה דאז לורד גולדסמית' אמר לוועדה שהזהיר את בלייר ששימוש בכוח על מנת להביא להחלפת שלטון הוא דבר לא חוקי .
 הממשלה הבריטית נסמכה על דעתו המשפטית של גולדסמית' על מנת להצדיק את מעורבותה של בריטניה במלחמה .  בעדותו בפני הוועדה אמר גולדסמית' כי בתחילה האמין שעל האו"ם לאשר את השימוש בכוח וכי שינה את דעתו רק חודש לפני הפלישה לעירק .  
מפגינים רבים צפויים להתאסף מחוץ לאולם הדיונים ואלה ידרשו לדעת היכן נמצאים כלי הנשק להשמדה המונית שלדברי בלייר היו ברשותו של חוסיין .  בין המפגינים צפויים להיות משפחותיהם של 179 החיילים הבריטים אשר נהרגו בעירק .  
ראש ממשלת בריטניה גורדון בראון ,  אשר עתיד להעיד אף הוא בפני הוועדה ,  אמר שהוא אינו מודאג מעדותו של בלייר .  בראון אמר לרשת החדשות הבריטית SKY כי  " אני מאמין שבלייר יוכל לענות על כל השאלות שוועידת החקירה תציב בפניו ". 

טוני בלייר יעיד בפני ועדת החקירה על עירק
ראש ממשלת בריטניה לשעבר טוני בלייר יעיד בפני ועדת החקירה לבדיקת מלחמת עירק .  בלייר צפוי לומר כי לסדאם חוסיין הייתה  " היכולת והכוונה "  לבנות נשק להשמדה המונית

