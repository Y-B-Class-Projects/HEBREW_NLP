מחקר :  התיכוניסטים רוצים שירות  " קל ובטוח "
 לפי מחקר שנערך באוניברסיטת חיפה ,  54% מתלמידי התיכון בישראל אינם מעוניינים לשרת ביחידות קרביות ואף יפעלו לשינוי שיבוצם אם יישלחו אליהן
ירידה נוספת במוטיבציה לשירות קרבי בצה"ל :  מחקר שבוצע באחרונה בחוג למדעי המדינה באוניברסיטת חיפה קובע כי 54% מהתיכוניסטים בישראל מעדיפים שירות צבאי  " קל ובטוח "  ומתכוונים לפעול לשינוי שיבוצם אם יושמו ביחידות קרביות  תופעה המוגדרת על ידי עורכי המחקר כ"השתמטות למחצה ". 
מנתוני המחקר שפורסמו השבוע עולה עוד כי רק 38% מהנשאלים מתכוונים לשרת ביחידות קרביות ,  ואילו 8% מתכוונים להשתמט לחלוטין מחובת השירות הצבאי .  המחקר הקיף כ-2,705 תלמידי תיכון בכיתות י"א ו-י"ב ברחבי הארץ המיועדים כולם לשירות ביטחון  ( לא חרדים או ערבים )   ובחן את הגורמים המשפיעים על רמת המוטיבציה לשירות בצה"ל .
 מהנתונים שפורסמו עולה כי 58% מהבנים בגילאים הרלבנטיים הצהירו כי היו מתגייסים לשירות  ( חלקי או מלא )  בצה"ל גם באם היה מדובר בשירות התנדבותי שאינו מחויב במסגרת החוק .  נתון זה נמוך משמעותית מזה המקביל לו במחקר דומה שנערך בשנת 1988 ,  אז הצהירו 94% מהגברים על נכונותם לשרת בצה"ל בהתנדבות .  באשר לבנות ,  נמצא כי רק 33% מאלה שאותרו כבעלות פרופיל קרבי אכן מעוניינות להשלים שירות מבצעי .
 עורכי המחקר ציינו כי נמצא קשר משמעותי בין רמת פעילות בתנועות נוער והשתתפות בטיולים ברחבי הארץ לבין מוטיבציה לשירות צבאי ,  בשל תחושת הגאווה הלאומית הנלווית לפעילויות אלה . " אחת המסקנות היישומיות למדיניות מערכת החינוך שעולות מהמחקר היא הצורך להפנות משאבים לטיפוח הקשרים המקומיים ,  היינו ,  תמיכה ועידוד פעילות בתנועות נוער ,  ריבוי טיולים ותגבור החינוך הערכי ",  סיכמו החוקרים .
 
מחקר :  התיכוניסטים רוצים שירות  " קל ובטוח "
 לפי מחקר שנערך באוניברסיטת חיפה ,  54% מתלמידי התיכון בישראל אינם מעוניינים לשרת ביחידות קרביות ואף יפעלו לשינוי שיבוצם אם יישלחו אליהן

