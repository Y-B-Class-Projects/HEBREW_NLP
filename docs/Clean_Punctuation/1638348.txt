 " לא נסכים לערב את חמאס בחקירת החיסול "
 העיתון  " א-שרק אל-אווסט "  היוצא לאור בלונדון מדווח כי כוחות הביטחון באיחוד האמירויות מסרבים לשתף פעולה עם חמאס בחקירת חיסולו בכיר הארגון אל-מבחוח
כוחות הביטחון באיחוד האמירויות מסרבים לשתף פעולה עם חמאס בחקירת חיסולו של בכיר הארגון מחמוד אל-מבחוח בדובאי לפני כשבוע וחצי .  כך דיווח הבוקר  ( שני )  העיתון  " א-שרק אל-אווסט "  היוצא לאור בלונדון .  גורם ביטחוני בכיר במדינה מסר לעיתון כי ארצו תשתף פעולה עם הרשות הפלסטינית בלבד ולא עם גורמים או אנשים אחרים .
 מפקד משטרת דובאי ,  דאחי חלפאן ,  מסר לעיתון כי ממשלת דובאי  " תשתף פעולה עם הגורמים הפלסטינים הרשמיים בחקירת חיסולו של אל-מבחוח .  נשתף פעולה עם השגרירות הפלסטינית באיחוד האמירויות .  אם חמאס יבקש להשתתף בחקירה נשיב לו כי הנושא הזה נוגע לריבונות שלנו ולשום גורם אין זכות להתערב בחקירה .  נמצא אצלנו השגריר הפלסטיני שמייצג את העם הפלסטיני ,  ורק איתו נשתף פעולה ". 
דבריו של חלפאן באים על רקע הצהרתו של דובר חמאס ברצועת עזה איימן טהא לפיה בכוונת ארגונו לשגר משלחת ביטחונית לדובאי שתשתתף בחקירת נסיבות חיסול אל-מבחוח לצד כוחות הביטחון של דובאי .  טהא קרא לשלטונות בדובאי לשתף פעולה עם המשלחת של חמאס .  אחיו של אל-מבחוח סיפר לעיתון כי אחיו עמד בפני מספר ניסיונות חיסול בעבר ,  בסוריה ,  בביירות ובאיחוד האמירויות .
 חלפאן דחה את הדיווחים לפיהם לפני מספר חודשים התבצע ניסיון חיסול כושל בחיי אל-מבחוח בדובאי : " אם אכן זה קרה ,  למה הגורמים שדיווחו על כך כעת לא סיפרו בזמנו על ניסיון החיסול ?  אף אחד לא עדכן אותנו ולא מסר לנו שום מידע על כך ".  חלפאן לא שלל את האפשרות כי המוסד עומד מאחורי החיסול : " באופן אישי אני לא שולל אפשרות שמדובר בכל גורם שיש לו אינטרס לחסל את אל-מבחוח ,  בין אם זה המוסד ובין אם גורם אחר ". 
חלפאן הוסיף ואמר כי מדובר בשבעה חשודים לפחות בביצוע החיסול שנשאו דרכונים אירופאיים : " אנחנו בקשר עם המדינות שהנפיקו להם את הדרכונים כדי לוודא שהם לא מזויפים ".  

" לא נסכים לערב את חמאס בחקירת החיסול "
 העיתון  " א-שרק אל-אווסט "  היוצא לאור בלונדון מדווח כי כוחות הביטחון באיחוד האמירויות מסרבים לשתף פעולה עם חמאס בחקירת חיסולו בכיר הארגון אל-מבחוח

