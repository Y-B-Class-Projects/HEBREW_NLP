גארידו מצטרף לרשימת הפצועים של בני יהודה
הבלם חולה והוא בספק לבית"ר ירושלים בשבת ,  כשגם בלדוט ועטר עשויים להיעדר .  איינוגבה : " נצטרך לחזור להיות מאוחדים "
 בלמה הקולומביאני של בני יהודה ,  איבן גארידו ,  החמיץ את אימון הערב  ( חמישי )  של הקבוצה בשל מחלה והוא בספק למשחק נגד בית"ר ירושלים בשבת בבלומפילד .  גארידו קיבל הוראה מהמאמן גיא לוזון שלא להגיע לאימון בתקווה שיבריא עד שבת .  הבלם מצטרף לרשימה ארוכה של שחקנים שצפויים להחמיץ את המשחק .
 הקפטן אסי בלדוט ,  שסובל מקרע קטן בשריר המפשעה ,  צפוי להחמיץ אף הוא את המשחק ,  כשבצוות המקצועי מעדיפים שלא לסכנו בפציעה חמורה יותר .  אלירן עטר ,  שסובל מכאבים חזקים בגבו ,  ניסה היום להתאמן וכרגע נראה שסיכוייו לשחק אינם גבוהים .  ביומיים הקרובים ינסו בצוות הרפואי להכשיר את עטר כשנכון לעכשיו נראה כי רק לקראת המשחק יתברר אם הוא כשיר .  עוז ראלי יחמיץ בוודאות את המשחק בשל צהובים .
 גיא לוזון צפוי לערוך מהפכה בהרכב הקבוצה ,  בשל רשימת הנעדרים הארוכה ,  כמו גם בשל העובדה שהקבוצה לא ניצחה בחמשת המשחקים האחרונים שלה וצברה שתי נקודות בלבד מתוך 15 אפשריות .  דלה איינוגבה ,  שחזר מאליפות אפריקה ,  יפתח בשער ,  כשבחוליית ההגנה נראה שעומרי אפק יתופקד כמגן ימני במקום ראלי .
 סיניסה ליניץ' תופקד הערב כבלם לצד דין מורי ,  כשחסן אבו זייד ומהראן ראדי תורגלו יחד בקישור האחורי .  במידה וגארידו יהיה כשיר בסופו של דבר ,  ישוב ליניץ' לקישור האחורי ואבו זייד יפתח על הספסל .  לירוי צעירי ,  מיכאל זנדברג ופדרו גלבאן ישלימו את חוליית הקישור ,  כשההפתעה הגדולה שמתכנן לוזון היא לתת את המקום בהרכב לחלוץ קבוצת הנוער ,  שלומי לוי ,  שצפוי לפתוח בחוד .  בהיעדרו של עטר ,  צפוי לוי הצעיר לערוך הופעת בכורה במדי קבוצת הבוגרים בליגת העל .  מי שקיבל את הדברים בהפתעה גמורה הוא משה ביטון ,  שככל הנראה יפתח על הספסל .
 במהלך אחד המשחקונים הפנימיים זרק לוזון את איציק עזוז לחדר ההלבשה לאחר שלא אהב את צורת משחקו של המגן .  עזוז נראה מתוסכל מאוד במהלך כל האימון בשל העובדה שלמרות חסרונו של ראלי ,  הוא שוב לא קיבל את חולצת ההרכב ,  בעוד צעירי הועדף על פניו .
" זו הרגשה טובה לחזור ,  זה הבית שלי כאן ,  התגעגעתי לחברים שלי בקבוצה ,  לצוות המקצועי ולאנשים במועדון ",  אמר איינוגבה באימון . " אני יודע שאנחנו בתקופה לא טובה אבל אולי גם אם הייתי כאן התוצאות היו זהות כי מדובר במאמץ קבוצתי וזה לא תלוי בשחקן אחד .  שמעתי שרן קדוש עשה עבודה נפלאה ,  הוא שוער מצוין .  ככה זה בכדורגל ,  לפעמים יש לקבוצה תקופות פחות טובות .  נצטרך לחזור להיות מאוחדים כמו משפחה כפי שהיה בתחילת העונה ואז נוכל לשחזר את התוצאות הטובות .  אנחנו חייבים לעבוד קשה ולחזור לנצח ". 
על הצטרפותו של זנדברג ,  אמר : " הוא שחקן מצוין ,  שכבש נגדי מספר שערים בעונות הקודמות .  הוא שחקן מהשורה הראשונה בארץ ואין לי ספק שזה רכש מצוין שיעזור מאוד לקבוצה .  הוא שחקן טכני ,  ואני מאמין שהוא יעזור לנו ". 
לוזון התבקש להתייחס למצב קבוצתו המידרדרת ,  ואמר : " אנחנו לא מתעסקים במה שהיה אלא רק במה שיהיה .  מה שהיה בעבר זה כבר היסטוריה וזה לא מעניין .  מה שחשוב זה מה שיהיה בעתיד .  תפקידנו לפתור את הבעיות הקיימות ואנחנו מתעסקים במשחק הקרוב .  לאורך כל השנה אנו מתרכזים אך ורק בעצמנו בלי קשר לזהות היריבה .  ברגע שנפתור את הבעיות אצלנו אז באופן טבעי גם התוצאות יגיעו ". 
על הבעיות של קבוצתו ,  הוסיף לוזון : " הן פשוטות מאוד .  אנחנו לא כובשים מספיק ומנגד סופגים מהר מדי בצורה פשוטה מדי וקלה מדי .  אלו דברים שאפשר לתקן אותם ויש לנו את הכלים לתקן אותם .  יש לנו את השחקנים לתקן את הדברים האלו ואני מאמין שנעשה זאת ". 
לוזון התייחס גם לרשימת הפצועים ושלח גם רמז לשחקנים שעשויים לאבד את מקומם בהרכב  : " בני יהודה תלויה בקבוצתיות שלה ותלויה בכל השחקנים שלה .  אנחנו לא בנויים על שחקן זה או אחר .  כדי שבני יהודה תנצח ,  כל ה-14 שישחקו צריכים לתת 120 אחוז ואז יהיו תוצאות .  אין לנו את הפריבילגיה שמישהו יהיה פחות טוב או לא מרוכז ולא נחוש .  רק ככה ננצח ". 

גארידו מצטרף לרשימת הפצועים של בני יהודה
הבלם חולה והוא בספק לבית"ר ירושלים בשבת ,  כשגם בלדוט ועטר עשויים להיעדר .  איינוגבה : " נצטרך לחזור להיות מאוחדים "
 
