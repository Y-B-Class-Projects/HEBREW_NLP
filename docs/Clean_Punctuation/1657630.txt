סלקום נלחמת על תדרים חדשים
חברת הסלולר מתכוונת להגיש עתירה לבג"ץ נגד החלטת משרד התקשורת שלא לאפשר לה להתחרות במכרז לתדרי UMTS - תדרי דור 3.5 של רשת GSM
סלקום החליטה להילחם במשרד התקשורת באמצעות בג"ץ .  ל-TheMarker נודע כי סלקום מתכוונת להגיש היום עתירה לבג"ץ נגד החלטת המשרד שלא לאפשר לה להתחרות במכרז לתדרי UMTS - תדרי דור 3.5 של רשת GSM - שהמשרד עתיד לפרסם .  
סלקום טוענת שלא רק שנאסר עליה להתמודד על התדרים ,  אפילו לא התקיים שימוע בעניין כנהוג במשרד התקשורת לפני קביעת מדיניות חדשה ,  וזאת למרות פנייה של סלקום בבקשה לקיים שימוע כזה .  לטענת החברה ,  הדבר מנוגד לכללי מינהל תקין של רשות ציבורית .  בעתירה מעלה סלקום טענות חריפות .  בין היתר ,  היא טוענת שהמכרז המתוכנן נתפר למידותיה של מירס - תוך אפליה לרעה של סלקום .  עוד מלינה סלקום על כך שבמכרז התדרים הקרוב תיתן המדינה הנחה של מיליוני שקלים רבים למתמודדות ,  בנוסף להקלות אחרות ,  לעומת מכרז תדרי הדור ה-3 הקודם שקיימה המדינה ,  שבו לא ניתנו כל הנחות למפעילות ,  בהן סלקום .  
משרד התקשורת מתכוון לקיים בשנה הקרובה מכרז על תדרי ה-UMTS בתדר 2100 .  המכרז יאפשר כניסה של בין אחת לשתי מפעילות סלולר חדשות לשוק ,  ולכן נאסר על סלקום ,  פרטנר ופלאפון להתמודד על התדרים אלה .  מכרז ה-UMTS מיועד למפעילות שרוצות להיכנס לשוק במודל מלא ,  שכולל בעלות על תשתית אנטנות עצמאית ,  והוא מצטרף ליוזמה אחרת של המשרד להכנסת מפעילות סלולר  ( MVNO )  חסרות תשתית לשוק .  מכרז ה-UMTS נמצא בשלבי ניסוח של משרד עוה"ד חיצוני ששכר משרד התקשורת .  
נראה כי סלקום מאמצת באחרונה אסטרטגיה חדשה של התשת משרד התקשורת בבג"צים .  לפני כשבוע הגישה סלקום עתירה נוספת לבג"ץ נגד המשרד .  נושא עתירה זו היא שהמשרד לא מטפל בשש סוגיות שונות שסלקום דורשת התייחסות לגביהן ,  עוד מ-2007 .  כך למשל ,  סלקום טוענת שבזק אינה מוכנה למכור לה תשתית לצורך חיבור לקוחות עסקיים ,  ולמרות פניות בעניין המשרד לא גיבש החלטה .  סלקום ביקשה מבג"ץ להכריח את משרד התקשורת לקבל החלטה בסוגיות שלא טופלו .  
באחרונה נראה כי חברות הסלולר מנסות להסיט את תשומת הלב של משרד התקשורת מענייני הסלולר לעניינים אחרים כמו טיפול בשוק התקשורת הנייחת ,  כדי שהמשרד יתעסק יותר בנושאי תקשורת נייחת מאשר בשוק הסלולר .  סלקום סירבה להתייחס לידיעה .  

סלקום נלחמת על תדרים חדשים
חברת הסלולר מתכוונת להגיש עתירה לבג"ץ נגד החלטת משרד התקשורת שלא לאפשר לה להתחרות במכרז לתדרי UMTS - תדרי דור 3.5 של רשת GSM

