 " התיאבון לסיכון גדל "
 רבקה אלגריסי ,  מנכ"לית פעילים ,  ויונתן כץ ,  כלכלן מקרו ב-HSBC ,  אופטימיים לגבי שוק המניות האמריקאי וחוששים מבועה בשוק הנדל"ן הישראלי ומהמשך ההידרדרות באירופה
 >  >  סיומה של 2010 מוצא את שוקי ההון העולמיים אופטימיים .  עם זאת ,  מבט רחב על כלכלת העולם חושף תמונה מורכבת יותר ,  ומבלבלת למדי .   מדד 500 s & p של הבורסה האמריקאית נמצא בשיא של שנתיים ,  אבל נשיא ארה"ב ברק אובמה ויו"ר הבנק הפדרלי בן ברננקי ממשיכים לתמרץ את הכלכלה בקיצוצי מס והזרמת כספים .  האם שוק המניות האמריקאי שוב מתעלם מהסיכונים שאופפים את הפעילות הריאלית ?  האם שיעור האבטלה ,  הנושק ל-10% ,  לא יפריע לחגיגה בבורסה ?  ומה לגבי אירופה ?  בשנה החולפת נקלעו מדינות בגוש היורו לקשיים פיננסיים חמורים ונאלצו לקבל סיוע .  האם ההידרדרות בגוש תימשך או שצפוי מפנה ?  כדי לקבל תשובות פנינו ליונתן כץ ,  כלכלן ראשי ב-hsbc ישראל ,  ולרבקה אלגריסי ,  מנכ"לית חברת ניהול התיקים פעילים של בנק הפועלים .  מהן התחזיות שלכם לגבי כלכלת ארה"ב ?  כץ : " הממשל האמריקאי והבנק הפדרלי פעילים מאוד .  ההזרמות מגדילות את הנזילות ,  וזה טוב לסקטור הפרטי .  חשבו שזה יוריד את הריבית לטווחים הארוכים ,  אבל זה לא קרה .  התשואות באג"ח הממשלתיות הארוכות עולות .  גם בתחום הפיסקלי נצפו צעדים מעודדים .  אובמה הפתיע כשהאריך את תוכנית קיצוצי המסים של בוש - צעד שמיטיב עם אלה שמרוויחים יותר מ-250 אלף דולר בשנה . " אבל מי שבעיקר נהנה מהתוכנית הזאת הן השכבות החלשות ,  שמקבלות יותר דמי אבטלה והפחתות בביטוח הלאומי .  מדובר בהטבות של 800 מיליארד דולר במשך שנתיים ,  בעיקר לשכבות הבינוניות והחלשות .  התוספת הזו שקולה ל-2% תוצר .  אלה צעדים שמגדילים את ההכנסה הפנויה ,  מעודדים צריכה פרטית ותעסוקה וצפויים להאיץ פעילות כלכלית ריאלית .  כבר יש התאוששות קלה בצמיחה הפרטית :  המסחר הקמעוני עלה ב-6%-7% בחודשים האחרונים .  זה נותן סיבות לאופטימיות ".  אלגריסי : " 2011 היא שנה משמעותית לשוק האמריקאי .  לאחר שנתיים של הזרמת כספים ,  השוק לא ייתן עוד הרבה קרדיט למדיניות מרחיבה .  מתחילים לראות ניצנים לפרמטרים כלכליים חיובים .  מנגד שוק העבודה ושוק הדיור עדיין בעייתיים . " אני אופטימית לגבי השוק האמריקאי .  הגירעון הממשלתי גדל ,  אבל השוק מתמחר את זה .  תחזיות הצמיחה של ארה"ב עודכנו מ-2.5% ל-3% .  קיצוצי המסים יגיעו לצרכן הפרטי .  יש גם שיפור משמעותי בפריון .  חברות שמגדילות ייצור לא ממהרות לגייס אנשים ,  אלא מעמיסות עבודה על קווי הייצור הקיימים .  זוהי גם הסיבה לכך ששוק העבודה יהיה בין האחרונים להראות שיפור .  לשוק הנדל"ן בארה"ב ייקח עוד כמה שנים עד שנראה שינוי .  עוד יהיו שם הזדמנויות ,  אבל צריך הרבה סבלנות ".  היכן נמצא עיקר הסיכון בשוק האמריקאי ?  אלגריסי : " הגירעון בתקציב זו הנקודה הקריטית והרגישה .  צריך לקצץ בתקציב מבלי לגרום לכלכלה להידרדר שוב ".  כץ : " השוק מתחיל לחשוש שאין תוכנית כוללת לצמצום הגירעון והחוב הממשלתי ,  והחוב רק יתפח וילך .  אובדן האמינות בתחום הפיסקלי גרם לעליית תשואות באג"ח הממשלתיות .  המאמצים של הממשל נוגעים בתחום הריאלי ,  אבל הסיכונים נמצאים בתחום הפיננסי .  הציבור מבין שמישהו יצטרך לשלם על כל ההרחבות מתישהו ".  ובכל זאת הבורסה בארה"ב בשיא של שנתיים .  אלגריסי : " ועדיין המחירים נוחים .  מכפיל 12 על רווחיות צפויה ל-2011 זו רמת מחירים נוחה .  בחמש השנים האחרונות ה-500 s & p עלה ב-18% ,  אבל בעשור האחרון התשואה היתה אפסית .  לכן יש עוד מקום לעליות .  ב-2010 נרשם שיא בגיוסי האג"ח והרבה חברות גייסו כסף בזול יחסית .  אנחנו מרגישים נוח עם השוק האמריקאי ומעניקים לו משקל יתר בתיקים ".  כץ : " שינוי המגמה בשווקים יגיע כשהשוק יראה היפוך מגמה בפעילות המוניטרית והפיסקלית - צמצום במקום הרחבה .  כולם מבינים שזה לא יימשך לנצח ".  מהי עמדתכם בעניין המשבר באירופה ?  כץ : " הסכנה באירופה היא לא קצב הצמיחה אלא משברים פיננסיים סביב מדינות ה-piigs .  גרמניה עלולה לא לממן יותר מדינות אחרות ולפרוש מגוש היורו .  יש סיכון שחלק מהמדינות יחליטו לבצע תספורות באג"ח ממשלתיות ויפנו להסדר חובות .  תהליך כזה יוביל לנפילות קשות באג"ח ובמניות ,  אבל אז תגיע תוכנית הבראה ".  אלגריסי : " אנחנו במשקל חסר על אירופה ביחס למשקלה במדדי msci .  יש מדינות שעדיין לא הגיעו לשלב הקיצוצים .  קשה לכמת את הבעיה .  פחות חשוב אם פורטוגל תגיע לחדלות פירעון או לא .  מה שמשנה זה איך המבנה של גוש היורו יעמוד בלחצים עליו ,  ויש הרבה כאלה .  השווקים באירופה עלו ,  אבל לא משקפים כיום את המתח שיש שם .  קשה לחזות מה יקרה בגוש היורו .  אנחנו מעריכים שהאינטרס הכלכלי ינצח ".  היכן יש עדיין הזדמנויות בשווקים המתפתחים ,  והיכן כדאי להיזהר ?  כץ : " העננים הגדולים מעל הכלכלות המפותחות מדגישים את הצד החיובי במדינות המתפתחות .  פולין ,  הודו ,  סין ,  קוריאה הדרומית ,  דרום אמריקה ומרכזה - אלה מדינות ואזורים עם מסלול התאוששות חיובי לצד גירעונות ממשלתיים נמוכים .  הרבה מדינות מתפתחות מושפעות ממחירי המזון והסחורות שצפויים להמשיך ולעלות .  עליית המחירים נובעת מהביקושים הגדלים באותן מדינות ".  אלגריסי : " נתוני הצמיחה בשווקים המתפתחים נראים נהדר .  זו לא רק סין אלא עוד כמה מדינות במזרח ,  כמו וייטנאם וקמבודיה ,  שנוקטות אסטרטגיה שתומכת בצמיחה כלכלית ".  אתם לא חוששים מהתחממות יתר ?  האינפלציה בסין גבוהה ,  ומחירי הנדל"ן שם רשמו ב-2010 עלייה של עשרות אחוזים .  אלגריסי : " שווקים שצומחים מהר נמצאים תמיד בסכנה של התחממות יתר בשוקי הנדל"ן והאשראי .  גם התנודתיות בשווקים האלה גבוהה .  למרות זאת אנחנו משקיעים שם במשקל יתר של 20%-22% ,  לעומת משקל של 15% במדינות המזרח .  אנחנו אוהבים את סין ,  הודו ,  ברזיל וגם קצת רוסיה .  אנחנו לא נכנסים למשקים קטנים כמו וייטנאם ".  איפה הייתם שמים את הדגש בשוק הישראלי ב-2011 ?  כץ : " הפעילות הכלכלית נראית חיובית - התוצר ברבעון השלישי עלה ב-3.8% והאבטלה נמוכה .  האיום הגדול על הכלכלה הריאלית הוא בועת הנדל"ן .  הדילמה של קובעי המדיניות נעה בין צינון מחירי הדיור והאינפלציה לבין עידוד הצמיחה ,  רווחיות היצוא ומניעה של התחזקות השקל .  זו לא דילמה פשוטה .  מחירי הדירות משקפים בועה .  כשהריבית תגיע לשיווי משקל - בסביבות 5% משקי הבית יתקשו לעמוד בהחזרי המשכנתא .  האיום הגדול על ישראל הם שוקי ההון בעולם .  שינויי מגמה באירופה ובארה"ב ישפיעו על הבורסה בישראל ".  אלגריסי : " אני לא מבינה את עם ישראל .  עומד נגיד הבנק וצועק 'שוק הנדל"ן ,  שוק הנדל"ן' ,  והעולם כמנהגו נוהג .  נגידי בנקים לא ממהרים להתריע בכל יום מפני מחירים גבוהים מדי .  יש ממה לחשוש .  שוק הנדל"ן עבר את המחירים הריאליים ,  אבל רמות המחירים עדיין לא בועתיות .  בכל מקרה ,  התפכחות בשוק הנדל"ן תשפיע גם על תחומים אחרים . " 2010 היתה טובה גם בתחום הסולידי וגם במניות .  2011 תהיה קשה יותר בקטע הסולידי .  אנחנו רואים שתיאבון הסיכון אצל לקוחות עלה .  גופים מבקשים להכפיל רכיב מנייתי מ-10% ל-20% .  שוק המניות הישראלי עדיין נראה טוב ,  ואנחנו מצפים שיניב תשואה של 10% ב-2011 .  יש מספיק נתונים ריאליים חיוביים להסתמך עליהם ".   * piigs ראשי תיבות של פורטוגל  ( p )  איטליה  ( i )  אירלנד  ( שוב i )  יוון  ( g )  וספרד - חברות הגוש האירופי שמצב החובות שלהן מאיים על יציבות הגוש  * מדדי msci מדדים שעורכת חברת המדדים הבינלאומית של מורגן סטנלי .  מדדים אלה נחשבים לאמת המידה שלפיה נמדדים ביצועיהם של מנהלי השקעות 

" התיאבון לסיכון גדל "
 רבקה אלגריסי ,  מנכ"לית פעילים ,  ויונתן כץ ,  כלכלן מקרו ב-HSBC ,  אופטימיים לגבי שוק המניות האמריקאי וחוששים מבועה בשוק הנדל"ן הישראלי ומהמשך ההידרדרות באירופה

