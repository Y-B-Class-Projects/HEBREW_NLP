עומר מואב : " האתגר האמיתי הוא לא להחזיר אנשים מחו"ל ,  אלא לחשוב איך גורמים לאקדמאים לא לעזוב "
 בכירי האקדמיה מברכים על אישור התוכנית להשבת המוחות בהיקף של 1.3 מיליארד שקל ■ ואולם לפי החלטת הממשלה ,  ייאלצו האוניברסיטאות לגייס שליש מהסכום ,  ושליש נוסף יגיע מתרומות  ■ " אין פה יצירה של מקורות חדשים ",  אומרת נשיאת בן גוריון ,  פרופ' רבקה כרמי
 >  >  ביום שלאחר האישור בממשלה של התוכנית הלאומית להשבת מוחות לישראל ,  בעלות של 1.3 מיליארד שקל בחמש שנים ,  נשמעים רוב בכירי האקדמיה הישראלית מרוצים : " אם המיזם הזה יצלח ,  זה בהחלט מהלך היסטורי .  זה מסוג הדברים שיכולים לחולל תפנית גדולה מאוד ואימפקט משמעותי "  - כך אמרה אתמול נשיאת אוניברסיטת בן גוריון ,  פרופ' רבקה כרמי .  לדבריה , " אם יושקעו בתוכנית משאבים אמיתיים ,  היא תהיה מהפכנית .  הבאת מאות מדענים חזרה לישראל בתחומים שיהיו חשובים לקידום המחקר והצרכים של מדינת ישראל ,  יכולה להיות אירוע מכונן בהיסטוריה שלנו ".  לפי התוכנית ,  יוקמו כ-30 מרכזי מצוינות באוניברסיטאות בתחומי מחקר מוגדרים מראש ,  ויגויסו להם חוקרים ישראלים מובילים בתחומם מחו"ל ,  לצד חוקרים ישראלים מצטיינים .  עלות הקמת כל מרכז מוערכת בכ-45 מיליון שקל ,  בהתאם לתחום המחקר . " הרעיון לעשות את זה סביב מרכזי מצוינות הוא נכון ",  אומרת כרמי . " לראשונה בישראל ,  לאחר הרבה שנים ,  תהיה חשיבה לגבי התחומים שנרצה להתמקד בהם .  התוכנית גם תעזור לכלכלת המדינה ולמימוש צרכיה ".  פרופ' מנחם בן ששון ,  נשיא האוניברסיטה העברית ,  משבח גם הוא את המהלך : " מדובר במהלך נכון ונמרץ שממקד את תשומת הלב בעיקר הבעיה - רמת המחקר הישראלית ,  שצריכה לשמור על מעמדה הבינלאומי .  התוכנית משדרת מסר חד וברור של ממשלת ישראל לגבי סדר היום הציבורי והאקדמי ,  ששם במקום הראשון את המחקר האוניברסיטאי המתקדם שנעשה על ידי אנשים שרוצים לחזור לישראל ".  בן ששון אומר גם כי הוא מרוצה מקצב ההתקדמות של התוכנית .  הוא הציע כי הצוות שעומד בראש הקרן הלאומית למדע ,  ילווה גם הוא את הבקרה והערכה של התוכנית . " האנשים שצריך לקלוט אותם חייבים להיות בעלי הוכחות שהם ב-5% העליונים של המחקר בעולם ",  אומר בן ששון .  פרופ' אהוד גזית ,  סגן נשיא למחקר ופיתוח באוניברסיטת תל אביב ,  טוען כי התוכנית עשויה לחולל שינוי כלכלי במדינה : " ישראל יכולה להיות המדינה עם התל"ג הכי גבוה בעולם ,  והשקעה במחקר ובהשכלה גבוהה היא הדרך להשיג את זה ",  אומר גזית . " אני מקווה שהתוכנית היא צעד ראשון לקראת השגת התהליכים האלה .  על אף שלא קיבלנו את מלוא הפרטים על התוכנית ,  היא צעד חיובי לקראת החזרת האקדמיה הישראלית למצב שבו היתה לפני כמה שנים ".  מאיפה יגיע הכסף ?  ואולם גם הסנגורים הגדולים של התוכנית מעלים חששות לגבי אופן התקצוב שלה .  לפי החלטת הממשלה ,  תשתתף המדינה בכשליש מתוך הסכום הכולל ותקצה לכך כ-450 מיליון שקל .  בנוסף למימון הממשלתי ,  כשליש ממימון ההקמה יגיע מתקציבי האוניברסיטאות - שיתחרו ביניהן על הקמת המרכזים .  שליש נוסף יגיע מקרנות פילנתרופיות שייבחרו לשם כך .  כרמי מסתייגת מאופן מימון התוכנית : " אני חוששת שהתוכנית לא תצליח לממש את המטרה אם לא יושקעו בה משאבים אמיתיים ,  וינסו להעביר לה משאבים שגם כיום קיימים במערכת ",  אומרת כרמי . " אין פה יצירה של מקורות חדשים - מלבד ה-450 מיליון שקל מתקציב המדינה .  אלה מקורות שבין כה קיימים במערכת ".  גם ההסתמכות על הקרנות הפילנתרופיות בעייתית ,  לדעתה . " זו בעיה רצינית מאוד .  המשמעות היא שאנחנו צריכים להסתמך על רצונם של אנשים להתגייס לדבר כזה ",  אומרת כרמי . " אין מספר אינסופי של תורמים ,  והקרנות ממילא תורמות לאוניברסיטה זו או אחרת .  אם הקרנות יתרמו לתוכנית הזאת ,  הן לא יתרמו למקומות אחרים ".  לדבריה , " גם לאוניברסיטאות תהיה בעיה להשיג את הכספים .  קליטת 300 מדענים חדשים היא לא דבר של מה בכך ,  וכרוכה בהוצאה גדולה שרחוקה מלהיות טריוויאלית ".  כרמי ציינה כי עלות תקן בכיר באוניברסיטה לקליטת מדען נאמדת ב-200 אלף דולר בשנה . " אם מדברים על 300 מדענים חוזרים ,  ההוצאה גדולה ביותר .  אם לא תהיה התחייבות אמיתית לבצע את זה ,  אני חוששת שהתוכנית לא תשיג את המטרה ".  גם פרופ' ששון מדבר בזהירות על מימון התוכנית : " חסרים עכשיו לאוניברסיטאות משאבים שבדו"ח שוחט הוגדרו ב-2.5 מיליארד שקל .  האוניברסיטאות נמצאות עדיין בפער בגין התקצוב החסר שלהן ,  שהוא פרי מדיניות של הממשלות בשנים האחרונות .  הממשלה לא עמדה בהתחייבויות שלה כלפי האוניברסיטאות .  הצפייה של מימון מיידי לכל האוניברסיטאות צריכה להיות זהירה ,  כי הן עדיין לא הצליחו לעלות על דרך המלך ".  לתוכנית קמו כבר מתנגדים מוצהרים - ועד ראשי המכללות ,  שאינו מרוצה מכך שלפי התוכנית ,  המרכזים יוכלו לקום רק על ידי האוניברסיטאות .  לפי ועד ראשי המכללות ,  התוכנית  " פוגעת בנגישות להשכלה הגבוהה בכלל ,  ובפריפריה בפרט .  ההחלטה להשקיע משאבים בפיתוח המצוינות מבורכת ,  אך לא ייתכן שהמדינה משקיעה משאבים ומתעלמת שוב מאזורי הפריפריה .  אנו דורשים כי גם המכללות האקדמיות יהיו חלק מההחלטת הממשלה ,  כדי שיוכלו להתפתח ולהתחזק בעזרת סגל אקדמי מצוין ",  נמסר מהוועד . " צעד בכיוון הנכון"גם אם שאלת התקציב עדיין לוטה בערפל והמכללות מתנגדות לתוכנית ,  בממשלה יש שביעות רצון מאישורה .  שר החינוך ,  גדעון סער ,  אמר בישיבת הממשלה כי ביצוע התוכנית יהיה  " זריקת מרץ למערכת ההשכלה הגבוהה והמחקר בישראל ,  הן בהיבט של התוספת התקציבית והן בהיבט של חיזוק המצוינות ".  סער הדגיש כי התוכנית תעודד שיתוף פעולה בין מוסדות ,  לרבות שיתוף קרנות ומכוני מחקר .  פרופ' עומר מואב ,  כלכלן מהאוניברסיטה העברית ומאוניברסיטת לונדון ,  שמשמש גם יו"ר הפורום המייעץ לשר האוצר ,  סבור כי אישור התוכנית הוא רק צעד ראשון : " האתגר האמיתי הוא לא רק להחזיר אנשים מחו"ל ,  אלא לחשוב איך יוצרים בישראל תנאים שיגרמו לאנשים שנמצאים פה כיום לא לעזוב ",  אומר מואב . " האתגר הזה מחייב טיפול עמוק בכל מבנה ההשכלה הגבוהה בישראל ,  והתמריצים והשכר שנהוגים במערכת הזאת ".  לדבריו , " בתחומים מסוימים אין משרות פנויות ,  וקשה להביא אנשים חדשים וטובים .  יש תחומים שבהם הבעיה היא השכר .  הגישה הישראלית היתה התעלמות מוחלטת מהאלטרנטיבות שיש לאנשים בחו"ל .  השכר פה הוא זהה בכל תחומי המחקר ובכל האוניברסיטאות ,  וגם בקריטריונים להתקדמות יש התחשבות מעטה .  התוכנית היא צעד בכיוון הנכון ".  1,000 מדענים כבר נרשמו בינתיים ,  בשטח ,  מתברר כי החלה כבר שיבת המוחות .  בשנים האחרונות עושות האוניברסיטאות מאמצים לקלוט חוקרים ישראלים שעבדו בחו"ל .  כך למשל ,  קלטה אוניברסיטת בר אילן בשנים האחרונות כ-30 מדענים ישראלים מחו"ל .  נשיא בר אילן ,  פרופ' משה קוה ,  אמר כי  " אם יש למדינת ישראל משאב חשוב ,  זהו ההון האנושי .  החזון שלנו הוא להחזיר מדענים לישראל ,  וזוהי מבחינתנו משימת קודש ".  לדברי סגן הנשיא למחקר באוניברסיטה ,  פרופ' הרולד בש ,  העומד בראש התוכנית לקליטת מדענים חוזרים באוניברסיטה , " קליטת המדענים כבר מוכיחה את עצמה כהצלחה ,  וכבר אפשר לראות עלייה בתפוקות המחקר ".  במועצה הלאומית למחקר ופיתוח ,  בראשות פרופ' עודד אברמסקי ,  בירכו על התוכנית .  בעוד שאחד הצעדים בתוכנית להשבת מוחות הוא הקמת מאגר של מדענים ישראלים באמצעות משרד הקליטה ,  במועצה כבר החלו לאחרונה לפתח מאגר אינטרנטי דומה .  כיום רשומים במאגר יותר מ-1,000 בקשות ,  ואלה נמצאות בתהליכי עיבוד על ידי צוות המועצה .
 
עומר מואב : " האתגר האמיתי הוא לא להחזיר אנשים מחו"ל ,  אלא לחשוב איך גורמים לאקדמאים לא לעזוב "
 בכירי האקדמיה מברכים על אישור התוכנית להשבת המוחות בהיקף של 1.3 מיליארד שקל ■ ואולם לפי החלטת הממשלה ,  ייאלצו האוניברסיטאות לגייס שליש מהסכום ,  ושליש נוסף יגיע מתרומות  ■ " אין פה יצירה של מקורות חדשים ",  אומרת נשיאת בן גוריון ,  פרופ' רבקה כרמי

