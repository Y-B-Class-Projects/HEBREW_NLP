סמסונג עולה על הגל
בתערוכת MWC הציגה סמסונג את המכשיר הראשון עם מערכת ההפעלה Bada ,  והכריזה על נטבוק עם קישוריות LTE
סמסונג ,  חברת הסלולר השניה בגודלה בעולם ,  החלה את מסיבת העיתונאים שלה בברצלונה בהצגת דרך חדשה ,  עם המכשירים הראשונים שמריצים את Bada - מערכת ההפעלה המסתורית שלה ,  שנראית כמו ממשק של אייפון ומתהדרת ביישום חברתי בשם Social Hub שמזכיר את Blur ,  הממשק של מוטורולה למכשירי אנדרואיד .  מסיבת העיתונאים היתה עשירה באפקטים מרשימים ,  אך מעט ענייה בתוכן חדש .  
מכשיר הדגל החדש של סמסונג הוא Wave ,  הטלפון הראשון של החברה עם מסך אותו היא מכנה Super AMOLED ,  אשר מאפשר צפיה באיכות טובה יותר באור שמש מלא ,  ואף מבטיח רגישות טובה יותר של מסך המגע .  המכשיר כולל יכולת הקלטת וידאו באיכות 720p ,  המוכרת מהאומניה HD שהחברה הציגה לפני שנה ,  אבל הוא עושה זאת באריזה דקה יותר .  Wave מצטרף למועדון המכשירים בעלי מעבד במהירות 1 גיגההרץ ,  שמשתווה לזה שבנקסוס וואן ו-HD2  שניהם תוצרת HTC .
 מאפיין נוסף של באדה ושל Wave הוא גרסה 3.0 של TouchWiz ,  ממשק המגע שסמסונג שמה בכל מכשיריה כיום ,  ושלזכותו ייאמר שהוא השתפר משמעותית מאז גרסאותיו המוקדמות והבלתי שמישות .
 על פניו ,  Wave נראה כמו מכשיר מרשים ,  אם כי לא חדשני פרט למסך .  היכולות החברתיות מזכירות מוצרים דומים ,  וגם המעבד לא באמת חדשני .  כשהשתמשנו בו למשך זמן קצר בתום מסיבת העיתונאם ,  גילינו מכשיר עם מסך מדהים ,  ויכולות מרשימות להצגת וידאו ,  אך לא מעבר לכך .  אם סמסונג הבטיחו לחדש ,  הרי שהם לא קיימו את ההבטחה .
 באדה ,  לדברי ראש חטיבת הסלולר של סמסונג ג'יי קיי שינג ,  היא פלטפורמה פתוחה ,  שפונה לראשונה באופן משמעותי למפתחים ,  שמעולם לא מצאו עניין רב בפיתוח לטאצ'וויז .  החברה גם מתכננת להרחיב משמעותית את Samsung Apps - חנות היישומים של החברה ,  שתפעל בקרוב ביותר מחמישים מדינות .  
סמסונג ממשיכה במסר הקיים שלה ,  של הפיכת סמארטפונים  או מכשירים שהיא מגדירה כסמארטפונים  למוצרים לקהל הרחב .  עם זאת ,  עדיין לא ברור מה יהיו היכולות של באדה ,  ואיך היא תתחרה ברמה הטכנית והמסחרית כאחד עם הדור החדש של הפלטפורמות הסלולריות .
 מוצר משמעותי נוסף עליו הכריזה החברה בתערוכה הוא N150 ,  הנטבוק הראשון של החברה עם קישוריות LTE  ,  הדור הבא של הקישוריות הסלולרית שצפוי להיות מושק במדינות שונות בעולם כבר השנה .  אלינו LTE עוד לא מגיע ,  אבל סביר שנראה צעדים ראשונים בכיוון עד סוף 2011 .  N150 הוא דגם שקיים כבר בשוק עם קישוריות סלולרית מדור 3 ,  כך שלמעשה מדובר בגרסה למוצר קיים ,  עם מודם סלולרי מתקדם יותר .  החברה תדגים את הנטבוק המתחדש במשך התערוכה .
 גילוי נאות :  הכתב הינו אורח חברת מוטורולה בתערוכה

סמסונג עולה על הגל
בתערוכת MWC הציגה סמסונג את המכשיר הראשון עם מערכת ההפעלה Bada ,  והכריזה על נטבוק עם קישוריות LTE

