  " יש פער בחינוך בין ישראל למדינות ה-OECD "
 שר החינוך גדעון סער אמר בכנס הרצליה ,  כי לישראל יש את היכולות להפוך למובילה בתחום החינוך ויש לראותו כ"תוכנית אסטרטגית לטווח ארוך וחופשי מאינטרסים פוליטיים "
" חייבים לסגור את הפער הטכנולוגי בין סביבת החיים לסביבת הלימוד בבית הספר "  כך אמר שר החינוך גדעון סער ,  בכנס הרצליה במושב שעסק בחינוך במאה ה-21 .  סער אמר כי משרד החינוך מפתח תוכנית חומש ל"מהפכה "  במערכת החינוך בישראל שתוצג בפני הממשלה בחודשים הקרובים .  לדבריו ,  לממשלה יוצע ליישם את התוכנית תחילה בפריפריה בדרום ובצפון .  
כיום ,  קיימים פערים בין יעדי משרד החינוך למחשוב הכיתות לבין המצב הקיים ,  לפיו עדיין קיים מחסור במחשבים ובטכנולוגיה מתקדמת .  עלות התוכנית המתגבשת במשרד מוערכת ב-4 מיליארד שקל ולצורך יישומה מתכוון המשרד לבקש תוספת תקציבית לשנת התקציב של 2011 . " המחירים שנשלם על החמצת ההזדמנות הם בלתי נסבלים .  אני מאמין שהממשלה לא תחמיץ את השעה ",  אמר סער .  
סער הבהיר כי  " ההערכות לעידן הדיגיטלי החדש היא הכרח ולא אופציה .  מחשב ואינטרנט הפכו לנחלת הכלל ומערכת חינוך שמעוניינת להישאר רלוונטית חייבת להתאים עצמה לשינוי הזה ".  סער מסביר כי במבחנים הבינלאומיים שייערכו ב-2012 תכלל בחינה של מיומנות התקשוב של התלמידים .  הוא מבהיר כי התוכנית למחשוב הכיתות רואה את הטמעת מיומנות התקשוב בכל תהליך הלמידה והיא כוללת שילוב אינטרנט בפס רחב ,  הקמת כיתות חכמות ,  שילוב מחשבים ניידים בלמידה והכשרת המורים .  
סער התייחס גם לדו"ח ארגון ה-OECD שהוצג בשבוע שעבר ועסק גם במערכת החינוך בישראל . " ישראל משקיעה הרבה פחות בחינוך ממוצע מדינות ה-OECD "  אמר סער .  וציין כי הוא מאמין שלמדינה יש את היכולות להפוך למובילה בתחום ולא למפגרת אחרי המדינות המובילות .  עם זאת ,  סער אמר כי זוכי פרס נובל הישראלים רכשו את השכלתם בתקופה בה המדינה השקיעה פחות בחינוך מההשקעה כיום . 
" הגיע הזמן להסתכל על מערכת החינוך כתוכנית אסטרטגית לטווח ארוך וחופשיה מאינטרסים פוליטיים ",  אמרה מנכ"לית אינטל ישראל מקסין פסברג ,  ממשתתפי הכנס . " בעולם אידיאלי צריך לשים את התלמיד במרכז .  אי אפשר לעשות את זה אם לא נשים את המורה במרכז .  לא יכול להיות שתלמיד יודע יותר ממורה .  ההון האנושי הולך ואוזל וצריך לחנך ללמידת מיומנויות ולא לאגירת מידע ,  היות והיום אפשר לחפש בגוגל כל שאלה ".  
מנכ"לית המרכז לטכנולוגיה חינוכית ,  גילה בן הר ,  אמרה בדיון כי הכלים שישראל מעניקה לתלמידים עלולים להעמיד אותה בנחיתות מול המדינות המפותחות ובירכה על תוכניתו של סער .  
נשיא התאחדות התעשיינים ,  שרגא ברוש ,  אמר כי  " נושא החינוך הוא קריטי אך לא מקבל חשיבות מספקת .  החינוך הוא יעד אסטרטגי הכרחי שאליו צריך להתכונן ".  ברוש אמר כי התעשייה במאה ה-21 היא עתירת טכנולוגיה ולכן  " מחייבת השכלה טכנולוגית של רמת טכנאי לפחות ",  בקרב בוגרי מערכת החינוך בעתיד .  
יעקב נגל ,  המשמש כסגן ראש מפא"ת במשרד הביטחון  ( המרכז למחקר ופיתוח אמצעי לחימה )  הציע למשרד החינוך את תמיכת משרד הביטחון ,  ואת יישום תוכנית תלפיות למנהיגות של המשרד . " גלישה באינטרנט ,  שליחת SMS ופייסבוק לא מלמדים ילדים קרוא וכתוב .  אנחנו רואים אנשים עם תואר שני שלא יודעים לכתוב מסמך בסיסי .  הדבר החשוב ביותר הוא קודם כל הקניית יכולות בסיסיות בשפת המקור ".   

 " יש פער בחינוך בין ישראל למדינות ה-OECD "
 שר החינוך גדעון סער אמר בכנס הרצליה ,  כי לישראל יש את היכולות להפוך למובילה בתחום החינוך ויש לראותו כ"תוכנית אסטרטגית לטווח ארוך וחופשי מאינטרסים פוליטיים "
 
