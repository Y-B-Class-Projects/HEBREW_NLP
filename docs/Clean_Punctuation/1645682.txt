בקרוב יוגבלו הקנסות של חברות התקשורת
משרד התקשורת החל בגיבוש תקנות להסדרת נושא קנסות היציאה שלקוחות נדרשים לשלם כאשר הם מבקשים לעזוב את חברת התקשורת
שר התקשורת משה כחלון הורה לדרג המקצועי במשרדו לגבש תקנות להסדרת נושא קנסות היציאה שלקוחות נדרשים לשלם כאשר מבקשים לעזוב את חברת התקשורת .  בכוונת כחלון להגביל את היקף קנסות היציאה לסכום מקסימלי אשר יהיה תחת פיקוח משרד התקשורת .  בכוונת המשרד לבצע שינוי ברישיונן של כל חברות התקשורת ,  סלולר ,  טלפון קווי ואינטרנט ,  ולהסדיר את הנושא .  תיקון הרישיונות דורש שימוע ,  על כן מדובר בהליך אשר יארך מספר חודשים לפחות .  
כיום נקבעים קנסות היציאה בהתאם להיקף ההטבה שמקבל הלקוח בעת ההצטרפות לשירות .  בחברות הסלולר מדובר בהחזר עלות מכשיר הסלולר באמצעות זמן אוויר ,  בחברות הכבלים והלוויין מדובר בסבסוד ציוד הקצה בתמורה להתחייבות .  לקוח הנוטש את החברה לפני תום תקופת ההתחייבות נדרש לשלם במקרים רבים את החזר ההטבה שקיבל .  
במשרד התקשורת מבקשים להסדיר את הנושא ולקבוע אמות מידה זהות לחברות באמצעותן יורשו לתת את ההטבה .  כמו כן מבקש המשרד להגדיל את השקיפות ללקוח ולחשוף בפניו ביתר פירוט את היקף ההטבה שהוא מקבל וההרכב שלה .  בנוסף ידרוש המשרד ,  כי החברה תסביר ללקוח את המנגנון לפיו נקבע קנס היציאה ,  אם יעזוב את החברה לפני תום ההתחייבות .  עוד ידרוש המשרד כי היקף קנס היציאה יהיה הדרגתי ויפחת ככל שהלקוח מתקדם לקראת תום תקופת ההתחייבות .  המשמעות היא שהחברות לא יוכלו לגבות קנס קבוע ,  אלא קנס אשר ייגזר מזמן ההתחייבות הנותר ,  בו לא עומד הלקוח הנוטש .  
יש לציין כי החלטה זו מהווה המשך לניסיון משרד התקשורת להגביל את סבסוד מכשירי הסלולר ולנתק את הזיקה בין רכישת המכשיר ובין הטבות כספיות .  המשרד קבע בחודש נובמבר האחרון כי כל למנוי אשר רכש את מכשיר סלולר מידי ספק אחר ,  אם זו חברת סלולר או ספק חיצוני ,  יוכל לקבל את אותם תנאים והטבות ,  לרבות זיכוי כספי או כל הטבה אחרת ,  בגין צריכה של זמן אוויר או בגין צריכת שירותים .  יש לציין כי רפורמה זו היא קשה מאוד לאכיפה ,  ולקוחות מעטים הצליחו לנצלה .
 
בקרוב יוגבלו הקנסות של חברות התקשורת
משרד התקשורת החל בגיבוש תקנות להסדרת נושא קנסות היציאה שלקוחות נדרשים לשלם כאשר הם מבקשים לעזוב את חברת התקשורת

