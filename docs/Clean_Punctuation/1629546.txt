העסקה פוגענית :  ניצול עובדים בחסות עיריית פתח תקוה 
תחקיר TheMarker וחברת לקט מידע מגלה פגיעה בזכויותיהם של מנקי הרחובות בפתח תקוה - רובם עובדי קבלן ,  בני העדה האתיופית ,  שמשתכרים לעתים רק 14 שקל לשעת עבודה ,  במזומן  ?  העירייה : " בארבע השנים האחרונות לא הגיעה שום תלונה "   ?  כתבה שישית בסדרה
 >  >  תלמידי פתח תקוה בני העדה האתיופית יכולים להיות רגועים :  הם אינם היחידים שהעירייה בוחרת להפגין כלפיהם יחס של אזרחים סוג ב' .  מתחקיר themarker בשיתוף משרד החקירות לקט מידע ,  בראשות אלי שדה ויואל רונן ,  עולה כי בדומה למצב בתל אביב ,  ראשון לציון ,  נתניה והרצליה ,  באם המושבות מנצלים את מנקי הרחובות ,  שמועסקים דרך עובדי קבלן .  אלה ,  ברובם בני העדה האתיופית ,  מרוויחים פחות משכר מינימום ומקבלים את משכורתם  " בשחור "  - ללא תלוש שכר מסודר ומבלי שהופרשו לזכותם כספים לביטוח לאומי ,  פנסיה ,  ימי מחלה ,  דמי חופשה ושאר הזכויות הקבועות בחוק .  אחד העובדים סיפר כי הוא מתחיל את יום עבודתו בשבע בבוקר ומסיים את המשמרת הראשונה לקראת 12 בצהריים .  לאחר מנוחה של כשעתיים הוא שב לעבודה ,  ובסך הכל עובד 12 שעות ביום ,  שעבורן הוא מקבל 220 שקל - כ-18 שקל לשעה ,  ללא כל תוספת או פיקוח על מספר השעות הנוספות שהוא עובד .  משיחות עם עובדי ניקיון אחרים ,  שצולמו והוקלטו ,  עולה כי הם משתכרים לעתים 14 שקל לשעה ,  ובני המזל מרוויחים 20 שקל .  שכר המינימום בענף הניקיון הוא 20.7 שקל לשעה .  כמה מהעובדים סיפרו שהם מקבלים את הכסף בסוף כל יום עבודה או בסוף החודש ,  במזומן . " אנחנו חברה מסודרת שקיימת מ-1982"רוב המנקים בני העדה האתיופית שרואיינו לבשו וסטים שהעידו כי הם מועסקים בחברת הקבלן חזי שירותים מפתח תקוה .  בשיחה עם אחד מבעליה ,  דוד שליים ,  הוא טען כי כל התשלומים מועברים לעובדים על פי חוק ומעולם לא התקבלה תלונה בעניין .  עם זאת ,  הודה שליים כי חלק מהמנקים מועסקים דרך קבלני משנה ,  ולדבריו ,  קרה לא אחת שנאלץ לעכב תשלום לקבלנים אלה בשל פגיעה בזכויות העובדים .  התקלות לא הביאו את שליים להפסיק את ההתקשרות עם אותם קבלנים . " אנחנו חברה מסודרת שקיימת מ-1982 ",  אמר שליים . " מעולם לא היו לנו בעיות עם משרד ממשלתי .  חלק מהמנקים עובדים דרכי ישירות ואחרים דרך קבלני משנה .  יכול להיות שנתקלתם בעובד אחד ,  שניים או שלושה ,  שטענו שלא מקבלים מה שמגיע להם .  כל מי שמועסק על ידי חזי שירותים מסודר בצורה הכי טובה ,  כולל כל הזכויות המגיעות לו .  אם יש מישהו שמועסק אצל ספק משנה ששיטת התשלום שלו שונה מהמקובל ,  זה לא בסדר .  כשעובד מתלונן שלא קיבל את מה שמגיע לו נעצר התשלום לספק .  אני גם עושה בדיקות יזומות כל שלושה חודשים .  לפני כחודשיים ,  למשל ,  היתה בעיה .  עצרנו לספק משנה את הכסף עד ששילם את כל מה שצריך .  אחר כך אין בעיה להמשיך לעבוד איתו ".  העובדות שמוכיחות כי החוק מופר באופן שיטתי לא מטרידות את שליים .  אצלו הכל בסדר . " איני מכיר את התופעות"מנקים נוספים שרואיינו בפתח תקוה מועסקים בחברת קפלן את לוי .  גם הם בני העדה האתיופית ,  וגם עולים מרוסיה ,  שדיווחו באופן לא מפתיע על אותם סכומים ואותה שיטת תשלום .  זו אינה הפעם הראשונה שעובדי קפלן את לוי מתלוננים על קיפוח זכויותיהם .  תחקיר themarker שפורסם לפני כארבעה חודשים  ( 17 בספטמבר 2009 , " ניצול עובדים בחסות עיריית תל אביב :  מנקי רחובות משתכרים 14 שקל לשעה ")  גילה כי קפלן את לוי הם גם ספקים של עיריית תל אביב .  החברה מסיעה קשישים בני 70 מאשדוד כדי לנקות את רחובות העיר הגדולה תמורת תנאים מנצלים במיוחד .  מהעירייה נמסר אז כי היא עוקבת אחר החברה לאחר שבעבר כבר הופסקה ההתקשרות עמה על רקע דומה .  באחרונה שכרה עיריית תל אביב-יפו את שירותיו של עו"ד אריה אביטן ,  המתמחה בייעוץ לחברות המעסיקות עובדים דרך חברות קבלן ,  כדי לבדוק את תנאי העסקתם של מנקי העיר .  בדו"ח ביניים חמור שהגיש אביטן לעירייה הוא כתב במפורש כי קפלן את לוי פגעה ,  לכאורה ,  באמצעות קבלן משנה ,  בכל זכות מגן העומדת לטובת העובדים . " הפגיעה בזכויות העובדים ,  כפי שבאה לידי ביטוי בתלושי השכר היא קשה ",  נכתב בדו"ח . " הקבלן אינו מפריש כספים לביטוח לאומי או ביטוחי בריאות והעובדים אינם מבוטחים מפני תאונות .  הוא אינו מפריש כספים לקופת גמל ,  בניגוד להסכם הקיבוצי ,  צו ההרחבה וההסכם שנחתם בין הצדדים  ( קפלן את לוי ועיריית תל אביב יפו ,  ע.ס .)  ;  לא הפריש כספים לקופת פיצויים של העובדים ,  והחברה לא שילמה להם חלק יחסי מדמי הבראה ".  בתגובה לדו"ח הביקורת ענו בקפלן את לוי כי ביטלו את ההתקשרות עם קבלני המשנה וכי כל העובדים מנוהלים על ידי רואה חשבון ,  וכן כל התנאים הסוציאליים משולמים להם על פי חוק .  עם זאת ,  טוען אביטן ,  כי לפי הדו"ח הסופי שהוא עתיד להגיש בקרוב לעירייה ולחברת הקבלן ,  תיאלץ החברה להשיב עשרות אלפי שקלים לעובדים שנפגעו .  בתגובה לממצאי תחקיר themarker בפתח תקוה אמר אבי לוי ,  מבעלי קפלן את לוי ,  כי ככל הידוע לו ,  כל התשלומים לעובדים מועברים בזמן ולפי חוק .  עם זאת ,  הוא לא הכחיש כי בניגוד לנוהל שנכפה עליו בתל אביב לחדול מהעסקה דרך קבלני משנה ,  בפתח תקוה נמשך הנוהל הישן . " אני לא מכיר את התופעות המתוארות ",  אמר לוי . " אני עובד עם קבלנים ,  ויכול להיות שהם עובדים כך או כך .  יש בית דין לעבודה .  עובדים שחושבים שמעלתי בכספם מוזמנים להגיש תביעה .  בתל אביב העפתי את כל קבלני המשנה וכיום אני עובד רק מול אחד ,  בעקבות דרישת העירייה .  במקומות אחרים לא הועלתה דרישה דומה .  בשאר הטענות של עו"ד אביטן אין ממש ולא יוחזר אפילו שקל לעובדים .  כולם קיבלו את מה שמגיע להם ".  מעיריית פתח תקוה נמסר בתגובה : " כשמובא לידיעתנו על חריגה מדרישות החוזה ואי עמידה בתשלום לפי חוק ,  הקבלן מוזמן אלינו מיידית כדי לתת הסברים .  בארבע השנים האחרונות לא הגיעה שום תלונה בגין אי-תשלום שכר לפי חוק .  אם יש מי שחש 'מקופח'  ( המירכאות במקור - ע.ס .)  בשכרו ,  עליו לפנות למינהל שפ"ע לבדיקת הנושא ".  אדישות בביטוח הלאומי לאחר שנה של חליפת מכתבים בין הנציגים של עמותת מעגלי צדק לראשי הביטוח הלאומי בעניין הפגיעה הנמשכת בתנאי ההעסקה של מאבטחים בלשכות בירושלים ,  ורק לאחר פרסום תלונות המאבטחים ב-themarker ,  ניאותו בביטוח הלאומי לשלוח מכתב אזהרה לחברת ארי אבטחה .  במכתב הוזהרה החברה כי אם יישנו מקרים כאלה בעתיד ,  תופסק ההתקשרות עמה לאלתר .  מכתב אזהרה .  זהו .  בינתיים עברו חודשיים שבהם ארי אחזקה הלינה את שכרם פעמיים .  בביטוח הלאומי לא מצאו לנכון להתערב .  בשבוע שעבר נפגשה מיטב שימל ,  מנהלת במעגלי צדק ,  עם רו"ח בועז גזית ,  שעורך את הביקורת השנתית עבור הביטוח הלאומי .  גזית הודה באוזניה שהביקורת האחרונה נערכה במארס 2009 ,  והיא נגעה לתלושי שכר של מאבטחים מאוקטובר עד דצמבר 2008 .  בביטוח הלאומי ניסו להכחיש .  לטענתם ,  נעשית ביקורת שוטפת גם לגבי 2009 ,  ואולם אי-מייל שנשלח מברף לשמיל ב-27 בדצמבר 2009 מעלה תהיות : " בכוונתינו להגיע למצב שבו נבקר בכל חודש באופן שוטף את התשלומים של החודש הקודם ",  כתב ברף רק לפני שבועיים .  האומנם בתוך זמן קצר כל כך כבר התהפכו סדרי עולם ?  ואם כן ,  מדוע סירבו בביטוח הלאומי לנקוב בשם משרד רואי החשבון שעורך עבורם את הביקורת ?  לדברי שימל , " כנראה הם עדיין לא מוכנים לשקול בדיקה אמיתית ,  יזומה ,  שתייצג נאמנה את מצב כל העובדים .  מי שאחראי על שמירת זכויותיהם של כלל עובדי ישראל לא מבין ששיטת הבדיקה ואיכותה מהותיות ומשפיעות באופן ישיר על שמירת זכויות העובדים .  נכון להיום ,  עובדי האבטחה בביטוח הלאומי נפגעים מדי חודש . " לא צריך תואר במשפטים כדי לדעת שלמדיניות הבדיקה חשיבות רבה .  ברור כי במהלך התקופה הרלוונטית לביקורת ועד כה  ( יותר משנה )  נמשך העושק ואף קיבל ממדים גדולים יותר בשל היעדר תגובה ".  career@themarker.com

העסקה פוגענית :  ניצול עובדים בחסות עיריית פתח תקוה 
תחקיר TheMarker וחברת לקט מידע מגלה פגיעה בזכויותיהם של מנקי הרחובות בפתח תקוה - רובם עובדי קבלן ,  בני העדה האתיופית ,  שמשתכרים לעתים רק 14 שקל לשעת עבודה ,  במזומן  ?  העירייה : " בארבע השנים האחרונות לא הגיעה שום תלונה "   ?  כתבה שישית בסדרה

