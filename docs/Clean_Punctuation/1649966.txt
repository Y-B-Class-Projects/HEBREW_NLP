לבדוק אם דנקנר גרם נזק לפועלים
משפט וכלכלה
 >  >  דירקטור שמנצל את המידע שהגיע אליו במסגרת תפקידו לטובת קידום רווחיו הפרטיים בעסקים אחרים פוגע בעקרונות המקודשים ביותר לתפקודה התקין של חברה .  אם יתאמתו החשדות המייחסים מעשים כאלה ליו"ר בנק הפועלים לשעבר ,  דני דנקנר ,  הרי שהדחתו על ידי נגיד בנק ישראל ,  סטנלי פישר ,  נעשתה לא רק לטובת ציבור בעלי הפקדונות בבנק אלא גם לטובתה של בעלת השליטה ,  שרי אריסון .  אבל החשדות המיוחסים לפי הפרסומים לדנקנר ,  כיום יו"ר אריסון השקעות ,  אינם פשוטים להוכחה .  דנקנר היה דירקטור בבנק הפועלים וסגן יו"ר הדירקטוריון בתקופה שבה בוצעו העבירות לפי החשד ,  ובתפקידו זה עליו לפקח ולהתוות מדיניות .  זה מה שאמור דירקטוריון לעשות .  דנקנר היה חלק ממליאת דירקטוריון הפועלת לעתים כקבוצה ולעתים בוועדות משנה .  החשד כי השפיע על מתן אשראי ללקוחות מסוימים שההטבה להם הטיבה באופן עקיף עם עסקיו מחייבת להוכיח כי היה מסוגל ,  בתוקף תפקידו כדירקטור ,  להשפיע על מתן אשראי כזה וגם כי השפעתו נעשתה בכוונה להשיג לעצמו טובת הנאה אישית .  מנגנוני הפיקוח והבקרה של הבנק אמורים לאתר ולהציף תופעות כאלה .  כך ,  למשל ,  אותרה בבנק לאומי בשעתו פעילותו של מנהל הסניף המרכזי ,  מיקי פרידמן ,  שהואשם בכך שהביא לאישור הלוואות ואשראי באופן לא חוקי ותוך עקיפת נהלים .  פרידמן היה מנהל בכיר שתפקידו לעסוק באופן פרטני במתן האשראי ,  ולכן היתה לו גישה ישירה והשפעה ישרה על ההחלטות .  דנקנר לא נשא בתפקיד כזה ,  ולכן יהיה צורך להוכיח כי יכול היה להשפיע באופן בלעדי על מתן האשראי .  למעשה ,  אם היתה לדנקנר השפעה כזו תהיה בכך הוכחה כי עמיתיו לדירקטוריון אכן פעלו כמריונטות ,  או לכל הפחות דמו לשלושת הקופים שלא רואים ,  לא שומעים ולא שואלים שאלות .  זה לא בלתי אפשרי .  גם בישראל יש מקרים של דירקטורים בחברות ענק שהיו מעורבים בעסקות באופן פרטני והשפיעו עליהן .  המקרה הבולט האחרון הוא החשדות המיוחסים לשופט בדימוס דן כהן ,  שהיה דירקטור דומיננטי בחברת החשמל והשפיע ,  על פי כתב האישום שהוגש נגדו ,  על עסקות במאות מיליוני שקלים .  לצד ההליך הפלילי יש גם נתיב של תביעה אזרחית .  אם דנקנר עשה את המעשים המיוחסים לו ייתכן שגרם נזק לבנק .  דירקטוריון בנק הפועלים חייב לבדוק אם נגרם לבנק נזק .  בדיקה כזו וקבלת חוות דעת משפטית לגביה מתחייבת כחלק מאחריותו של הדירקטוריון וסביר כי תתרחש בהקדם .  אם נגרם נזק ,  הבנק יכול וצריך להגיש תביעה .  כך למשל ,  הגישה קרן הסתדרות העובדים הלאומית תביעה אזרחית בהיקף של מיליוני שקלים נגד יו"ר הקרן לשעבר ושר האוצר לשעבר ,  אברהם הירשזון ,  אחרי שזה הורשע בעבירות פליליות .  אם דירקטוריון בנק הפועלים לא יתעשת ויגיב כנדרש ,  קיימת אפשרות לפיה בעל מניות יגיש תביעה נגזרת נגד דנקנר - תביעה בשם הבנק ,  המוגשת על ידי בעל מניות כאשר החברה עצמה נמנעת כך .  זו אמנם אפשרות נדירה יחסית ,  אלא שדירקטוריון בנק הפועלים לא הפגין עד היום אקטיביזם בתחום הממשל התאגידי ,  ולכן לא מן הנמנע שיזדקק לזריקת מרץ .  זהו מבחנו של היו"ר החדש של הבנק ,  יאיר סרוסי .
 
לבדוק אם דנקנר גרם נזק לפועלים
משפט וכלכלה

