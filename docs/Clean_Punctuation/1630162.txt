אימפריית המדיה של משפחת אספר ממשיכה להתפורר :  חטיבת העיתונים של קנווסט הקנדית פשטה רגל
החטיבה ,  המוציאה לאור 12 עיתונים יומיים ,  צפויה להימכר לנושים ;  החברה האם פשטה רגל כבר בשנה שעברה
קנווסט פרטנרשיפ ,  חטיבת מו"לות עיתונים של ענקית המדיה הקנדית קנווסט של משפחת אספר ,  הגישה בקשה להגנה מפני נושיה ,  והצטרפה בכך לחברה האם אשר פשטה רגל בחודש אוקטובר .  החטיבה ,  המוציאה לאור 12 עיתונים יומיים בקנדה ,  בהם  " ונקובר סאן ",   " מונטריאול גאזט "  ו"אוטווה סיטיזן "  ומעסיקה 5,300 עובדים ,  הגישה היום את הבקשה להגנה מפני נושיה לבית המשפט העליון של מחוז אונטריו .  החטיבה ,  אשר כוללת גם מגוון עיתונים מקומיים ושורה של אתרי חדשות באינטרנט ,  בהם canada.com ,  צפויה להימכר כבר בשבוע הבא לכמה מהנושים ,  אשר כבר הגישו הצעה לרכישתה ,  מסרה היום קנווסט .  קנווסט ,  חברת המדיה הגדולה בקנדה ,  הגישה בתחילת אוקטובר בקשה להגנה מפני נושיה לאחר שצברה חובות של כמעט 4 מיליארד דולר קנדי ,  למעלה משלושה רבעים מהחובות עקב רכישת עסקי העיתונות בקנדה של חברת המדיה הולינג'ר של איל המדיה קונרד בלאק בתחילת העשור .  פשיטת הרגל סימנה את סופה של אימפריית המדיה שייסד איזי אספר - אביו המנוח של מנכ"ל קנווסט ,  לאונדרד אספר - לפני 35 שנים .  איזי אספר ייסד את חברת קנווסט קפיטל בשנת 1970 ,  ובתוך כעשור רכש והקים תחנות טלוויזיה ברחבי קנדה .  בתחילת שנות ה-90 ביצעה קנווסט הנפקה ראשונה לציבור של מניותיה בבורסת טורונטו ,  ובשנת 1996 החל מסחר במניותיה גם בבורסת ניו יורק .  במהלך שנות ה-90 רכשה קנווסט גם תחנות טלוויזיה ורדיו באוסטרליה וניו זילנד ,  וכן הרחיבה את פעילות הטלוויזיה בקנדה.בשנת 2000 רכשה קנווסט את עסקי העיתונות בקנדה של חברת המדיה הולינג'ר של קונרד בלאק - אשר כללה בין השאר 13 עיתונים יומיים גדולים ו-126 עיתונים קהילתיים - תמורת 3.2 מיליארד דולר קנדי .  במהלך העשור הנוכחי המשיכה קנווסט לרכוש תחנות טלוויזיה וכתבי עת בקנדה וברחבי העולם ,  ובכלל זה רכישת ארבע תחנות רדיו בטורקיה בשנת 2006 .  עם זאת ,  המיתון הכלכלי העולמי פגע קשות בחברה ,  ולמרות קיצוצים שביצעה הודיעו הבנקים לחברה בתחילת 2009 על הגבלת האשראי לחטיבת קנווסט מדיה ,  החלטה שעוררה חששות לגבי יכולת החברה כולה לקבל אשראי .  בהמשך 2009 מכרה קנווסט שורה ארוכה של נכסים ,  בהם המגזין  " ניו ריפבליק "  ואת החזקותיה ברשת הטלוויזיה האוסטרלית טן נטוורקס ,  בניסיון להרגיע את נושיה .  משפחת אספר ניהלה בשנים האחרונות מאבק משפטי נגד חברת מרקעי תקשורת של אלי עזור בעקבות מחלוקת שהתעוררה בעקבות רכישת העיתון  " ג'רוזלם פוסט ".  משפחת אספר וקרן אספר תורמות לגופים יהודים שונים בקהילות ברחבי העולם.פשיטת הרגל של קנווסט באה על רקע קשים גוברים בהם נתונה העיתונות המודפסת בצפון אמריקה ובעולם כולו על רקע נפילה בהכנסות מפרסום עקב מעבר מפרסמים לאינטרנט ובשל השלכותיו של המשבר הכלכלי הגלובלי.טריביון ,  מו"לית העיתונות השנייה בגודלה בארה"ב המוציאה בין השאר לאור את העיתונים  " לוס אנג'לס טיימס "  ו"שיקגו טריביון ",  הודיעה על פשיטת רגל בשלהי 2008 .  מאז הודיעו לפחות חמש מו"ליות גדולות נוספות בארה"ב על פשיטת רגל ,  בהן מו"לית העיתונות סאן-טיימס מדיה גרופ ,  המוציאה לאור את העיתון  " שיקגו סאן טיימס "  וקרוב ל-60 עיתונים נוספים ,  והמו"לית רידרס דייג'סט ,  המוציאה לאור את הירחון הפופולרי באותו שם .
 
אימפריית המדיה של משפחת אספר ממשיכה להתפורר :  חטיבת העיתונים של קנווסט הקנדית פשטה רגל
החטיבה ,  המוציאה לאור 12 עיתונים יומיים ,  צפויה להימכר לנושים ;  החברה האם פשטה רגל כבר בשנה שעברה

