בטר פלייס שווה 1.2 מיליארד ד' ?  לא בטוח
מיזוגים ורכישות
 >  >  שי אגסי הוא אדם שיש להוריד בפניו את הכובע על הקמת בטר פלייס ופיתוחה .  יש לברך אותו בכל הברכות האפשריות על הצלחת גיוס ההון המדהים שבוצע באחרונה .  לא כל יום ולא כל שנה מצליח יזם ישראלי לגייס מאות מיליוני דולרים מגופים מכובדים כמו hsbc ,  מורגן סטנלי ולאזרד .  מי שמכיר את עולם הגיוסים יודע איזו כברת דרך ארוכה צריכה חברה לעבור כדי ליהנות מאמון המשקיעים בגיוס הון שכזה ,  בוודאי לפני שהציגה שקל של הכנסות .  שאפו .  מנגד ,  קצת קשה להתעלם מההצהרות שגרר אחריו הגיוס בימים האחרונים בנוגע לשווי החברה .  כך צוטט אגסי ב-themarker ב-31 בינואר : " הגיוס אכן משקף שווי של 1.25 מיליארד דולר ,  וזה גידול של פי שלושה או ארבעה מהשווי ששיקף הגיוס שעשינו לפני שנתיים ".  הכצעקתה ?  יש בסיס לפקפוק בחישובים ובהצגות הללו .  מדוע ?  מכיוון שבדרך כלל המכניזם של חישובי השווי בגיוסי הון ליוזמות בשלב זה אינו פשוט כפי שנראה על הנייר .  כיצד הגיעו לשווי של 1.25 מיליארד דולר במקרה זה ?  על בסיס החישוב הפשוט הבא :  אם החברה גייסה 125 מיליון דולר ,  וכנגד הקצתה 10% מהון המניות ,  הרי שהשווי הנאיבי הוא 1.25 מיליארדי דולר  ( 125 חלקי 10% )  .  בפועל המציאות היא שונה .  בדרך כלל ,  בהקצאת מניות בגיוסי הון של מיזמים המאופיינים ברמת סיכון גבוהה ,  מוקצות למשקיעים האחרונים מניות בכורה  ( preferred shares )  אשר כוללות זכויות עודפות על פני בעלי המניות הרגילות  ( common shares )  .  בדרך הכלל הזכויות העודפות כוללות קדימות בהחזר ההשקעה וריבית נצברת לאורך השנים .  לדוגמה ,  אם השקענו 125 מיליוני דולר ,  נהיה זכאים להחזר של ההשקעה  ( מה שמכונה בעגה המקצועית x1 )  ,  ורק לאחר החזר ההשקעה שלנו תתחלק יתרת התמורה בין בעלי המניות באופן יחסי .  כמו כן מקובל כי נצברת ריבית שנתית  ( בשיעור של 8% )  לבעלי מניות הבכורה .  המשמעות הכלכלית של זכויות אלה היא כי שווי החברה נמוך בצורה משמעותית מהשווי הנאיבי המחושב .  מדוע ?  מכיוון שלבעלי מניות הבכורה יש זכויות עודפות שלמעשה נותנות להם משקל יחסי גדול יותר בתרחישים שונים של אקזיט .  השווי הכלכלי האמיתי של החברה צריך להביא בשקלול את תרחישי האקזיט השונים הצפויים לה ,  כך שברור על פניו כי שווי החברה יהיה נמוך מ-1.2 מיליארד דולר .  אבל בכמה ?  התשובה לכך תלויה ברמת הסיכון של המיזם  ( volatility )  ,  במשך הזמן שיעבור עד לאקזיט וכמובן בזכויות העודפות של מניות הבכורה  ( ישנם מקרים שבהם המשקיעים מקבלים גם החזר כפול ומשולש על ההשקעה שלהם לפני האחרים )  .  המודל הרלוונטי לחישוב שווי במצב כזה הוא מודל ה-option pricing .  תחת ההנחה כי במקרה הנוכחי קיבלו בעלי המניות החזר של פעם אחת על ההשקעה וריבית שנתית של 8% ,  וההערכה היא כי תוך ארבע שנים יבצעו אקזיט ,  הרי ששווי החברה המתקבל הוא כ-345 מיליון דולר בלבד .  אם אנו מניחים כי תמורת הגיוס של 350 מיליוני דולר הוקצו כ-28% ממניות החברה ,  הרי ששווי החברה המתקבל יהיה כ-685 מיליון דולר .  כמובן ,  אם לא הוקצו זכויות בכורה למשקיעים בסבב האחרון ,  הרי ששווי של 1.25 מיליארד דולר משקף בצורה נכונה את שווי החברה .  ראוי להדגיש כי אין לנו מידע לגבי זכויות הבכורה השונות של המניות שהוקצו בסבב הגיוס האחרון .  שינוי בתנאים אלה יכול להשפיע בצורה מהותית על שווי החברה המתקבל .  - הכותב הוא רו"ח ושותף בכיר במשרד bdo זיו האפט ,  ומנהל תחום מיזוגים ורכישות בו

בטר פלייס שווה 1.2 מיליארד ד' ?  לא בטוח
מיזוגים ורכישות

