גאידמק שילם לליבאי מיליון דולר עבור ייצוג משפטי
גאידמק שכר את שירותיו של שר המשפטים לשעבר בתיק הלבנת ההון בבנק הפועלים .  בשונה מהמקובל בהליכים פליליים ,  הלקוח שילם את הסכום מראש בעבור ייצוג בהליך הפלילי עד תומו
ארקדי גאדימק שכר את שירותיו של שר המשפטים לשעבר פרופ' דוד ליבאי ,  בתיק הלבנת ההון בבנק הפועלים תמורת מיליון דולר .  בשונה מהמקובל בהליכים פליליים ,  הלקוח שילם את הסכום מראש בעבור ייצוג בהליך הפלילי עד תומו .  אם גאידמק יופיע וייאבק על חפותו ,  אזי המשפט צפוי להימשך כמה שנים .  שווי שכר הטרחה ששולם לליבאי במועד התשלום היה כ-4.5 מיליון שקל .  
לפני יותר משנה יצא גאידמק לרוסיה ולא ברור אם ומתי ישוב .  כשהועמד לדין ,  באוקטובר 2009 ,  מסר ,  באמצעות ליבאי ,  כי ישוב לישראל כדי להתמודד עם כתב האישום .  הפרקליטות הבהירה בשבוע שעבר כי אם לא ישלים את הערבות להבטחת התייצבותו במשפט ,  בסך 3 מיליון דולר ,  תבקש מבית המשפט צו מעצר נגדו .  האישום המרכזי מתייחס למארס 2002 - אז ,  לפי הנטען ,  החליט גאידמק לרכוש את חברת הפוספטים ההולנדית טרמופוסט .  לגישת הפרקליטות ,  גאידמק ידע כי בעלי המניות לא יסכימו למכור לו אותה ולכן השתמש בנחום גלמור כאיש קש במו"מ לרכישת החברה .  
גלמור ,  כך נטען ,  פנה לבנק ההולנדי אמרו בנק ,  שהחזיק ב-20% מטרמופוסט ,  והביע רצון לרכוש אותה .  גלמור פתח חשבון בסניף הירקון של בנק הפועלים בתל אביב על שם חברה קזחית בשם קאזפוספט ,  והצהיר כי הוא בעל השליטה בה והנהנה היחיד בחשבון .  כדי להראות יכולת כלכלית ,  נטען ,  הוציאה פועלים נאמנויות ,  חברה בת של בנק הפועלים ,  מכתב לאמרו בנק ,  שבו הובהר כי קאזפוספט הוא לקוח מועדף - אף שמדובר בחשבון חדש .  
גאידמק וגלמור מואשמים בקבלת דבר במרמה בנסיבות מחמירות ובעבירות הלבנת הון .  לא נערכה הקראה בתיק .  
הסכומים שגובים עורכי דין ככלל ועורכי דין פליליים בפרט אינם מתפרסמים בדרך כלל בכלי התקשורת .  בעניינו של גאידמק הופר פעם אחר פעם הנוהג האתי בנוגע לשכר הטרחה שגובה עורך דין מלקוחותיו .  
כתב האישום שהוגש באחרונה נגד עו"ד יעקב וינרוט חשף כי גאידמק שילם לו כ-15 מיליון שקל בגין עבודה משפטית הקשורה לכריתת הסכם מס בעבור גאידמק מ-2003 .  זה שילם כ-5 מיליון שקל נוספים לרו"ח זאב פלדמן בגין הייצוג בפועל מול פקיד השומה שוקי ויטה ,  שהועמד לדין עם וינרוט בגין שוחד .  גאידמק אינו חשוד בדבר בעניין זה ,  והתיק נגד פלדמן נסגר מחוסר ראיות .  
הסכם שכר טרחה אחר של גאידמק ,  עם השר דן מרידור ,  נחשף ועומד במרכז דין משמעתי נגד מרידור ועו"ד אילן שביט ,  ראש משרד חיים צדוק שבו היה שותף מרידור .  גאידמק התחייב למסור 600 אלף דולר למשרד בעבור הטיפול בהליך השימוע ובונוס ,  בסך 5 מיליון דולר ,  אם יוחלט לא להעמידו לדין .  
ליבאי קיבל ב-2006 שכר טרחה מראש ,  בסך מיליון דולר ,  לפני השימוע הראשון שנערך לגאידמק ,  שהיה חשוד אז רק בעבירות דיווח לפי חוק איסור הלבנת הון .  בסופו של דבר ,  מרידור ,  עו"ד שלמה בן-אריה ועו"ד ויקי פוני ייצגו את גאידמק בשימוע .  עד פרישת מרידור מייצוג וחזרתו לפוליטיקה ולשולחן הממשלה ,  היה ליבאי בתמונה וייעץ מפעם לפעם .  בשימוע השני ,  ב-2008 ,  אז צצו חשדות לעבירות המרמה ,  כבר תפס ליבאי את מקומו של מרידור וייצג את גאידמק עם בן-אריה .  נכון לכתיבת שורות אלה ,  מייצגיו של גאידמק במשפט הם עורכי הדין ליבאי ,  נתי שמחוני ,  רונן רוזנבלום ובתו של ליבאי ,  דפנה ליבאי .  
תגובת ליבאי לעניין שכר הטרחה : " אין תגובה ". 

גאידמק שילם לליבאי מיליון דולר עבור ייצוג משפטי
גאידמק שכר את שירותיו של שר המשפטים לשעבר בתיק הלבנת ההון בבנק הפועלים .  בשונה מהמקובל בהליכים פליליים ,  הלקוח שילם את הסכום מראש בעבור ייצוג בהליך הפלילי עד תומו

