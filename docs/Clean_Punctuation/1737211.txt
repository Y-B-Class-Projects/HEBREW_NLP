נמני : " אני מאמין שנלך עד הסוף "
 מנג'ר מכבי ת"א בטוח שלקבוצתו יש את מה שצריך כדי לזכות באליפות .  יוסי מזרחי : " ליגה זה מרתון ,  אנחנו רק במחזור הרביעי "  
צילום ועריכת וידאו :  קובי אליהו 
למי שתהה לגבי כוונותיה של מכבי תל אביב העונה ,  הגיע המשחק הערב  ( שני )  באשדוד והסביר שהפעם יש לאוהדים הצהובים סיבה להיות אופטימיים .  מכבי לא הציגה כדורגל גדול באצטדיון באשדוד ,  אבל בניגוד לשלוש העונות הקודמות היא הצליחה לנצח הפעם 1:2 ולעלות למקום השלישי עם ניצחון ליגה שלישי ברציפות וחמישי רצוף בכל המסגרות .  האריס מדוניאנין  ( 34 בפנדל )  ואלירן עטר  ( 57 )  הבקיעו לאורחים מול פנדל מוצלח של המחליף משה אוחיון  ( 80 )  בצד השני .  אשדוד יכולה לחוש מקופחת על שני פנדלים נוספים שהיו צריכים להישרק לזכותה בדקות הסיום .
 מנג'ר מכבי תל אביב ,  אבי נמני ,  התייחס לדקות המתח שנכפו על קבוצתו בסיום המשחק : " הגענו להמון הזדמנויות ,  אבל לצערי החמצנו .  שלטנו לחלוטין במגרש ועד לטעות של לירן שטראובר הם לא הגיעו למצבים .  הפנדל החזיר אותם למשחק ונתן להם תקווה להשיג שוויון באיזה שער מקרי ,  אבל ההגנה שלנו הייתה טובה היום ". 
על החלפתו של אלירן עטר והרוטציה המונהגת בקבוצה ,  אמר המנג'ר : " אלירן לא התאמן השבוע מספר ימים ,  וזה דבר שלקחנו בחשבון .  באותם רגעים נגמר לו הכוח וזה לא שהכנסנו במקום אלה שיצאו שחקנים הגנתיים ושינינו מגמה .  אנחנו ניתן לשחק למי שמגיע .  אין מה לעשות - יהיו גם כאלה שלא יהיו מרוצים ". 
על היעד של מכבי תל אביב העונה ,  אמר נמני : " אני יכול להגיד בוודאות שמכבי תיאבק על האליפות .  גם מכבי חיפה וגם הפועל תל אביב באותו דרג שלנו ,  אבל אני מאמין שאנחנו נלך עד הסוף .  אנחנו מאוד אופטימיים .  בעונה שעברה לא הייתה לנו אפשרות להתחזק ועם הסגל שהיה לנו השגנו את המקסימום .  לבנות קבוצה זה מאוד קשה ,  הבאנו הרבה שחקנים ועד שיהיה תיאום עוד ייקח זמן .  הפגרה של הנבחרת תיתן לנו זמן להתארגנות ". 
הבלם אבי סטרול ,  שנהנה ממשחק שקט במרכז ההגנה : " היה משחק קשה .  התחלנו טוב וכבשנו שער ,  אבל במחצית השניה לא היינו במשחק ,  ולמרות השער ,  הלכנו אחורה .  אשדוד היא קבוצה ביתית מובהקת ואני שמח שיצאנו מפה עם שלוש נקודות .  זה מגרש קשה ".  
על השחקנים שבקבוצתו אמר סטרול : " יש לנו חדר הלבשה טוב וחיובי ,  יש אווירה טובה .  שחקנים רוצים לתת למען הקבוצה .  כולם עובדים קשה באימונים על הכל ואני שמח שהתוצאות נראות על המגרש .  אני שמח שאנחנו מציגים יכולת טובה ".  סטרול נשאל על הדרבי ההולך וקרב ,  אך העדיף להתרכז דווקא במשחק הקרוב : " המשחק מול הפועל פתח תקוה הולך להיות מאוד קשה .  חייבים לנצח ולבוא מרוכזים ולעבוד קשה כל השבוע .  אני מאמין שאבי ויוסי יכינו אותנו טוב ". 
יוסי מזרחי התייחס לניצחון על האקסית . " לנצח קבוצה שאימנת בה כל כך הרבה זמן ,  זה ניצחון חשוב אבל גם טיפה עצב על האקסית ",  סיפר מזרחי בראיון לגלי צה"ל , " אשדוד זה לא עוד מקום בשבילי ,  זה היה חצי בית וחצי משפחה .  כשאתה כל כך קרוב לאנשים ,  אתה עצוב כשהם מפסידים ".  
מזרחי הודה שבינתיים הדברים נראים טוב במכבי . " זה נראה ככה ,  אבל צריך לתת לזמן לעשות את שלו ",  אמר המאמן , " הייתי בעבר בסיטואציה הזאת בבית"ר ירושלים ,  כשכסף גדול מושקע והציפיות בשמים ,  וזה לא דבר פשוט .  הניסיון הזה שלי תורם .  כל הזמן מדברים רק על הכסף ,  ולא על דברים אחרים .  יש גם אחריות כלפי אוהדים ,  שרוצים צמרת ותארים אחרי הרבה שנים .  בשביל זה הבאנו שחקנים מנוסים שכבר עברו את הסיטואציות האלה ,  ונצטרך לעמוד בלחץ הזה ". 
מזרחי נשאל אם יש לו בעיה להוריד את האגו שלו בשותפות עם נמני . " אחרי כל כך הרבה שנים בכדורגל ,  אני כבר לא צריך לחזק את האגו שלי "  אומר מזרחי , " להפך ,  אני חושב שכדי להצליח חייבים לשים את האגו בצד .  זה המפתח לקבוצה שמורכבת מכל כך הרבה שחקנים טובים .  המטרה היא לארגן את הקבוצה ולשים את האגו למען הצלחת הקבוצה ,  ואם אני דורש את זה מהשחקנים ,  אז בטח גם מעצמי ". 
מזרחי התייחס לפרשנויות שמעריכות שמכבי תזכה באליפות ,  וטוען שאסור להספיד את הפועל תל אביב . " זה רק מחזור רביעי .  אני מכיר קבוצות שפתחו מצוין את העונה וירדו ליגה ,  ואני מכיר הרבה קבוצות שפתחו רע ובסוף התמודדו על האליפות .  רק במחזור 15 או 17 מתבהרים דברים .  אני מבטיח לך שמיינץ לא תיקח אליפות בגרמניה .  ליגה זה ריצת מרתון ,  וחשוב לשמור על יציבות ". 
בצד השני ,  מאמן מ.ס .  אשדוד ,  ג'ון גרגורי ,  היה מאוכזב מהשיפוט בסיום : " השופט קיבל שתי החלטות ,  אבל לא את ההחלטות הנכונות כשהוא היה צריך .  שחקן שלנו הוכשל ברחבה ,  השחקן של מכבי קפץ עליו ,  והיה שם מאה אחוזים פנדל .  אני חושב שהשופט לא היה אמיץ ,  והוא היה יכול להיות ".  גרגורי המשיך ואמר : " למכבי היה מזל עם הפנדל הראשון ואולי גם אנחנו קיבלנו במזל פנדל ,  אבל ההכשלה האחרונה ברחבה היתה חייבת להישרק ".  
המאמן האנגלי אף נשאל על יכולת קבוצתו ,  ואמר כי הוא דווקא יוצא מרוצה מההופעה ,  אם כי לא מהתוצאה : " למכבי היו שלוש בעיטות לשער .  הפעם היחידה שסטויקיץ' נגע בכדור במחצית השנייה הייתה כשהוא הוציא את הכדור מהרשת .  אנחנו ממשיכים לשחק לא משנה מה קורה או מה התוצאה ואני מאוד גאה בקבוצה שלנו ".  עם זאת ,  גרגורי הוסיף : " השחקנים הטובים שלנו לא הופיעו למשחק היום ,  אבל חלק מהחבר'ה הצעירים נראו טוב הערב ". 
הבעלים ג'קי בן זקן היה נחרץ יותר : " חששנו מהשופט .  לא בכדי פניתי לשופט לפני המשחק וביקשתי ממנו - תהיה אמיץ .  אנחנו סובלים כבר כמה שנים טובות מהחלטות שיפוט .  שופט צעיר ולא מנוסה מגיע למשחק כזה הוא נוטה לכיוון הקבוצה הגדולה יותר .  שיחקנו טוב לאורך כל המשחק .  כל הסגל ששיחק פה זה עלות שחקן של מכבי תל אביב .  אני בהחלט מרוצה מהחבר'ה שלי .  בפרט אם כשאנחנו בפיגור 2:0 אנחנו חוזרים .  אנחנו רוצים להחזיר את האופי לאשדוד .  בשלושים הדקות האחרונות שלטנו באופן טוטאלי ,  ומכבי העבירו זמן .  נכון שלא יצרנו עם הנקודות ,  אבל בדרך הזו הן עוד יגיעו ". 
הקפטן משה אוחיון נשמע מאוכזב : " בתחילת המשחק לא ראו הבדלים על המגרש למרות ההבדלים בתקציב .  כשעולים לשחק הכסף לא מדבר .  למכבי יש קבוצה מצויינת שצריכה לרוץ לאליפות עם התקפה מפחידה מאוד ובהתחלה באמת קצת נלחצנו .  אחר כך התחלנו לשחק ,  הגענו למצבים ,  ואני חושב שבמחצית השניה שיחקנו הרבה יורת טוב .  הגיע לנו פנדל אבל בסופו של דבר לא קיבלנו .  טעויות קורות גם לנו וגם לשופטים .  יכול להיות שהיה מגיע פנדל .  כשרואים בטלוויזיה כולנו חכמים ,  אבל אין מה לעשות ,  בסך הכל היה שיפוט בסדר ".  
השחקן התייחס לעובדה שהושאר במפתיע מחוץ להרכב ולא התבייש לירות עקיצה אל עבר מאמנו : " גם אני לא רגיל לעלות מהספסל .  מאז ששיחקתי בבית"ר ירושלים לא עליתי מהספסל והיה לי קצת קשה .  המאמן החליט ,  אבל אני עליתי למשחק והוכחתי שאני צריך לשחק בכל משחק .  אני חושב שאם הייתי משחק מההתחלה הכל היה אחרת .  הרגשתי טוב .  עשיתי הכל בשביל שהקבוצה תנצח וחבל שזה לא קרה ". 

נמני : " אני מאמין שנלך עד הסוף "
 מנג'ר מכבי ת"א בטוח שלקבוצתו יש את מה שצריך כדי לזכות באליפות .  יוסי מזרחי : " ליגה זה מרתון ,  אנחנו רק במחזור הרביעי "  

