קורס מאמן
מה חשוב ללמוד מהחיבור המחודש בין מכבי ת"א לפיני גרשון והאם המאמן מוליך את המועדון לעבר אופק נוסף ?  כותבי וואלה !  ספורט מתחממים
הספר  " מצוינים "  של העיתונאי והסופר מלקולם גלדוול מנפץ את המיתוס לפיו הגורם המרכזי להצלחה בחיים הוא כישרון .  כן ,  כישרון הוא תנאי הכרחי ,  אבל הוא יכול לבוא לידי ביטוי רק אם מתקיימים לצדו גורמים נוספים וכמעט מקריים - תאריך לידה ,  השפעות תרבותיות ומעל הכל ניסיון ועבודה קשה .  גלדוול טוען שכדי להצטיין באמת בתחום כלשהו ,  עליך להשקיע לא פחות מ-10,000 שעות עבודה .  אחת הדוגמאות שלו היא הביטלס ,  שלפני הפריצה הגדולה הופיעו במשך תקופה ארוכה בהמבורג שבגרמניה ,  שם השתפשפו ,  למדו מטעויות וצברו ניסיון .  גם הגאונות של לנון ומקרטני הייתה זקוקה לליטוש .  
פיני גרשון מקיים את חוק 10,000 השעות פעמיים :  הוא הגיע למכבי אחרי למעלה מ-20 שנות אימון ,  שבהן ניצח וזכה בתארים אך גם נכשל ,  פוטר ולמד מטעויות .  ההצלחה המיידית שלו ביד אליהו מלמדת שהיה בשל למשרה ,  בניגוד למאמנים כעודד קטש ,  שלא היה מנוסה מספיק ,  ואפי בירנבוים ,  שלא היה טוב מספיק .  מאז ,  בכל שנה שחולפת ,  גרשון הופך לבן בית במערכת .  הוא מכיר אותה על כל צדדיה ,  הוא חזק דיו כדי להתמודד עם חלק מהבעלים שאינם מסמפטים אותו ואפילו הדריך כמאמן את מנהל הקבוצה הנוכחי .  כל דקה נוספת שגרשון עובד במכבי הופכת את התלות בו לרבה יותר :  לא רק שהוא צובר עוד ניסיון כמאמן ,  לא רק שהוא משייף את יכולת ניהול המשברים המפורסמת שלו ,  אלא שהוא גם נעשה אבר מאברי הקבוצה .  כל מאמן ישראלי אחר עלול להישבר במשבר הראשון ,  בעוד מאמן זר ,  אפילו אם יהיה בכיר ,  עלול להיתקף בהלם תרבות במועדון ובמדינה שרמות הלחץ בהם אינן דומות לשום דבר שהכיר בעבר .  
המהפך שגרשון חולל העונה רק מגדיל את התלות בו והקושי להחליף אותו .  הוא הוכיח שביכולתו לנמנם חצי עונה ,  לחרף ולגדף את שחקניו ולהביע בהם חוסר אמון ,  ואז להתעורר ברגע הנכון ולגבור באופן כמעט מיסטי על אימפריות כריאל מדריד ,  סיינה ואפס פילזן ,  בלי שאף אחד יוכל לשים את האצבע במדויק על הסיבה לשינוי  ( "שיפור בהגנה "  ו"מעבר להרכב נמוך "  לא יכול להסביר 73 נקודות ברבעים האחרונים מול סיינה וריאל )  .  מעבר לכך ,  בהיעדרם של שחקנים ישראלים או זרים כריזמטיים ,  המאמן הוא הכוכב המרכזי של הקבוצה והסיבה הראשונה שהאוהדים יזדרזו לחדש את המנוי בקיץ .  עוד שנה-שנתיים גרשון ישתעמם או יריב עם אחד מהבוסים וייצא לחופש ,  רק כדי לחזור בהזדמנות הראשונה .  כי אף אחד לא ייתן ליורש שלו 10,000 שעות של חסד .
 ייתכן מאוד שבאמת מכבי תל אביב ופיני גרשון צועדים יד ביד לעבר אופק חדש .  כל התנאים לכך קיימים :  מועדון עם שורשים חזקים ושריון עבה שלא נותן לשום פרשה למוטט אותו ,  חובר שוב למאמן מהשורה הראשונה באירופה ,  ונשען מחדש על ליגה מקומית ששבה להתרפס וחזרה להתנהג כמו שטיח .  פרשני הכדורסל מנסים להפחיד אותנו מדי קיץ בכתבות הקדימונים עם צ'יזבטים על קבוצות נהדרות שנבנות בסיינה ומדריד ועל שובו של הכדורסל הטורקי  ( צרפתי/איטלקי/סלובני ..  .)  ,  מהן לא נשאר כלום אחר כך .  בסופו של דבר ,  מהכדורסל האירופי עליו גדלנו ,  נותרו שתיים וחצי קבוצות ששוות התייחסות רצינית כיום ,  וכשמכבי תל אביב רק מעלה רבע הילוך ,  היא בהחלט נמנית על אותה אליטה .  עצוב ?  לא אם אתם אוהדי מכבי תל אביב שנסעו עם הקבוצה הבינונית של צביקה שרף וייסעו עם הקבוצה האפורה של פיני גרשון לפיינל פור .  
מותר וצריך לחבק את פיני גרשון על כך ,  וסביר להניח שמכבי תל אביב נכנסת מחדש לתקופת החיבוקים האהובה עליה ,  אבל אסור שזה יהיה המסר מכל מה שקרה לה העונה .  כי המסר מהקאמבק של פיני גרשון הוא לא השנים היפות שמצפות לצהובים יחד איתו ,  הוא לא להשתכר מחדש מההצלחה  שזו אולי המהות המכביסטית הנסתרת ,  אלא להבין למה גרשון הצליח היכן שאחרים נכשלו .  שזה הרבה יותר פשוט וחשוב מהשאלה :  איפה גרשון הצליח בטופ 16 שהוא נכשל בשלב הבתים המוקדם של היורוליג .  
והמסר הוא ,  כאמור ,  פשוט :  לבטוח במאמן וללכת איתו עד הסוף ,  גם במחיר של תוצאות לא נעימות בתחילת הדרך .  לא להחליף מאמן באמצע עונה ,  כי גם מאמנים גרועים הביאו למכבי תל אביב אליפות .  לא להתייחס למאמן כיועץ לחברי ההנהלה הלחוצים ולא להביט בו באימה בכל פעם שהקבוצה לא מנצחת .  אלו הדברים שיסדרו למכבי תל אביב פיינל פור נוסף במאי 2010 ,  הרבה יותר מהרוטציה שקוצרה או הגארדים שהשתטחו על הפרקט .  אם מכבי תל אביב לא תבטח במאמן הבא שלה אחרי שגרשון יעזוב ,  ותחביא בסתר ליבה את הספקות שעולים לאורך הדרך ,  לכל הניצחונות האחרונים לא יהיה באמת ערך .
 עמיר לב ,  אדם חכם עם קול מעושן ואדם מעושן עם קול חכם ,  שר פעם : " כורסה נוחה זה התחלה של סוף "  - וצדק ,  כשם שהוא בדרך כלל צודק .  ממש כמו מכבי תל אביב של העשור האחרון ,  פיני גרשון מצא את הכורסה הנוחה שלו ,  אלא שרצה הגורל והיא נחה על פסגת האולימפוס .  משם ,  מדובר בגיאוגרפיה פשוטה ;  אפשר רק לרדת .  
ההצלחה של הצהובים והצהוב שעמד בראשם בתחילת העשור הקודם היתה סבוכה אחת בתוך השני ,  וקשה היה לדעת איפה פיני גרשון נגמר ומכבי תל אביב מתחילה ,  ולהיפך .  אלא שכפי שבדרך קורה לאנשים שחווים סיטואציה דומה במשך שלוש שנים רצופות ,  חלה התרגלות מכל הנוגעים בדבר :  המועדון ,  המאמן ,  השחקנים ,  הקהל .  כולם התרגלו לטוב .  התרגלו לטוב ,  ולא הצליחו לעכל את הרע .
 לכן יורשיו של פיני גרשון במכבי תל אביב נפלו ,  אחד אחרי השני ,  לכן גם הוא חזר לבסוף .  כך וכך שנים חלפו מאז מיתולוגיית שאראס-פארקר-וויצ'יץ' ,  ונדמה כאילו רק העונה מכבי תל אביב מצליחה להשיל מעליה את עול ההיסטוריה ולהשאיר אותה בגדר העבר  לא ההווה .  העובדה שפיני גרשון נכשל בבניית הסגל הנוכחי ,  והעובדה המהותית יותר שלא ויתר עליו והתאים את עצמו ליתרונות היחסיים והספורים שבאותו הסגל בהחלט יכולה להיות הסנונית שמבשרת את בוא האביב .
 במשך זמן רב מכבי תל אביב ניסתה ליצור לעצמה זהות קטנה וחדשה .  רוב הזמן זה לא עבד .  העונה ,  לשם שינוי  ובין אם יגיעו לפיינל פור או לא  נדמה שהצהובים סוף סוף הצליחו במשימה שמלכתחילה היתה חשובה לא פחות מתואר כזה או אחר :  לשוב להיות מועדון נורמלי ,  שמשתנה ומשלים עם עצם קיומם של שינויים בנוף הכדורסל .  גרשון והסגל שלו גברו על קבוצות ומאמנים טובים יותר בטופ 16 ,  ובצורה מרשימה ,  דווקא מעמדת האנדרדוג .  אז לא ,  הזהות החדשה של מר גרשון והקבוצה שחותמת לו על הצ'קים היא לא אנדרדוג  מכבי תל אביב הרי מעולם לא תהיה  אבל בהחלט מדובר בצעד בריא אל עבר הסתכלות מפוכחת ,  הוגנת ושקולה יותר של כל הנוגעים בדבר .  מי יודע ,  יכול להיות שכורסה נוחה היא גם התחלה של התחלה .
 
קורס מאמן
מה חשוב ללמוד מהחיבור המחודש בין מכבי ת"א לפיני גרשון והאם המאמן מוליך את המועדון לעבר אופק נוסף ?  כותבי וואלה !  ספורט מתחממים

