הצעה רעה :  לא לאסור פרסום שמות חשודים
באחד הבקרים הבלתי נשכחים של שנת 2000 הופיעה בעמוד הראשון של העיתונים הגדולים כותרת ענק : " שר בכיר בממשלה חשוד בעבירות מין חמורות ".  בתוך שניות הפכו כל שרי הממשלה  ( וכי מי מהם אינו חושב את עצמו לשר בכיר שבבכירים ?  )  לחשודים פוטנציאליים .  
חרושת השמועות התפתחה עד מהרה לגלי צונאמי תקשורתיים ,  ורב סרן שמועתי החל לעבוד שעות נוספות ,  בשתי משרות מלאות .  בחלוף מחצית השעה מעת הפרסום ,  כבר היו אתרי האינטרנט מלאים בפרטים ,  חלקם הזויים ודמיוניים ,  על מעלליו של השר הבכיר .  מסך האיפול הכבד התפוגג רק כעבור כמה שעות ,  כשנודע לציבור שמדובר בשר הביטחון .  
דוגמה זו ממחישה היטב את חוסר התכלית שבהצעה החדשה לאסור פרסום שמות חשודים בעבירה בטרם הוגש נגדם כתב אישום במשך 48 שעות .  
כוונת מציעי החוק רצויה ביותר ,  אך התוצאה עלולה להתברר עד מהרה כמקסם שווא וכמהלך שנזקו רב מתועלתו .  
הרצון להגן על שמו הטוב של חשוד הוא ראוי ומבורך ,  ומעוגן היטב גם בעולמה של מורשת ישראל .  אך במציאות שבה הטוקבקים מקדימים את המציאות ,  ולעיתים אף יוצרים אותה ,  שכר איסור הפרסום יצא בהפסדו .  הטובים שבעיתונאים עדיין עוצרים בצהוב ,  מגלים אחריות וזהירות בדברים היוצאים מתחת ידיהם .  הטובים שבעיתונאים עדיין שומרים בקפדנות על כללי האתיקה ,  שאחד החשובים שבהם הוא מתן זכות תגובה ראויה לנפגע הפוטנציאלי בטרם פרסום - וכדי לתקן את דפוס הפעולה של הרעים שבעיתונאים ,  אין צורך בחוק הזה .  
ובכל מקרה ,  אתרי האינטרנט פרוצים כמעט לכל ומהווים כר נוח להפרחת השמצות ודברי בלע .  הלכה למעשה ,  היכולת לפקח על תוכנם מועטה ביותר ומסך האנונימיות שמאחוריו מסתתרים הגולשים - בשונה מעמיתיהם העיתונאים - מאפשר להם לפרסם כמעט הכל על הכל .  
איסור הפרסום על שמו של חשוד רק יגביר את תאבונם .  הוא עשוי להביא עימו גל של פרסומים בלתי אחראיים שבעקבותיו ייפגעו אנשים שאין להם כל קשר למעשים המיוחסים ,  אך בהיעדר זיהוי החשוד - ידבקו בהם .  
גם החשוד לא יצא נשכר מההצעה החדשה .  האפלולית שבצילה הוא יתפוס מחסה ,  ולו לשעה קלה ,  עלולה להביא להגברת עוצמת החשדות נגדו ,  חשדות שיופצו בערוצי התקשורת החלופיים ,  מבלי שתהיה לו יכולת אמיתית להציג את עמדתו כראוי או להתגונן מפני אמירות משמיצות ,  מעליבות ופוגעניות .
 פתרון ראוי יותר הוא המצב הנוכחי .  במצב הנוכחי משתדלים העיתונאים לשמור - במידת האפשר במציאות התקשורתית שבה אנו חיים  על האיזון בין הרצון להגן על שמו הטוב של אדם וההימנעות מהכתמתו שלא לצורך לבין הרצון להבטיח את זכות הציבור לדעת ואת השמירה על חופש הביטוי וההגנה על שלום הציבור .  
גם כיום רשאי בית המשפט למנוע את פרסום שמו של חשוד ,  אך הנטל להצדקת צו איסור פרסום שכזה מוטל על כתפי החשוד .  העברת הנטל למבקשי הפרסום תביא לגל פניות ובקשות מצד עיתונאים לבית המשפט להסרת צו הפרסום ,  מה שרק יעצים את ממדי החשד .  במצב הזה ,  בסופו של דבר ,  החשדות רק יתעצמו וסיפורו של החשוד יפנה לקדמת הבמה ,  בניגוד לאינטרסים שלו עצמו .  
אי פרסום שם חשוד במשך 48 שעות עלול להביא גם לכך שבפרק זמן ארוך זה יקל עליו לטשטש ראיות ולשבש את הליכי החקירה .  בראייה רחבה יותר ,  הגבלת הפרסום עשויה גם להאיץ את תהליך הכרסום בחופש העיתונות ,  שאינו רצוי וראוי במשטר דמוקרטי .
 במקום להשקיע מאמצים בחקיקת חוק שתועלתו המעשית ,  בשונה מתועלתו התיאורטית ,  מוטלת בספק רב ,  ראוי להשקיע מאמצים רבים יותר בחינוך לעיתונאות אחראית והוגנת .  עלינו להגביר את השמירה על כללי האתיקה תוך מתן כוח גדול הרבה יותר לוועדות האתיקה השונות ,  לרבות מתן האפשרות להטלת סנקציות בידי ועדות שבמידה רבה נתפסות כיום כנמר נטול שיניים .
 
הצעה רעה :  לא לאסור פרסום שמות חשודים
nan
