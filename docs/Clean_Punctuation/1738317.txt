הפועל עכו-הפועל חיפה 1:2 .  שירזי : " יהיו שינויים "
 צמד של ערפאת  ( 4 ו-50 )  סידר לקבוצה של אלי כהן ניצחון בכורה העונה ,  מנגד המשיכו האדומים בנסיגה עם הפסד שני ברציפות
צילום וידאו :  אדריאן הרבשטיין ,  עריכת וידאו :  עידן גוראל
הפועל חיפה המשיכה הערב  ( שבת )  במגמת הנסיגה שלה אחרי פתיחת העונה המצוינת שלה עם הפסד 2:1 להפועל עכו .  שחקניו של ניצן שירזי ,  שניצחו בשלושת המחזורים הראשונים והחלו לחלום על ריצה בצמרת ,  חזרו בגדול לקרקע שבוע אחרי ההפסד לאשקלון עם משחק חלש נוסף באצטדיון גרין ממנו לא הצליחו לחלץ אפילו נקודה .
 מנגד רשמה עכו בשעה טובה את ניצחונה הראשון העונה ,  ולמרות שגם היא לא הציגה יכולת מבריקה ,  היא הצליחה להתרחק מעט מהחלק התחתון בעזרת יכולת הכיבוש של ג'קו ערפאת .  החלוץ הטוגולזי הכניע את טברטקו קאלה הלא יציב כבר בדקה הרביעית ,  והשלים צמד פרטי בדקה ה-50 כדי להשאיר את שלוש הנקודות אצל המקומיים ,  אלון בוזוגרי המחליף רק צימק לאורחים בדקה ה-80 .
 דקה 4 - גול !  ג'קו ערפאת ניצל טעות קשה של קאלה אחרי הרמה של מהראן ראדי ונגח פנימה - 0:1 לעכו .
 דקה 20 - אושרי רואש התרומם היטב להגבהה של סשה סטויאנוביץ' ונגח למשקוף .
 דקה 23 - ערפאת כמעט ניצל טעות נוספת של קאלה בהשתלטות על כדור קרן כדי להכפיל את התוצאה ,  אבל החמיץ מקרוב .
 דקה 32 - ניקולה גרוביישיץ' היה קרוב לשוויון אחרי שקיבל כדור טוב מאייל טרטצקי ,  אבל החלוץ הקרואטי לא הצליח להכניע את דודו גורש .
 דקה 50 - גול !  עבדול ראזק העביר מאגף ימין לערפאת ששוב מצא את עצמו מול קאלה ובעט כדור שטוח לפינה הימנית - 0:2 לעכו .
 דקה 80 - גול !  אלון בוזורגי שעלה כמחליף חמש דקות קודם לכן השתלט על כדור תועה ברחבה וצימק - 1:2 לעכו .
 הרכב הפועל עכו :  דודו גורש ,  רועי לוי ,  גבע ברקאי ,  איציק כהן ,  שמעון הרוש  ( רן קוז'וך 61 )  ,  בן בנימין ,  מהראן ראדי ,  איברהים עבדול ראזאק ,  ניקולאס פלצ'וק  ( ליעד אלמליח 64 )  ,  רועי דיין  ( פידליס דימקאו 80 )  ,  ג'קו ערפאת .
 הרכב הפועל חיפה :  טברטקו קאלה ,  עומר ורד ,  סביטי ליפנייה ,  גולן חרמון ,  אייל טרטצקי ,  אושרי רואש  ( אלון בוזורגי 76 )  ,  יוסי דורה ,  גל אראל  ( אמיר אבו ניל 48 )  ,  הישאם כיוואן  ( חנן ממן 66 )  ,  סשה סטויאנוביץ' ,  ניקולה גרוביישיץ' .
 אחרי ההפסד השני ברציפות של קבוצתו אמר ניצן שירזי : " אני לא חושב שהיה ראוי לשנות את ההרכב שהפסיד בשבוע שעבר ,  כי זה אותו הרכב שניצח שלושה משחקים .  חשבתי שהם ראויים לקבל עוד צ'אנס ,  ולצערי התוצאה לא טובה .  היו חלקים טובים יותר ופחות ,  אך ניתן את הדעת על מה שהיה כאן היום .  יהיו שינויים בהרכב במשחק הבא .  הדברים לא יבואו אלינו מאליהם ".  גורם בהפועל חיפה היה רגוע פחות בסיום ואמר : " זו בושה וחרפה ,  מכלום הם ניצחו את המשחק ,  אנחנו סתם פראיירים ". 
בצד המנצח היה אלי כהן ,  שאמר : " שיחקנו נגד קבוצה טובה והיה משחק קשה .  היו לנו ארבעה משחקים שלא תורגמו לנקודות ,  וזה הניצחון הראשון .  בסוף הסתפקתי בלשמור על התוצאה ולא כמו במשחקים הקודמים בהם המשכנו לשחק פתוח ולא השגנו נקודות ". 
גיבור הניצחון ,  ג'קו ערפאת ,  אמר : " היה משחק טוב שלנו היום ,  אני שמח שניצחנו ולקחנו שלוש נקודות חשובות .  המטרה שלנו היא לסיים במקומות 1-7 .  אני מרגיש טוב ומודה לאלי כהן שמאמין בי ונותן לי את הקרדיט ,  ומקווה להגיע לקבוצה טובה יותר בהמשך ".  בעכו חוששים ששמעון הרוש ,  שנפצע והוחלף בדקה ה-61 ,  סובל משבר ברגלו ,  והוא ייבדק מחר .
 
הפועל עכו-הפועל חיפה 1:2 .  שירזי : " יהיו שינויים "
 צמד של ערפאת  ( 4 ו-50 )  סידר לקבוצה של אלי כהן ניצחון בכורה העונה ,  מנגד המשיכו האדומים בנסיגה עם הפסד שני ברציפות

