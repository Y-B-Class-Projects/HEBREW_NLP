קשישים ידרשו לשלם אגרת טלוויזיה בסך 38 שקל
משרד האוצר הודיע לרשות השידור כי במסגרת הקיצוץ בתקציב לשנת 2010 יופחת סכום של 13 מיליון שקל ממימון אגרת רשות השידור לקשישים
אזרחים קשישים יידרשו לשלם אגרת טלוויזיה בסכום של כ-38 שקלים בשנה החל מהשנה .  הרשות תידרש לגבות את האגרה בעקבות שינויים שבוצעו בתקציב המדינה לפני כחצי שנה והשפיעו על ההסכמים הקואליציוניים .  על פי החוק ,  גובה אגרת הטלוויזיה לאזרחים ותיקים עומד על מחצית מהאגרה הרגילה ,  כלומר כ-190 שקל .  בשלוש השנים האחרונות מומנה האגרה לאזרחים ותיקים על ידי האוצר במסגרת סיכום שהשיגה מפלגת ישראל ביתנו במשא ומתן הקואליציוני .  עם השינויים בתקציב במסגרתם הוגדל תקציב הבטחון והועבר כספים לטובת החיסון נגד שפעת החזירים הודיע האוצר כי יממן מעתה רק חלק מתשלום האגרה ,  כך שהאזרחים הוותיקים יידרשו לשלם את השאר .
 במקביל אושרה אתמול  ( שני )  הצעת החוק להמשך ההקפאה בהפחתה באגרת הרשות גם ב-2010 ,  כך שהאגרה תעמוד השנה על כ-390 שקל .  ב-2003 החליטה הממשלה על הורדה שנתית של 5% בגובה אגרת הטלוויזיה אולם בשל המצב הכלכלי הקשה של הרשות בשנתיים האחרונות הוקפאה ההפחתה כדי למנוע פגיעה מהותית בפעילותה .
 מרשות השידור נמסר בתגובה : " בשנים 2007-2009 מימן משרד האוצר מכוח הסכמים קואליציוניים את סכום האגרה בו חייבים אזרחים ותיקים ,  העומד על מחצית אגרת הטלוויזיה .  עם כינון הממשלה הנוכחית ,  נחתם הסכם קואליציוני במתכונת זהה עבור השנים 2009-2010 .  לאחרונה הודיעו נציגי משרד האוצר לרשות השידור כי בהחלטת הממשלה האחרונה על קיצוץ התקציב ,  הוחלט לקצץ 20% מהוצאות הממשלה בגין עלות ההסכמים הקואליציוניים ,  המשמעות הכספית הינה הפחתה של כ-13 מליון שקל .  לפיכך ,  בכוונת הרשות ובכפוף לקבלת אישור מהגורמים המוסמכים ,  לגבות את ההפרש הנ"ל מהאזרחים הוותיקים ". 
במשרד האוצר אישרו את הפרטים .
 
קשישים ידרשו לשלם אגרת טלוויזיה בסך 38 שקל
משרד האוצר הודיע לרשות השידור כי במסגרת הקיצוץ בתקציב לשנת 2010 יופחת סכום של 13 מיליון שקל ממימון אגרת רשות השידור לקשישים

