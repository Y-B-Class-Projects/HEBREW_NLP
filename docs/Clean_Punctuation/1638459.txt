פסיכולוגיה הפוכה
איך מצליחה ריאל במקום בו נכשלה 19 שנה ,  וממתי ברצלונה ,  סמל הקיפוח ,  נהנית מהשופטים ?  תומר יצחק סוגר מחזור בספרד
תקראו לזה ג'ינקס ,  נאחס או קללה - ריאל מדריד הגיעה לריאזור בו לא ניצחה מאז 1991 והסירה זאת ממנה .  בעל כורחו ,  עקב אילוצים כגון ההרחקה של כריסטיאנו רונאלדו וכן פציעות רבות ,  נאלץ מנואל פלגריני לפתוח עם גוטי וראול המקומיים בהרכב ,  ובסך הכל עם שמונה שחקנים תוצרת ספרד .  אז ,  באותו ניצחון ב-2 בנובמבר 1991 ,  ריאל מדריד גברה על לה קורוניה עם תשעה ספרדים בין ה-11 .  סגירת המעגל הושגה אך ורק בזכות החזרה למקורות ,  גם אם לא הייתה מכוונת .  כדי לנצח במקום אליו הקבוצה מגיעה מפוחדת מבחינה פסיכולוגית וכשהיא נושאת על גבה את המטען ההיסטורי ,  צריך שחקנים שמכירים את המצב .  כאלה המודעים להשפעה שיכול ליצור טיפוס על הר שכזה .
 זה מה שעשו גוטי וראול .  הם דאגו מהרגע הראשון להבהיר קודם כל לחבריהם לקבוצה ובהמשך גם לשחקני לה קורוניה ,  כי הפעם התסריט יהיה אחר לגמרי .  כך ,  עם הרכב שבו הזרים חזרו לתפקידם המקורי - שחקני חיזוק - ריאל על טהרת הספרדים הציגה את המחצית הראשונה הטובה ביותר שלה העונה .  אפילו קארים בנזמה ,  שבסביבתו דאגו לאחרונה לספר כי למרות שהוא מתחיל להתאקלם בספרד הוא אינו חש חלק מהמשחק הקבוצתי ,  קיבל בישול מהסרטים מגוטי שהכניס אותו לחבר'ה .  עכשיו נותר לראות איך יפעל פלגריני ,  שחשש להעניק דקות לצעירים שחיכו בסבלנות על הספסל ,  כשיעמוד לרשותו סגל מלא .  האם יבין שברגעי האמת הוא זקוק לעוד מספר שחקנים על המגרש ,  מלב איקר קסיאס ,  שבעורקיהם זורם דם לבן .
 תחושות הקיפוח המובנות של אנשי קטלוניה גלשו במהרה לשטח הספורטיבי ,  ולאורך השנים הקפידו בברצלונה לציין כי השופטים ,  כמו כל גורם ממסדי ,  הולכים עם מדריד .  בעונה שעברה ,  כשברצלונה קטפה תארים בסיטונות ,  תחושת הקיפוח נדדה לכיוונה של ריאל והעונה היא מקבלת ביסוס בלא מעט מקרים .  האם יכול להיות ,  ככה בלי ששמנו לב ,  שהשופטים נוטים יותר ויותר לטובת ברצלונה ?  בהתחלה זה נראה מקרי ,  אך אם מעיפים מבט על מספר משחקים בהם התקשתה האלופה רואים שאנשי המשרוקית היו שם כדי למנוע אי נעימויות .  וזאת אך ורק בזירה המקומית ,  מבלי להזכיר את הנורבגי אוברבו ,  שנוא נפשם של אוהדי צ'לסי מחצי גמר ליגת האלופות אשתקד .
 ויאריאל ,  שחילצה נקודה בקאמפ נואו בתחילת החודש ,  אולי הייתה משיגה יותר אילו היה השופט פוסק על פנדל לזכותה כאשר קרלס פויול הכשיל ברחבה את נילמאר .  לפני כן הייתה זו אספניול שסיימה את הדרבי עם תלונות על שיפוט מגמתי ,  ובניצחון 0:1 בשבת על ספורטינג חיחון ראינו שער של פדרו שהובקע מנבדל וכן טענות של המארחים לפנדל שצריך היה להישרק לזכותם .  במדריד בטוחים כי מדובר בהחלטות שמכריעות אליפות ,  ואכן העונה הן נוטות בבירור לצד אחד .  עכשיו ,  כשגם השופטים מעניקים לה עדיפות על פני ריאל מדריד ,  ברצלונה נותרה נטולת רגשות קיפוח .  היא אמנם קטלאנית ,  אבל במיינסטרים .
 טעויות למכביר עשתה סראגוסה עם חזרתה לליגה הבכירה .  העולה החדשה הציבה מטרות חסרות בסיס ,  בנתה סגל לא מאוזן ,  מכרה את הסמל אלברטו זפאטר והימרה על שחקנים שהגיעו אחרי עונות נפל .  שלל השגיאות הללו עלו לקבוצה בהפסדים רבים ובהסתבכות במאבקים נגד הירידה ,  אלא שאז התפטרו חברי ההנהלה ואלה שקיבלו את המפתחות ביצעו את הפעולה שיכולה להתברר כמכרעת .  הם החתימו את הומברטו סואזו .  החלוץ הצ'יליאני הגיע כמושאל עם רקורד מרשים של כיבושים ללא הפסקה בליגה במקסיקו .  השבוע הוא עשה את הספתח שלו בסראגוסה ,  עם שער ראשון בפנדל ,  שהוביל למהפך וניצחון 1:3 בטנריפה - הראשון של הקבוצה זה שלושה חודשים .  כדי לשרוד בליגה ,  במיוחד עם הגנת רפאים כמו שיש לה העונה ,  סראגוסה צריכה חלוץ שייתן תמורה באופן קבוע . " אל צ'ופטה "   ( סוכריה על המקל )  הוא בדיוק האיש למשימה .
 
פסיכולוגיה הפוכה
איך מצליחה ריאל במקום בו נכשלה 19 שנה ,  וממתי ברצלונה ,  סמל הקיפוח ,  נהנית מהשופטים ?  תומר יצחק סוגר מחזור בספרד

