אמסלם : " צריך להפוך את טדי למבצר "
 מאמן בית"ר ירושלים שמח אחרי הניצחון על אשדוד .  גילרוביץ' עשוי להתמנות תחתיו .  מזרחי : " עשינו את כל הטעויות בהגנה "
 צילום ועריכת וידאו :  נועם אשל
שלושה משחקים ,  שלושה נצחונות .  זה המאזן של דוד אמסלם כמאמנה של בית"ר ירושלים ,  והערב  ( שבת )  לא התקשו המאמן הצעיר ושחקניו הנמרצים להכניע את מ.ס .  אשדוד 0:2 ,  על מנת לעקוף את האשדודים בטבלה ולעשות צעד נוסף אל עבר הבטחת המקום בפלייאוף העליון .  עמית בן שושן וטוטו תמוז הבקיעו בפתיחה ודאגו שבית"ר תוכל להוריד הילוך ,  כל הדרך לניצחון שלישי ברציפות .
 הסיפור המרכזי בבית"ר ירושלים ממשיך להיות זה של המאמן שיגיע לעבוד לצד דוד אמסלם .  כזכור ,  לקבוצה נותרו ימים ספורים למציאת מאמן עם תעודת  " פרו ",  והיא מחפשת מאמן מהדרג הבינוני ,  שלא יהווה איום על אמסלם .  שאול דה צ'וקרל וניסים בכר הוזכרו לאחרונה כמועמדים ,  כאשר מועמד נוסף ששמו עלה בימים האחרונים הוא מאמן הפועל ראשון לציון לשעבר ,  אריק גילרוביץ' .  בבית"ר בדקו את הרקורד של גילרוביץ' אך עדיין לא פנו אליו בצורה רשמית ,  כאשר פניה כזו עשויה להיעשות בימים הקרובים .  במועדון מודעים לעובדה שייתכן ושלושים הימים שהעניקה להם ההתאחדות הכדורגל יחלפו בטרם ימנו מאמן עם תעודת פרו ,  ולכן הם בודקים את ההשלכות של סיטואציה כזו ,  כאשר ייתכן ויחליטו בקבוצה לא למנות מאמן גם לאחר תום המועד ,  ולשאת בקנסות האפשריים ,  אם זה אכן יהיה העונש .
" זה היה משחק קשה מאוד מול קבוצה בכושר מצוין .  בבית ,  לא משנה מי תגיע לפה ,  צריך לעשות את העבודה .  אנחנו צריכים להפוך את טדי למבצר ",  אמר אמסלם עצמו עם תום המשחק . " הייתה לנו חצי שעה מצוינת וחבל שלא הבקענו עוד שערים .  אחר כך נלחצנו ורק בדקה 75 חזרנו לשחק ולתקוף ",  המשיך אמסלם . " זה קורה כשמפחדים לספוג ולאבד מומנטום .  אני שמח שלא ספגנו ומרוצה מה-0:2 ".  אמסלם התייחס למשחקים הבאים מול קבוצות התחתית ,  ואמר : " כל משחק מבחינתי הוא קשה .  אני מאמין שנעשה את העבודה גם בהמשך ".  
אבירם ברוכיאן ,  מהבולטים בשורות בית"ר הערב ,  הוסיף : " אני לא חושב שהבטחנו את המקום בפלייאוף העליון עדיין .  אמסלם אמר לנו שהמטרה שלנו היא להשיג ניצחון שלישי ועכשיו אנחנו רוצים להיאבק על מקום כמה שיותר גבוה .  ידענו שאחרי הקצב הגבוה והמצבים במחצית הראשונה ,  יהיה קשה לנו לשחזר במחצית השניה .  גם על יתרון שני שערים צריך לדעת לשמור ואני שמח שעשינו את זה .  כל אחד נותן הכל ודוד יודע להעריך את זה .  אנחנו שמחים שהוא מצליח ". 
מנגד ,  מ.ס .  אשדוד לא היתה בשיאה הערב ,  וזה בלשון המעטה .  הקבוצה של יוסי מזרחי פתחה בצורה נוראית את המשחק ,  כאשר ההגנה המבולבלת שלה אפשרה לבית"ר להבקיע שני שערים קלים ומהירים ,  ולסגור למעשה את הסיפור . " בחצי הראשון לא היינו טובים וכשנותנים מתנות על ההתחלה ,  בית"ר נכנסת לאטרף ",  הסביר מאמן הקבוצה ,  יוסי מזרחי ,  את שהתרחש הערב בטדי . 
" בחצי השני שיחקנו סביר ,  הגענו למצבים ויכולנו לחזור למשחק .  נראינו הרבה יותר כמו קבוצה ",  המשיך מזרחי ,  וניסה להסביר את יכולת קבוצתו הערב : " יש הבדלים בין אשדוד שמשחקת בבית לזו שמשחקת בחוץ .  בית"ר קבוצה ביתית וחזקה ועשינו את כל הטעויות בהגנה .  נתנו להם חופש פעולה גדול ושילמנו על זה ביוקר .  אין לנו בעיה מנטאלית ,  אנחנו פשוט לא חזקים מספיק לנצח את הקבוצות הגדולות בחוץ ". 

אמסלם : " צריך להפוך את טדי למבצר "
 מאמן בית"ר ירושלים שמח אחרי הניצחון על אשדוד .  גילרוביץ' עשוי להתמנות תחתיו .  מזרחי : " עשינו את כל הטעויות בהגנה "
 
