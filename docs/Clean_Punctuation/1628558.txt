סמי בכר נעצר ושוחרר בערבות
הודה כי העלים מס בסך מאות אלפי ש"ח ,  והכחיש קשר לפרשת פנאן .  שי שני : " לא מאמין שהחקירות קשורות לפעילותו כשופט "
 שופט הכדורסל הבכיר סמי בכר נעצר היום  ( שני )  במשרדי רשות המסים בחשד להעלמות מס בסכום של מאות אלפי שקלים ובחשד למעורבות בפרשת בנק ההשקעות של מנהל מכבי תל אביב לשעבר ,  מוני פנאן ז"ל .  בכר הובא בהמשך בפני שופט בית משפט השלום ושוחרר בערבות .  בעקבות מעצרו של בכר בוטל שיבוצו לשיפוט במשחק ליגת הנשים בין אלקטרה רמת השרון לאליצור רמלה .
 רשות המיסים פרסמה בערב הודעה רשמית : " במשרד הצטבר מידע לפיו החשוד מעלים את הכנסתו משיפוט בחו"ל וכן מידע לפיו הושקעו כספים אלו ב"בנק "  של מוני פנאן ז"ל ".  על פי רשות המיסים ,  לאחר חיפוש שנערך בביתו של בכר הוא הודה בחקירתו שלא דיווח על הכנסותיו משיפוט בחו"ל ,  ציין שהכסף הופקד בחשבון בנק ביוון והודה בהעלמת הכנסותיו בסכום של מאות אלפי שקלים ,  אך הכחיש שהיה מעורב בבנק ההשקעות של פנאן .  גם עורך דינו ,  דוד פורר ,  הכחיש בבית המשפט כי מרשו הפקיד כספים בבנק של פנאן .  בהמשך הערב שוחרר בכר לביתו לאחר שהפקיד ערבות אישית של 350 אלף שקלים בנוסף לערבות צד ג' בסך 200 אלף שקל מצד שני ערבים .
" הוא שוחרר תוך התייצבות לחקירה כשיידרש ",  אמר עו"ד דוד פורר , " חשוב לציין כי החקירה שמתנהלת נגד בכר אינה משטרתית ,  אלא על ידי מס הכנסה .  לא היה לו שום קשר לבנק של פנאן ,  הוא לא השקיע שם אגורה .  לגבי הכסף שהוא הפקיד ביוון ,  עולות שאלות של ניכוי כפול ,  אבל יש הבדל בין דיווח כוזב לבין אי מסירת דיווח .  המקרה של בכר לא מתלבש על המודל של פנאן ,  כיוון שניתן לבדוק שכל הכסף עדיין נמצא בחשבונות בחו"ל ".  
פרשת הבנק של פנאן התפוצצה לאחר התאבדותו הטראגית .  במסגרת החקירה של רשות המיסים ,  ערכו החוקרים שתי פשיטות על משרדי מכבי תל אביב והחרימו מסמכים .  בנוסף ,  נחקרו בני משפחת פנאן וכן מספר רב של אנשי מכבי תל אביב :  המאמן פיני גרשון ,  המנכ"ל אלי דריקס ,  מנהל המשק עמי ביטון והקפטן דרק שארפ ,  כמו גם דייויד בלאט ,  צביקה שרף ,  עודד קטש ,  נדב הנפלד ,  ווילי סימס וגיא גודס .  כזכור ,  רק לאחרונה נחקר ברשות המסים השופט לשעבר דוד דגן וברשות הכחישו תחילה כי קיים קשר בנוגע למעורבתו בפרשה .
 שי שני אמר הערב לוואלה !  ספורט : " אני מצפה מאיגוד השופטים לטפל בזה בנחישות במהירות וברגישות והם עושים את זה כבר ,  אני בקשר איתם ועם היועץ המשפטי של איגוד הכדורסל .  הנושא מטופל כמו שצריך .  אנחנו לא בקיאים בחשדות שיש כנגד סמי בכר .  התקנון של איגוד הכדורסל בעניין הזה מאוד ברור ,  סמי בכר לא יכול להמשיך לשפוט אם יימצא אשם בעבירה פלילית .  אני מקווה שחפותו תצא ברמה אישית ,  אני מאמין שהחקירות לא קשורות לעצם פעילותו כשופט בישראל ".  לוואלה !  ספורט נודע כי בימים הקרובים צפויים להגיע לחקירה בפרשה עוד מספר שופטים .  בעקבות ההתפתחויות בפרשה מסר גורם באיגוד הכדורסל כי הפרשה עשויה להביא לסיומה של הקריירה של סמי בכר כשופט כדורסל .  על פי גורמים באיגוד ,  במידה ובכר יימצא אשם בעבירה פלילית ,  הוא יסיים את תפקידו ,  מאחר והתקנון לא מאפשר לשופט בעל עבר פלילי להמשיך ולשפוט באופן פעיל .  מכל מקום ,  בכר היה אמור לפרוש משיפוט פעיל בסוף העונה ,  מאחר והגיע לגיל הפרישה .
 מאיגוד הכדורסל נמסר בתגובה : " איננו יודעים בשעה זו את כל הפרטים .  הסמכות לבצע צעדים כנגד בכר ,  אם וכאשר ,  נמצאת אצל יו"ר איגוד השופטים שאמור לטפל בנושא באופן מיידי ובמלוא האחריות ,  תוך תקווה שהחקירות אינן קשורות בשום אופן לפעילותו של בכר כשופט באיגוד הכדורסל ". 
את תגובת איגוד השופטים לא ניתן היה להשיג .
 
סמי בכר נעצר ושוחרר בערבות
הודה כי העלים מס בסך מאות אלפי ש"ח ,  והכחיש קשר לפרשת פנאן .  שי שני : " לא מאמין שהחקירות קשורות לפעילותו כשופט "
 
