גרזן על הדמוקרטיה הישראלית
הדיון הבריוני והמסית במליאת הכנסת נגד הקרן החדשה לישראל והעומדת בראשה ,  חברת הכנסת לשעבר נעמי חזן ,  העליהום על ארגוני זכויות אדם והנימוקים המקארתיסטיים מסמרי השיער שנשמעו - כל אלה חושפים את כישלון הכנסת ואת חוסר יכולתה לבצר ולהגן על צביונה הדמוקרטי של המדינה .
 מסתבר שחברי הכנסת מתייצבים להגן על זכויות האדם רק כאשר הדבר תואם את מטרתם הפוליטית ,  והם מוכנים לדרוס אותן כאשר אלו משרתות את יריביהם .
 הדיון הרדוד שהתבסס על ממצאי  " תחקיר " " אם תרצו ",  שמצא שדו"ח גולדסטון ציטט נתונים שנאספו על ידי ארגוני זכויות אדם שממומנים על ידי הקרן החדשה לישראל ,  מעלה תמונה עגומה של בית המחוקקים הישראלי .
 בשנים האחרונות נחקקו ,  בשטף של אקטיביזם חקיקתי ,  סדרה של חוקים גזעניים ,  מפלים ,  כופים ,  פולשניים ואנטי ? דמוקרטיים .  חוקים שהם ביטוי לעריצות הרוב בדמוקרטיה הישראלית .
 אבל הרוב הימני ,  הלאומני ,  אינו מסתפק רק בחקיקת חוקים ,  אלא ,  בסיוע ובתמיכה מחפירה גם של חברי כנסת מקדימה ,  עושה שימוש בכוח שבידו בוועדת החוקה ,  ומבקש להקים ועדת חקירה לבדיקת מקורות המימון של הארגונים .  כדבריו של השר ארדן : " אבל לבדוק הרי צריך ,  שהרי אולי בכל זאת כן מדובר באנטישמיות :  צריכים לוודא שאין כאן מסע של הסוואה ,  שבמסווה הזה של פעולות חברתיות למען זכויות אדם פועלים בעצם במסע אנטישמי כדי למנוע את זכות ההגדרה העצמית מהעם היהודי ".  לקרוא ולא להאמין ,  דברים שמזכירים מקומות אחרים ומשטרים אחרים .
 רדיפת הארגונים - שעושים את עבודתם נאמנה ומעזים להשמיע ביקורת לגיטימית על פעילות הדרג המדיני והצבאי ,  כפי שהדבר מתרחש בכל מדינה דמוקרטית מתוקנת ,  גם אם מדובר בזמן מלחמה ,  או אחריה - ומסע הדה ? לגיטימציה נגדם ,  נועדו להפחיד ,  להשתיק ולהניא אותם מפעילות בהמשך .
 הדבר מעיד על כך שאין בכנסת הפנמה אמיתית של מהות הדמוקרטיה ,  שאיננה רק שלטון הרוב ,  אלא גם ,  ובעיקר ,  הגנה על זכויות האדם מפני עריצותו של אותו רוב .  חברי הכנסת ,  ולא רק מהימין ,  תופסים את זכויות האדם כמושג פוליטי ,  שמאלני ,  משהו שיפי נפש במדינות רחוקות ורגועות מתעסקים בו ,  וכאן ,  כל ביקורת ועיסוק בהן מתפרש כאיום וכפגיעה בביטחון המדינה .
 חברי כנסת מסרבים לקבל את הגישה שקובעת שגם אם מדובר במלחמה מוצדקת ,  לשיטתם ,  יש לנהל אותה במסגרת כללי הלחימה באופן חוקי ומוסרי .  וכשהממשלה מסרבת בטיפשותה הרבה לשתף פעולה עם ועדת בדיקה שקיבלה מנדט ממועצת הביטחון של האו"ם ,  וכשהצבא מתעקש לחקור את עצמו - חובתם של הארגונים לבדוק אם הרשויות פעלו בהתאם לחוק ולמוסר ,  ולהפיץ את המידע .
 במקום זאת ,  הם מנהלים קרב מאסף ,  ומשחקים בכללי משחק שאבד עליהם הכלח .  הם טומנים את הראש בחול ומסרבים להתאים את עצמם למגמות האוניברסליזציה של זכויות האדם ,  שעל פיהן ,  פגיעות גסות בזכויות אלו הן לא רק עניינה של המדינה ,  אלא גם עניינה של הקהילה הבינלאומית .  
אם לא רוצים להיות מנודים ומשוקצים בעיני העולם ,  על חברי הכנסת לעסוק בממצאים המדאיגים והחמורים של תחקירי הארגונים ,  להתמודד איתם לגופם ולכפות על הממשלה הקמת ועדת חקירה ממלכתית .  במקום זאת הם מעדיפים להסית נגדם ,  ובכך מניפים גרזן על הדמוקרטיה הישראלית .
 
גרזן על הדמוקרטיה הישראלית
nan
