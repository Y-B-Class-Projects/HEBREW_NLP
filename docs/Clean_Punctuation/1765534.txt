 " הישראלים לא סומכים על המפלגות הפוליטיות "
 לפי סקר השחיתות ,  מרבית הישראלים תופסים את המפלגות הפוליטיות כגוף המושחת ביותר ,  כשאחריהן ברשימה הכנסת וגופי הדת . " האזרחים קולטים היטב שהשלטון אינו משרת כהלכה את הציבור "
 88% מהציבור בישראל מאמין שהמפלגות הפוליטיות הן מושחתות  כך עולה מברומטר השחיתות העולמי לשנת 2010 שפרסמה היום  ( חמישי )  עמותת שקיפות בינ"לישראל  ( שבי"ל )  .  הברומטר ,  שפורסם לרגל היום הבינ"ל למאבק בשחיתות ,  הוא סקר דעת הקהל העולמי היחיד ,  שבודק את העמדות של הציבור בכל הנוגע לשחיתות במדינתם .  ברומטר 2010 משקף את תשובותיהם של 91,781 אנשים ב-86 מדינות ואזורים ,  והוא הסקר הנרחב ביותר שנעשה עד כה במסגרת זו .  
בישראל נערך הסקר בקרב 1,000 איש ביולי האחרון ,  ומתוצאותיו עולה ,  כאמור ,  כי הציבור רואה במפלגות הפוליטיות בישראל כגוף המושחת ביותר .  למעשה , " זכו "  המפלגות לציון של 4.5 מתוך 5 בדירוג השחיתות  ( ציון 5 מציין שחיתות רבה מאד )  .  אחרי המפלגות מדורגים הכנסת וגופי הדת ,  שקיבלו על ידי הנשאלים את הציון 4 ,  פקידי השירות הציבורי ,  שקיבלו את הציון 3.9 ,  המשטרה עם 3.5 ,  המגזר העסקי/פרטי עם 3.4 ,  התקשורת קיבלה מהציבור את הציון 3.2 ,  ובסוף הרשימה הצבא ,  לו נתן הציבור את הציון 2.6 .  
עוד עולה כי בנוגע למאמצי הממשלה להילחם בתופעת השחיתות בחברה ,  82% מהציבור - האחוז הגבוה ביותר מבין מדינות ה-OECD בנושא זה - חושב כי מאמצים אלה אינם יעילים .  
מבין מדינות ה-OECD זכו מאמצי הממשלה להערכה חיובית בלוקסמבורג ,  שם 68% מהציבור העריך את המאמצים כיעילים ,  טורקיה 59% ,  הולנד 57% ,  דנמרק 56% וניו זילנד 54% .  עם זאת ,  יש לציין כי רק 4% מהישראלים שנבדקו דיווחו כי הם או אחד מבני משפחתם היו מעורבים במתן שוחד בפועל ב-12 החודשים האחרונים ,  זאת לעומת ממוצע של 26% בקרב המדינות שנכללו בברומטר .
 השנה בחן הברומטר לראשונה את מוכנות הציבור לקחת חלק פעיל במאבק בשחיתות .  כ-75% מהנשאלים אמרו כי הם מאמינים שאנשים מן השורה יכולים להביא לשינוי במאבק בשחיתות וכ-88% אמרו כי הם ידווחו על מקרי שחיתות .
 מניתוח כלל תוצאות הברומטר עולה ,  כי התפיסה הכלל-עולמית היא ,  שחלה עלייה ברמות השחיתות בשלוש השנים האחרונות .  כמעט 60% מהנשאלים דיווחו שרמות השחיתות במדינתם עלו עם השנים .  בנוסף ,  המפלגות הפוליטיות מזוהות בכל העולם כגוף המושחת ביותר .  אחרי המפלגות מדורגים השירות הציבורי ,  מערכת המשפט ,  הפרלמנט והמשטרה כמושחתים .  
כמו כן ,  קיימת אמונה משמעותית ,  שלציבור יש תפקיד במאבק בשחיתות  ונכונות לדווח על מקרים של שחיתות .  70% מהמשיבים חושבים שאנשים מן השורה יכולים להביא לשינוי במאבק בשחיתות ,  בעוד מחצית מהמשיבים יכולים לראות עצמם לוקחים חלק במאבק .
 גליה שגיא ,  מנכ"ל עמותת שקיפות בינ"ל-ישראל ,  אמרה לאחר פרסום הדו"ח כי  " העובדה שקיים רצון בקרב הציבור לקחת חלק במאבק בשחיתות היא מבורכת ונותר רק לקוות כי הדבר יקבל ביטוי בשטח והציבור ידע לדרוש מנבחריו לקחת אחריות ציבורית על מעשיהם ולהתנהג בהתאם לכללים הנאותים ". 
ד"ר דורון נבות מעמותת שקיפות בינ"ל-ישראל ,  הוסיף ואמר כי  " את הטענה המתמשכת של הציבור לפיה השלטון מושחת יש לקרוא כהבעת חוסר אמון ,  אכזבה ,  כעס ואפילו ייאוש ביחס למוסדות ולמקבלי ההחלטות הנבחרים .  אמון הציבור בשלטון נמוך מאוד ,  ובמידה רבה של צדק .  האזרחים קולטים היטב שהשלטון אינו משרת כהלכה את הציבור ואת האזרחים ".  נבות ביקש להסביר כי  " השלטון אינו מושחת במובן הצר של מקבלי החלטות שמקבלים שוחד ונוהגים באופן פלילי ,  אבל הוא מושחת במובן הרחב  במובן זה שהוא לא דואג מספיק לטובת הכלל .  מדובר בחוסר דאגה לציבור שנובעת מכך שמקבלי ההחלטות מעדיפים אינטרסים פרטיים וסקטוריאליים על פני האינטרס הציבורי ".  

" הישראלים לא סומכים על המפלגות הפוליטיות "
 לפי סקר השחיתות ,  מרבית הישראלים תופסים את המפלגות הפוליטיות כגוף המושחת ביותר ,  כשאחריהן ברשימה הכנסת וגופי הדת . " האזרחים קולטים היטב שהשלטון אינו משרת כהלכה את הציבור "
 
