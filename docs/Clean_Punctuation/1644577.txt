אנרגיה סולארית תוצרת הארץ 
אנרגיות מתחדשות
 >  >  ישראל תחדל משימוש בדלקים פחמיים בתוך כעשור ותפתח עבור המדינה והעולם אנרגיות חלופיות - זהו חזונו של ראש הממשלה בנימין נתניהו ,  שהוצג בוועידת הנשיא באוקטובר 2009 .  ואולם זהו חזון מורכב ,  הכולל גם התייחסות לנושאי סביבה ,  לאינטרסים גיאו-אסטרטגיים ,  לנושאים כלכליים ,  למחקר ופיתוח ולגאווה יהודית .  אחד המרכיבים המרכזיים בחזונו של ראש הממשלה הוא פיתוח טכנולוגי של אנרגיה חלופית וייצורם של מוצרי תשתית סולאריים בישראל - ואולם הזנחה והיעדר עידוד והשקעה הפכו את ישראל לשחקן לא רלוונטי בייצור קולטים סולאריים .  שוק האנרגיה הסולארית ,  בישראל ובעולם ,  מתבסס בעיקר על קולטי שמש זולים המיוצרים בסין ,  ופחות מכך על קולטים טובים ויקרים יותר המיוצרים בגרמניה .  כדי לעמוד ביעד שקבעה הממשלה לייצור חשמל מאנרגיות מתחדשות ל-2020 - 4,000 מגה-וואט ,  שהם 10% מצריכת החשמל - נדרשת השקעה של כ-70 מיליארד שקל שתגיע מהמגזר הפרטי ,  כולל מיליארדים מהשקעות זרות .  מדובר בהרבה מאוד כסף שיכול להפוך ,  בתכנון נכון ,  לתמריץ כלכלי אדיר לצמיחתה של תעשייה ישראלית חדשה ,  והפיכת המדינה למקום שמפתח ומייצר אנרגיה חלופית עבורנו ועבור העולם .  כדי שזה יקרה על ועדת השרים לאנרגיות מתחדשות להכין תוכנית עבודה שתכלול הקמת שדות סולאריים גדולים  ( עד 50 מגה-וואט לכל שדה )  בשיטה הפוטו-וולטאית ,  תוך יצירת התנאים שיהפכו את ההקמה לכדאית מבחינה כלכלית .  זה מה שעשתה גרמניה בתחילת העשור .  כתוצאה מכך נוצר שם ביקוש גדול לטכנולוגיה ולמוצרי תשתית סולאריים ,  שהוביל להשקעת מיליארדים בפיתוח וייצור טכנולוגיה סולארית .  בגרמניה נוצרו כ-130 אלף משרות חדשות הקשורות לתחום ,  והיא נהנתה ממחזורי מסחר של מיליארדי יורו בתחום הסולארי ,  במקום שאלה ינדדו לסין .  כך צריך לנהוג גם בישראל ,  אך לצערנו ,  רשות החשמל נוהגת בדיוק ההפך :  היא מציעה תעריף נמוך מאוד לקניית החשמל הסולארי משדות גדולים  ( 1.05 שקלים בלבד במקום 1.4 שקלים כנדרש )  ,  ובכך היא מעודדת קניית פאנלים סולאריים זולים מסין במיליארדי שקלים ומחסלת כל סיכוי לפיתוח וייצור מוצרי תשתית של אנרגיה חלופית בישראל .  כדי שהחברות הישראליות המקימות שדות סולאריים יקנו מתוצרת הארץ ,  יש לאפשר ערבות מדינה עבור הלוואה בנקאית לרכישת טכנולוגיה סולארית חדשה תוצרת ישראל .  הקמת שדות סולאריים דורשת השקעה של מאות מיליוני שקלים ,  שכ-80% ממנה מגיעים כהלוואה מהבנקים .  כדי להתגבר על השלב שבו טכנולוגיה ישראלית עדיין לא מוכרת בבנקים בעולם ולכן אין הם מוכנים לתת הלוואות לרכישת הטכנולוגיה הזאת ,  על המדינה להעניק ערבות בנקאית להלוואות לשם רכישת טכנולוגיה ישראלית .  כתוצאה מכך ,  חברות ישראליות המפתחות טכנולוגיה ומוצרי תשתית סולאריים ייהנו מיתרון בשוק הישראלי ,  גם בהשוואה לטכנולוגיה מפותחת וזולה מסין .  בנוסף ,  במטרה להתחרות במוצרים סיניים ,  על המדינה להעניק לחברות המקימות שדות סולאריים באמצעות טכנולוגיה ומוצרים תוצרת הארץ הקלות מס ,  שיובילו לכדאיות כלכלית לרכישת מוצר ישראלי .  באמצעים אלה יכולה הממשלה להניע את המחקר והפיתוח של מוצרי תשתית סולאריים בישראל ולהציב את המדינה בעמדת זינוק טובה במרוץ הפיתוח והייצור של אנרגיות מתחדשות .  זהו אינטרס ישראלי מובהק וזה הזמן לעשות זאת .  הכותב הוא נשיא חברת האנרגיה הסולארית ערבה פאואר

אנרגיה סולארית תוצרת הארץ 
אנרגיות מתחדשות

