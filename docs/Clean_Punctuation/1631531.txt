פועלי כל העולם התאחדו ?  לא בטוח בכלל
לא רק בישראל מתקשים לשלב בין מדינת רווחה לקפיטליזם רחום :  מפלגות סוציאל-דמוקרטיות בעולם לא מצליחות לקסום להמונים .  אולי הבשורה תגיע דווקא מהבית הלבן ?  
" אני אהיה ראש ממשלה של כו-לם ",  הבטיח אהוד ברק לתומכיו שחגגו את ניצחון השמאל בבחירות 1999 .  אידיאולוגיית ה'כולם' היתה ,  למעשה ,  תרגום למציאות הישראלית של עקרונות המדיניות הכלכלית-חברתית של מה שכונה באירופה  " הלייבור החדש ".  ראשית דרכו של אותו  " ניו לייבור "  הייתה בבריטניה ,  שם היא הוצגה על ידי טוני בלייר .  העקרונות אומצו על ידי חלקים גדולים של הסוציאל-דמוקרטים באירופה ,  בין השאר בידי גרהרד שרדר הגרמני ,  שהסתייע בהם כדי לשים קץ לעשרים שנות שלטון הימין בגרמניה .  בקיץ 1999 סיכמו בלייר ושרדר את עיקרי השיטה ,  במניפסט הנושא את השם  " אירופה :  הדרך השלישית / המרכז החדש "  שהיווה ,  כך נטען באותם ימים אוטופיים של מפלגת העבודה ,  כ"תנ"ך הכלכלי של ברק ".  בצעד זה ביקש אהוד ברק ליישר קו עם שאר מפלגות השמאל המובילות בעולם ולהגדיר את מפלגת העבודה כמפלגה סוציאל-דמוקרטית .
 המפלגות הסוציאל-דמוקרטיות קיימות כבר מאמצע המאה ה-19 ,  כשהן דוגלות בסוציאליזם מהפכני ותומכות בעקרונות המהפכנים של המרקסיזם .  הן ייצגו את מעמד הפועלים ,  זכו לפופולריות רבה בקרב פועלי אירופה והפכו לתנועות השמאל הדומיננטיות .  בתהליך ארוך ,  שהחל לאחר המהפכה הבולשביקית ,  אימצו המפלגות עקרונות של מדינת רווחה ,  שכיום משתלבים בקפיטליזם עם נטייה לסוציאליזם ,  תוך מעורבות גבוהה-יחסית של הממשלה במשק .  בעקבות משבר כלכלי במדינת הרווחה בשנות ה-70 חלה ירידה בכוחן של המפלגות הללו ,  אולם בשנות ה-90 הן חזרו למרכז הבמה ,  עם  " הדרך השלישית ",  שדגלה בפשרה בין הקפיטליזם לסוציאליזם ובהקמת מדינת רווחה.למעשה ,  הזרם הסוציאל-דמוקרטי החדש היווה תשובת נגד למדיניות הכלכלית השמרנית של רונלד רייגן בארצות הברית ובעיקר של מרגרט תאצ'ר בבריטניה .  
כיום ,  מפלגות סוציאל דמוקרטיות פועלות במרבית המדינות המפותחות והמתפתחות בעולם .  במקרים רבים ,  הן נמצאות בשלטון ,  כמו למשל בהודו ,  פורטוגל ובריטניה ,  או מתפקדות כמפלגה השנייה בגודלה כמו באיטליה ,  שבדיה וגרמניה .  במדינות אחרות ,  כמו קנדה ,  אירלנד ורוסיה ,  המפלגות הסוציאל דמוקרטיות נחשבות למי שאינן משפיעות יותר מדי על החיים במדינה .  למעשה ,  ארצות הברית היא המדינה המתועשת היחידה בעולם בה אין מפלגה סוציאל דמוקרטית הפועלת בצורה רשמית ,  למרות שלאחרונה החלו לעלות שם טענות כאילו מדיניותו הכלכלית של ברק אובמה היא סוציאל דמוקרטית .
 הראשון שהצליח לתרגם את הרעיונות החדשים להצלחה בקלפיות היה טוני בלייר ,  יושב ראש מפלגת הלייבור הבריטית ,  שב-1997 נבחר לראשות ממשלת בריטניה ,  כאשר הוא מגדיר מחדש את מפלגתו כ"לייבור החדשה ",  ומציב את המדיניות הסוציאל דמוקרטית שתוציא את המדינה מהמשבר בו הייתה שרויה .  18 שנה ברציפות ,  בין השנים 1997-1979 שלטה ללא עוררין בבריטניה המפלגה השמרנית בראשות מרגרט תאצ'ר ויורשה ג'ון מייג'ור .  בלייבור הבינו כי לא יוכלו לנצח עוד בבחירות כשהם מסתמכים על קהל הבוחרים המסורתי של המפלגה ,  מעמד העובדים וחברי האיגודים המקצועיים .  מעמד זה הלך והצטמצם בגלל התרחבות המעמד הבינוני ושכבת בעלי הרכוש מקרב העובדים ,  ששאפו לשפר את מצבם הכלכלי ועברו להזדהות עם השמרנים .  בלייבור רצו ,  כפי שהגדיר זאת בלייר ,  לזכות בקולות  " בריטניה של האמצע ".  בלייר הכריז כי הניו לייבור שלו דוגל ב"דרך השלישית ",  ששווקה כגישה אנטי אוטופית ,  מעשית ,  ריאלית ויעילה ,  ההיפך מהדימוי של הלייבור כבעלי קו אידיאולוגי ,  אנכרוניסטי וקשיח .  הניו לייבור ,  שינוי התדמית וההעמדה בראש של איש צעיר ,  כריזמטי ועדכני ,  כל אלו נתפשו כמעט כייסוד המפלגה מחדש .
 המשבר הכלכלי העולמי של 2008 גרם להתדרדרות בכוחן של המפלגות הסוציאל-דמוקרטיות באירופה בכלל ובאנגליה בפרט .  בחודש מאי הקרוב יערכו בחירות בממלכה ועל פי כל הסקרים ,  ראש הממשלה גורדון בראון צפוי לשלם את מחיר כישלון המדיניות ולאבד את תפקידו לטובת המפלגה השמרנית ,  בהנהגת דיוויד קמרון .  ההפסד הצפוי של הלייבור בבחירות נובע ,  בין היתר ,  משחיקה עקבית לאורך העשור הקודם בפופלאריות שלו ,  בעיקר עקב הסתבכותה של בריטניה במלחמות באפגניסטן ובעירק .
 בגרמניה המפלגה הסוציאל-דמוקרטית היא המפלגה הוותיקה ביותר במדינה הפעילה עדיין כיום ,  ואחת הגדולות והוותיקות בעולם .  בשנת 1998 היא עלתה לשלטון בהנהגתו של גרהרד שרדר .  לאחר שבע שנות שלטון היא נאלצה לוותר על משרת הקאנצלר ,  לאחר שהפסידה באחוז אחד בלבד למפלגה הנוצרית-דמוקרטית בראשות אנגלה מרקל והקימה יחד עימה ממשלת אחדות .  בבחירות בספטמבר 2009 זכתה המפלגה במספר הקולות המועט ביותר במערכת בחירות כלשהי מאז מלחמת העולם השנייה ,  והשיגה רק 23.5% מן הקולות ,  כאשר היא מפסידה קולות למפלגות המרכז-ימין בהנהגת מרקל מצד אחד ולמפלגת די לינקה ,  הנמצאת משמאל להם ,  מהצד השני .
 בצרפת ,  המפלגה הסוציאליסטית שלטה במדינה מאז 1981 ועד 1995 ,  תחת הנהגתו של פרנסואה מיטראן .  בין השנים 97' ל-2002 היא עוד הייתה חלק מהקואליציה של ז'אק שיראק השמרני ,  אולם בבחירות לנשיאות ב-2002 ,  נחל מנהיג המפלגה ליונל ז'וספאן הפסד מכריע לשיראק ,  ולא הצליח כלל להגיע לסיבוב ההצבעה השני ,  בשל עלייתו של הלאומן ז'אן-מארי לה-פן ,  ממפלגת החזית הלאומית .  מאז ועד היום מהווה המפלגה את מפלגת האופוזיציה הגדולה ביותר במדינה .  בבחירות הנשיאותיות האחרונות ,  במאי 2007 ,  הייתה מועמדת המפלגה סגולן רויאל ,  בת זוגו לשעבר של מנהיג המפלגה פרנסואה הולנד .  היא הצליחה אמנם לעלות לסיבוב השני ,  אך בסופו הפסידה את הנשיאות לניקולה סרקוזי .  לאחרונה נבחר להנהגת המפלגה מרטין אוברי ,  אולם הפילוסוף הצרפתי ברנאר אנרי-לוי ,  סיכם את מצב המפלגה במאמר בו כתב : " האם המפלגה הסוציאליסטית על סף מוות ?  לא ,  היא כבר מתה .  אין רבים שיעזו לומר זאת ,  אבל כולם ,  או כמעט כולם ,  יודעים זאת ..  .  מה שברור הוא שמפלגתם של לאון בלום וז'אן ז'ורס מאבדת כיום את שאריות נשמתה ,  ועליה לעבור מהעולם ". 
בארבע מדינות אירופאיות - שבדיה ,  נורבגיה ,  דנמרק ופינלנד - התחוללה באופן הדרגתי החל משנות ה- 30 מהפכה סוציאליסטית אחרת ,  שמוכרת כ"מודל הסקנדינבי ".  הסוציאל-דמוקרטים הסקנדינביים נמנים עם הזרם הקיצוני של המפלגות והם מגדירים את מטרתם כ"ביטול כל ההבדלים המעמדיים "  ויצירת חברה שבה יש לכל התושבים אפשרות שווה ,  ולא רק הזדמנות שווה ,  ליהנות מהיתרונות החומריים והלא חומריים של החברה האנושית .  הסוציאל דמוקרטים שולטים בקבינט השבדי החל מ-1932 כמעט ללא הפסקה .  התמיכה המסורתית בהם החלה מתערערת לאחר ההאטה הכלכלית במדינה בשנות השבעים ,  והחריפה עוד יותר עם רצח ראש הממשלה אולוף פלמה ב-1986 .  למרות זאת ,  המשיכה המפלגה הסוציאל דמוקרטית לשלוט במדינה מ-1994 ועד 2006 ,  אולם בבחירות שנערכו אז זכתה רק ב-23.99% מהקולות ,  מספר הקולות הנמוך ביותר לו זכתה אי פעם .  הסוציאל דמוקרטים בשבדיה איבדו את השלטון למפלגות הימין-מרכז ,  בין היתר בשל איבוד קולות הפנסיונרים ועובדי הצווארון הכחול .
 גורל דומה היה לסוציאל דמוקרטים בדנמרק ,  שם הייתה המפלגה הסוציאליסטית בשלטון מאז מלחמת העולם השנייה .  לשיא כוחה היא הגיעה בין השנים 1993 ל-2001 ,  אולם אז הפסידה את השלטון לקואליציית ימין-מרכז בראשות ראש הממשלה ,  המכהן גם כיום ,  אנדרס פוג רסמוסן .  בנורבגיה ופורטוגל גם חוו מפלגות הלייבור משבר .  בבחירות 2001 בנורבגיה ,  מפלגת הלייבור המקומית שנמצאת בשלטון מאז 1927 ,  זכתה למספר הקולות הנמוך ביותר בתולדותיה ,  24.3% מהקולות ,  אולם בכל זאת הצליחה להקים ממשלה ובבחירות הבאות ב-2005 התאוששה והמשיכה להנהיג את המדינה ,  כאשר בראשה עומד ראש הממשלה ג'ן סטולטנברג .  הסוציאליסטים בפורטוגל חזרו לשלטון ב-1995 לאחר 12 שנות אופוזיציה ,  אולם המדינה סבלה משורת משברים כלכליים וב-2002 החליפו אותם הבוחרים בשלטון שמרני-ליברלי ,  שהמשיך בתנופת ההפרטות ובהתאמת כלכלתה של פורטוגל לכלכלת השוק .  הרפורמות אמנם הביאו לשיפור בכלכלתה של פורטוגל ,  אולם בעקבות עזיבתו של ראש הממשלה המכהן דאז והחלפתו במועמד אשר כלל לא נבחר לפרלמנט ,  הוקדמו הבחירות ל-2004 והמפלגה הסוציאליסטית זכתה בהן כ-45% מהקולות ושבה לשלטון .  חורחה סמפאיו ,  נשיאה של פורטוגל וראש המפלגה הסוציאל דמוקרטית ,  נבחר שוב לתפקיד בבחירות ב-2009 והוא צפוי לסיים 10 שנים ברציפות בנשיאות המדינה .
 לא בכל המדינות נמצאות המפלגות הסוציאל-דמוקרטיות במשבר .  בספרד ,  לאחר שנים ארוכות של שלטון השמרנים-קתולים ,  ניצחה המפלגה הסוציאליסטית בראשות חוסה לואיס רודריגס ספאטרו פעמיים רצופות בבחירות במדינה .  הניצחון הראשון ב-2004 ,  היה שלושה ימים לאחר פיגוע טרור קשה ברכבת במדריד ,  ויוחס בחלקו לתגובת הציבורית החריפה נגד מה שהתפרש כניסיון של מפלגת השלטון הימנית להפיל את האשמה בפיגוע על המחתרת הבאסקית ולא על גורמים איסלמים .  ב-2008 הביסו הסוציאליסטים שוב את הימין ,  הפעם ללא  " עזרתם "  של אירועים טרגיים .  גם באוסטרליה עלה לשלטון בשנת 2007 קווין ראד הסוציאל-דמוקרט ,  לאחר 11 שנות אופוזיציה .  בהודו ניצחה המפלגה הסוציאל-דמוקרטית ,  הידועה כמפלגת הקונגרס ,  בבחירות של 2009 והעמידה בראש המדינה את ד"ר מאנמוהאן סינג .  בברזיל ,  לאחר שלושה הפסדים רצופים בבחירות בהם לא קיבל אף פעם יותר מ-25% בסיבוב הראשון ,  הצליח ב-2002  " המועמד הנצחי "  של השמאל ,  מנהיג מפלגת הפועלים לואיש אינאשיו דה סילבה ,  שכינויו לולה ,  להיבחר לנשיא ברזיל ברוב עצום .  לולה ,  פועל ,  יו"ר איגוד מקצועי ואסיר פוליטי לשעבר ,  היה לנשיא הנבחר הראשון מטעם השמאל בברזיל והוא ממשיך להחזיק בתפקיד גם כיום ,  לאחר שבבחירות 2006 זכה ל-60% מקולות הבוחרים והבטיח את הישארותו בתפקיד עד סוף 2010 .
 אבל נראה שהמקום שבו נמצאים הסוציאל-דמוקרטים במצב הטוב ביותר הוא דווקא במדינה בה הם אינם קיימים .  אף על פי שהמפלגה הדמוקרטית נבנתה תמיד על  " קואליציה של מיעוטים ",  קבוצות אתניות לא לבנות ,  עובדי צווארון כחול ומיעוטים דתיים ,  מוהיא דאגה להציב לבחירה מועמדים כמו ג'ון קרי ואל גור ,  מהאליטה האמריקאית .  
ברק אובמה היה המייצג הראשון של אותה מפלגת קואליציה של מיעוטים ,  כשהוא מבטיח בעיקר  " שינוי ".  גם המועמד הרפובליקני לנשיאות ארצות הברית ג'ון מקיין השווה במהלך הקמפיין את אובמה למנהיגים הסוציאליסטים באירופה ,  כשטען כי הוא רוצה להעלות את המסים לאזרחים אמידים כדי להעניק כסף לעניים .  למרות זאת נבחר אובמה לנשיאות ולאחרונה אך העביר לאחרונה רפורמת בריאות בעלת סממנים סוציאלים מובהקים .  יריביו הפוליטיים מימין טוענים כי בצעד זה הוא הופך את ארצות הברית למדינה סוציאל-דמוקרטית ,  הוא מנגד ,  בטח משוכנע שהוא נשיא  " של כו-לם ". 

פועלי כל העולם התאחדו ?  לא בטוח בכלל
לא רק בישראל מתקשים לשלב בין מדינת רווחה לקפיטליזם רחום :  מפלגות סוציאל-דמוקרטיות בעולם לא מצליחות לקסום להמונים .  אולי הבשורה תגיע דווקא מהבית הלבן ? 

