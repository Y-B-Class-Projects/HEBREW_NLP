חשבונות התכוף הוגדרו כמוגבלים ופעילות האשראי של החברה נחסמה
שבוע אחרי העליות הגדולות ,  איבדה אתמול מניית התכוף 10.3%
 >  >  הצרות של יצרנית כלי הרכב הממוגנים תכוף נמשכות .  החברה אישרה אתמול בהודעה לבורסה כי הבנקים בישראל הגבילו את חשבונותיה .  על פי ההודעה ,  הבנקים אגוד ,  דיסקונט והפועלים הגדירו את חשבונות החברה  " מוגבלים בנסיבות חמורות ".  המשמעות היא שהתכוף אינה רשאית לחתום על צ'קים קיימים ואינה יכולה להזמין פנקסי צ'קים חדשים למשך שנתיים .  בחברה מציינים כי ההנהלה פועלת לפתרון הבעיה מול הבנקים וקרן אוריגו - קרן מנוף שסיפקה לחברה מסגרת אשראי של כ-35 מיליון שקל בעבר .  החברה גם מתכוונת לפנות לבית המשפט נגד החלטת הבנקים .  עם זאת ,  הדרך אינה פשוטה ,  מאחר שהחברה פועלת תחת אזהרת עסק חי ,  שניתנה בידי רואי החשבון שלה עקב מצוקת האשראי שבה היא נתונה .  בתגובה להודעה איבדה אתמול המניה כ-10% .  לאחר אירועי השרפות בכרמל רשמה המניה עלייה של כ-15% ביום אחד בתחילת השבוע שעבר .  מאחר שהתכוף מתכננת ומייצרת כבאיות ומכליות להובלת נוזלים ,  העריכו בשוק באותה העת כי המסקנות הצפויות מהאירועים בכרמל יסייעו לחברה .  חיזוק מערך כיבוי האש הארצי וביקושים הצפויים של המדינה עשויים לתרום גם לצבר הזמנות הדל של החברה .  על אף זאת ,  מצבה הפיננסי של החברה הולך ומידרדר ומקטין את סיכוייה ליהנות מהזמנות הקשורות באירועים אלו ,  אם בכלל .  בסוף נובמבר הודיעה החברה כי אין ביכולתה לשלם את הריבית בגין אג"ח ג' במועד הקבוע וכי בכוונתה לדחות תשלום זה עד לסוף השנה .  כל זאת על רקע ביטול הזמנה בידי משטרת פרו של כלי רכב ממוגנים מהחברה בהיקף של 42 מיליון שקל ביוני 2010 .  מאז ביטול ההזמנה נחתך ערכה של המניה בכ-50% .  סך התחייבויותיה של החברה כלפי בעלי מניות ,  בנקים ולווים אחרים מסתכמים ,  נכון לסוף הרבעון השלישי 2010 ,  ב-175.2 מיליון שקל .  מתוך סכום זה על החברה לפרוע כ-100 מיליון שקל ב-12 החודשים הקרובים .  התכוף אינה יכולה לעמוד בהתחייבויותיה על סמך מקורותיה העצמיים ,  מאחר שבקופתה יש מזומנים בסך כ-300 אלף שקל בלבד והונה העצמי מסתכם ב-19 מיליון שקל ,  נכון לפרסום הדו"ח האחרון .
 
חשבונות התכוף הוגדרו כמוגבלים ופעילות האשראי של החברה נחסמה
שבוע אחרי העליות הגדולות ,  איבדה אתמול מניית התכוף 10.3%

