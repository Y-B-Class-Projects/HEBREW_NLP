רסק ביש
שירה פור התגברה על המבוכה שמעורר בה הסגנון המעופף של אייל שני כדי להבין בסוף הפרק הראשון של  " איפה האוכל ?  "  שהאסון של העגבנייה הישראלית הוא הטרגדיה שלנו
הסגנון של אייל שני הוא לגמרי שאלה של טעם .  הכי קל לכנות אותו  " מוכה ירח תמהוני "  ולסגור עניין ,  או לפטור את הפיוטים המסולסלים שלו כשטויות במיץ עגבניות ,  אבל קשה שלא להעריץ את המסירות שלו למה שהוא עושה .  השף הפואטי והמהגג שאין שני לו בניסוח תפריטים  ( "תינוקות קלמארי מוטחים על מחבת לוהטת ",  מישהו ?  )  ,  שחלקנו נחשף אל חייו הפרטיים דרך המצלמה של זוגתו ,  מירי חנוך ,  בסדרה  " מחוברות ",  ושהגיש עם שחר סגל סדרה מעוררת מיצי קיבה ומחשבה בערוץ 8 ,  חוזר להגיש באותו הערוץ סדרה חדשה ,  הפעם כמעט ללא יומרות להאכיל את האורחים שלו אלא בעיקר עם כוונה לאכול להם את הראש .
 ב"איפה האוכל ,"  סדרה בת חמישה הפרקים ,  יוצא שני למסע גסטרונומי ברחבי הארץ ומנסה להבין את הקשר שבין האוכל שיש לנו על הצלחת לתרבות שאנחנו צורכים ,  כאשר בכל פעם הוא חוקר את האבולוציה המקומית של מוצר צריכה אחר :  העגבנייה ,  החלב ,  הגפן ,  החיטה והעוף .  הוא שואל שאלות מוסריות ,  ערכיות ,  פוליטיות .  שאלות של טעם .  התשובות די מבאסות ,  תודה ששאלתם .
 שני הוא אדם מביך במהותו ,  לטוב ולרע ,  בגלל שהוא חשוף ולא מרוסן ,  כמו ילד .  סוג של עפיפון בלי חוט .  הפעם ,  המבוכה שהוא מעורר כרוכה בשאלות נוקבות ,  בעלות היגיון צרוף אם כי נאיבי ,  ומי שמתכווץ באי נוחות הם לא הצופים אלא דווקא המרואיינים שלו ,  ששני מקפיד לערער על סדרי העדיפויות והעולם שלהם .  
בתחילת הפרק הראשון ,  ששודר אמש  ( ראשון )  ,  משתתף שני בטעימת עגבניות במכון לטכנולוגיה ואחסון .  הבימוי הרגיש של אבידע לבני פותח בהומור עצמי .  שני מתפלסף ומתדיין ,  מנסה לעורר פולמוס על קמחיות וחוליות המרקם כמו התלמיד הנודניק וטעון הריטלין של הכיתה ,  ולבסוף ננזף על ידי מנהל המכון : " אסור לדבר בזמן הטעימה ". 
הפרסומת שבה שני מנהל רומן עם עגבנייה ,  מפשיט אותה במבטי זימה ומטיח בה בדמיונו אשכי שור לוהטים לא מותירה הרבה סימני שאלה :  אין ספק ,  האיש מאוהב .  בתחילת הפרק הוא פונה אל הצופה ומבהיר למה הוא לא סתם קוקו שמאניש עגבניות אלא משורר גסטרונומי של ממש : " בזמן שאתה טיילת בהודו ,  אני הסתכלתי על עגבניות ..  .  עגבנייה בראש ,  זה מה שהיה .  היום אני מבין שהעגבנייה היא הרומנטיקה של הארץ ,  שהועברה ישירות מגן העדן לישראל .  אנשים לא בוכים על העגבניות הנוראיות שנותנים לנו לאכול פה בארץ .  יש להם כמיהה מטורפת לטעם ולריח של העגבנייה שהיתה פעם .  איפה שהיא מופיעה ,  היא מעניקה את ברכת הים התיכון על האוכל .  את ברכת השמש ,  את ברכת האדמה היבשה ,  את ברכת האור המסמא .  זאת עגבנייה ".  שני בעצם מתגעגע לישראל הישנה .  זה לא מה שהבטיחו לו .
 מכאן ,  נפתח מסע שהוא פוליטי ומוסרי לא פחות משהוא קולינרי .  זה אמנם המסע הפרטי של שני אחר אהובת לבו שנטרפה עליה דעתה ואבד עליה הכלח ,  אבל זה בעצם הסיפור של האדמה הזו ,  האימא המשוגעת שלה .  שני הוא נביא הזעם ,  עם טורבן מאולתר על הראש ,  המבכה את האיוולת של האדמה המסוכסכת הזו ,  של הקפיטליזם הדורסני והמוח היהודי ,  שמשאיר אותנו עם חלומות מנופצים ,  פטנטים ובעיקר  עגבניות דלוחות וחסרות טעם בסלט .
 כוחות השוק החופשי הפכו את העגבנייה שאנחנו אוכלים היום לכתומה ודלוחה ,  אנדרטה עצובה למה שאכלנו ורצינו פעם .  המסע מתחיל אצל בת עמי זמירי במושבה ,  שמספרת איך פעם היו הוריה מגדלים עגבניות בעצמם בערוגה הפרטית ,  ומוכרים למפעל תנובה .  כיצד לצדם גרה משפחה ערבית ,  שהיתה נוהגת להכין רכז מהעגבניות שגידלו לימי החורף וכך למדו היהודים איך להכין רסק עגבניות .  הוא ממשיך דרך שדות נטולי נשמה של  " עגבניות תעשייה "  הגדלות בשדות קיבוציים עבור מפעלי השימורים שמייצרים היום אותו הרסק להמונים ,  בעלות תוחלת החיים הקצרה מנשוא ,  שש שעות בלבד חולפות מהרגע שבו הן נקטפות ועד להובלתן על מסועים כצאן לרסק .  שני מבכה את מותן הלא מכובד .  הביקור במפעל עושה לו פלאשבקים לשואה והוא לא חוסך בדימויים :  דם ניגר ,  טבח המוני ,  רציחות .
 בהמשך הוא מתלווה למשפחה ערבית שבעבר התפרנסה מדונם אדמה חקלאית והיום מגדלת עליו עגבניות  " בשביל הכיף ,  בשביל הזיכרון "  ומתפרנסת מקצבאות של הביטוח הלאומי ,  מדבר עם חקלאים ומפתחי זנים ולאט לאט מאבד מהתוכחה ומבין שהאנשים הרעים מהמפעל הם בעצם מראה עצובה שלנו .  כולם בנים לחקלאים ,  כולם ויתרו על חלום החקלאות הרומנטי בשל אילוצי הפרנסה וכמו עגבנייה מובסת התגלגלו למכונת הריסוק שעובדת נגד הטבע שלנו ,  אבל עם היד על הדופק של הכלכלה .  זו שמנסה למצוא את מועד הקטיף האופטימלי שיאפשר את האחסנה המקסימלית ,  ובכלל לא חושבת מה הטעם בכל זה אם לסלט יש טעם של קלקר והאדמה זרועת קסאמים .
 ממש כמו האתוס הציוני החקלאי ,  העגבנייה שלנו ממהרת להבשיל ולהאדים ודוהרת אל מותה ,  והמדענים-פוליטיקאים שלנו מנסים להאט את הקצב ,  מרסנים את משאלת המוות .  בתקופת כהונתו הקצרה כשר החקלאות ,  פנה משה דיין לאקדמיה בבקשה לייצר זן עגבניות ציוני ,  בקשה שבעקיפין הובילה לאסונן של העגבניות ,  כאשר פרופסור נחום קידר ייסד על הדרך המצאה שחוללה מהפכה עולמית  המונח  " חיי מדף ".  מאז ,  עומדת ישראל בצמרת ענף העגבניות העולמי במונחי פיתוח ומחקר .  מדי שנה מפותחים בישראל 120 זנים המיועדים לייצוא ,  מתוכם יוצאים שניים חדשים לשוק העולמי .  סוג של בריחת מוחות חקלאית ,  אם תרצו .  
קשה לתאר עד כמה שני מתחרמן כשהוא מסתובב בחממות לגידול זני העגבניות האסורים .  מפנטז על מסעדת העגבניות הטובה בעולם שתוקם בסמוך לחממה ,  אבל מסתפק במבט משתאה על העובדים התאילנדים שאורזים את העגבניות בקפדנות ופונה להכין רוטב פסטה בעצב .  הוא נדהם לגלות שבמכולת שממוקמת 50 מטר מהחממה מוכרים עגבניות מהשוק הסיטונאי בתל אביב .
 בסוף הפרק ,  שני נפרד מהעגבניות בנמל אשדוד בתוגה ומביא אותנו למסקנה הקבועה :  אנחנו הדפוקים ,  לא העגבניות ,  ולא המגדלים .  אנחנו הרי לא פראיירים ,  וזה מה שחשוב ,  לא הטעם ,  לא הריח .  שהאירופאים ישלמו 40 יורו לקילו .
 

רסק ביש
שירה פור התגברה על המבוכה שמעורר בה הסגנון המעופף של אייל שני כדי להבין בסוף הפרק הראשון של  " איפה האוכל ?  "  שהאסון של העגבנייה הישראלית הוא הטרגדיה שלנו

