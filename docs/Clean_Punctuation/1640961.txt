הכל מוכן לחזרת ליגת האלופות
אינטר דוהרת ,  צ'לסי דורסת ,  ריאל וברסה משייטות ,  יונייטד ובאיירן לא עוצרות .  נבחרת המחזור של אירופה נכנסת לכוננות שמינית גמר האלופות ומביאה כוכב אורח שאמור להטריד את נבחרת ישראל במוקדמות היורו
בסך הכל ,  זה היה עוד סוף שבוע שגרתי בליגות האירופאיות הבכירות ובכל אחת מהן מסתמנת מגמה .  אינטר משייטת לה לסקודטו חמישי ברציפות ,  בארסה וריאל נחות ומחכות לקלאסיקו ומן העבר השני ,  בורדו ממשיכה לעשות לעצמה חיים קשים ,  צ'לסי והיונייטד השאירו עצמן לבד במאבק ובבונדסליגה ..  .  טוב ,  שם באמת כבר שום דבר לא מפתיע .  גם נבחרת המחזור של וואלה !  ספורט עולה השבוע בהרכב מעורב עם כוכבים גדולים לצד אלה שהיו אחראים על ההפתעות של סוף השבוע .  ולכבוד הגרלת מוקדמות יורו 2012 ,  דגנו  ( תרתי משמע )  כוכב אורח מאחת הנבחרות שיפגשו את ישראל בבית ו' .
 בראד פרידל  אסטון וילה 
אחת הסיפורים המרתקים של העונה בפרמיירליג ,  מעבר למרוץ הצמוד לאליפות ,  הוא המאבק על המקום הרביעי .  לא פחות מארבע קבוצות מתמודדות ראש בראש על כניסה למועדון הכי סגור באירופה .  המשמעות גדולה יותר מהכרטיס למוקדמות ליגת האלופות .  בשנים האחרונות המבקרים כינו את הפרמיירליג  " צפויה "  ו"משעממת "  בגלל הדומיננטיות של היונייטד ,  צ'לסי ,  ארסנל וליברפול . " אני לא זוכר קרב כה צמוד על המקום הרביעי ",  אמר השבוע פרידל .  השוער האמריקאי בן ה-39 כיכב בקרב ראש בראש על המקום הרביעי כשהוילה חזרו עם 0:0 מכובד ממשחק החוץ נגד טוטנהאם .  פרידל הצטיין עם מספר הצלות ,  שלט בכדורי הגובה ושמר על התוצאה מאופסת .  שתי הקבוצות ימשיכו במאבק הצמוד הכולל גם את ליברפול ומנצ'סטר סיטי .
 מגן ימני :  מתיאס קונצ'ה  בוכום
קבוצת התחתית של הייקו הרליך הגיעה למשחק הביתי מול המוליכה ,  לברקוזן ,  עם ארבעה משחקים ללא הפסד ולאחר שעצרה את שאלקה שבועיים קודם לכן .  על מנת להשיג הפתעה נוספת ,  הרליך סימן את עצירתו של טוני קרוס כמפתח והדביק אליו את קונצ'ה .  המגן השבדי-צ'יליאני בן ה-29 נדבק לילד והגביל את המעורבות שלו במשחק של לברקוזן תוך שהוא מציג הופעה הגנתית שקטה ומרשימה .  כמו שאלקה ,  גם לברקוזן נעצרה ברוהרשטאדיון עם 1:1 והצמרת בבונדסליגה רותחת מתמיד .  
בלם :  בו סוונסון  מיינץ 
ממשיכים עם עוד שחקן הגנה סקנדינבי בבונדסליגה .  לסוונסון ,  הדני בן ה-30 ,  בהחלט היה שבוע מוצלח .  לאחר שסיכם על הארכת חוזהו במועדון ,  אירח סוונסון את קבוצתו לשעבר ,  בורוסיה מנשנגלאדבך ,  ורשם את אחד ממשחקיו הטובים העונה .  הדני הציג משחק אגרסיבי ,  זכה ב-83 אחוז מהתיקולים וגם כבש את השער היחיד במשחק שדאג להשאיר את שלוש הנקודות בבית .  מיינץ היא אחת ההפתעות הנעימות של העונה בבונדסליגה ויכולה להסתכל קדימה לעבר הכרטיס לאירופה .  
בלם :  מתיאו קונטיני  סראגוסה 
ימים ספורים לפני סגירת חלון ההעברות הושאל קונטיני מנאפולי לסראגוסה ,  בעלת ההגנה הגרועה בלה ליגה .  בינתיים ,  השילוב עובד מצוין .  אחרי הניצחון בטנריפה בשבוע שעבר ,  סראגוסה הצליחה לעצור גם סביליה מהצמרת .  הבלם האיטלקי רשם משחק נהדר ,  הנהיג את ההגנה ,  הפעיל לחץ על שחקני ההתקפה של סביליה וסיים משחק ללא טעויות .  לקינוח ,  קונטיני כבש את השער הראשון וגם  " סחט "  אדום מאלברו נגרדו המתוסכל לקראת הסיום .  סראגוסה רשמה ניצחון שני ברציפות  ( 1:2 )  ועלתה מעל הקו האדום .  
מגן שמאלי :  דניאל פוקס  ברנלי 
אם כבר מדברים על שחקנים שעברו קבוצה בינואר ,  מגן נבחרת סקוטלנד רשם בכורה חלומית בקבוצתו החדשה .  1.8 מיליון ליש"ט שילמו בטרף מור על מנת להביא את המגן מסלטיק .  פוקס קיבל הזדמנות בהרכב במשחק התחתית החשוב מול ווסטהאם ונכנס ללב האוהדים .  המגן בישל את השער הראשון לדייויד ניוג'נט וכבש בעצמו את השני בדרך לניצחון 1:2 שהחזיר את הפטישים אל מתחת לקו האדום .  לזה קוראים ספתח בלתי נשכח .
 אסטבן גראנרו  ריאל מדריד 
שבוע שלישי ברציפות שהבלאנקו עולים לשחק בשבת מיד אחרי ברצלונה בידיעה שהפער צמח לשמונה נקודות ,  אך לא נלחצים ועושים את העבודה עם ניצחון קל .  גם השבוע נאלץ פלגריני לאלתר הרכב בין הפצועים והמורחקים ,  אבל הקבוצה שלו הפגינה חוזק ושייטה ל-0:3 קליל על אספניול .  מהמשחק הזה יצאו כמה בשורות :  קאקה חזר לכבוש ,  גוטי ממשיך להיראות טוב וגם לסרחיו ראמוס היה משחק מצוין ,  אבל מי שעשה את הרושם הטוב ביותר היה גראנרו .  אולי שחקן הרכש הכי פחות סקסי של הקיץ .  הקשר שחזר מחטאפה ניווט היטב את המשחק מאחור ושלח הגבהות חדות ומדויקות שסיכנו את שער האורחים .  לא הרבה ציפו מגראנרו להפוך לבורג מרכזי בקבוצה עמוסת הכוכבים ,  אבל הוא מוכיח עצמו על המגרש מדי שבוע : " אני צובר ביטחון ויכול לתרום אפילו יותר ",  הבטיח הקשר .  
סמי חדירה  שטוטגארט 
מאז הגיע כריסטיאן גרוס לשטוטגארט לפני חודשיים ,  השוואבים מחזיקים במאזן מדהים שישה ניצחונות ותיקו בכל המסגרות .  גם משחק חוץ קשה בנירנברג לא עצר את החבורה הלוהטת של השוויצרי .  שטוטגארט נהנתה מערב מצוין של עוד אחד מהכוכבים העולים של הכדורגל הגרמני .  חדירה ,  בן לאב טוניסאי ,  בישל את שני השערים בניצחון 1:2 והעלה את קבוצתו למקום ה-10 עם נקודת תצפית מצוינת לעבר אירופה .  חדירה כבר רשם לאחרונה הופעת בכורה בנבחרת הבוגרת ורשום גבוה מאוד בפנקסו של יוגי לאו לקראת דרום אפריקה .  
סילבן מרבו  ראן 
בראש טבלת המצטיינים המצטברת של ל'אקיפ עומד הקשר הפנטסטי של ראן עם ציון מצטבר של 6.35 .  מרבו ,  רק בן 23 ,  חווה השנה את עונת הפריצה שלו .  יחד עם ז'רום לרואה הוותיק ,  הוא מנהיג את הקישור של ראן ,  אחת הקבוצות האטרקטיביות בצרפת .  בשבת ,  מרבו והחברים פתחו מחדש את הליג 1 עם 2:4 פנטסטי .  מרבו בלט כהרגלו עם שער  ( שביעי העונה )  ובישול  ( שלישי העונה )  ופתאום האלופה צריכה להתחיל לחשוש למעמדה .  מבחינת מרבו ,  היה זה עוד מסר ברור לעברו של ריימונד דומנק ,  שבהחלט זקוק לרענון בסגל .
 גוראן פאנדב  אינטר 
בשבוע שעבר גילה חובב הכדורגל הישראלי את קלאודיו לוטיטו ,  הנשיא השערורייתי של לאציו .  לוטיטו ,  שאמנם הציל את לאציו מקריסה כלכלית אבל נחשב לאחד השנואים על האוהדים ,  מיהר לחגוג את הצטרפותו של אייל גולסה מבלי לבדוק מה באמת חושב השחקן ,  שכידוע חזר על ארבע למכבי חיפה .  באיטליה כבר מכירים את הנשיא .  בקיץ הוא החליט להקפיא את כוכבי הקבוצה ,  פאנדב ולדסמה ,  בשל פערים כספיים .  המקדוני יצא למלחמה ושוחרר בחינם על ידי בית המשפט .  מאז הוא פורח .  בראשון מול קליארי פאנדב נצץ עם שער ובישול וסחט מחמאות נדירות ממוריניו .  מנגד ,  לאציו ,  שבנוסף לסטאר שלה איבדה עליו כסף רב ,  הפסידה לקטאניה וירדה מתחת לקו האדום .  
אנטוניו די נטאלה  אודינזה 
מרצ'לו ליפי יודע היטב שהבעיה הגדולה בסגל שלו היא חולית ההתקפה .  לכן ,  הוא ממלא פיו מים ונותן לחלוצי ארץ המגף להתקוטט ביניהם בקרב על מקומות בטיסה לדרום אפריקה .  טוני חזר לרומא כדי לשחק ,  טוטי רוצה לחזור לנבחרת ,  ג'ילארדינו ,  פאציני ,  יאקווינטה ,  רוסי ואחרים רואים עצמם כשחקנים שחייבים להיות בפנים .  אבל לחלוץ האיטלקי בכושר הכי טוב העונה קוראים אנטוניו די נטאלה .  הוא בן 32 ,  לייט בלומר ומכונת שערים מוכחת .  השלושער שכבש לרשת נאפולי  ( 1:3 )  העלה את מאזנו ל-16 שערים ב-19 משחקים .  וכמה שהוא מחכה שהטלפון יצלצל .  
דידייה דרוגבה  צ'לסי 
הפילים אכזבו מאוד באליפות אפריקה ,  אבל זה לא מנע מדרוגבה לחזור חד מתמיד למאבק האליפות של צ'לסי בפרמיירליג .  באמת שכבר הפסקנו לספור כמה פעמים הופיע דרוגבה ,  בעונת השיא בקריירה שלו ,  במדור זה העונה .  בראשון ,  הוא סיפק עוד הוכחה לכושר המפחיד שלו .  לארסנל לא הייתה תשובה לקילר אינסטינקט המדהים של החלוץ ,  שהטביע את התותחנים עם צמד  ( 0:2 )  .  צ'לסי ויונייטד נותרו לבדן במרוץ לאליפות .  המפגש ביניהן באולד טראפורד יתקיים בשלישי באפריל ,  חול המועד פסח .  זה הזמן להתחיל לתכנן את החופשה הבאה .
 טרנס סקרי  ואלטה 
היריבה הכי פחות מדוברת של ישראל בבית ו' של מוקדמות יורו 2012 היא מלטה .  במיוחד לכבוד המאורע ,  החלטנו לעשות לכם היכרות עם חלוץ הנבחרת בן ה-25 ,  שחקנה של ואלטה האלופה .  ואלטה מודרכת על ידי אחד שאתם מכירים  טון קאנן .  כן ,  ההולנדי עם המחברת שנעזר בעוד אחד שאתם מכירים ,  ג'ורדי קרויף .  השבוע ,  הביסה ואלטה ללא תנאי 0:4 את המרון ספרטנס ושמרה על פער הנקודה שיש לה בפסגה .  סקרי כבש פעמיים והעלה את מאזנו ל-10 שערים .  בקרוב ,  הוא מגיע לרמת גן .  
שווים אזכור :  
ז'וליו סרג'יו  ( רומא )   ג'אלורוסי כבר במקום השני 
ג'יימי קראגר  ( ליברפול )   הגנה הירואית ב-10 שחקנים 
מרסל ינסן  ( המבורג )   בכושר הבקעה מדהים 
דייסוקה מטסוי  ( גרנובל )   תוצאת השבוע בצרפת 
תומאס מולר  ( באיירן מינכן )   מי יעצור את הבווארים ?  
חאתם בן ארפה  ( מארסיי )   חזר מהקפאה 
ליאו מסי  ( ברצלונה )   בשביל הטוקבקיסטים

הכל מוכן לחזרת ליגת האלופות
אינטר דוהרת ,  צ'לסי דורסת ,  ריאל וברסה משייטות ,  יונייטד ובאיירן לא עוצרות .  נבחרת המחזור של אירופה נכנסת לכוננות שמינית גמר האלופות ומביאה כוכב אורח שאמור להטריד את נבחרת ישראל במוקדמות היורו

