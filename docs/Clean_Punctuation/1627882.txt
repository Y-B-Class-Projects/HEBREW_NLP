מתרחבים השיבושים במגזר הציבורי :  פקידי המסים ישבתו לאות הזדהות עם מחאת עובדי שירות התעסוקה
משרדי רשות המסים יהיו סגורים בין השעות 9:00 ל-13:00
לשכות העבודה ברחבי הארץ יהיו סגורות היום לקהל ,  זה יום העבודה השלישי ברציפות .  דורשי העבודה לא יוכלו לקבל הפניות למשרות פנויות או להגיש בקשות לקבלת דמי אבטלה .  במקביל ,  עובדי מס הכנסה ישבתו היום לארבע שעות לאות הזדהות עם עובדי שירות התעסוקה ,  הנוקטים עיצומים .  במסגרת העיצומים של עובדי מס הכנסה ,  משרדי רשות המסים יהיו סגורים היום לקהל בין השעות 9:00 ל-13:00 ,  בגיבוי ההסתדרות.עובדי שירות התעסוקה שובתים מאז יום שלישי שעבר ,  בדרישה להסכם עבודה קיבוצי חדש .  לדברי יו"ר הסתדרות עובדי המדינה ,  אריאל יעקובי ,  בימים האחרונים חלה התקדמות במשא ומתן עם משרד האוצר על חתימת ההסכם ,  אך המחלוקת המהותית לא נפתרה ,  והיא דרישת האוצר ,  שלפיה ההסכם החדש ייושם רק בכפוף להרחבת הפריסה של תוכנית  " אורות לתעסוקה "  להשמת מובטלים בכל רחבי הארץ ,  לעומת ארבעה אזורים בלבד כיום .  העובדים מעוניינים שההסכם ייחתם קודם להרחבת התוכנית ,  מחשש שעבודתם תיפגע עם מעברם של עשרות אלפי מקבלי הכנסה לחברות הפרטיות שיפעילו את התוכנית ברחבי הארץ .  באוצר אמרו בסוף השבוע כי  " להסתדרות ידועה עמדתנו ,  ולפיה מתן הסכמה מצד עובדי שירות התעסוקה להרחבת הפריסה של 'אורות לתעסוקה' ,  היא תנאי לחתימת ההסכם הקיבוצי ".  מנגד ,  הבהירו בהסתדרות כי יש לחתום על ההסכם בלי קשר לשאלת הרחבתה של תוכנית זו .  בתוך כך נכנסת שביתת עובדי רשות המים לשבוע החמישי .  במסגרת השביתה הם אינם מודדים את מפלסי הכנרת והאקוויפרים במישור החוף ובגב ההר ,  ואין קבלת קהל במשרדי הרשות .  העובדים שובתים באישור ההסתדרות ,  בדרישה שייחתם עמם הסכם המסדיר את תנאי העסקתם לאחר שנציבות המים הפכה לרשות .  באוצר דוחים את הדרישה בטענה כי עובדי רשות המים תובעים תוספת שכר של 2,500 שקלים ,  בעוד ששכרם גבוה מהשכר הממוצע במגזר הציבורי .
 
מתרחבים השיבושים במגזר הציבורי :  פקידי המסים ישבתו לאות הזדהות עם מחאת עובדי שירות התעסוקה
משרדי רשות המסים יהיו סגורים בין השעות 9:00 ל-13:00

