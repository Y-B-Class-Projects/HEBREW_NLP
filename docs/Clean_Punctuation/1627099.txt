שי לשנה החדשה 
חזרה לשגרה
 >  >  ערב השנה האזרחית החדשה החליט שר האוצר ,  יובל שטייניץ ,  לחלק מתנה צנועה לאזרחי ישראל :  הורדה של 0.5% במע"מ .  קל להעלות את המע"מ וקל להוריד אותו :  המהלך לא דורש את אישור הממשלה או הכנסת .  שר האוצר הוא המחליט ,  והחובה היחידה היא עדכון ועדת הכספים של הכנסת .  זו הסיבה לכך שהשינויים במע"מ תכופים כל כך .  שר האוצר ,  בשיתוף מנכ"ל האוצר החדש ,  חיים שני ,  וראש אגף תקציבים ,  אודי ניסן ,  התלבט והחליט בעניין המע"מ .  שלשום בלילה נפגשו השלושה עם ראש הממשלה בנימין נתניהו ,  מנכ"ל משרדו איל גבאי וראש המועצה הלאומית לכלכלה יוג'ין קנדל ועידכנו אותם בהחלטה .  מנהל רשות המסים ,  יהודה נסרדישי ,  והממונה בפועל על הכנסות המדינה ,  פרידה ישראלי ,  לא שותפו במהלך ,  אלא קיבלו דיווח ראשון אתמול בבוקר .  מבחינת המדינה ,  הפחתת המע"מ משמעותה אובדן הכנסות ניכר - 2.4 מיליארד שקל ב-2010 .  מבחינת האזרחים ,  כולל החלשים ,  מדובר במהלך חסר משמעות .  גם מכיוון שמדובר בהפחתה של 0.5% בלבד וגם בשל התופעה המוכרת של  " קשיחות מחירים כלפי מטה ":  הסוחרים לא ממהרים להוריד מחירים - בוודאי לא כשמדובר בהורדה בשולי השוליים .  עם זאת ,  יש חשיבות רבה להפחתת המע"מ .  הוא מראה כי מי שהעלה את המע"מ ומסים אחרים ,  כמעט בפאניקה ,  לפני כחצי שנה ,  חש מחויבות כשמצב השתפר להחזיר לציבור חלק מהכסף .  אם באוצר ימשיכו לחשוב על האזרח הקטן ולא רק על הקופה ,  יש סיכוי כי בקרוב יבוטלו גזרות כלכליות נוספות שנכללו בתקציב 2009 ו-2010 - בתנאי שהצמיחה במשק תימשך .  לשם תזכורת ,  לפני אמצע 2009 חתם שטייניץ על צווים להעלאת מחירי הסיגריות והבנזין .  ביוני 2009 ,  לאחר 18 חודשים רצופים של ירידות בהכנסות המדינה ממסים ,  דיברו באוצר על קריסת מערכת המס .  בחודש זה נרשמה גביית מסים נמוכה במיוחד - 13 מיליארד שקל בלבד .  מדובר בירידה ריאלית של 9% לעומת הגבייה ביוני 2008 .  על רקע נתונים אלה החליט שר האוצר ביולי 2009 ,  במהלך של כמעט יאוש ,  על העלאת המע"מ ב-1% .  הרקע להחלטת שטייניץ מאתמול הוא הצמיחה הגבוהה במשק ,  מעבר להערכות המוקדמות ,  במחצית השנייה של 2009 ,  והערכה לצמיחה גבוהה בהרבה מהתחזיות  ( 3.5% ב-2010 )  ,  עם צמיחה של 5% במחצית השנייה של השנה .  מצב ישראל ביציאה מהמשבר טוב מרוב המדינות המפותחות .  באחרונה העלה בנק ישראל את הריבית ב-0.75% - יותר מכל מדינה מפותחת אחרת .  למרות זאת ,  קרן המטבע הבינלאומית וה-oecd הודיעו לישראל באחרונה כי אינן מתלהבות מתוכניותיה להורדת מסים .  לדעת גופים אלה ,  שכיוונו בעיקר לתוכניות להוריד את מס ההכנסה השולי ואת מס החברות ,  עוד לא הגיע הזמן לצעד זה .  שר האוצר לא אהב ,  בלשון המעטה ,  את ההמלצות :  גם מכיוון שהוא אינו אוהב שמתערבים במדיניותו ,  גם מכיוון שהוא סבור כי שני הגופים טועים ,  וגם מכיוון שהוא מעריך כי בנק ישראל היה מעורב בהמלצות .  מעניין מה יגידו שני הגופים הנכבדים אחרי שישראל תוריד מחר עוד מס מרכזי .
 
שי לשנה החדשה 
חזרה לשגרה

