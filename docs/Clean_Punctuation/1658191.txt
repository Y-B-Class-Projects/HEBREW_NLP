נקודת פתיחה
פיאט פונטו אבו היא מכונית מסוגננת ומהנה ,  וטובה יותר מזאת שהיא מחליפה .  רק שעם המנוע הקיים ,  היא מתחילה ברגל שמאל
בצעד יוצא-דופן לכללי מתיחת פנים ,  פיאט בוחרת לשרוף את השם  " גרנדה ",  ובמקומו הטביעה ליורשת  ( לכאורה )  על האחוריים את הכינוי EVO .  לא צריך להיות מפצח רמזים כדי לנתח שכוונת המשוררים באגף מקבלי ההחלטות הייתה להתסיס את המותג .  החדרת מסר אבולוציוני תעניק לפיאט את העומק החינני שהיא זקוקה לו בשנה-שנתיים הקרובות ,  אולם תהה השאלה אם די בזאת לעת הנוכחית מול הקולקציה המתחרה .  
את האבו הקטנה מקבל העם הישראלי עם שני מנועי בנזין בנפחים זהים ;  1.4 ל' בסיסי שנלקח מהיוצאת ,  וסנונית ראשונה למנועי ה'מולטי-אייר' שישרתו מדגם בהיצע ,  במיוחד את האלפא-רומאו מיטו ,  שזה עתה נחתה בישראל במהדורת 'עלה תלתן ירוק' חמושה בטכנולוגיה המדוברת .  
את הספתח לפונטו-אבו אנחנו עושים מזוודים למנוע הקודם ,  משודך לתיבת הילוכים רובוטית עם 5 יחסי העברה .  ברמת הכניסה מדובר ביחס הספק צנוע שנעמוד על איכויותיו בהמשך המבחן ,  ובהשוואה מהירה למה שקורה בסביבה .  אך כבר עכשיו ,  נוכל לספר לכם שייתכן שאת בכורת האבו בישראל ,  מוטב היה אילו היו עושים עם היחידה החדשה בחזית .
 ב-15 השנים האחרונות שלפה פיאט כלי-רכב שהופעתם החיצונית גרמה לנו להתמוגג בפני בכל קימור ואל מול כל זווית ;  באמצע שנות ה-90 היו אלה הקופה ,  הבראבו ,  הברקטה ,  ובמחצית העשור הקודם התואר ניתן לגרנדה-פונטו וה-500 שעשו בדיוק את אותו הדבר ,  אך הסתמכו על מאפיין רטרו-קלאסי ,  במקום על צווי אופנה .  
האבו נראית מצוין ,  ליד ,  וגם על תקן הגרנדה החדשה ,  על אף שהמימדים לא השתנו .  מערך העדכונים הסיר את השבכה הקדמית לטובת גריל אגרסיבי עם שפה נמוכה יותר ,  ובתי התאורה התעבו ונמשכו פנימה להקנות לה מראה שרירי .  מאחורה השינויים אינם גדולים ומהודקים סביב מרכוז הכיתוב 'פונטו' וגילוח קל ביחידות התאורה .  מהזווית שלנו ,  להוציא את החישוקים הלא מתאימים  ( עדיף טאסות ,  בחייכם )  ,  התוצאה נאה ומצליחה לגרוף נקודות חשובות .  
בתא הנוסעים הכול במקום .  המשטחים עשויים חומרים טובים יותר מהגרנדה ,  והתחושה עשירה במתגים שלא ינטשו עמדה גם אחרי טחינת עוללים .  מכונית המבחן היא ברמת גימור 'דינאמיק' - כלומר הכי גבוהה ,  ובתכניה תמצאו את כל התוספות האפשריות .  ביניהן בקרת אקלים דיגיטאלית ,  ריפודים מהודרים ,  כיבוי מושהה של הפנסים בחזית ועוד אביזרים קטנים כמו מפתח קפיצי ופתיחת תא המטען בלחיצה על הסמלון .  
שלד הקונסולה נראה כעת יותר אינטליגנטי באבו ,  ברור ,  ומאוד מתקשר עם הנהג והנוסע .  במוקד מותקנת מערכת השמע האינפורמטיבית  ( MP3 )  ,  ובמפלס התחתון ,  בקרת אקלים שתוך כמה רגעים משתלטים על הפקדים שלה .  בהחלט מדובר כאן בשיוף משמעותי כדי לעמוד בסטנדרטים הנוכחיים בקבוצה .  
תנוחת הנהיגה איטלקית וכשרה כמו תמיד ,  אבל זה כאמור חלק מהגנים בפיאט .  מצד שני ,  המושבים עצמם קצת נוקשים ,  והשורה השנייה חסרה תמיכה .  גלגל ההגה מחוספס למגע ,  אך בכפות הידיים קוטרו מעולה .  ממול העיניים לוח המחוונים המחודש ;  שניים מהחישורים שקועים פנימה בטעם ספורטיבי ובמרכז הצג הדיגיטאלי למחשב הדרך .  פה ושם נתקלנו באינפורמציה שגויה בצג :  קורא מד הדלק מסמן שנותרו 80 ק"מ על המיכל ,  גם אם זה גדוש עד הקצה - סתם איזה באג במכונית המבחן כנראה .
 בתחום הבטיחות מעניקה פיאט לקטנות שלה מכלול אמצעי הגנה ,  לפעמים יותר מהמשפחתיות .  האיבו מצוידת כאן ב-6 כריות אוויר  ( דו-שלביות )  ועוד כרית אוויר להגנה על הברכיים ,  שעה שאת הכרית לצד הנוסע אפשר לבטל באמצעות מתג .  במישורים האקטיביים האיבו חמושה במערכת בקרת יציבות ,  מערכת לחלוקת עוצמת הבלימה ,  דוושות קורסות בזמן תאונה ,  מושבים קדמיים עם קורה נגד צלילה ועוד .
 אחת הסיבות שהנפחים קטנים בגודלם ,  היא היכולת להוציא תפוקה גבוהה על משקל צנוע של היחידה .  בד"כ עושים זאת עם מגדשי-טורבו או קומפרסורים נמרצים ,  אך לא כך המקרה באבו ;  בשתי היחידות העממיות שלה נעדר סיוע נשימתי לצילינדרים  ( פרט לבכיר לו 135 כ"ס )  .  אולם ,  מנוע המולטי-אייר הסגלתן מפיק עקומה אנרגטית מרשימה של 105 כ"ס ,  בזכות שליטה אלקטרו-הידראולית על תזמון שסתומי היניקה בתמיכת תיבה ידנית עם 6 הילוכים .
 בהיעדרה של מכונית מבחן עם מנוע מולטי-אייר ,  הגרסה שתנסה לפלס את הדרך למעלה תהיה האבו 77 שמבוססת על אותו המנוע שהיה בדגם הגרנדה-פונטו היוצא ,  ומשודך הן לתיבה ידנית ,  והן לתיבה רובוטית עם חמישה הילוכים ותפעול ידני .  
המספרים האלה - 77 כ"ס ב-6,000 סל"ד ומנוע 1.4 ל' נשמעים עצלים משהו ,  ומזכירים לנו תקופות שפסו מן העולם הזה לפני עשרים שנה .  על הכביש אפוא לא נרשמו הפתעות ,  וגילינו שמנוע הבנזין לו 11.7 קג"מ ,  כנראה נושא על הצילינדרים והסעפות ערימות של סלעים .  מיאוץ ל-100 קמ"ש התחיל דווקא אופטימי ,  כאשר התיבה הרובוטית מאפשרת בהילוך הראשון למשוך את המחט לגבולות הצורמים .  אולם ,  בהעלאה להילוך שני ,  נפער בור תהומי שמצניח את העוצמה לתחום משתק ,  עד שהיחידה לא מסוגלת לברוח ממנו גם אם הרגל מרותכת לרצפה .  100 קמ"ש הושגו כאן אחרי לא פ-ח-ו-ת מ-16 שניות תמימות ,  ותאוצות ביניים של 80-120 ארכו כמעט 12 שניות .  לא בדיוק המכונית לצאת עימה לעקיפות סוערות .  
התיבה הרובוטית מסוג 'דיואלוגיק' פשוט אינה עומדת בסטנדרטים הרובוטים כפולי המצמד של היום  ( DSG ,  פאוור-שיפט )  .  כן ,  ישנם מסגרות שצריך להתמודד מולן בכדי להיות תחרותיים בשוק הכי חשוב באירופה ,  וללא דאבל-קלאץ' היא נסוגה אחורנית .  אפילו במהירות מנהלתית היא די אדישה או גולשת במעברים בין ההילוכים ;  התירוץ המוכר והלעוס  " צריך להתרגל/להוריד את הרגל מהגז בין הילוך אחד לאחר "  פשוט אינו תופס יותר אחרי כל כך הרבה שנים .  
ברוח התקופה הירוקה הותקן לאבו מנגנון 'עצור וסע' ,  המדומם את המנוע בזמן עמידה .  ברמה התפעולית  ( והמכאנית )  שלו הוא עושה את זה היטב .  ההתנעה נעשית בשבריר שנייה וכמעט אין התעכבות ביציאה .  כשרוצים לסחוט מהמנוע צריכת דלק נמוכה במיוחד זה הופך להיות פתרון סביר .  במבחן התצרוכת עמדה האבו על 13.5 ק"מ לליטר ,  אלא שגם כאשר מכבים את המנגנון  ( מתג כיבוי בקונסולה )  ההפרש עם ובלעדיו ,  אינו גדול במיוחד .  
אבל ,  לאותו השילוב הזה יש היבטים לא מלוטשים .  כך למשל כשמגיעים לקו-עצירה והרכב בבלימה שלמה ,  הכיבוי נעשה מהר מידי ,  ואז כשלוחצים על הדוושה במהירות מהמקום האיבו מתלהבת לעוף משם כמה שיותר מוקדם ,  ומזנקים מאפס קמ"ש תוך שהמרכב בועט את עצמו קדימה בחספוס .  אנחנו בכל אופן בחרנו לוותר על הטכנולוגיה הזאת ברוב שלבי המבחן .
 הקטנות של פיאט תמיד ניחנו ביכולת להביא לכל מפגש מזג חם ולהוט .  תמהיל של משקל קליל ומתלים בסיסים מתחברים ליסודות דרוכים לייצר חיוכים מאוזן לאוזן בפיתולים ;  האבו מרגישה בתחומים אלה כאילו נולדה שם ומעולם לא עזבה ,  וככל שהמהירות גבוהה יותר ,  ככה היא מתגמלת את הנהג בדינאמיקה משתפרת .  
התפעול הידני לתיבה הופך את הנהיגה בה להרבה יותר מעניינת והרפתקנית .  התכונות בקרביה נעות על אקורדים משתנים בהתאם לתנאי העומס ,  ועל כן משתדלת התיבה הרובוטית לעמוד במקצב של העליות והמורדות בצורה שלא תשבש את המרות של הנהג .  
כשזה זורם לה בין הסרנים האבו משחררת יכולת כביש ילדותית של ממש .  מערכת המתלים אמנם רוככה כדי לטפל טוב יותר בבורות ובקעים ,  אך מחוץ לעיר ובכבישי הצפון האבו מספקת הרבה מאוד תמורה לכל מי שעדיין תר אחר סיבות להרחיק עימה מגוש-דן רבתי והרחובות הצרים .  
ההיגוי חשמלי מטבע הדברים ,  וזה מתופעל על ידי מנגנון ה-'דיואל-דרייב' המסורתי המשחית את התקשורת עם הגלגלים למרבה הצער .  מצד שני ,  הפניית ההגה עמוק פנימה מעניקה לידיים את המשקל הנכון ,  ובכל שינוי כיוון מרגישים גיבוש רהוט בין השלדה לפקודות שדורש הנהג ממערכת ההיגוי לבצע בכל מצב .  אבו סוחפת את עצמה בין העיקולים כרקדנית צעירה ,  וכשהצמיגים הופכים דביקים במיוחד ,  זה משעשע מאוד לשחק איתה על הקצה .
 פיאט פונטו אבו 77 לא מזיזה את הרף של קבוצת הסופר-מיני לשום כווון ;  לא למעלה ולא למטה - היא נותרה על המרצפת שלה .  זוהי מכונית קטנה וחביבה שעולה על קודמתה בכמה משתנים ,  אך זאת בתנאי שמדיחים אותה לתחומים שסביר שרבים מאתכם לא יגיעו אליהם ,  להוציא גיחות לצפון או לדרום הארץ היכן שהכבישים קוראים לה לבוא .  
עם מנוע שמפיק 77 כ"ס ותיבה רובוטית עצלנית והססנית ,  הגרסה הזאת של האבו לא יכולה לתת לכם תמורה הולמת .  עם תג מחיר של 104 אלף שקלים  ( מפרט 'דינאמיק' )  הביטוי בתוספות הוא כמעט בלעדית דרך תחושת העושר בתא הנוסעים ,  והצורה הויזואלית המחודשת .
 בשקלול רחב יותר חייבים לתת משקל מסוים לאיבו מולטי-אייר ,  שעלותה בגזרת הקבוצה נע בין 110 ל-111 אלף שקלים .  לא תהיה לה תיבה רובוטית אלא רק ידנית כאמור ,  וזה כשלעצמו מספיק כדי לעורר את היצרים .  אם אתם דבקים באבו ,  אתם בהחלט יכולים לקחת את המכונית שנבחנה כאן וליהנות בכבישים הנכונים .  אבל לנוכח התחדשות השורות אתם לא חייבים ,  לא בזמן שהטכנולוגיה הזאת נמצאת כאן והפער במחיר אינו משמעותי .
  .
 
נקודת פתיחה
פיאט פונטו אבו היא מכונית מסוגננת ומהנה ,  וטובה יותר מזאת שהיא מחליפה .  רק שעם המנוע הקיים ,  היא מתחילה ברגל שמאל

