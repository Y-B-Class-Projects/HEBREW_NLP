עולה עם הלב
לפני המשחק החשוב של ראשל"צ נגד חולון ,  מאיר טפירו מדבר על הירידה ביכולת ,  האפשרות האירופית שפספס ,  הפרישה הכואבת מהנבחרת והחוק הרוסי המזיק .  ראיון
שבוע לפני תחילת ההכנות של נבחרת ישראל לאליפות אירופה ,  ספג הסגל של המאמן צביקה שרף זעזוע כבד .  אחרי שבועות של התייעצויות וחוסר וודאות כינס הקפטן מאיר טפירו מסיבת עיתונאים בו הודיע על פרישה מהנבחרת .  מה שעמד מאחורי הפרישה של טפירו היה הרצון להתכונן כמו שצריך לעונה הנוכחית ,  אחרי שבעונתו האחרונה בבני השרון הרגיש את העומס בעונה שלמה שלוותה בקיץ אינטנסיבי במדים הלאומיים .  טפירו ,  בן 35 החודש ,  יודע שהוא חייב לשמור על הגוף כדי לשמור על הקריירה .  בכך ,  פינה טפירו את המקום בנבחרת לגל מקל ויותם הלפרין ,  שלא הצליחו להובילה מעבר לשלב הבתים הראשון של אליפות אירופה .
 הציפייה של טפירו הייתה לחזור לכושר מלא אחרי פגרת הקיץ ,  ולחזור להיות מאיר טפירו המוביל ,  זה שהפך שם נרדף לווינריות בליגת העל .  בפועל ,  טפירו התקשה למצוא קבוצה ,  ורק סמוך לפתיחת העונה חתם במכבי ראשון לציון ,  שם חזר לשתף לפעולה עם אפי בירנבוים .  על אף העובדה שהוא מוביל את טבלת האסיסטים בליגת העל עם 6.6 למשחק ,  כמות המשתווה לשנייה בקריירה שלו ,  רושם טפירו העונה רק 9.3 נקודות למשחק ,  כשלראשונה מאז שנת 2002 הוא יורד ממוצע של 10 נקודות למשחק .  גם אחוזי הקליעה מהשדה ירדו .  אחרי 15 משחקים ,  מוצא עצמו טפירו נאבק עם ראשון לציון על המקום בפלייאוף העליון ,  מקומות אותם הספיק לשכוח במרוץ הקריירה שלו ,  ובעיקר מוצא עצמו מתקשה לחזור ליכולת מהעבר ,  למרות המנוחה בקיץ .  טפירו הוא שחקן ישראלי מוביל וחשוב ,  אבל כבר לא השחקן הישראלי הכי מוביל וחשוב .
 החתימה של טפירו בראשון לציון הייתה מפתיעה ,  במיוחד לאור העובדה שבתחילת הקיץ שמו עלה בהקשר של מכבי תל אביב ,  ומספר קבוצות באירופה הגישו לו הצעות אטרקטיביות .  טפירו לא נשמע מאוכזב מדי ממצבו הנוכחי ,  אך יודע כי העונה יכלה להתפתח אחרת . " הדבר שאני אולי קצת מצטער עליו זה שהיו לי שתי הצעות בתחילת הקיץ ,  איך שנגמרה העונה מצרפת וטורקיה ",  הוא אומר , " לא לקחתי אותם מהסיבות שלי ,  ואז כל הקיץ שלי התחיל להסתרבל .  אם היית מחזיר אותי אחורה ,  סביר להניח שהייתי לוקח את אחת משתי ההצעות האלה .  אמא שלי אומרת תמיד ,  'הכל מלמעלה ואלוהים מכוון הכל' .  אני מקבל בראשון את כל התנאים ,  ושמח על זה .  אני מקווה שעד סוף העונה אני אדע להחזיר להם ". 
בראשון לציון ציפו כי השנה הקבוצה תהיה אחת החזקות בליגה .  בקבוצה רכשו זרים עם ניסיון בליגה כמו ארון מגי ורוד גריזארד ,  יצרו סגל עמוק בכל העמדות ונהנו ממספר ישראלים חדורי מוטיבציה .  טפירו היה אמור לחבר את הכל ,  להיות זה שניסיונו וכישרונו מושכים את הקבוצה למעלה .  כיום טפירו וראשון לציון במקום השמיני בלבד ,  והציגו העונה יכולת לא טובה . 
" מצד אחד המילה הראשונה שעולה בראש זה 'אכזבה' ,  עד עכשיו ,  מצד שני יש לנו נסיבות מקלות ",  מנסה טפירו להסביר בראיון לוואלה !  ספורט את הסיבות לחוסר ההצלחה של הכתומים , " אנחנו עוד לא איפה שרצינו להיות ואני מקווה שמעכשיו ועד סוף העונה נדע להגיע למטרות שלנו .  אם מתחילת העונה היינו בריאים כמו במשחקי אימון ,  אז גם לי היה יותר קל לבוא לידי ביטוי .  אם לא היו הפציעות של לארי אובאנון ודלרון ג'ונסון עכשיו אז כולם ,  כולל אני ,  היינו נראים יותר טוב ".  
" אני חושב שאני מרגיש שינוי ביציבות שלי ",  הוא מנסה להסביר מה לא עובד במשחק שלו לעומת שנים קודמות , " מתחילת העונה לא הצלחתי לגלות יציבות לאורך הרבה זמן .  אמנם היו לי כמה משחקים טובים ,  אבל מנגד גם היו לי לא מעט משחקים פחות טובים ,  זה משהו שאני לא רגיל אליו .  אני מקווה שעכשיו כשהקבוצה תתייצב אז גם אני באופן אישי אתייצב .  לי מאוד קשה עם כל השינויים שהקבוצה עברה מתחילת השנה .  אני לא חושב שהגוף שלי זה הבעיה ". 
- מה מניע אותך לשחק גם בגיל 35 ,  אתה מרגיש ששינית את המשחק שלך ,  אולי עם הגוף המתבגר ?  
" שיניתי דברים בראש ,  ולאו דווקא לטובה .  אני מוותר מעצמי לפעמים יותר מדי ,  ואז אני לא מצליח להביא את מה שאני מביא בדרך כלל לקבוצות .  בקטע הזה אני מפספס ,  אבל אני עובד על זה שאני אביא את כל מה שאני יודע כדי לשפר את הקבוצה הזאת .  הרצון לנצח מניע אותי בסופו של דבר .  זה הדבר שאני הכי אוהב ,  אנחנו עובדים כל השבוע בשביל המשחק ביום ראשון ולנצח אותו .  זה הדבר שעומד מאחוריי בשנים האחרונות ". 
אחת התמונות היותר זכורות מאליפות אירופה האחרונה לחברי המשלחת הישראלית הייתה ערב המשחק הראשון מול קרואטיה .  חצי שעה לפני סיום האימון ניצב מאיר טפירו ,  על תקן פרשן הרדיו של רשת ב' ,  לצידו של טל בורשטיין קפטן הנבחרת ,  ושוחח איתו ארוכות ,  מה שמוכיח שלמרות פרישתו ,  טפירו עדיין היה חלק מהנבחרת  " אני לא אשקר ,  כשהייתי באליפות אירופה בתור פרשן ברדיו אז דגדג לי מאוד לעלות לשחק ,  בייחוד במשחק מול מקדוניה ובמיוחד אחרי המשחק מול קרואטיה ,  שאותה ניצחנו באליפות אירופה הקודמת .  אין ספק - כשאתה נמצא מסביב לנבחרת ,  אתה תמיד רוצה לשחק .  בשבילי זאת הייתה ההזדמנות לתת להרבה שחקנים צעירים חדשים לבוא ולהתבלט ולקחת את המושכות .  נבחרת ישראל זה לא משהו שהיה לי פשוט לוותר עליו ". 
- אתה רואה את עצמך חוזר לנבחרת אם אריק שיבק מזמין אותך מחדש ?  
" אני לא יודע מה הייתי אומר לשיבק .  כשויתרתי היו לי הרבה שיחות עם צביקה ,  שיחות של הרבה חששות .  נבחרת זה מעבר לכדורסל .  אני מקווה שאריק לא יעמיד אותי במצב הזה ,  יש מספיק שחקנים מוכשרים שיכולים להוביל את הנבחרת .  אני מקווה שנעמוד במטרה שלנו שזה לעלות לאליפות אירופה ". 
למרות הקריירה הנפלאה של טפירו ,  שכללה זכייה בגביע המדינה עם הפועל ירושלים וזכייה בגביע האסים הצרפתי עם נאנסי ,  תואר אחד חסר בארון התארים של הגארד המוכשר מהקריות  אליפות , " אני אגיד את האמת ,  בגלל שמדברים על זה כל כך הרבה וכולם שואלים את השאלה הזאת ,  אז באיזשהו מקום אני אומר שאני רוצה תואר אליפות ",  הוא מתוודה אך מסייג , " אבל אם אני לוקח בשיקול קר את כל הקריירה ,  ואת הרגעים השמחים שחוויתי ,  ואת כל מה שעברתי מסביב לכדורסל ,  אז אני מאוד מרוצה .  עברתי ,  חוויתי ,  הכרתי אנשים חדשים ,  חברים חדשים ,  קבוצות מנהלים ומאמנים .  אליפות בשבילי זה הדובדבן שבקצפת וזה קצת חסר ". 
- לאחרונה עלה סיפור משחק האליפות המפורסם שלך במדי הפועל ירושלים ,  כשפרשת סמי בכר התפוצצה ,  מה זה גרם לך להרגיש ?  
" אני לא רוצה להתייחס לנושא סמי בכר ,  אני לא מעוניין להתייחס בכלל ". 
כאחד מזקני השבט של הכדורסל הישראלי ,  מסתכל טפירו קצת מהצד על המצב בענף בתקופה האחרונה ,  ומביע דעה נחרצת על החוק הרוסי ,  שימשיך גם בעונה הבאה , " החוק הרוסי הוא לא טוב  צריך לחזור לשניים או שלושה זרים ,  לא יותר ",  קובע טפירו , " מעבר לשלושה זרים זה יותר מדי .  יש בישראל שחקנים מעולים ,  וכל פעם שאנחנו רואים שהשחקנים יורדים לליגה שנייה כדי לקבל הזדמנויות ,  הם צומחים ונהיים טובים יותר .  אם אנחנו רוצים לראות חמישה זרים בכל קבוצה ,  אז אני מעדיף לראות את ה-NBA ואת כספי ברמה הכי גבוהה ,  ולא לראות את הכדורסלן הישראלי לא משחק .  אם יהיו פה חמישה או שישה זרים אז למה יש לי לבוא ולראות את הכדורסל .  אם אני רוצה לראות אמריקאים טובים משחקים ,  אז אני אראה את ה-NBA ,  כי בטוח שהשחקנים שם יותר איכותיים ".   
" בסופו של דבר ,  כמו שאני גדלתי על שחקנים ישראלים כמו גיא גודס ושחקנים אחרים שבאו מהקריות ,  אז שחקנים אחרים צריכים שהשאיפה שלהם להיות שחקן ישראלי כזה או אחר ויותר מדי זרים מפריעים לזה .  אנחנו לא צריכים לחקות דברים לא טובים ממקומות אחרים ". 
הערב  ( ראשון )  יתייצב טפירו עם מכבי ראשון לציון לאחד המשחקים החשובים ביותר של הקבוצה העונה ,  כשיפגוש את הפועל חולון .  הפסד של הקבוצה עלול לגרור אותה למאבק על הירידה ,  אך ניצחון ישלח גם העונה את טפירו לרגעים האחרונים עם סיכוי להגיע לפיינל פור .
" חולון קבוצה שונה לגמרי ממה שהם פתחו את העונה .  הם התחזקו בהרבה עמדות ,  בראש ובראשונה בעמדת המאמן ועוזר המאמן טובים מאוד .  גם עמיר עוזי עשה שם עבודה מצוינת ,  אבל היה לו כלים פחות טובים .  ברגע שהם הביאו שחקנים טובים ,  אז הם עשו ניצחונות גדולים על חיפה וירושלים ,  הם קבוצה טובה ועמוקה .  מי שתדע לעמוד בלחץ הזה ולהשתחרר מזה ראשון תנצח את המשחק .  אני מאוד מקווה שזה יהיו אנחנו ". 
- אתה חושב שהמקום שהצבתם לעצמכם כמטרה  1-8 ,  הוא עוד ריאלי ?  
" אני לא חושב ששום דבר מאוחר .  איך שהשיטה בנויה - אנחנו צריכים להשתלב בשמינייה הראשונה ,  ומשם הכל פתוח .  אם נצליח לקלוט מהר את שני השחקנים החדשים שהגיעו לקבוצה הקיימת ,  ונרים את ההגנה שלנו ,  אז כל קבוצה תפחד להיפגש איתנו ,  כי אני חושב שבהתקפה יש לנו את הכלים ואנחנו יודעים לעשות הרבה דברים .  בשביל זה אנחנו צריכים לחבר את שני השחקנים החדשים  ( דארל טאקר ואוגונה אוניקווה ,  א.ש )  ,  לתפוס מקום בפלייאוף ,  ולבוא לשם מאוחדים .  עם הגנה טובה אפשר להגיע לכל דבר ". 
- בסוף העונה הנוכחית אתה מתכוון לעזוב את הענף ,  אולי לעבור לתחום האימון ?  
" מאיר טפירו בטוח ישחק כדורסל בעונה הבאה ,  אין שום סיכוי אחר ". 

עולה עם הלב
לפני המשחק החשוב של ראשל"צ נגד חולון ,  מאיר טפירו מדבר על הירידה ביכולת ,  האפשרות האירופית שפספס ,  הפרישה הכואבת מהנבחרת והחוק הרוסי המזיק .  ראיון

