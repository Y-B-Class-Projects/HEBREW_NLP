עושים צחוק מהחוק
החוק הרוסי מגדיל את מספר הדקות של הישראלים ,  אך הזרים הם עדיין אלה שמכריעים את המשחקים .  אור שקדי סוגר מחזור
בשנים האחרונות התרגלנו לראות הצגות אישיות בעיקר מכוכבים של קבוצות תחתית שלא הצליחו להציל את קבוצותיהן מהפסדים ,  כמו שעשו מתחילת העונה ברנדון יואינג וג'ון שארפר מרמת גן וג'סטין דנטמון מעפולה .  חזינו גם בסקוררים גדולים מקבוצות צמרת שתופסים יום נפלא כפי שעשו העונה לא פעם ג'רמי פארגו ודנילו פינוק .  אך ההצגה המדהימה של פו ג'טר בשבת ,  בה קלע 39 נקודות ,  מתוכן 9 מ-10 מתחום שלוש הנקודות ,  וסל ניצחון עם הבאזר מפתיעה מכמה מובנים .
 משחקו הטוב ביותר של ג'טר העונה ,  שלא פותח בחמישייה בדרך קבע ,  היה בהפסד לנהריה ,  אותו סיים עם 20 נקודות .  מלבד אותו משחק הציג הגארד האמריקאי משחקים סולידיים נוספים ,  אך באף אחד מהם לא קלע באחוזים טובים מחוץ לקשת .  ג'טר התרגל למעמד של שחקן שעולה לזמן קצוב מהספסל כדי לתת מנוחה לאחד הגארדים האחרים ,  ודווקא בגלל זה כשקיבל את ההזדמנות וקלע 20 נקודות במחצית הראשונה ,  הוא הבין שיש לו את ההזדמנות להוכיח מה הוא שווה .  בזמן שכל יתר שחקני ירושלים סבלו מיום חלש מאוד ,  גיא גודס הבין שיש לו על הספסל מכונת התקפה שמוכנה להתפוצץ בכל רגע .
 מול ירושלים עמדה קבוצה שנקלעה לאחד המצבים הקשים ביותר בליגת העל .  חודשיים וחצי לא קיבלו שחקניה הישראלים של הפועל עפולה את משכורתם החודשית ,  ולפני המשחק הם הודיעו כי הם מתכננים לפתוח בשביתה בעוד שבועיים .  על פניו היה נראה כי עפולה תרים דגל לבן לפני המשחק ולהפועל ירושלים לא תהיה עבודה קשה מדי .  אבל שחקניו של אלי רבי נלחמו למרות הכל והעניקו להנהלת הקבוצה ,  שעל פי הדיווחים עושה מאמצים על מנת לסדר את המצב הכספי ,  עוד כמה סיבות להעביר את המשכורות שמגיעות להם .
" עמדו בפנינו שתי אפשרויות ",  אמר לאחר המשחק אחד מהשחקנים הישראלים שהכריזו על סכסוך העבודה , " היינו יכולים לתת לירושלים לרמוס את הכבוד שלנו ,  כמו שהוא נרמס בתקופה האחרונה על ידי אי תשלום המשכורות .  למרות שלאף שחקן אין חשק גדול לתת מלחמה בתקופה כזאת ,  כולנו יודעים שלכל עונה יש את העונה הבאה ,  וחשוב שידעו שאנחנו נותנים מעצמנו הרבה בתקופה לא פשוטה .  החלטנו בינינו ובין הצוות המקצועי לתת הכל להצלחה של המועדון ,  כי בסופו של דבר אף אחד לא יזכור שבהפועל עפולה לא שילמו משכורות .  כולם יזכרו מי השחקנים שהיו שייכים לכישלון מסוים .  אנחנו לא ניתן יד לכישלון ". 
במצב הכלכלי הקשה אליו נקלעה עירוני נהריה בעונה שעברה דנו רבות .  לא מעט אנשים הוזכרו כאשמים בגרעון התקציבי שנוצר לקבוצה ,  מהנהלת הקבוצה ועד ספונסרים שנטשו .  בלב המהומה היו גם שחקנים שדרשו את חוזיהם הכספיים והחלו להרגיש מואשמים בעצמם לאחר שאחדים מהם שקלו להשבית את אימוני הקבוצה .  חלק מהשחקנים החליטו לעזוב את הקבוצה ,  כמו טוני וושהאם ופיל ריצ'י  ( שלבסוף חזר )  ,  ואחרים החליטו להמשיך ולתת מעצמם לקבוצה ,  בדיוק כמו עפולה השנה .  כחלק מתוכנית ההבראה חתמו השחקנים על קיצוץ רוחבי של 15 אחוז בשכר ,  וארון מגי ביחד עם רביב לימונד נשלחו למכבי תל אביב .
 מי שחושב שאותם שחקנים ישכחו מהקיצוץ הכלכלי בתוספת העיכוב בשכר והויתור על משכורות ,  קיבל את התשובה ביום ראשון בנהריה .  לאורך כל השבוע דאגו בראשון לציון להזכיר למגי שהוא הולך לפגוש את הקבוצה  " שלקחה לו כסף מתוך הכיס ",  והביאו את שחקן הפנים המוכשר חם למשחק .  מגי לא לקח שבויים בעין שרה ,  קלע 20 נקודות הוסיף 14 ריבאונדים ולא שכח להגניב חיוך לעבר הספסל המקומי בסיום .
 כחלק מהשיפור הטכנולוגי שמציגים השנה במנהלת ליגת העל ,  חל שיפור גם בתחום הסטטיסטיקה במשחקים .  לצד הנתונים היבשים על אחוזי הקליעה ,  ריבאונדים ,  אסיסטים וחסימות ,  הוסיפו השנה גם את מספר ההטבעות ואת הנתון החשוב ביותר שבו מתעסקים מאמני הכדורסל בשנים האחרונות  מדד הפלוס מינוס .  
למי שלא מכיר ,  המדד קובע עבור כל שחקן מה הייתה התוצאה על המגרש בזמן שהוא שהה על הפרקט .  בסיטואציה מסויימת קבוצה עשויה להפסיד ב-20 הפרש ,  אך שחקן ששיחק רק ברגעי המומנטום החיובי יסיים עם מדד חיובי ,  מה שיעזור למאמן לנתח את ההרכב לקראת המשחק הבא .  לא מעט שחקנים שנחשבים לשחקני נשמה ,  מוצאים את עצמם כעת עם מדד שלילי ,  ועל שולחן הניתוחים ,  מה שלא היה קיים בשנים קודמות .
 במשחק של בני השרון מול הפועל חולון מצא את עצמו קוקי בלצ'ר יושב בכל דקות ההכרעה על הספסל ,  נתון שלא צריך להדאיג את דן שמיר לאור המדד השלילי של בלצ'ר שעמד על מינוס 11 .  ארז כץ ,  ששיחק בהארכה גם משיקולי החוק הרוסי ,  סיים עם מינוס 17 ,  כשבמהלך ההארכה הוא צלל עד מינוס 22 .  מנגד ,  בחולון צריך מיקי דורסמן ,  שהמטרות של קבוצתו בליגה הולכות ונעלמות משבוע לשבוע ,  לשקול מחדש את מעמדו של שון דניאל שאיתו על המגרש הוליכה חולון ב-10 נקודות .
 משחקי המחזור ה-19 התאפיינו במספר מאבקים עיקשים עם השלכות ברורות על המיקום הסופי של העונה הסדירה .  דווקא כעת ,  שלושה מחזורים לפני שהליגה הסדירה מגיעה לסיומה ומפנה את מקומה לפלייאוף ,  כדאי להעיף מבט אל השחקנים הישראלים ,  שעבורם חוקק החוק הרוסי .  לא מעט יושבי ראש מבקרים את החוק ,  וכך גם המאמנים ,  אך העסקנים הצליחו להעביר את החוק לעונה נוספת ,  ונשאלת השאלה האם הישראלים באמת משפיעים בקבוצותיהם גם במשחקי המפתח ? 
שני משחקים נערכו במחזור האחון בין קבוצות צמרת לקבוצות תחתית .  הפועל ירושלים גברה על הפועל עפולה ,  ובקרב בין הישראלים ניצחה ירושלים 16:21 .  מכבי חיפה לא התקשתה מול עירוני רמת גן ,  שהרבה בזכות המתאזרח כריס ווטסון הפסידה בקרב בין הישראלים רק 26:30 .  בשלושת הקרבות הצמודים התמונה הייתה הפוכה - ראשון לציון ניצחה את נהריה וככל הנראה שלחה אותה לפלייאוף התחתון ,  אך הישראלים של נהריה ניצחו בקרב הפנימי 10:25 .  בני השרון קברה את סיכוייה של חולון להסתנן לפלייאוף העליון ,  אך הובסה בקרב בין הישראלים 38:22 .  גלבוע/גליל ונתניה ניהלו קרב פלייאוף בו ניצחה נתניה ,  אך גם כאן הישראלים של גלבוע/גליל היו עדיפים וניצחו 25:30 .
 התוצאות השונות של המחזור הנוכחי נותנות המחשה שהחוק הרוסי לא גורם לשחקנים הישראלים להשפיע יותר ,  ובסופו של דבר גם כשכופים על המאמנים לשלב את הישראלים למספר דקות מסוים ,  עדיין מי שמנצח את המשחקים החשובים הם השחקנים הזרים .  אם במנהלת הליגה ובארגון השחקנים רוצים לשנות את התמונה ,  עליהם לחשוב על פיתרון אחר ,  ונראה שהחוק הרוסי סיים את תפקידו .
 
עושים צחוק מהחוק
החוק הרוסי מגדיל את מספר הדקות של הישראלים ,  אך הזרים הם עדיין אלה שמכריעים את המשחקים .  אור שקדי סוגר מחזור

