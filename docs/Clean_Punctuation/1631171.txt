למרות המיתון - רוב תקציבי הפרסום גדלו ב-2009
על פי נתוני יפעת בקרת פרסום ל-2009 ,  חברות הסלולר ,  למעט סלקום ,  וחברות המזון והמשקאות ,  מלבד קוקה קולה ,  הגדילו את תקציבי הפרסום שלהם
היקף הפרסום המצרפי של עשרים המפרסמים הגדולים במשק גדל בשיעור של 3.5% ב-2009 ,  שנה של האטה כלכלית במשק - כך עולה מנתוני יפעת בקרת פרסום ,  המודדת את היקפי הפרסום בטלוויזיה ,  בעיתונות ,  בשילוט חוצות ובאינטרנט  ( באופן חלקי )  .
 על פי הנתונים ,  עמדה ההוצאה על פרסום של 20 המפרסמים הגדוליםת במשק על 1.26 מיליארד שקל ,  לעומת 1.21 מיליארד שקל בשנה קודמת .  לאור הנתונים לפיהם עוגת הפרסום קטנה ב-2009 בכ-4.5% ,  את עיקר הקיצוץ בתקציבי הפרסום ספגו המפרסמים הקטנים והבינוניים .
 את הגידול המשמעותי ביותר מקרב 20 המפרסמים הגדולים רשמה פרטנר ,  על רקע כניסתה לזירות חדשות :  טלפוניה פנים ארצית ,  אספקת אינטרנט ושיווק תכנים באינטרנט באמצעות הקמת אתר אורנג'-טיים .  פרטנר הגדילה את תקציב הפרסום שלה ב-2009 ב-45% - תוספת של 22.5 מיליון שקל ,  והיא כעת המפרסמת הגדולה ביותר בשוק הסלולר .
 גם פלאפון הגדילה השנה תקציבי פרסום :  ההוצאה של פלאפון על פרסום עלתה ב-35% - תוספת של כ-20 מיליון שקל לתקציב .  מבין שלוש חברות הסלולר ,  הייתה זו פלאפון שהראתה את השיפור הפיננסי הגבוה ביותר בדוחותיה הרבעוניים .
 סלקום ,  לעומת זאת ,  הקטינה את תקציב הפרסום ב-15% והוא עמד על 52.5 מיליון שקל .  סלקום היא כיום המפרסמת הקטנה ביותר מבין חברות הסלולר ,  בהפרש של 20 מיליון שקל מפרטנר .  מאידך ,  בנתוני יפעת לא נכללת ההוצאה של סלקום על פרסום במנועי חיפוש ואינדקסים ,  וגוגל בראשם ,  שנאמדת ביותר מ-3 מיליון שקל בשנה החולפת .  הוצאה משמעותית יש גם לפרטנר בזירה זו ואילו פלאפון משקיעה פחות בפרסום במנועי חיפוש .
 לדברי נתי יעקובי מנכ"ל יפעת בקרת פרסום , " הקטגוריה הסלולרית חוותה השנה מהפך עקב השקת הרשת החדשה של פלאפון ,  הכניסה של פרטנר לתקשורת ביתית והחלפת הבעלים בחברה ,  כניסתה של סלקום לתחום המדיה וכמובן כניסת האייפון לישראל .  אנו צופים כי בשנה הקרובה נחווה גם פרסום מאסיבי יותר של אפליקציות סלולריות ,  שהופכות להיות הדבר החם הבא ".  יעקובי ישתתף בכנס איגוד השיווק שייערך ביום ראשון ,  וירצה על הפרסומת החדשה .
 כל חברות המזון והמשקאות הגדולות ,  למעט קוקה קולה ,  הגדילו השנה את תקציבי הפרסום שלהם .  זאת ,  למרות או אולי בגלל שמדובר היה בשנת משבר שבאה לידי ביטוי בניסיון של הישראלי לצמצם את הצריכה שלו .
 החברה שעשתה את הקפיצה הגדולה ביותר בהוצאה על פרסום היא תנובה .  לאחר כמה שנים רצופות שבהן ירד תקציב הפרסום של תנובה ,  השנה הוא עלה ב-40% ל-66 מיליון שקל .  עדיין ,  למרות העלייה ,  תקציב הפרסום של תנובה הוא כמעט מחצית מזה של שטראוס .
 שטראוס הגדילה את תקציבה ב-5% והוא עמד ב-2009 על 113 מיליון שקל .  היא נותרה המפרסמת הגדולה במשק ,  מאז המיזוג בין שטראוס ועלית לפני מספר שנים .  המותג הגדול ביותר שלה מבחינת הוצאה על פרסום הוא דנונה ,  עם תקציב כפול מהמותג השני בגודלו - יטבתה חלב .
 גם קבוצת אסם הגדילה את תקציבי הפרסום ב-2009 - עלו ב-11% ל-63 מיליון שקל .  לעומתם ,  פרוקטר  &  גמבל חתכה משמעותית את תקציבי הפרסום שלה השנה - ירדו ב-28% להיקף של 63 מיליון שקלים .
 
למרות המיתון - רוב תקציבי הפרסום גדלו ב-2009
על פי נתוני יפעת בקרת פרסום ל-2009 ,  חברות הסלולר ,  למעט סלקום ,  וחברות המזון והמשקאות ,  מלבד קוקה קולה ,  הגדילו את תקציבי הפרסום שלהם

