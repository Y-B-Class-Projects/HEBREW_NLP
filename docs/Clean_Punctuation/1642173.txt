תלוש חדש יש - המעסיקים מתעלמים
בדיוק שנה חלפה מאז כניסתו לתוקף של החוק המחייב הענקת תלוש שכר פרטני במיוחד ,  אך 88% מכלל המעסיקים במגזר הפרטי מתעלמים ממנו ,  מה שעשוי לעלות להם ביוקר
קנס חריג בחומרתו של 151 אלף שקל הטיל השבוע בית הדין לעבודה בתל אביב על מסעדת ביג מאמא הנציב בת"א ,  ועל המנהלת דינה דמנטינה ,  בשל ביצוע עבירות ,  שהעיקרית בהן היא אי תשלום עבור שעות נוספות לעובדי המסעדה .  בבתי הדין לעבודה מונחות מאות תביעות העוסקות באותו נושא בדיוק שהגישו עובדים בחברות ובתי עסק שונים .  
את בעיית אי התשלום עבור שעות נוספות שביצעו העובדים ,  כמו גם עיוותים רבים בתלוש השכר של העובדים ,  אמור לפתור תיקון 24 לחוק הגנת השכר שנכנס לתוקף בדיוק לפני שנה .  התיקון התקבל ביוזמת ח"כ שלי יחימוביץ'  ( עבודה )  ובתמיכת ההסתדרות ,  משרד התמ"ת ואף ארגוני המעסיקים עצמם .  בהמשך לתיקון חויב המעסיק לציין בתלוש השכר של העובדים את מספר שעות העבודה המדויק שבהן הועסקו בחודש החולף .  
המשמעות המעשית היא שחברות ובתי עסק שבהם נהוגים ימי עבודה של 11-13 שעות ויותר ,  צריכים לנהל רישום פרטני שישקף את מספר השעות ביום שבהן הועסקו העובדים .  מעסיקים שהתעקשו במשך שנים לשלם לעובדיהם שכר גלובלי ,  אחיד ,  בלי קשר למספר שעות העבודה בפועל ,  נדרשו מעתה להחליף את השיטה .  לא רק פירוט שעות נוספות נדרש בתלוש ,  שנהפך בעקבות התיקון לשקוף במיוחד ,  אלא המעסיק נדרש לפרט ניכויים והפרשות ,  ימי חופשה ,  היעדרות ומחלה ,  תנאים סוציאליים ,  ותק ,  תעריף ליום ושעה עבור עובד יומי ועוד .  
1 בפברואר 2009 הוגדר בפי כל מי שעוסק באכיפת זכויות עובדים כ"יום בשורה "  לעובדים ,  אלא שסקר שנעשה על ידי חברת המחקר הכלכלי עוקץ מערכות ,  בניהולם של עמי ברגמן וחיים מולכו ,  מראה כי רוב הארגונים מצפצפים על התיקון .  בעוד שהמגזר הציבורי יישר קו כמעט לחלוטין ,  במגזר הפרטי - שם מועסקים רוב העובדים בישראל - רק 12.4% מהמעסיקים יישמו את התיקון .  כתוצאה מכך העובדים מפסידים מדי שנה סכומים לא מבוטלים המגיעים לכדי מאות מיליוני שקלים ,  בשל זכויות כלכליות שאינן משולמות להם .
 מי הם הארגונים המתחמקים מהיישום של תיקון 24 ?  עו"ד ערן גולן ,  מראשי עמותת קו לעובד ומיוזמי התיקון לחוק ,  אומר שהמעסיקים הגדולים דווקא החלו ליישם את החוק .  לדבריו ,  עיקר הבעיה היא מעסיקים בינוניים וקטנים ,  שלהם פחות מ-100 עובדים ,  כמו חנויות ,  רשתות אופנה ,  בעלי מקצועות חופשיים ,  מסעדות  ( כולל בתי קפה ופאבים )  ,  בתי מלאכה ,  משרדי עורכי דין ,  משרדי אדריכלים ואמרגנים .  לחברות אלה מצטרפות גם חברות הקבלן והשירותים - מגזר שידוע בהפרות חוזרות ונשנות של זכויות עובדים .  
רן  ( השם המלא שמור במערכת )  ,  בעל מסעדה בקריית אריה ,  מודה שהוא וקולגות שלו בענף המסעדנות  " אפילו לא חושבים ליישם את התיקון לחוק ".  
לדבריו ,  הסיבה לכך היא  " שכמעט כל סעיף בתיקון הזה הוא דרקוני ,  בלתי ניתן ליישום .  אם אתחיל לפרט בתלוש השכר כל רכיב סוציאלי שאני חייב לעובד ,  אעדיף לסגור את העסק ",  הוא אומר .  
יהודה אלחדיף ,  בעל בית דפוס בתל אביב ,  המכהן כיו"ר התאחדות המלאכה והתעשייה ,  מאשר ש"התיקון הזה גורם לנו לכאב ראש ".  לדבריו ,  הסעיף המחייב את המעסיק לציין בתלוש השכר את יתרת ימי המחלה של העובד ,  הוא  " פשוט רע .  עובד המבחין בתלוש השכר כי עומדת לזכותו יתרה של חמישה ימי מחלה אותם הוא לא ניצל ,  יעדיף להתחזות לחולה כדי לנצל ימים אלה כדי שלא 'יילכו לאיבוד' .  והרי ידם של רופאי המשפחה קלה והם נענים ללא היסוס לבקשת העובד לספק לו תעודת מחלה ",  אומר אלחדיף .
 לדברי גולן ,  אחת העבירות הנפוצות מצד המעסיקים הבינוניים והקטנים על הוראות תיקון 24 לחוק היא הימנעות מרישום יתרת ימי החופשה של העובד . " המעסיקים חוששים שעובד שרואה כי בתלוש השכר שלו רשומים לזכותו מספר נכבד של ימי חופשה לא מנוצלים ,  הוא ידרוש לפדות בכסף את הימים האלה ",  הוא מסביר .  
עבירה אחרת היא התחמקות מיישום הסעיף המחייב רישום הוותק של העובד . " נניח שעובד בחברה קבלנית המועסק חמש שנים בבית עסק מסוים עובר אחרי תקופה זו למקום אחר ",  מסביר גולן . " חמש השנים בהן הוא עבד בבית העסק הקודם חייבות להיחשב לזכותו כוותק בעבודה .  ואולם חברות הקבלן לא עושות זאת .  עם הצבתו של העובד במקום החדש ,  הן מוחקות את הוותק שלו ,  כאילו השנים בהן עבד עד כה לא היו ".  
עבירה נוספת נוגעת לחובה לרשום את שם המעסיק במדויק . " במקרים לא מעטים בהם עובדים תובעים את מעסקיהם ,  במהלך התקופה שבה מתבררת התביעה ,  החברה משנה את שמה ,  פעם ,  פעמיים וגם שלוש פעמים .  יש חברות שבתלוש השכר שהן מנפיקות לעובד הן לא מציינות את שמן האמיתי ,  ועכשיו לך תתבע אותן ",  אומר גולן .  נוהג זה נפוץ בחברות קבלניות נותנות שירותים ,  בחברות בקשיים או שתוחלת החיים שלהן נמוכה ,  במסעדות ובחברות המעסיקות עובדים בשכר נמוך .
 חברות ההיי-טק ,  שמלכתחילה לא אהבו את התיקון לחוק ,  הגבירו באחרונה את לחציהן על חברי הכנסת ,  כדי שלא יהיה תקף לגביהן .  30%-40% מהחברות לא טורחות לקיים את החוק בטענה שהן מעסיקות עובדים בחוזים גלובליים ,  אינן יכולות לעמוד בדרישות התיקון לחוק ,  למשל בתחום הרישום הפרטני של שעות העבודה .  
נתי אברהמי ,  מנכ"ל יעל תוכנה ,  אומר כי  " בענף שלנו נהוגות שעות עבודה גמישות .  אנו עובדים לעתים קרובות שעות רבות יותר כדי להשלים פרויקט דחוף ,  ואנו בקשר עם גורמים בחו"ל ,  דבר שכרוך בעבודה בשעות לא מקובלות .  העובדים מתוגמלים על זה יפה ,  במסגרת שכר גלובלי ,  וטוב להם כך .  תיקון 24 מתאים לעובדי הצווארון הכחול ,  לא לנו .  אגב ,  תיקון החקיקה הזה לא מתאים גם לעובדי הבנקים הבכירים ,  הנדרשים לעתים לעבוד סביב השעון ושכרם הגבוה משולם באופן גלובלי ". 
חברת הכנסת שלי יחימוביץ' חושבת אחרת . " עד לחקיקת תיקון 24 לא הייתי מודעת להיקף הנרחב של ההעסקה הגלובלית בישראל ",  היא אומרת . " מדובר בכלי לניצול עובדים בדרגים הנמוכים והבינוניים ,  שלעתים גורם להפרות של חוקים .  מחתימים את העובד על חוזה גלובלי - ואין לו ברירה אלא להסכים .  אם נחלק את משכורתם למספר השעות שעבדו ,  התוצאה תהיה שכר ירוד ונמוך לעתים משכר המינימום .  חוזה עבודה כזה קיים לא רק בהיי-טק ,  אלא גם במשרדי עורכי דין ובחברות תקשורת ",  היא מציינת . 
" עו"ד מתחיל הראה לי את תלוש השכר שלו ",  מספרת יחימוביץ' . " הוא מרוויח 16 אלף שקל .  לא רע .  אבל כשחילקנו את הסכום שקיבל במספר שעות העבודה שלו ,  מצאנו שבעצם הוא משתכר 10 שקלים בשעה .  גיליתי שאפילו עוזרי שופטים מועסקים בחוזים גלובליים .  תיקון 24 נועד ,  בין היתר ,  להיאבק בצורת ההעסקה הפוגענית הזאת ". 
רבים מהמעסיקים וגם רוב העובדים אינם מכירים את תיקון 24 לפרטיו ,  כנראה מכיוון שמדובר בחקיקה חדשה יחסית ,  אך ככל שיחלוף הזמן ירגישו המעסיקים את האפקט של התיקון ,  ואם לא יפעלו על פיו הם עלולים להיחשף לתביעות כספיות שיוגשו נגדם .  כך למשל ,  עובדים שפוטרו ,  ואפילו כאלה שעזבו מרצונם ,  יכולים לתבוע את המעסיק רטרואקטיבית על סמך תיקון 24 על אי רישום של שעות רבות שבהן הם עבדו ,  וכתוצאה מכך על אי תשלום של שעות אלה .  
אי רישום מסודר של שעות העבודה יכול לגרום למעסיק צרות כספיות מכיוון חדש לגמרי :  במקרה של תאונה במהלך העבודה ,  הביטוח הלאומי וחברת הביטוח עשויים להתנער מחובתם לשלם לעובד גמלה בגין הפציעה ,  בטענה כי בהיעדר רישום של שעות העבודה המדויקות ,  לא ברור אם הפגיעה אירעה במהלך שעות העבודה או לא .  
לרעת המעסיק פועל גם הסעיף בתיקון לחוק הקובע כי מוטלת עליו חובת ההוכחה בנוגע למספר השעות שהעובד הועסק בפועל .  כלומר ,  המעסיק יצטרך  " לשבור את הראש "  ולנסות להוכיח כי העובד אינו צודק בתביעתו ,  מצב שלא היה קיים עד לפני שנה ,  אז חובת ההוכחה היתה על כתפי העובד .  
כך או כך ,  נוכח הכמות הגדולה של תביעות כספיות מצד עובדים הצפויה בעתיד ,  ראוי לעדכן את נוהלי העבודה הקיימים וגם לא יזיק להפריש סכום קבוע לצורך מימון ההתדיינויות המשפטיות ,  לכל צרה .  ולא פחות חשוב :  כדאי לדאוג לביטוח מתאים לנושאי המשרה בארגון שיעמדו בעין הסערה ,  אם תתרחש .
 
תלוש חדש יש - המעסיקים מתעלמים
בדיוק שנה חלפה מאז כניסתו לתוקף של החוק המחייב הענקת תלוש שכר פרטני במיוחד ,  אך 88% מכלל המעסיקים במגזר הפרטי מתעלמים ממנו ,  מה שעשוי לעלות להם ביוקר

