עליה של 53% בתלונות למועצת הכבלים והלווין ב-2008
עיקר הפניות עסקו בנושאי תשלום ומקצתן בתוכן .  סך הכל השקיעו HOT ,  yes וערוצים 9 ,  24 ו-99 כ-313 מיליון שקל בהפקות מקור
HOT ו-yes השקיעו ב-2008 בהפקות מקור מעבר למחויבויותיהן הרגולטוריות ,  כך עולה מדו"ח המועצה לשידורי כבלים ולווין לשנת 2008 ובסך הכל הושקעו בהפקות מקור בטלוויזיה הרב ערוצית 313 מיליון שקל .  לדברי יושב ראש המועצה ,  ניצן חן : " האתגר שעומד לפתחינו לשנים 2009 ו- 2010 הוא התמודדות עם האתגרים הרבים שבפני הטלוויזיה הרב ערוצית ,  החל מהמשבר הכלכלי שנתן אותותיו גם בשוק זה ,  וכלה בחבילה הצרה ,  החבילה החינמית  ( DTT )  ושאלת הפרסום בכבלים כמו גם הסדרת שידורים בפלטפורמות וטכנולוגיות חדשות ". 
חברת הכבלים עומדת זו השנה השישית ברציפות במרבית חובותיה והשקיעה 159 מיליון שקל בהפקות מקור ,  סכום הגבוה ב-4% מהמוטל עליה ,  ושידרה 1,040 שעות הפקה מקומית ,  כמעט כפול מהמכסה הקבועה בחוק .  מתוך סכום זה השקיעה HOT 134 מיליון שקל בערוצי הבסיס ,  סכום הגבוה ב-17% מחובתה ,  ועמדה גם בחובת ההשקעה בהפקת סדרות דרמה ,  דרמות מורכבות וסדרי תעודה ,  כמו גם בחובת ההשקעה בהפקת סרטי טלוויזיה ,  סרטי קולנוע ,  דרמות מורכבות ומיני דרמות וסרטי קולנוע ישראלים .  בהפקות מקומיות בתחומי המדע ,  המוסיקה ,  התרבות והאומנות ,  השקיעה HOT כ-11.5 מיליון שקל ,  סכום הגבוה ב-86% מחובתה .  HOT לא עמדה בחובת ההשקעה בהפקות מקומיות בערוצים לגיל הרך ,  שם השקיעה 13% פחות מהנדרש ,  וכן לא עמדה בחובת ההשקעה בסרטי תעודה מורכבים .
 במהלך 2008 נקבעו ל-HOT 19 הפרות שרובן עוסקות בפרסומת וקידום מותגים ובשיבוץ תכנים בניגוד לסיווגם .  המועצה הטילה על HOT קנסות על פרסומת וקידום בתכניות  " בובות ",   " חשופים "  ו  " בובות חדר הלבשה ",  כשגובה כל קנס עומד על כ-90 אלף שקל .  כמו כן קיבלה HOT הפרות על אי עמידה בכללי שידורי הספורט בערוצים הפתוחים .  החברה נמצאת בהליך ברור בנוגע לזמן ההמתנה על הקו במוקד השירות .
 מ-HOT נמסר בתגובה : " אנו מאמינים ביצירה מקורית וגאים בהפקות המצוינות ופורצות הדרך שלנו שמפארות את לוח השידורים של HOT וזוכות להכרה בארץ ובחו"ל .  כמיטב המסורת ,  גם השנה השקענו מעבר למחויבויותינו הרגולטוריות ". 
חברת הלווין השקיעה ב-2008 בהפקות מקור 119 מיליון שקל ,  מתוכם הוכרו על ידי המועצה 109 מיליון שקל ,  סכום הגבוה בכ-12% מהחובה המוטלת עליה ,  ושידרה 961 שעות הפקה מקומית ,  פי שלושה מהנדרש .  המועצה לא הכירה ב-10 מיליון שקל משום שהם הושקעו בערוצי הבית של החברה ולא בערוצים העצמאיים ולכן לא נכנסו לחישוב ההשקעה בהפקות המקור .
 החברה לא עמדה בחובת ההשקעה בערוצי מפיקים עצמאיים והשקיעה סכום הנמוך ב-5% מהחובה ,  אך עמדה בחובת ההשקעה בערוצי הבסיס עם השקעה של כ-98 מיליון שקל ,  סכום הגבוה בכ-34% מחובתה על פי הכללים .  החברה עמדה גם בחובת ההשקעה בהפקות לגיל הרך ,  לילדים ולנוער .  yes לא עמדה בחובתה להשקיע בהפקת סרטי טלוויזיה ,  סרטי קולנוע ,  דרמות מורכבות ומיני דרמות והשקיעה בקטגוריה זו סכום הנמוך ב-82% מחובת ההשקעה .  כמו כן לא עמדה בחובתה לשידור ראשוני של הפקות מקומיות בחגים .  yes עמדה בחובת ההשקעה בהפקות מקומיות בתחומי המדע ,  המוסיקה ,  התרבות והאומנות והשקיעה סכום הגבוה ב-89% מחובתה בהפקות אלו .
 המועצה קבעה ל-yes 10 הפרות ב-2008 ,  שעסקו בפרסום וקידום מותגים ,  שיבוץ בניגוד לסיווג ואי עמידה בכללי שידורי הספורט בערוצים הפתוחים .
 מ-yes נמסר בתגובה : " פעם אחר פעם ,  מוכיחה yes כי היצירה המקורית היא מרכיב חשוב ומרכזי בעשייה הטלוויזיונית ומשקיעה בו רבות ,  אף מעבר לנדרש ,  ודואגת כי יהיה נגיש לכלל לקוחותיה ". 
ערוץ המוזיקה 24 עבר במהלך 2008 שינוי משמעותי ,  עם רכישת זכיינית ערוץ 2 קשת 45% ממניותיו לקראת סוף השנה .  עם זאת ,  הערוץ לא עמד גם בשנה זו במחויבויותיו והשקיע בהפקות מקומיות 20.8 מיליון שקל ,  סכום הנמוך ב-13% מהנדרש .  כמו כן לא עמד הערוץ בחובתו להשקיע בהפקות תעודה בנושאי מוסיקה ישראלית והשקיע 379 אלף שקל בלבד ,  סכום הנמוך ב-81% מחובתו .  יחד עם זאת הערוץ עמד בחובת ההשקעה בהפקות איכות בנושאי מוסיקה ישראלית כמו גם ,  בחובות שידור יצירות מוסיקה בעברית ,  שידור 24 שעות ביממה ,  הפקת קליפים לשירים חשובים ועוד .
 לערוץ יש חובות מצטברים משנת 2004 העומדים על כ-23 מיליון שקל ,  שלא הוחזרו בשנת 2008 .  בגין אי העמידה בחובות ההשקעה בהפקות מקור ותכניות תעודה נפתחו נגד הערוץ הליכי הפרה .
 מערוץ 24 נמסר בתגובה : " כידוע ,  בתחילת 2009 הושק הערוץ מחדש .  השנה האחרונה הייתה שנה תקדימית מבחינת היקף ההשקעה בתוכן מוסיקלי והשלמת חובות עבר .  גם ב-2010 הערוץ ממשיך במגמת ההשקעה במוסיקה ובתוכן מקורי ". 
הערוץ לא עמד בשנת 2008 בחובות ההשקעה בהפקות מקור והשקיע 17.5 מיליון שקל בלבד ,  סכום הנמוך ב-25% מהנדרש .  עם זאת ,  הערוץ עמד בחובת שידור שעות הפקה מקומית בשידור ראשוני ואף שידר 280 שעות מעבר לנדרש .  בנוסף ,  הערוץ עמד בחובתו לשדר הפקות מקומיות העוסקות בחברה ,  ובהוויה התרבותית של הציבור הדובר רוסית בישראל ושידר 893 שעות של הפקות אלה ,  260% יותר מהנדרש .  כמו כן הערוץ עמד במרבית חובותיו לעניין שידורים ,  תרגום ,  חדשות ואקטואליה .  
לערוץ 9 חובות מצטברים משנת 2004 בסכום כולל של כ-10 מיליון שקלים .  חובות ההשקעה בהפקות מקור יוחזרו על פי החלטת המועצה עד סוף 2010 וחובות ההשקעה בתעודה ודרמה יוחזרו בין השנים 2010-2012 .
 לאוניד בלחמן ,  מנכ"ל ערוץ 9 ,  מסר בתגובה : " ערוץ 9 מקפיד לפעול בהתאם לחוק והמגבלות הרגולטוריות .  בימים אלו עומדת פעילות הערוץ בסימן הפקת מקור חדשה בהשקעה חסרת תקדים של 4 מיליון שקל לציון 20 שנה לגל העלייה הגדול מחבר המדינות .  זאת לצד המשך השקעה בהפקות מקור בתחומי הבידור ,  האקטואליה והחדשות ". 
המועצה קיבלה ב-2008 כ-2,600 פניות ציבור ,  עלייה של 53% משנה הקודמת .  46% מהפניות הופנו לחברת HOT ו-19% ל-yes .  התלונות עסקו בעיקר בנושאי תשלום לחברות כולל חיוב יתר וקנסות יציאה .  60% מהפונים בנושאי כספים קיבלו זיכוי .  ההסדר אליו הגיעה המועצה הוא שהחברה שאליה עבר הלקוח תישא בחיוב במדיה והלקוח חויב בחברה אותה עזב .  
עוד תלונות שהתקבלו ב-2008 נגעו לזליגת תכנים בערוצי הספורט ,  שירות לקוחות לקוי ובעיות טכניות וקליטה .  רק 8% מהתלונות נגעו לתכן ועסקו בערוצים שהוסרו ,  ובתכניות הכוללות מין ואלימות וסיווג וסימון משדרים .
 על פי נתוני המועצה ,  בסוף שנת 2008 עמד מספר המנויים של HOT על 918 אלף מנויים ומספר המנויים של yes עמד על כ-560 אלף מנויים .
 
עליה של 53% בתלונות למועצת הכבלים והלווין ב-2008
עיקר הפניות עסקו בנושאי תשלום ומקצתן בתוכן .  סך הכל השקיעו HOT ,  yes וערוצים 9 ,  24 ו-99 כ-313 מיליון שקל בהפקות מקור

