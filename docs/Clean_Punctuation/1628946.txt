אי טורף 
" נכנסים לאנדזון ":  המגן האימתני של הג'טס בלע את טובי התופסים .  האם אוצ'וסינקו שוב יילכד ב"אי של דארל ריוויס "?  
" קורנרבק טוב הוא כמו שחקן פוקר ",  טוען דארל ריוויס מהניו יורק ג'טס ,  וכמו בפוקר עליו לבחון את שפת הגוף של יריביו ,  הלא הם הרסיברים ,  ולזהות מבעוד מועד את הסימנים המסגירים .  האם הרסיבר מטה את כתפיו מעט קדימה במהלך מסירה ?  האם הוא מתחיל את הריצה שלו לאמצע עם רגל שמאל על הקו ?  האם הוא מחמם ומגמיש את אצבעותיו לפני שהוא פותח במיאוץ לחמישים יארד ותפיסה ,  או שמא זו רק הדרך שלו לבלף ?  וכפי ששחקן פוקר מנוסה יודע לקרוא במהירות את השולחן ,  כך צריך מגן הפינה לקרוא את המגרש ולדעת כהרף עין מה מבדיל בין רנדי מוס לצ'אד אוצ'וסינקו ואיך בדיוק לנצל את זה לטובתו .  אם לשפוט לפי תוצאת המשחק ביום ראשון האחרון ,  שבו הביסה ניו יורק של ריוויס את סינסינטי של אוצ'וסינקו 0:37 ,  אחרי שבוע ארוך של טראש טוק ,  בעיקר מצדו של האחרון ,  נראה שריוויס הוא שחקן הפוקר המוצלח מבין השניים ,  אלא אם כן יתברר בסוף השבוע שכל זה לא היה אלא תרגיל מתוכנן של מאמן סינסינטי מרווין לואיס ,  ששמר על הקלפים קרוב לחזה במטרה לחמוק ממפגש פלייאוף עם יוסטון ולפגוש שוב את הסילונים הפעם למשחק בית .  אכן ,  פוקר במיטבו .
 ריוויס נולד בשנת 1985 בעיירה אליקויפה בשבפנסילבניה ,  הידועה גם כמקום שבו גדל והתחנך שנים קודם לכן מייק דיטקה ,  המאמן האגדי של הדובים משיקגו .  ריוויס החל את דרכו בפוטבול בתיכון המקומי ,  שם הפך עד מהרה לכוכב  .  לפסגת הישגיו הגיע במשחק הגמר נגד תיכון צפון להיי שבו רשם חמישה טאצ'דאונים ,  מתוכם שלושה בריצה ,  החזרת פאנט והחזרה של ניסיון לשער שדה של היריבה ,  מסירה ל-39 יארד ,  תפיסת מסירה וחטיפה אחת ,  והכל כדי להוביל את קבוצתו לקאמבק מהסרטים ולניצחון 27:32  ( אחרי שנכשלו מספר פעמים בנסיון להשיג שתי נקודות ולא הלכו על בעיטה )  .  מלבד פוטבול הצטיין גם בכדורסל ,  ולמרות שהוא מתנשא לגובה של 1.80 בלבד ,  הוביל את התיכון במשך שנתיים רצופות לזכיה בתארים כשהוא מסיים כקלע המצטיין עם ממוצע של 25.2 נקודות למשחק .  
בתום התיכון החליט ריוויס להתמקד בפוטבול וקיבל את ההצעה להצטרף לנבחרת של אוניברסיטת פיטסבורג הסמוכה ,  שאותה העדיף על פני סטנפורד .  בשלוש שנותיו האקדמיות רשם 129 תיקולים ,  שמונה חטיפות וארבעה ביקורים באנדזון .  ב-2006 זכה במהלך השנה בפוטבול המכללות של ESPN  ,  כשבמשחק נגד ווסט וירג'יניה החזיר פאנט של 80 יארד ,  תוך שהוא מהתל בהגנה ,  שובר תאקלים ומקנח בסיבסוב לאנדזון .  ריוויס ויתר על השנה הרביעית באוניברסיטה ובדראפט 2007 נבחר במקום ה-14 בסיבוב הראשון .  המלעיזים יאמרו שאת מיקומו הגבוה יש לייחס לליגה שאוהבת קורנרבקים ,  כפי שניתן ללמוד מעשרת הדראפטים האחרונים ,  בהם נבחרו 39 מגני פינה בסיבוב הראשון ו-82 בסיבוב השני ,  כאשר רק רסיברים נבחרו יותר .  הטעם לכך הוא שחוליות ההתקפה בליגה מבצעות מהלכים רבים עם מספר גדול יחסית של רסיברים ,  ולפיכך מאמני ההגנה מרגישים צורך לעלות לפעמים עם שלושה קורנרבקים ואף יותר כדי להתמודד עם מהירותם של התופסים .  מכאן גם התחושה השוררת בליגה ,  לפיה תמיד יש מקום לאיזה מגן פינה טוב .  
אולם הפופולריות של הקורנרבקים לא מפחיתה מגודל ההישג של ריוויס ,  שמרגע בחירתו הצדיק את האמון שניתן בו .  בשנתו הראשונה תיקל 74 פעמים ,  חטף שלושה כדורים וגרם לפאמבל אחד ,  והיחידים שהצליחו להגיע לטאצ'דאון במשמרת שלו היו הקליברים טרל אואנס ובריילון אדוארדס ,  כיום עמיתו לקבוצה .  בעונתו השניה רשם ריוויס 45 תיקולים ,  חטף חמישה כדורים והחזיר אחד מהם לטאצ'דאון ,  גיוון עם פאמבל וסאק ונבחר בסוף העונה לאול פרו ולפרו בול ,  שבמהלכו גם חטף כדור אחד שהיה בדרכו לאנקואן בולדין .  העונה נזקפים לזכות ריוויס 54 תיקולים ,  שש חטיפות וטאצ'דאון אחד ,  והמשחק הטוב ביותר של רסיבר מולו היה של טד גין ג'וניור ממיאמי ,  עם 57 יארד וטאצ'דאון בארבע תפיסות .  יכולת זו זיכתה את ריוויס שוב בבחירה לפרו בול ,  כך שהוא ועוד שניים מחבריו לקבוצה ,  אלן פנקה  ( שזו תהיה הופעתו התשיעית הרצופה )  והסנטר ניק מנגולד יזכו בכל מקרה לבקר בעוד מספר שבועות במיאמי .  
יכולתו האישית של ריוויס תורמת רבות גם להגנה הקבוצתית הנפלאה של הג'טס ,  ופותחת בפניה אופציות נוספות ,  כגון הוספה של שחקנים לבליץ ,  שחרור שחקני הסייפטי לשמור על שחקנים אחרים במקום להביא עזרה על השחקן שלו והעמסת שחקנים בשמירה האזורית כדי לפתות את הקוורטרבק לזרוק דווקא בכיוונו של ריוויס ,  פעולה שתסתיים בדרך כלל בחטיפת כדור .  אפילו דרו בריס ,  שהתפרסם בזכות ידו המדויקת וביכולתו למצוא רסיברים עם או בלי שומרים מסביבם ,  הודה שהיסס לזרוק בכיוונו ,  בעוד שקוורטרבקים אחרים ויתרו מראש על הניסיון .  
חרף הצלחתו ,  נותר ריוויס צנוע ,  וכאשר נשאל מיהו לדעתו הקורנרבק האידיאלי ,  השיב שהיה משלב בין עבודת הרגליים של דיון סנדרס ,  הראיה של טיי לואו  ( גם מאליקויפה )  ,  המהירות של דארל גרין ,  הידיים של צ'מפ ביילי והאתלטיות של צ'רלס וודסון .  הקורנרבק שלו יידע לעשות הכל :  לשמש כצל למהירים שברסיברים ,  להפריע למסלול ריצתם ,  לרוץ ,  לקפוץ ,  לתקל ולחטוף .  לחבריו בג'טס ,  לעומת זאת ,  הקורנרבק האידאלי נשמע בדיוק כמו ריוויס ,  שיש בו הכל מכל ,  הרבה מעבר למה שמשתקף בסטטיסטיקה ,  ולא רק בשל כמות המסירות שלא הגיעו ליעדן משום שבדיוק עבר שם בסביבה ,  אלא העובדה שהוא משתק לבדו בכל משחק את הרסיבר הראשי של היריבה .  לא בכדי הוא זכה לכינוי  " האי של ריוויס ",  על שום יכולתו לבודד ולהעלים את יריביו כבמטה קסם .  חברו לקבוצה ,  התאקל כריס ג'נקינס ,  אמר עליו כי  " הרווח היחיד שבלהיות פצוע זה לצפות בבחורצ'יק מתפתח ,  אני אוהב לראות אותו עובד והייתי משלם כדי לראות אותו משחק ". 
גם המאמן של  " המאפיה הירוקה ",  רקס ריאן ,  לשעבר שר ההגנה של בולטימור ומי שנחשב כיום לאחד המומחים ההגנתיים של הליגה ,  לא מפסיק לדבר בשבחו של הכוכב החדש של התפוח הגדול ולהכתירו כשחקן ההגנה הטוב ביותר עמו יצא לו לעבוד : " אם יש שחקן אחד שאני רוצה שיכסה מישהו כשהמשכורת שלי מוטלת על הכף ,  הרי זה ריוויס ".  לאחרונה גם נקלע ריאן לוויכוח שבדרך כלל לא אופייני למאמנים ,  כאשר התעקש כי ריוויס צריך לזכות בתואר שחקן ההגנה של השנה ,  ואם זה יקרה ,  הוא יהיה הקורנרבק הראשון שזוכה בתואר מאז דיון סנדרס ב- 1994 .
 ריוויס עצמו מייחס את הצלחתו לשיפור שחל בהבנת המשחק שלו .  כרוקי ,  הוא בילה שעות ארוכות מול סרטי פוטבול ,  אבל לא השכיל ללמוד מהם כיצד לשפר את משחקו ,  ואילו כיום מספיקה לו שעה וחצי של צפיה בסרטים במסגרת אסיפות הקבוצה כדי לשאוב את כל המידע הדרוש לו  ,  כשהוא מתמקד רק ברסיברים ,  לאחר שגילה שלמהלכים של הרצים האחוריים הוא מגיב באופן אינסטינקטיבי .  בנוסף לחכמת המשחק ,  ריוויס מצטיין גם בכושרו הפיזי .  בכל פגרה ,  בזמן שרבים משחקני הליגה משתכשכים להם להנאתם במימי הבריכה הצוננים ופארב שוב מודיע על פרישה ,  ריוויס ,  שמתאמן יחד עם דונובן מקנאב ,  מרים גלגלי משאיות ענקיים ,  מושך מזחלות עם משקולות עליהן ורץ במעלה הרי אריזונה בשיא החום ,  וכתוצאה מכך כמעט שאינו מתעייף במהלך משחקים .  מאפיין נוסף של ריוויס הוא נכונותו המתמדת ללמוד מכל אחד ובכל שלב כיצד יוכל לשפר עוד את משחקו .  כך ,  למשל ,  שאב השראה מאדריאן ווילסון מהקרדינלס ,  שהגיע כזכור לסופרבול האחרון ,  והחל להתאמן בשיטתו ,  כשהוא לומד כבר בקיץ כל רסיבר עמו הוגרל להתמודד ,  ומתכנן את אימוניו בהתאם וכך מבטל את יתרון ההפתעה של יריביו .
 הסוד הגדול של ריוויס ,  שאולי יקנה לו את תואר  " שחקן ההגנה של השנה "  הוא מנהגו לשלוח לסנדרס ,  ההוא מ- 94' ,,  הודעות על מנת לקבל ממנו  " טיפים ",  בנוסף לאלו שהוא מקבל באופן שוטף מבן דודו שון גילברט ,  שהיה דיפנסיב אנד במשך שנים רבות בליגה .  לכל אלה מוסיף ריוויס גם קורטוב של לוחמה פסיכולוגית .  לאחר שעצר את רנדי מוס ,  שגבוה ממנו ב-13 סנטימטר ,  במחזור השני על ארבע תפיסות ל- 27 יארד וסיים עם חטיפה ,  אישר את השמועה שהוא מנהל קרב מוחות עם המצ'אפים שלו במהלך משחקים .  על מנת לעזור לעצמו להתרכז בכוכב היריבה ולהוציא את האחרון מריכוז הוא למעשה משמש  " כמראה "  לאותו רסיבר לכל אורך המשחק .  הוא מקפיד לשבת בדיוק מולו על הספסל ,  נעמד כשיריבו מתרומם על רגליו  " ואפילו מלווה אותו לשירותים ".  ריוויס ניחן בחוש הומור גם מחוץ למגרש ,  ובעבר השתתף יחד עם כריס דוהון מהניקס במופע סטנד אפ ומערכונים של ספורטאים מניו יורק במועדון מקומי ,  שם התמקד בעיקר בבדיחות : " I've got you covered ".  בנוסף יש לריוויס חברת הפקות מוזיקליות בשיתוף עם בן דודו גילברט והוא עצמו מנגן בתופים ואף כותב מילים ,  כך שאם הג'טס יחוללו נס בפלייאוף ,  כפי שחוללו בעצם העפלתם למרות  " ההישג "  של סאנצ'ז ,  שבעונתו הראשונה כקוורטרבק פותח רשם לחובתו יותר איבודים  ( 20 )  מטאצ'דאונים  ( 12 )  ,  יהיה מי שיכתוב עבורם שירי תהילה .  אבל לפני כן הם יפגשו שוב את סינסינטי כבר בשבת ,  למשחק על כל הקופה .  אז יצטרכו שני הצדדים לחשוף את כל הקלפים שבידיהם ,  ואנו נדע אם בכל זאת יש אמת בטענתו של אוצ'וסינקו כי  " דארל ריוויס לא יכול לכסות אותי בשקית נייר חומה בפינת רחוב במנהטן בתוך תא טלפון ",  או שמא ריוויס יזכה שוב לכתוב בטוויטר : " בוקר טוב עולם .  בדיוק קמתי מחלום משוגע ,  אוצ'וסינקו הגיע לאי של ריוויס ונעלם ". 

אי טורף 
" נכנסים לאנדזון ":  המגן האימתני של הג'טס בלע את טובי התופסים .  האם אוצ'וסינקו שוב יילכד ב"אי של דארל ריוויס "? 

