איטליה :  יובנטוס ניצחה את מילאן 1:2
דל פיירו כבש את שערו ה-179 בסרייה A ,  הפך לכובש המצטיין של יובה בכל הזמנים וסידר לקבוצתו ניצחון יוקרתי בסן סירו
כשמילאן ויובנטוס נפגשות זו תמיד סיבה לחגיגה .  80 אלף צופים מילאו את סטדיו סן סירו ,  מיליונים רותקו למסך הטלוויזיה לראות שתי אימפריות בקרב ענקים ,  שתי קבוצות שכל כך רוצות לחזור למרכז הבמה באיטליה .  אלא שהערב הנפלא הזה היה שייך לאיש אחד .  אלסנדרו דל פיירו כבר לא ילד .  בן 36 .  ולא היה יותר ראוי ממנו לכבוש את השער השני בדרך לניצחון 1:2 .  שער שהפך את הנסיך לכובש המצטיין של יובה בליגה בכל הזמנים .  עוד לפני כן ,  רומא ניצחה 0:2 בביתה את לצ'ה ,  אך איבדה את הקפטן פרנצ'סקו טוטי ,  שהורחק ויחמיץ את הדרבי מול לאציו בשבוע הבא .
 לא מעט שמועות נפוצו לאחרונה בנוגע לאלסנדרו דל פיירו .  הנסיך טרם סיכם על חוזה חדש ביובנטוס ובאיטליה יש שהעריכו כי זו עשויה להיות עונתו האחרונה של הסמל בשורות הביאנקונרי .  אלא שבדקה ה-65 ,  כל המחלוקות נעלמו .  דל פיירו נעץ את השני ברשת של מילאן ועשה היסטוריה .  השער ה-179 שלו במדי יובה בסרייה A - אחד יותר מג'מפיירו בינפרטי האגדי - הפך אותו לכובש המצטיין של הקבוצה בליגה בכל הזמנים .  האם השער הזה יהיה שווה לו חוזה חדש ?  
אחרי ארבעה ניצחונות רצופים ,  במילאן כבר דיברו בגלוי על חזרת האימפריה ,  אבל בדיוק כמו במשחק במדריד ,  כשהרוסונרי פגשו יריבה חזקה ,  הבעיות צפו על פני המים .  ללא רונאלדיניו הפצוע ,  מילאן לא עשתה מספיק דברים יצירתיים ופספסה הזדמנות לעלות זמנית לפסגה .  
השער הראשון במשחק נכבש בדקה ה-24 .  פאביו קוואלירלה שם את הראש ונגח לרשת לאחר הגבהה של פאולו דה צ'לייה .  ואז הגיע הרגע הגדול של דל פיירו .  מוחמד סיסוקו הגיע למצב נוח ,  אבל התבלבל ברגליים .  הכדור התגלגל לעברו של דל פיירו שנעץ שער היסטורי .  זלאטן עוד הספיק לנגוח שער מצמק בדקה ה-82 ,  אינזאגי ורוביניו החמיצו מצבים להשוות ,  אבל מילאן יצאה ללא הנקודות .  
יובנטוס השיגה ניצחון ראשון בסן סירו על מילאן מזה חמש שנים ועלתה למקום הרביעי .  מילאן ירדה למקום השלישי ולמעשה התוצאה הזו הבטיחה ללאציו שבוע נוסף בפסגה ללא קשר לתוצאה שלה מחר במשחק החוץ בפאלרמו .
 מסתבר שהגיבוי של הנהלת הג'אלורוסי למאמן קלאודיו ראניירי השתלמה .  רומא השיגה ניצחון ליגה שלישי העונה והורידה את מפלס הלחץ במועדון לפני הדרבי הגדול של הבירה מול לאציו בשבוע הבא .  המארחים חלפו בעזרת שלוש הנקודות על פני לצ'ה ,  שממשיכה להפסיד בחוץ אחרי ניצחונות ביתיים .  
המחצית הראשונה הסתיימה ללא שערים ,  אבל עם מצבים רבים וקורה בכל צד  ( דניאלה קורביה ללצ'ה ,  מרקו בוריילו לרומא )  .  בדקה ה-62 פרץ ניקולאס בורדיסו את הסכר כשנגח פנימה אחרי הגבהה של ג'ון ארנה ריסה .  14 דקות לאחר מכן מירקו ווצ'יניץ' הכפיל את התוצאה מבישול של פרנצ'סקו טוטי ,  שמיד לאחר מכן התעמת עם רובן אוליברה ושניהם ראו כרטיס אדום .  רומא אמנם מנצחת ,  אבל טוטי לא ישחק בדרבי .
 
איטליה :  יובנטוס ניצחה את מילאן 1:2
דל פיירו כבש את שערו ה-179 בסרייה A ,  הפך לכובש המצטיין של יובה בכל הזמנים וסידר לקבוצתו ניצחון יוקרתי בסן סירו

