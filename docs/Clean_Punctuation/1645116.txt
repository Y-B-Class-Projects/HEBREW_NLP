שטיח צהוב
מכבי תל אביב פיתחה בשנים האחרונות פחד גדול מהפועל תל אביב ,  פחד מובנה והרסני שהוא תוצאה של תהליך ארוך .  או כמו שאומר אלי כהן : " לאורך השנים בהפועל חיכו לדרבי ובמכבי פחדו שהוא יגיע "
 במהלך שנות ה-90 ,  בשבוע שקדם לאחד ממשחקי הדרבי ,  התהלך באי נוחות יו"ר מכבי תל אביב דאז דני לאופר ושידר לחץ גדול . " אנחנו בתקופה רעה דווקא לפני הדרבי ,  הפועל יבואו אש וינצלו את זה ",  התריס בסובבים אותו .  אבי כהן ה"ירושלמי "  שמע את לאופר ,  הסתובב אל היו"ר ואמר : " דני ,  אתה יכול להיות מודאג מכך שאנחנו בתקופה לא טובה ,  אבל תעשה את זה אחרי הדרבי .  כי אם עוד לא ברור לך מה שברור לכל השחקנים :  זה לא ממש משנה באיזה כושר אנחנו ,  את הדרבי אנחנו מנצחים .  כשאנחנו רואים הפועל או כשהפועל רואה אותנו ,  כל החוקים משתנים והשורה התחתונה ברורה ". 
מי היה מאמין שדבריו של המגן המהולל יהפכו תוך פחות משני עשורים לאנטיתזה מוחלטת למה שקורה היום .  ומה שקורה היום הוא שמכבי תל אביב פיתחה פחד סמוי מהפועל תל אביב .  יגאל אנטבי היטב לבטא זאת לפני אחד הדרבים בעונה שעברה ,  והחשש הפסיכולוגי הזה עדיין לא נפתר .  שחקנים באים ,  שחקנים הולכים ,  אבל הפחד המושרש מהיריבה באדום מעיק על מכבי תל אביב בכל פעם מחדש ברגע שהיא מגיעה לדרבי .
 שורשי הפחד מתחילים אי שם בסוף ה-90 .  הפועל תל אביב עברה לידיים פרטיות ,  מכבי תל אביב עברה לידיים של לוני הרציקוביץ' והדרבי עבר משליטה מוחלטת של הצהובים למאזן יותר שוויוני .  מכבי ,  אולי שבעים ובטוחים מדי בעליונות שלהם ,  הלכו ואיבדו את הערכים שסידרו להם שליטה מוחלטת בעיר ,  וצברו הפסדים שפתאום התגבשו לפחד פסיכולוגי בשנים האחרונות .  
אלי כהן ראה דרבים משני הצדדים וברור לו מהיכן נוצרה הפאניקה המקצועית מהשד האדום . " זה לא משהו חדש שמכבי תל אביב מבוהלת מהפועל תל אביב ",  הוא אומר . " זה תהליך שמתרחש כבר יותר מ-10 שנים ,  וכמו שאני רואה את הדברים ,  הבסיס לכך מצוי בעיקר בשקט שהמערכת משדרת ובגב שהיא נותנת לדרך מקצועית ברורה מבלי להיכנע לכל מיני תכתיבים ולחצים .  אפשר לראות שכאשר אימנתי את מכבי תל אביב לפני שלוש שנים ניצחנו דרבי אחד ,  הפסדנו אחד והשלישי הסתיים בתיקו ,  וגם בעונה שניר קלינגר אימן למכבי הייתה סוג של עליונות על הפועל . 
" למה זה קרה ?  כי למרות כל הלחץ ,  אנחנו עשינו את מה שעושים בהפועל כבר הרבה שנים ,  וזה לנסות ולבנות מלמטה ומהיסודות ,  לשחק בדרך בה קבוצה צריכה להתחבר ולא לנסות לייצר קומבינה שתנסה באופן מיידי לרצות את הקהל ולאחר מכן תתרסק לכולם בפרצוף ",  ממשיך אלי כהן . " כמובן שבשני המקרים לא הייתה סבלנות ,  הלחץ עשה את שלו ומכבי חזרו לדרך לא דרך ,  דרך של שחקנים לא מחוברים שמתחלפים מדי שנה ,  שחקנים שלא מספיקים להתחבר למערכת ולקבוצה .  במשחקים גדולים כמו אלה בין מכבי להפועל תחושת הביטחון של השחקנים ותחושת השייכות הן קריטיות ,  ומה שקרה במכבי לאורך השנים יצר מצב שבהפועל חיכו לדרבי ובמכבי פחדו שהוא יגיע ". 
גם דני לאופר מזהה את שורשי הפחד עוד בתקופת הרציקוביץ' ,  בה הדרבי הפך פחות קריטי אחרי עשור של ניצחונות ושחקנים שהגיעו ולא היו מספיק מחונכים לחשיבותו : " מה שהיה במכבי תל אביב במהלך השנים הללו היה מבייש .  אני לא בא בטענות ללוני כי הוא לא ידע איך צריך לעשות את זה ,  אבל עם כל הכבוד לדרך מקצועית ולהתנהלות ,  יש ערך אדיר למה שהבוס הגדול משדר מלמעלה .  רק הוא משדר לשחקנים מה זה עבורו להשתייך למכבי ומה הוא דורש מהם ,  וכמובן מה זה דרבי ומה קורה אם מפסידים בו .  קח את מכבי פתח תקוה ,  שקטנה פי כמה ממכבי תל אביב ,  תספור כמה דרבים הם הפסידו בעשור האחרון ולא תגיע ליד אחת .  למה ?  זה לא בגלל ה-200 אוהדים שלהם ,  זה בגלל שהם רואים בעיניים את הפרצוף של הלוזונים ומה שיקרה אם לא ירקו דם בדרבי .  תכל'ס ,  במכבי לא הייתה את הגישה הזאת ורק היום מתחילים משהו שעם הזמן יכול להביא לימים חדשים ". 
הצלחה בדרבי ,  כאמור ,  מתחילה בקשר בין השחקנים למערכת ,  בחינוך ששחקן מקבל מקבוצות הנוער ,  וכל הדברים שמכבי קצת איבדה והפועל יותר רכשה בשנים האחרונות .  אלו דברים שמבססים זהות ,  כולל שנאה יוקדת ליריבה ,  ובלי כל אלו הביטחון של מכבי לקראת משחקי דרבי הלך ונשחק עד שפתאום כדור השלג הפך לחשש פסיכולוגי מוטמע . " ביום שני אנחנו באים לדרבי עם תחושה קצת אחרת ממה שהייתה אצלנו כל השנים ",  מסביר זאת שחקן בכיר במכבי תל אביב הנוכחית . " אני אשקר אם אומר שאין פחד וחשש ששוב שחקנים יקבלו פיק ברכיים ,  יאכזבו והפועל יאכלו את הדשא ,  אבל אנחנו מרגישים שאפשר לעשות משהו אחר ".   
" צריך להבין שאנחנו אחרי שנים שבהן כמעט לאף שחקן במערכת לא היה טוב וכמעט כולם לא ממש רצו להיות כאן .  ברמת שחקני הבית אני יכול לומר לך שתמיד הרגשנו לא מוערכים מקצועית וכלכלית .  היה תמיד את המשפט בין השחקנים לפיו 'את הבוחטות נותנים לשחקני רכש ולשחקני הבית שומרים את משכורות הרעב' .  בגלל זה הרבה ברחו במהלך השנים וגם הרבה כשרונות שנשארו נבלעו באווירה הלא טובה והתעסקו בהרבה דברים חוץ מכדורגל .  הכל הלך לאיבוד . 
" קח לדוגמה את תמיר כחלון ",  ממשיך אותו שחקן , " הוא מסמל את כל האמונה לקראת הדרבי הקרוב .  זה שחקן שלא רצה לשמוע על מכבי עד לפני שנה ורצה רק להישאר בבני יהודה ,  והיום הוא השחקן הכי מאושר כאן .  ב-10 שנים האחרונות גדלו כאן שחקני בית תותחים ששיחקו בכל הנבחרות הצעירות ,  שחקנים שאני הערצתי בתור נער ופתאום הם לא התאימו למנהלים או שהם ברחו מכאן בעצמם .  זאת הייתה תוצאה של כל האווירה ששררה כאן .  היום מנסים לתקן את הכל וכולם מרגישים את זה ". 
ההוכחה הטובה ביותר לדבריו של השחקן היא קבוצת הנוער המופלאה בראשות גיא צרפתי ודדי בן דיין ,  שזכתה בדאבל בקלות יתרה ,  אבל פשוט לא מצאה את עצמה בקבוצה הבוגרת של מכבי .  אלי כהן הבין זאת הרבה לפני כולם ,  עוד כשאימן את הפועל ,  ופתאום גילה הרבה שחקנים צעירים שרוצים לחצות את הכביש לצד הפחות מנצח . " לקראת סוף העונה עם הפועל תל אביב ,  התחלנו כבר להתכונן לעונה הבאה .  התחלנו לבחון את היריבות ,  וגילינו שאין לנו את אותה רמה של שחקני בית כמו במכבי תל אביב או מכבי חיפה ,  ושהפועל של העונה הבאה תהיה תלויה מאוד באחוזי ההצלחה שלה עם שחקני הרכש ".   
" ראינו שלמכבי גדל דור שחקנים מצוין ,  ולכן זה הפתיע אותי שפתאום חלק מהם רצו לעבור להפועל .  הגיע הקיץ ופתאום אני שומע מכל הנציגים של אותם צעירים מוכשרים ,  כמו צרפתי ,  בן לוז ,  בן דיין ועוד ,  כמה שהם רוצים לעבור להפועל ומוכנים לעשות זאת גם בפחות כסף .  ידעתי מראש שקשה מאוד יהיה לבצע אפילו העברה אחת מכל השמות האלה ,  אבל זה נתן לי מדד ברור לגבי מה שקורה מנטאלית במכבי תל אביב ומה שצפוי לה .  זה מסמל בעיני את התהליך שעברה מכבי במשחקי דרבי מאז ועד היום ". 
במסגרת אותו תהליך ,  מכבי משכה אליה פחות שחקנים בכירים .  הדרבי הפך לנחלתו היחידה של אבי נמני ,  הוא היה הכוכב ,  הוא היה המושיע ,  כולם ציפו למוצא רגליו ,  אבל נמני לא יכול היה לשחק לנצח .  בהפועל עברו הרבה יותר שחקנים מהסוג שאנחנו אוהבים לכנות :  שחקנים שמנצחים דרבי . " אני באופן אישי הרגשתי שבהפועל תל אביב יש הרבה יותר שחקני דומיננטיים ומובילים וברגעי הלחץ הם אלו שניצחו את הדרבי ",  אומר אותו שחקן בכיר ממכבי תל אביב הנוכחית . " דרבי מנצחים שחקנים מובילים ,  הערסים על המגרש .  אפשר לראות באופן ברור שכאשר אבי נמני היה על המגרש מכבי שיחקה בכבוד בדרבי גם אם הפסידה ,  ואחרי שהוא עזב לבית"ר הפערים הפכו לגדולים .  גדולים מדי ".  
אותו שחקן ממשיך לנתח : " צריך לזכור שבהפועל היו לאורך השנים קליברים כמו אבוקסיס ,  גרשון ,  טועמה ,  הולמאי וגם את קשטן על הקווים ,  אנשים ששידרו מנהיגות וידעו אפילו להתעלות ולהיות בשיאם במשחקי הדרבי ותחת לחץ .  אצלנו היה תהליך הפוך .  קח לדוגמה את יוסי שבחון - כל איש מקצוע יגיד לך שמדובר בשחקן יוצא מן הכלל ,  אבל מי שציפה שהוא יבוא למכבי וייקח את המנהיגות אחרי נמני ,  לא ידע מה הוא עושה ולא ידע מי זה יוסי שבחון .  יוסי היה צריך את הזמן והשקט שלו כדי להשתלב בצורה מסודרת במערכת ורק ככה הוא יכול היה לתרום .  היום ,  אחרי ארבע שנים ,  הוא מגיע לאט לאט לנקודה הנכונה והכי בריאה שלו במכבי ,  וזה אומר הכל גם על הדרבים בשנים האלה .  היו אצלנו הרבה מאוד שחקנים עם מקרה דומה לשבחון .  לא פחות מוכשרים מאלה שלובשים אדום ,  אך עם אופי שונה ". 
גם אם מכבי תל אביב מגיעה לדרבי אחרי שינוי גישה חיובי במערכת ,  החשש עדיין מעיק עליה ואם לא תדע להתגבר עליו בדרבי ביום שני ,  מאזן הדרבים יעבור ליתרון אדום לראשונה מזה הרבה מאוד שנים .  או שמא להיפך ?  אלי כהן לא בטוח : " אני מאחל למכבי תל אביב שיפתיעו אותי ,  אבל אני רואה את הפועל הרבה יותר חזקה מנטאלית ואני עדיין לא רואה את מכבי מביאה את הטירוף שהפועל מביאה לדרבי .  אני רואה בהפועל לפחות 3 שחקנים מובילים שייקחו עליהם את המשחק לכשיצטרכו ,  ובמכבי אני לא רואה כאלה ". 

שטיח צהוב
מכבי תל אביב פיתחה בשנים האחרונות פחד גדול מהפועל תל אביב ,  פחד מובנה והרסני שהוא תוצאה של תהליך ארוך .  או כמו שאומר אלי כהן : " לאורך השנים בהפועל חיכו לדרבי ובמכבי פחדו שהוא יגיע "
 
