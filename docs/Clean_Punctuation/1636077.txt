אוסטרליה :  מארי הדיח את נדאל ברבע הגמר
הטניסאי הבריטי הוביל 3:6 ,  6:7 ,  0:3 לפני שהאלוף מהשנה שעברה פרש בגלל פציעה בברך .  סיליץ' הדיח את אנדי רודיק
במלבורן חגגו היום את קרב הענקים הראשון באליפות אוסטרליה הנוכחית ,  בסיומו הודח האלוף מהשנה שעברה ,  רפאל נדאל ,  אחרי שפרש במערכה השלישית במשחק נגד אנדי מארי  ( 5 בטורניר )  .  הטניסאי הבריטי שלט כמעט לחלוטין ברוב שלבי המשחק ,  והוביל 3:6 ,  6:7 ,  0:3 לפני שהשור ממאיורקה פרש ,  אחרי שסבל מכאבים בברך ימין .  נדאל ניצח את מארי בחמישה מתוך שבעה מפגשים בין השניים עד עכשיו ,  אלא שהפעם מארי היה זה שהשפיל ,  בעיקר בזכות הגשות נהדרות ומשחק מגוון שכלל הרבה עליות לרשת ,  וחבטות בק-הנד מרהיבות .  
המערכה הראשונה נפתחה בשתי שבירות לכל שחקן בדרך לשוויון 2:2 ,  אלא שמארי הוסיף עוד שבירה כדי לעלות ל-2:4 .  במצב של 3:5 לטובתו ,  הוא ניצל את נקודת המערכה השלישית שהייתה לו כדי לנצח 3:6 .  במערכה השניה נדאל נכנס למשחק מצוין ,  ושני השחקנים השיגו שבירות הדדיות .  לעומת זאת ,  שובר השוויון היה לגמרי בשליטתו של מארי וחבטות ההגשה שלו ,  והבריטי ניצח 2:7 בדרך ל-0:2 במערכות .  במערכה השלישית מארי השיג שבירה מוקדמת במשחק שנראה חד צדדי לחלוטין ,  נדאל הבין את זה בשלב מהיר והודיע על פרישתו בפיגור של 3:0 .
 מארי יפגוש בחצי הגמר את מרין סיליץ' הקרואטי  ( 14 בטורניר )  ,  שרשם את ההפתעה הגדולה ביותר של השלב הזה אחרי שניצח את אנדי רודיק בקרב דרמטי 6:7 ,  3:6 ,  6:3 ,  6:2 ,  3:6 .  סיליץ' ,  שכבר הדיח בשלב מוקדם יותר את מחזיק תואר הגרנד סלאם האחרון ,  חואן מרטין דל פוטרו ,  חבט לא פחות מ-20 אייסים מוצלחים לכיוונו של רודיק ,  שבשלב מסויים גם נזקק לטיפול רפואי .  הקרואטי פתח את המשחק מצוין ,  אבל מאמצע המערכה השלישית נראה היה כי רודיק חזר לעצמו ושום דבר לא יעצור אותו בדרך לחצי הגמר .  בסופו של דבר ,  היו אלה אחוזי ההצלחה בהגשות הראשונות שהכריעו את המשחק ,  וסיליץ' פשוט נראה רענן יותר במערכה המכרעת .  עבור סיליץ' מדובר בהישג השיא בקריירה בטורניר גרנד סלאם ,  אחרי שבקיץ האחרון הוא עלה לרבע גמר אליפות ארצות הברית הפתוחה .
 המשחק שפתח את היום ב"רוד לייבר ארינה "  הפגיש את הסנסציה הבלגית ז'סטין הנין ,  שחזרתה ההרואית למגרשים אחרי היעדרות של 18 חודשים מעוררת השראה בכל חובב ספורט ,  מול נדיה פטרובה .  הנין עברה מסלול מפרך עד עתה ,  אחרי ניצחונות על ויקמאייר ,  דמנטייבה וקלייבנובה .  פטרובה ,  מנגד ,  גם לא טיילה עד עכשיו במלבורן ,  כשחלפה על פני משוכות גבוהות כמו קוזנצובה וקלייסטרס ,  כשהיא מציגה כושר נהדר .  במפגש ביניהם הנין הוכיחה עד כמה היא חזקה וכישרונית ,  שכן היא גברה על פטרובה המצוינת בתוצאה 6:7  ( 3:7 )  ,  5:7 ,  ועלתה לחצי הגמר .  
אחרי דו קרב צמוד במערכה הראשונה ,  הנין שמרה על קור רוח בשובר השוויון ,  ואילו במערכה השנייה הוכיחה אופי וחזרה מפיגור 3:0 לניצחון .  למרות שהנין הציגה משחק נמרץ ,  היא עדיין סבורה שלא מצאה את הקצב הנכון . " היה קשה לשחק בלילה לפני יומיים ,  ולפתוח היום את המשחק ב-11 בבוקר ",  אמרה הבלגית , " מוזר לי שאני צריכה להתרגל לקצב אחר ".  זהו הטורניר השני בלבד של הנין מאז חזרתה למגרשים ,  וזה שהיא העפילה כבר לחצי גמר גראנד סלאם ,  מראה כמה היא גדולה . " אני שמחה ,  זו הרגשה נפלאה להגיע לחצי גמר בגרנד סלאם הראשון שלי מאז שחזרתי ".  
הנין תפגוש בחצי הגמר את ז'יה ז'נג הסינית ,  שניצלה פציעה של מריה קירילנקו ,  כדי לנצח אותה 1:6 ,  3:6 .  ז'נג  ( 35 בעולם )  ,  אחת משתי סיניות בין שמונה האחרונות  ( יחד עם נה לי )  ,  ניצחה רק פעם בחמשת מפגשיה מול קירילנקו  ( 58 בעולם )  ,  אבל הפעם לא מעדה ,  שמרה על קור רוח והשיגה הישג שיא בכך שהייתה לסינית הראשונה אי פעם שמעפילה לחצי גמר אוסטרליה .  ז'נג הציגה משחק שיא ,  שלטה לחלוטין בקצב ולא איבדה אותו גם כשקירילנקו טופלה .
 בכך השוותה ז'נג את שיאה מווימבלדון 2008 ,  אז הגיעה גם לחצי הגמר .  ז'נג ביצעה רק תשע טעויות לא מחויבות לעומת 22 של קירלינקו ,  ניצלה 4 מ-6 נקודות השבירה שהשיגה ,  ובכל שמונה הפעמים שעלתה לרשת היא השיגה את הנקודה .  קירילנקו ,  מנגד ,  שחגגה ביום ראשון את יום הולדתה ה-23 ,  עלתה לראשונה לרבע גמר טורניר גרנד סלאם אחרי שהדיחה את מריה שראפובה ויכולה בסך הכל להיות מרוצה מהיכולת שלה לאורך הטורניר .
 
אוסטרליה :  מארי הדיח את נדאל ברבע הגמר
הטניסאי הבריטי הוביל 3:6 ,  6:7 ,  0:3 לפני שהאלוף מהשנה שעברה פרש בגלל פציעה בברך .  סיליץ' הדיח את אנדי רודיק

