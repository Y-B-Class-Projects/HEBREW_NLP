בכל זאת לא גליה 
שלטון מנהלים
 >  >  בימים האחרונים נראה כי גליה מאור מנצחת את הקרב על השליטה בבנק לאומי .  מתברר שמאור ,  שועלה ותיקה ,  הפעילה במשך זמן רב יועצים ,  עוזרים ,  עורכי דין ובעלי מניות גדולים בבנק כדי לסגור את כל הפינות ,  לעבור את המשוכות המשפטיות ולהגיע כמועמדת מובילה לתפקיד יו"ר הדירקטוריון .  מאור השיגה את שלה תוך שהיא מעבירה שיעור במבוא לכלכלה-פוליטית את ראש הממשלה בנימין נתניהו ,  את שר האוצר יובל שטייניץ ואת מקורביהם ,  שחשבו שהנה מונח לפניהם טרף קל של שררה וג'ובים .  הסיפור עוד לא סגור ,  כמובן ,  אבל כמו שזה נראה עכשיו יהיה קשה לעצור את מאור מלזכות בעוד כמה שנים של כל-טוב-הבנק - שכר של מיליונים ועמדת כוח מצוינת במשק הישראלי המתאושש .  כמעט אין חולק שמאור היא מועמדת ראויה לתפקיד .  המנכ"לית הוותיקה של לאומי כשירה על פי אמות מידה מקצועיות של הכרת הענף והבנק ,  התנהלות אישית ,  יושר וניסיון ניהולי .  הבעיות במינויה נוגעות לשני היבטים :  החוקי והציבורי-תאגידי .  בצד החוקי ,  יש לא פחות משלוש חוות דעת שונות שקובעות כי על פי החוק מאור חייבת בצינון של שנתיים מסיום תפקידה כמנכ"לית הבנק ועד שתתמנה ליו"ר .  אפילו חוות הדעת שעל פיה עברה בכל זאת את ועדת המניות - דו-משמעית .  חוק זה חוק ,  ואין סיבה לכופף אותו בעבור המנכ"לית הנצחית של לאומי .  הכפפת החוק למאווייה של מאור ואוהדיה תייצר פתח לכופף את החוק במקרים אחרים בעתיד ,  שיכולים להיות בעייתיים בהרבה .  ההיבט הציבורי-תאגידי נוגע למשמעות של המשך שליטתה של מאור ומקורביה בבנק לאומי .  ב-15 השנים האחרונות היתה מאור הדמות החזקה בבנק .  כל דבר עבר דרכה ,  כל פרט באסטרגיה של הבנק ,  בתחומי הפעילות שלו ,  במינויים של אנשי מפתח ו/או בעזיבתם .  ביצור שלטונה למשך כמה שנים נוספות ימנע ביקורת ובחינה ממשית על החלטות ניהוליות שקיבלה מאור כמנכ"לית ,  וידכא יצירתיות ומחשבה חדשה .  יתרה מכך ,  הדרך למינויה של מאור עוברת דרך לובינג מתוזמן היטב שרקחה עם יועצים משפטיים של הבנק ועם כמה מבעלי המניות .  היא אמנם נבחרה על ידם מתוך הכרה בכישוריה ,  אבל נוצר מצב שחבורה של בעלי מניות בבנק שמקבלים ממנו מימון - דווקא הם ממליכים את מאור .  קוראים לזה שלטון מנהלים .  מה יקרה כשאחד מהם יפגר בתשלומי הריבית ?  האם היא תהיה קשוחה אליו ותדאג לכספי הבנק  ( כספי ציבור )  ,  כמו שהיא קשוחה עם דוד חיימוביץ' מנתניה שחנות הרהיטים שלו נקלעה למשבר תזרימי ?  בנק לאומי נמצא בהליכי מעבר ממודל שבו המדינה שלטה בו באמצעות ועדת מניות שהפרידה בין הדרג הפוליטי לדרג המקצועי ,  למצב שבו אין בעצם בעל שליטה .  בעלי העניין בבנק כיום רבים :  פוליטיקאים ,  לווים גדולים ,  והנהלת הבנק .  אבל בתהליך הזה יש צד נוסף :  הציבור הישראלי .  הרי בסופו של דבר יציבות הבנק ,  שחשובה מאין כמוה למשק ,  תלויה באמון שהם נותנים בו .  גם את הצד הזה צריך להביא בחשבון .  כדי שהאמון בבנק יימשך יש לוודא שתהליך בחירת היו"ר מנותק מכל מעורבות פוליטית או של לווים ,  ושהוא לא נהפך לרכושה הפרטי של המנכ"לית ,  מוכשרת ככל שתהיה .  זה לא שיש לה בעיה של סידור עבודה .  בעבר כבר הוצעו למאור תפקידי מנכ"לית ,  למשל בבנק הפועלים ,  ואין סיבה שלא יישמר לה מקום של כבוד בכל דירקטוריון של בנק או חברת ענק אחרת .  רק שלא יהיה זה דירקטוריון בנק לאומי .  הרי ברור שבשנייה שתשוגר הודעת פרישתה מהבנק ,  הסלולרי שלה יצלצל ועל הקו יהיה/תהיה בעל/ת שליטה באחד הבנקים . " מה דעתך על ארוחת צהריים ?  "  ישאל אותה הקול מעבר לקו .  מאור תשאל אם אפשר לקבוע משהו לעוד חודש-חודשיים ,  והקול יענה : " אני מציע בעוד שעתיים ". 

בכל זאת לא גליה 
שלטון מנהלים

