שוברי קופות : " נרניה "  עקף את אנג'לינה ג'ולי וג'וני דפ
הפרק השלישי בסדרת סרטי הפנטזיה נכנס היישר למקום הראשון אבל עם ביצועים חלשים כמו של סגנו , " התייר ",  בכיכובם של הצמד הזוהר .  מאידך , " ברבור שחור "  מפציץ מאחור
הוליווד התכוננה ללבוש חג בסוף השבוע האחרון :  קישוטי חג המולד כבר נתלו ברחובות ,  והתעשייה מירקה את עצמה לקראת הכרזת הזוכים בטקס הפרסים של איגוד המבקרים בלוס אנג'לס  ( בשני בבוקר שעון ישראל )  והמועמדים לפרס גלובוס הזהב של תא העיתונאים הזרים בעיר  ( בשלישי בצהריים שעון ישראל )  .  אם כל זה לא מספיק ,  המסך הגדול התחדש בשתי הפקות ענק , " סיפורי נרניה :  המסע בדורך השחר "  ו"התייר ".  הכל נראה מוכן לכריסמס שמח ,  אבל אז נחשפו נתוני הקופות והתגלה שהרבה בכירים באולפנים ישאלו את עצמם בימים הקרובים "איפה טעינו ?  ". 
הראשונים לעשות זאת יהיו ראשי FOX ,  שאספו את השאריות של דיסני ולקחו על עצמם לעמוד מאחורי הפרק השלישי של  " סיפורי נרניה ".  התקווה של FOX היתה שהביצועים של הפנטזיה לכל המשפחה יהיו קרובים יותר ל-750 מיליון דולר של הפרק הראשון מאשר ל-420 מיליון דולר של הפרק השני ,  ומה הם לא עשו בשביל כך :  המירו את הסרט לפורמט הקרנה תלת-ממדי ,  הרימו הקרנת בכורה עולמית בנוכחותה של המלכה אליזבת השנייה ,  ושכרו את שירותיהם של מומחים לקהל הנוצרי כדי למקסם את הפוטנציאל התיאולוגי של הסרט .  
אבל כל זה לא עזר ,  ו"המסע בדורך השחר "  התגלה כמפלה גדולה יותר מקודמו  הוא גרף 24.5 מיליון דולר בלבד ,  וזה הספיק לו לכבוש את הצמרת בגלל התחרות החלשה ,  אבל לא יהיה די בכך כדי להבטיח פרק רביעי בסדרה .  כעת התקווה של מפיקי  " המסע בדורך השחר "  היא שהכנסות הסרט מעבר לים יאזנו את תוצאותיו העגומות בארצות הברית .
 אכזבה גדולה עוד יותר היא  " התייר ",  עיבוד אמריקאי לשובר הקופות הצרפתי  " אנתוני זימר ".  הסרט אמנם תפס את הסגנות ,  אבל הוא עשה זאת עם הכנסות של 17 מיליון דולר בלבד ,  והציפיות ממנו היו גדולות בהרבה :  אחרי הכל ,  כשאתה לוקח את ג'וני דפ ואת אנג'לינה ג'ולי ,  שניים מהכוכבים הגדולים בימינו אם לא הגדולים שבהם ,  מחבר אותם לבמאי של  " חיים של אחרים "  זוכה האוסקר ולתסריטאים של  " החשוד המיידי "  ושל  " פארק גוספורד "  ומצלם איתם מותחן אלגנטי בוונציה ,  אחת הערים הרומנטיות בעולם ,  אתה יכול לשער שתקבל מתנה גדולה מסנטה .  
אך הספתח של  " התייר "  הזכיר את הפתיחה החלשה שרשם לפני כמה שבועות  " שלושת הימים הבאים ",  גם הוא גלגול הוליוודי של סרט צרפתי שפנה לקהל היעד הבוגר .  הסיבה לכישלון של  " התייר "  היא שקהל זה פשוט הולך ופחות לקולנוע ,  גם כשיש בו מוצרים אטרקטיביים ,  וכן שהמתקפה הביקורתית יוצאת הדופן נגדו הפחיתה עוד יותר את המוטיבציה של הציבור האמריקאי לראותו .  בדומה למפיקי  " סיפורי נרניה ",  גם מנהלי החשבונות של  " התייר "  בונים על כך שהממד האירופאי שלו ייסיע לו לתקן את מאזנו ביבשת הקלאסית .  לישראל הוא יגיע בשישה בינואר .
 הכישלון של שני סרטי האולפנים המובהקים מדגיש עוד יותר את ההצלחה הגדולה של השבוע   " ברבור שחור ",  סרטו של דארן ארונופוסקי שהיומרות שלו אמנותיות יותר מאשר מסחריות .  אף שהוא מוקרן ב-90 אולמות בלבד ,  כשלושה אחוזים מן הכמות של  " נרניה "  ושל  " התייר ",  זה לא מנע ממנו להיכנס למקום השביעי עם הכנסות של 3.3 מיליון דולרים ,  מה שהעלה את מאזנו הכללי ל-5.6 מיליון דולרים והגדיל את סיכוייה של כוכבתו ,  נטלי פורטמן ,  לזכות באוסקר הראשון שלה .  
השבוע התכבד המסך הגדול בדרמת אוסקרים טרייה נוספת ,  דרמת האיגרוף  " הלוחם ",  שרצה לפרס הסרט הטוב ומריצה לזהב את כוכביה מארק וולברג ,  כריסטיאן בייל ,  מליסה ליאו ואיימי אדמס בקטגוריות המשחק .  הסרט הוקרן בארבע אולמות בלבד ,  אך הביקורות המעולות סייעו לו לגרוף בהם כ-320 אלף דולר .  כרגע הוא נמצא מחוץ לטבלה ,  אך לאחר שיתפרסמו המועמדויות לגלובוס הזהב והוא ירחיב את הפצתו ,  אפשר להניח שהוא יתמקם בנוחות בעשירייה .
 ובחזרה לטבלה :  את המקום השלישי השבוע מאייש סרט האנימציה  " פלונטר ",  עם הכנסות של 15 מיליון דולר בסוף השבוע האחרון והכנסות כלליות של 116 מיליון דולר .  גם  " הארי פוטר ואוצרות המוות ,  חלק 1 "  ממשיך להלהיב את קהל המשפחה ,  והוא ניצב במקום הרביעי עם הכנסות של 8.4 מיליון דולרים בסוף השבוע האחרון והכנסות כלליות של 257.4 מיליון דולר .
 את המקום החמישי תופס  " לא ניתנת לעצירה ",  שגרף בסוף השבוע האחרון 3.8 מיליון דולרים ובכך העלה את מאזנו המצטבר ל-74.3 מיליון דולר .  במקום השביעי ,  אחרי  " ברבור שחור ",  מדשדש המיוזיקל  " בורלסק ",  עם הכנסות של 3.2 מיליון דולרים בסוף השבוע האחרון ומאזן מצטבר של 32.5 מיליון דולר.גם  " אהבה וסמים אחרים "  לא מצליח להתרומם ,  והוא דועך במקום השמיני עם הכנסות של שלושה מיליון דולרים בסוף השבוע האחרון ומאזן כללי של 27.6 מיליון דולר .
 את הטבלה סוגרים  " אל תלחצי ,  אני בדרך ",  שעומד במקום התשיעי עם הכנסות של 2.5 מיליון דולרים בסוף השבוע האחרון ומאזן כללי של 94.8 מיליון דולר ו"מגה-מוח ",  שנועל את העשירייה עם הכנסות של 2.5 מיליון דולר ומאזן מצטבר של 140.2 מיליןן דולר .
 
שוברי קופות : " נרניה "  עקף את אנג'לינה ג'ולי וג'וני דפ
הפרק השלישי בסדרת סרטי הפנטזיה נכנס היישר למקום הראשון אבל עם ביצועים חלשים כמו של סגנו , " התייר ",  בכיכובם של הצמד הזוהר .  מאידך , " ברבור שחור "  מפציץ מאחור

