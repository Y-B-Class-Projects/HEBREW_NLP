האוויר משתחרר מבועת האג"ח
שוקי האג"ח מתחילים להשפיל ראש ,  והתשואות לפדיון מתחילות לטפס .  חלק מהכסף שיוצא מהאג"ח נודד דווקא לנכסים פיננסיים מסוכנים - כמו מניות וסחורות
 >  >  ב-12 בספטמבר ,  בדיוק לפני שלושה חודשים ,  תמהנו כאן אם גל העליות בשוקי האג"ח בעולם מתקרב לסופו - אך בחודש שלאחר מכן מחירי האג"ח המשיכו לעלות .  התשואה באג"ח הממשלתיות האמריקאיות לעשר שנים ירדה אז לשפל של 2.39% ,  רמה שאפילו אינה מקזזת את שיעור האינפלציה .  במלים אחרות ,  מי שקנה אג"ח של ממשלת ארה"ב הסכים לקבל בחזרה סכום נמוך יותר במונחים ריאליים מהקרן שהשקיע .  אבל ארבעה שבועות לאחר מכן ,  באמצע אוקטובר ,  החלה הרוח לשנות כיוון .  מחירי האג"ח הפסיקו לעלות - והחלו לרדת .  בימים האחרונים חלק מהם ירדו בשיעורים חדים .  מהשיא של אוקטובר ועד לסוף השבוע שעבר עלתה תשואת האג"ח האמריקאיות לעשר שנים לרמה של 3.33% .  במונחי מחיר מדובר בצניחה של כ-6% .  באג"ח ל-30 שנה הנזק הוא אפילו גדול יותר :  מאז אוגוסט צנחו מחירי האג"ח של ממשלת ארה"ב לטווח זה בכ-12% .  זוהי נפילה יוצאת דופן בעוצמתה ,  והיא מבהירה בדרך כואבת את הסיכונים שקיימים גם בשווקים הנתפשים בעיני רבים כסולידיים .  מכיוון שכל מה שקורה בשוקי ההון של ארה"ב משפיע על כל העולם ,  מדובר בעצם בסיפור כלכלי גלובלי .  עליית התשואות באג"ח הממשלתיות מחלחלת בחודש האחרון לכל העולם .  ומה בישראל ?  מחירה של האג"ח הממשלתית הלא צמודה שחר במח"מ של עשר שנים ,  ירד בחודשיים האחרונים בכ-4% .  האג"ח הממשלתיות הצמודות ירדו בכ-3% ,  והאג"ח הקונצרניות ,  כפי שהן נמדדות במדד תל בונד 60 ,  ירדו ב-1.5% .  נכון להיום ,  מתברר ,  אנשים פחות מתלהבים מאג"ח .  מנתונים על זרימת הכספים בשוק קרנות הנאמנות האמריקאי עולה כי לאחר 99 שבועות רצופים של כניסת כספים לקרנות אג"חיות ,  נרשמו בסוף נובמבר ובתחילת דצמבר זרימות כספים מהקרנות החוצה .  פימקו ,  חברת ניהול קרנות האג"ח הגדולה בעולם ,  מסרה בסוף השבוע שלקוחותיה משכו בנובמבר כספים בהיקף של 1.9 מיליארד דולר .  ושוב ,  אותו הסיפור מתרחש גם בישראל :  סיכום השבוע הראשון של דצמבר מציג יציאה של כ-250 מיליון שקל מקרנות הנאמנות המשקיעות באג"ח מדינה ובאג"ח של חברות .  במבט ראשון ,  הירידה בשוק האג"ח מפתיעה .  לפני כחודש הכריז הבנק הפדרלי האמריקאי על תוכנית ההקלה המוניטרית מס' 2 - שזכתה בציבור לשם qe2 .  בכחלק מהתוכנית רוכש הבנק הפדרלי אג"ח ממשלתיות בשווי של עד 600 מיליארד דולר מבנקים ומוסדות פיננסיים .  היעד המוצהר והרשמי של התוכנית הוא להפחית את התשואה של אג"ח ממשלתיות לטווח ארוך ,  וכך להשפיע גם על מחירי האג"ח הקונצרניות .  הפחתת התשואה מצמצמת את הוצאות הריבית של הפירמות ,  מסייעת לביצוע השקעות במשק האמריקאי ומעודדת צמיחה .  אלא שבפועל קרה ההפך :  ימים ספורים לאחר שהתוכנית יצאה לדרך החלו מחירי האג"ח ליפול ,  והריבית לטווח ארוך גבוהה כיום מהרמה שבה היתה ערב ההכרזה על התוכנית .  מה קרה ?  אפשרות אחת היא שהתוכנית של יו"ר הבנק הפדרלי ,  בן ברננקי - השקולה להדפסת כסף והזרמתו לשוק - נכשלה .  לדעת מבקרי התוכנית ,  השוק מבין שהדפסת הכסף חייבת לגרום לעליית מחירים ,  כלומר בעלייה בקצב האינפלציה .  במקרה כזה ,  איש אינו רוצה להיתפס עם אג"ח לא צמודות המשלמות תשואה נמוכה ואינן מגינות מפני האינפלציה .  גישה שנייה גורסת שברננקי השיג את מטרתו האמיתית - גם אם זו מעולם לא היתה מוצהרת .  מומחים רבים טוענים כי הפחד האמיתי של ברננקי הוא דווקא מדפלציה ,  ולמעשה היעד האמיתי שלו הוא דווקא ליצור אינפלציה .  באופן הזה תוכל ארה"ב לשחוק את החוב העצום שלה כלפי שאר העולם .  לפי גישה זו ,  ברננקי והנשיא אובמה דווקא מצליחים .  ברננקי מציף את השוק בכסף ,  אובמה מוריד מסים ,  ונתוני המקרו שזורמים מתחילת החודש מצביעים על סימני התאוששות .  התוצאה :  הציפיות האינפלציוניות עולות - והאטרקטיביות של אג"ח ממשלתיות לא צמודות יורדת .  הסולידיים יסבלו אבל לא חייבים לצלול לניתוחי מקרו ולצפונות לבו של יו"ר הבנק הפדרלי כדי לקבל הסבר למה שקורה בשוק האג"ח .  אפשר גם לראות זאת בדרך פשוטה :  מחירי האג"ח עלו לגבהים שמהם אין אפשרות לעלות - רמה שבה התשואה הריאלית היא שלילית .  ברגע שהפחד מפני מפולת כלכלית נוספת החל להתפוגג ,  המשקיעים מבקשים לעבור לאפיקים רווחיים יותר .  בשפה של הסוחרים בוול סטריט מכנים זאת risk on ,  או בתרגום חופשי : " אנחנו מוכנים לקחת סיכון ".  באילו אפיקים מדובר ?  מבט בגרף של שוק המניות מספק את התשובה :  חלק מהכסף שיוצא משוק האג"ח זורם אל שוק המניות .  זוהי אולי הסיבה המרכזית לרצף השיאים שרשמה הבורסה בתל אביב בשבוע שעבר .  גם שוקי המניות בחו"ל נמצאים ברמות שמזכירות נשכחות ,  וכך גם מחירי הסחורות .  נדמה שכל אפיק שנתפש כמסוכן יותר מאג"ח ,  אבל גם כבעל סיכוי להניב רווח גבוה יותר בתנאים של צמיחה כלכלית ,  נהנה כיום ממגמה חיובית .  מדד דאו ג'ונס בבורסת ניו יורק ,  למשל ,  מצוי כרגע קרוב לרמה שבה היה בספטמבר 2008 - ערב המשבר הפיננסי .  הדאו גבוה כעת בכ-10% מרמתו בתחילת 2010 .  מדד דאקס של בורסת פרנקפורט חצה בשבוע שעבר את רמת 7,000 הנקודות ,  שאותה ראה בפעם האחרונה במאי 2008 .  גם מחירי הסחורות ממשיכים להאמיר ,  ומחיר הנפט שעבר את רף ה-90 דולר לחבית כבר מסמן את המספר 100 כיעד הבא .  לא כל הבורחים מהאג"ח מחפשים סיכון :  חלק מהכסף שיצא מאפיק האג"ח זהיר יותר .  הוא לא מוכן לקפוץ לרכבת המניות ,  ולכן הוא מעדיף לחנות בצד עד שהתמונה תתבהר .  בשבוע הראשון של דצמבר ,  למשל ,  נרשמו בישראל גיוסים של יותר מ-300 מיליון שקל בקרנות הכספיות .  גם אם האוויר מתחיל לצאת מבועת האג"ח ,  אין זה אומר שצפוי לנו פיצוץ כמו של בועת מניות האינטרנט מתחילת העשור או קריסת בועת האשראי ב-2008 .  מדובר בירידה שבסך הכל תתקן את המצב הלא נורמלי ,  ובתגובה לתשואות הריאליות השליליות ששררו בשוק האג"ח הממשלתיות .  זוהי מגמה שלא חייבת להסתיים במפולת .  אבל באופן מוזר ,  בסוג של הפוך על הפוך ,  ככל שהנתונים הכלכליים שיזרמו בשבועות הבאים יהיו טובים יותר ,  כך הירידות וההפסדים של מי שעיקר כספו מוחזק באג"ח - וזה כולל את רוב משקי הבית בישראל - יהיו כואבים יותר .  - תשואה לפדיון התשואה השנתית הממוצעת שיקבל משקיע אם יחזיק באג"ח עד ליום הפדיון והחוב ישולם במלואו .  זו מורכבת מהקופון  ( ריבית )  שמשולם מדי תקופה ומהתשלום הסופי

האוויר משתחרר מבועת האג"ח
שוקי האג"ח מתחילים להשפיל ראש ,  והתשואות לפדיון מתחילות לטפס .  חלק מהכסף שיוצא מהאג"ח נודד דווקא לנכסים פיננסיים מסוכנים - כמו מניות וסחורות

