הזדמנות במזרח אסיה
לאחר שנים ארוכות בהן התעלמו ממנו המשקיעים הבינלאומיים ,  מתחיל שוק הנדל"ן היוקרתי בטייוואן להיראות כמו השקעה משתלמת .  הבעיה :  השוק עדיין אינו מוכן למשקיעים זרים
ניו יורק טיימס  >  >  שוק הנדל"ן היוקרתי של טייוואן ,  שבמשך זמן רב זכה להתעלמות מצד משקיעים בינלאומיים ,  עשוי סוף סוף למשוך השקעות מעבר לים - כך טוענים אנליסטים במדינה .  בדומה לרוב שוקי הנדל"ן ברחבי העולם ,  גם טייוואן נפגעה קשות בעקבות המיתון העולמי .  אולם התאוששות חזקה ,  קיצוצי מסים ,  יחסים פוליטיים יציבים בין טייוואן לסין וצפי לשטף של השקעות סיניות הובילו את מחיריהם של בתי היוקרה בטייוואן לשיא .  ישנם חששות מהיווצרות בועה ,  אולם מומחי נדל"ן שוללים את האזהרות .  הם טוענים שהביקוש ממשיך לעלות על ההיצע בשוק היוקרה הקטן יחסית של טייוואן ,  וכי הוא ימשיך לעלות על ההיצע גם בעתיד הנראה לעין ,  במיוחד לאחר שהמשקיעים הסיניים והבינלאומיים יתחילו לזרום לשוק . " שוק בתי היוקרה בטייוואן ייהפך לבינלאומי יותר .  טייוואן היתה מסוגרת במשך זמן רב מדי ,  אולם כעת תגלו פורמוזה חדשה ",  אומר גרג יה ,  יועץ לסוכנות הנדל"ן אווטראסט ריהאוס המתמחה בבתי יוקרה ,  כשהוא משתמש באחד משמותיה העתיקים של טייוואן .  כהכנה לאותם לקוחות בינלאומיים ,  הסוכנות כבר החלה להכין חומרי מכירות באנגלית ובכתב הסיני הפשוט יותר ,  בו עושים שימוש מחוץ לאי  ( בטייוואן עצמה עדיין נעשה שימוש באותיות הסיניות המסורתיות .  לדברי יה ,  כבר נרשם טפטוף של השקעות מהונג קונג ומספר השקעות מסין .  טייוואן הסירה את האיסור על השקעות סיניות בבתי יוקרה לשימוש אישי בקיץ שעבר ,  למרות שמספר רגולציות הקשורות להחלטה טרם יושמו במלואן .  כיום מהווה הכסף הזר פחות מ-1% משוק הנדל"ן בטייוואן ,  ורובו מושקע בנדל"ן מסחרי ,  אומר טאי הר לים ,  אנליסט נדל"ן בחברת הברוקראז' clsa .  לדברי לים ,  למרות שאין כיום מגבלות של ממש על השקעות זרות בטייוואן ,  ישנם מספר גורמים מקשים :  כל מסמכי העסקות כתובים בסינית מסורתית ,  השקיפות מועטה ,  ולכן בניגוד להונג קונג או סינגפור ,  בלתי אפשרי עבור קונים לברר את ההיסטוריה של הנכס .  בנקים בטייוואן חוששים לספק הלוואות למשקיעים זרים .  ובניגוד לשווקים בתאילנד ואפילו במלזיה ,  למפתחים ולמתווכים בטייוואן עדיין אין מספיק ניסיון באריזת מוצרים עבור משקיעים זרים .  שוק היוקרה המקומי התבסס במשך השנים על טייוואנים עשירים ,  והם גם אלה שמובילים את הפריחה הנוכחית .  שטף של כסף מקומי זרם חזרה לאי לאחר שהנשיא מא יינג-ג'יאו נכנס לתפקידו במאי 2008 .  בשנתיים האחרונות ביסס מא את היחסים הדיפלומטיים עם בייג'ינג וקיצץ את מס הירושה מ-50% ל-10% - צעדים שסייעו לחזק את ביטחון המשקיעים לאחר שמונה שנות כהונתו של הנשיא הנועז צ'ן שוי-ביאן ,  שתמך במתן עצמאות לאי .  יה טוען כי חצי או יותר מהקונים בשוק היוקרה הנוכחי בטייוואן הם  " טיישנג ",  מונח מקומי המתאר טייוואנים עשירים העושים עסקים בסין ,  כמו טרי גו ,  המנכ"ל הכוכב של יצרנית האלקטרוניקה הון האי פרסיז'ן .  יה מעריך כי 60%-70% מהנכסים שנרכשו באחרונה נרכשו לשימוש עצמי ,  20%-30% כהשקעה ספקולטיבית והשאר נרכשו למטרות מס . " השוק נמצא במקום מצוין כרגע ,  בשל שילוב בין ריבית נמוכה ,  חוסר התפתחות ותיאבון בשוק ",  אומר לים . " שוק היוקרה קטן מדי "  לסוכנויות הנדל"ן בטייוואן יש הגדרות שונות בנוגע לשוק הנדל"ן היוקרתי .  אוורטאסט ריהאוס מגדירה דירות יוקרה כדירות ששטחן הוא לפחות 80 פינג ,  או 264 מ"ר ,  ושמחירן הוא כמיליון דולר טייוואני  ( 31,500 דולר )  לפינג .  לדברי יה ,  בטאייפיי ישנן כ-2,000 יחידות כאלה ,  וכ-1,000 נוספות נמצאות כיום בשלבי בנייה .  לים טוען כי ישנן פחות מ-5,000 יחידות בטאייפיי המוערכות ביותר מ-3 מיליון דולר  ( אמריקאי )  . " למרות שטייוואן היא אחת מהמדינות העשירות באסיה ,  שוק נדל"ן היוקרה הוא קטן למדי .  לכן אנחנו כל כך חיוביים בנוגע לטייוואן ,  במיוחד מאז שהיחסים עם סין השתפרו ",  אומר לים ,  המציין כי מחיריהם של בתי היוקרה באי עדיין מהווים כרבע או שליש ממחיריהם של בתים דומים בהונג קונג . " לטייוואן יש את המתכון המושלם להצלחה .  הבעיה היא שהיא לא קיבלה תשומת לב רבה קודם לכן ,  ולכן הם לא מוכנים .  תנו להם כמה שנים ,  וההשקעה תהיה משתלמת ",  הוא אומר .  פרויקטי הפיתוח המבוקשים ביותר כבר מושכים כיום מחירים גבוהים .  לדוגמה ,  פרויקט חדש של בתי יוקרה בשם קיטאי טאידה ,  הנבנה על ידי חברת קיטאי פרופרטיס ,  אפילו לא נמצא באזורים היוקרתיים המרכזיים של טאייפיי כמו שיניי ,  רנאיי רואד או רובע שילין .  ואולם המחיר ,  כ-60 אלף דולר לפינג ,  תואם את המחיר הנוכחי באותם אזורים יקרים .  כשהוכרז על התחלת שיווקן של 30 יחידות בפרויקט קיטאי טאידה בינואר ,  יותר מ-200 לקוחות הביעו עניין ,  לפי השבועון המקומי  " נקסט וויקלי ".  הסוכנות חיזרה אחרי לקוחות מהמעמד הגבוה עם מכתבי הזמנה לראות את הנכס ,  אמרה דוברת החברה ,  אליס צ'אנג .  כל מי שלא יכול להרשות לעצמו את המחירים בשכונות היוקרה ,  גם לא יוכל להרשות לעצמו דירה בפרויקט החדש ,  ציינה צ'אנג .  כעת כל העיניים נשואות למגעים על הסכם סחר בין סין לטייוואן ,  עליו מקווה ממשלת טייוואן להכריז כבר במאי .  רבים מקווים כי העסקה תוביל לביטולן של ההגבלות הנותרות על השקעות סיניות בנדל"ן בטייוואן ,  ותגביר את העניין בשוק .  וונדי סואה ,  מנהלת המחקר והייעוץ בחברת שירותי הנדל"ן dtz ,  אומרת כי רבים מהעוקבים אחרי השוק מקווים שהסכם עם סין יעשה עבור טייוואן את מה שהסכם דומה עשה להונג קונג ב-2003 - יוביל לזינוק במחירי הנכסים . " אם נוכל ללכת בעקבות המודל ההונג קונגי ,  מחירי הנכסים היוקרתיים יעלו ",  אומרת סואה .  עם זאת ,  היא צופה כי יידרשו שנתיים-שלוש לפני שכל הפרטים והרגולציות הקשורות להשקעות סיניות בטייוואן יושלמו .
 
הזדמנות במזרח אסיה
לאחר שנים ארוכות בהן התעלמו ממנו המשקיעים הבינלאומיים ,  מתחיל שוק הנדל"ן היוקרתי בטייוואן להיראות כמו השקעה משתלמת .  הבעיה :  השוק עדיין אינו מוכן למשקיעים זרים

