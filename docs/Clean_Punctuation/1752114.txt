קרית שמונה - בני יהודה :  לוקחים הכל בפרופורציות
המארחת לא מתרגשת מההפסד הראשון לעכו ,  גבאי ואלישע יפתחו בהרכב .  הזהובים מחפשים יציבות  ( ש' 19:00 ,  אין שידור ) 
הפעם האחרונה בה אירחה עירוני קרית שמונה באצטדיונה הביתי את בני יהודה הייתה בעונת 2008/09 ,  אז הפסיד אלי כהן בבכורה שלו בקבוצה מהצפון 2:0 ,  שישה ימים לאחר מינויו .  באותה עונה בכל אחד משלושת המפגשים בין השתיים עמד על הקווים של קרית שמונה מאמן אחר :  זה התחיל עם מישל דיין שניצח את הכתומים 0:1 ועבר דרך אלי כהן ,  כאשר המפגש האחרון בין השתיים התקיים ב-23.5.09 עם רן בן שמעון שהוזעק להציל את הקבוצה מירידת ליגה ותרם לה בנקודה עם 0:0 בבלומפילד מול גיא לוזון וחניכיו .  סה"כ בשישה משחקים בין הקבוצות ניצחה קרית שמונה בשלושה ,  סיימה פעמיים בתיקו והפסידה אחד .
 עירוני קרית שמונה :
 בקבוצה לקחו בפרופורציות את ההפסד הראשון שלהם העונה במחזור הקודם 3:0 לעכו ובמהלך כל השבוע התרכזו בבני יהודה ,  אותה הם יפגשו מחר בתקווה לשוב על חשבונם למסלול הניצחונות .  רן בן שמעון וחניכיו יודעים כי הם צריכים לשפר את היכולת ורוצים לקחת את מירב הנקודות משני משחקי הבית הקרובים  . " אנחנו חייבים לנצח בבית את בני יהודה ונתניה ולכפר על ההפסד בשבוע שעבר ",  אמר מגן הקבוצה אורי שטרית לוואלה !  ספורט .  
מבחינת ההרכב צפוי רן בן שמעון לערוך שני שינויים ,  כאשר הכפוי מבינהם הוא הרכבתו של המגן אלעד גבאי על חשבונו של ברק בכר הפצוע .  בכר שהיווה בורג חשוב בהגנה בכל שבע העונות שלו בקבוצה יחסר ,  אך מנגד גבאי הצעיר והכישרוני הוכיח עד כה בדקות שקיבל כי מדובר ברכש טוב שעשה הקיץ בן שמעון .  השינוי הנוסף יגיע בחולית הקישור כאשר על פי התרגול עדי אלישע ישוב לקישור האחורי וזוראן בלדובלייב יירד לספסל אחרי שאכזב בשבוע שעבר .  בן שמעון הקרין לשחקניו קטעי וידאו של בני יהודה והזהיר מפני החלק ההתקפי המסוכן והמהיר של הכתומים .
 בני יהודה :
 שבוע די שמח עבר על המועדון כאשר בנוסף לניצחון הנאה על סכנין ,  התבשרה בני יהודה כי ערעורה בבית הדין העליון התקבל ,  והמשחק אותו תארח הקבוצה ללא קהל יחול בגביע הטוטו נגד מכבי פתח תקווה במקום בליגה נגד אשדוד כפי שנקבע תחילה .  
סגל מלא יעמוד לרשותו של המאמן דרור קשטן ,  כאשר כל הפצועים החלימו ויתלבשו מחר בקרית שמונה .  על פי התרגול הטקטי המסכם ,  קשטן ייתן קרדיט להרכב שפתח וניצח את סכנין ,  כאשר עוז ראלי ימשיך בעמדת המגן הימני ,  דין מורי המשתפר יפתח לצדו של גארידו במרכז ההגנה ,  חסן אבו זייד שהחלים מפציעה יתופקד לצדו של קסטוטיס איבשקביצ'יוס בקישור האחורי ופיני בלילי ישתף פעולה עם פדרו גלבאן ואיליה יברויאן בחוד .  הקבוצה יצאה כבר היום צפונה ותשהה בבית מלון במטולה עד למועד המשחק מחר .
 עירוני קרית שמונה :  עדי אלישע
עדי אלישע היה באנקר של בן שמעון מתחילת העונה ,  אך איבד את מקומו כשהוחלף במחצית הראשונה במחזור החמישי בניצחון על הפועל רמת גן .  לאחר שלא ראה דשא בשני המשחקים האחרונים ,  יצטרך הקשר להוכיח לבן שמעון בדקות שיקבל כי מקומו ב-11 וכי לא סתם נתן בו את האמון בתחילת העונה .
 בני יהודה :  חסן אבו זייד
מילת המפתח אצל קשטן השבוע היתיה המשכיות .  אבו זייד כבש בשבוע שעבר שער נפלא והציג משחק טוב בעמדת הקשר האחורי .  בכדי לעצור את ההתקפה של קרית שמונה ולחזור מהצפון עם נקודות ,  יצטרכו אבו זייד וגם איבשקביצ'יוס שלצדו להיות במיטבם .  או במילה אחת :  יציבות .
 עירוני קרית שמונה :  גיא חיימוב ,  אלעד גבאי ,  יניב לביא ,  סלאח חסארמה ,  אורי שטרית ,  בראין חרסיסיץ' ,  עדי אלישע ,  ווילאם נגובו ,  אדריאן רוצ'ט ,  אלרואי כהן ,  ויאם עמאשה .
 בני יהודה :  דלה איינוגבה ,  עוז ראלי ,  איבן גארידו ,  דין מורי ,  כפיר אדרי ,  קסטוטיס איבשקביצ'יוס ,  חסן אבו זייד ,  שלו מנשה ,  פדרו גלבאן ,  איליה יברויאן ,  פיני בלילי .
 
קרית שמונה - בני יהודה :  לוקחים הכל בפרופורציות
המארחת לא מתרגשת מההפסד הראשון לעכו ,  גבאי ואלישע יפתחו בהרכב .  הזהובים מחפשים יציבות  ( ש' 19:00 ,  אין שידור ) 

