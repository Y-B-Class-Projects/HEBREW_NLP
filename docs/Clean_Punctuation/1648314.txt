ווסטפאל :  אני חושב שעמרי לפעמים נראה עייף
כספי קלע 12 בניצחון הקינגס ,  ווסטפאל התייחס ליכולת שמציג לאחרונה הישראלי .  כספי מאמין :  נוכל לסיים חזק את העונה 
בפעם השנייה מאז תחילת 2010 שסקרמנטו משיגה שני ניצחונות רצופים .  לפנות בוקר  ( שני )  אירחו הקינגס את לוס אנג'לס קליפרס ,  ונקבו בקבוצה מעיר המלאכים על התבוסה שספגו ממנה בסטייפלס סנטר לפני עשרה ימים .  סקרמנטו שלטה במשחק לכל אורכו ,  וניצחה 92:97 .  בעקבות הניצחון שיפרו הקינגס את מאזנם ,  העומד על 20 ניצחונות לעומת 39 הפסדים .  הקליפרס ,  שספגו הפסד שני רצוף לאחר שלושה ניצחונות ביתיים רצופים ,  עומדים על מאזן של 24 ניצחונות לעומת 35 הפסדים .  
עמרי כספי פתח ,  כהרגלו ,  בחמישייה ,  ולאחר מספר משחקים בהם לא הפגין יכולת גבוהה ,  הוא חזר לעצמו ,  למרות שיכולת הקליעה עדיין לא מלוטשת מאז פגרת האולסטאר .  כספי תרם רק 6 נקודות בשני המשחקים האחרונים של הקינגס ,  אבל הפעם הפגין שיפור ביכולתו .  הישראלי קלע 12 נקודות  ( 4 מ-11 מהשדה ,  1 מ-4 לשלוש ,  3 מ-4 מהעונשין )  ,  הוריד 6 כדורים חוזרים ,  רשם 2 חטיפות ,  מסר אסיסט אחד ואיבד שני כדורים ,  ב-28:50 דקות משחק .  את סקרמנטו הוליך טייריק אוואנס עם 22 נקודות ו-5 ריבאונדים ,  קארל לאנדרי הוסיף 18 ו-8 ריבאונדים וספנסר הוז קלע 16 ואסף 9 ריבאונדים .  את הקליפרס הוליך כריס קיימאן עם 18 ו-11 ריבאונדים ,  כשדרו גודן מסייע לו עם 17 ו-8 כדורים חוזרים .
 כספי עלה על לוח הקלעים שתי דקות וחצי לאחר הפתיחה כשקלע ליי-אפ ,  ובהמשך הוסיף עוד שתי נקודות בחדירה ושלשה ,  וסיים את הרבע הראשון עם 7 נקודות ,  כשהוא אחד מגורמי המפתח ליתרון 18:32 של הקינגס בסופו .  בתחילת הרבע השני כספי לא מצא את הסל ,  והוחלף על ידי אוואנס ,  שיחד עם לאנדרי והוז ,  הובילו את סקרמנטו ליתרון 42:56 במחצית .  בתחילת הרבע השלישי אוואנס ולאנדרי הבטיחו את יתרון הקינגס ,  כספי הוסיף סל שדה ושלוש נקודות מהקו ,  אולם הקליפרס צימקו וירדו בתום הרבע בפיגור 76:68 .  ברבע הרביעי כספי לא שיחק ,  וראה את אוואנס ולאנדרי דואגים לכך שהקינגס ינצחו 92:97 בזכות חדירה גדולה של אוואנס ונקודות מהקו של לאנדרי בדקת הסיום .
" הראנו יציבות ",  אמר מאמן סקרמנטו פול ווסטפאל בסיום , " אנחנו מבינים שעלינו להפוך לקבוצה עם הגנה טובה ,  והיו לנו שני משחקים רצופים בהם הצגנו הגנה טובה .  אם ההגנה תהיה בכרטיס הביקור שלנו ,  יחד עם היכולת ההתקפית ,  נהפוך לקבוצת NBA שיכולה לנצח בכל מקום .  עם התוספת של קארל לאנדרי בצבע אנחנו יכולים להפוך לכזאת ".  
ווסטפאל גם התייחס ליכולת של כספי : " אני חושב שעמרי לפעמים נראה עייף .  אני מקווה שהחזרה למשחקי בית והעובדה שהמשחקים יהיו מרווחים יותר יאפשרו לו לחזור לכושר שאפיין אותו .  יש לנו הרבה ביטחון בעמרי ,  ובגלל רוח הלחימה שלו ,  אנחנו בטוחים שהוא יתאושש מזה ".  
" לא נגיע לפלייאוף ,  אבל נוכל לסיים חזק את העונה ",  אמר כספי עצמו בסיום , " אנחנו מדברים על זה ,  והמאמן מנסה למקד אותנו בזה .  אנחנו מנסים לבנות את עצמנו לשנה הבאה .  נקווה לגמור את העונה עם 30 ניצחונות ,  כמעט להכפיל את מספר הניצחונות שלנו מהעונה שעברה ,  וכך יהיו לנו תקוות לעונה הבאה ". 

ווסטפאל :  אני חושב שעמרי לפעמים נראה עייף
כספי קלע 12 בניצחון הקינגס ,  ווסטפאל התייחס ליכולת שמציג לאחרונה הישראלי .  כספי מאמין :  נוכל לסיים חזק את העונה 

