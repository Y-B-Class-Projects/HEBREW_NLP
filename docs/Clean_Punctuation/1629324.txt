צבע התאווה
דנה מלמד מארחת את השוקולטייר רואי גרשון לבוקר שכולו שחור ,  מתוק ומלא ילדים .  כדאי לא להיבהל ולנסות בבית
בלילה הראשון של השנה החדשה חלמתי חלום מתוק מתוק .  כשהתעוררתי בבוקר ,  עם הנגאובר מכובד כיאה לליל סילבסטר חגיגי שכזה והבנתי שהיה זה רק חלום ,  הרגשתי בילבול וקהות חושים .
 במהלך היום עדיין לא הבנתי אם אני מרגישה נפלא כי היה זה חלום מתוק במיוחד ,  או אולי אני מרגישה עצבות כי היה זה רק חלום ועכשיו צריך לחזור למציאות.כשחלפה לה עוד יממה ,  התמונה החלה להתבהר .  הרגשות מעורבים .  בהחלט נעים ונהדר להיזכר בחלום מתוק .  מצד שני ,  ישנה איזו תחושה של חוסר וגעגוע למתיקות ההיא שהיתה בחלום .
 ליד המיטה שלי ,  מתוך ערימת בלגאן מפוארת שמכילה ספרי בישול ,  מגזינים ישנים ,  2 כוסות קפה ריקות ,  ושלל פריטים של הילדים ,  הציץ הקטלוג של  " ROY "  שוקולד .  ולא סתם הציץ ,  ממש קרא לי לקחת אותו ולצלול לתוך עולם של  " פיתוי ופיצוי "   ( כדבריו של רואי גרשון )  .
 מהתמונות הנהדרות ,  יכולתי לדמיין את הפרלינים מתגלגלים לי בפה ,  נמסים ישר ללב וממלאים אותו בעונג .  אבל רציתי ממש להרגיש .  רציתי נחמה מתוקה מוחשית .  
בקטלוג של רואי גרשון  ( "ROY CHOCOLATE ")  ,  שבתה את עיני השורה : " מסע קסום לארץ הקקאו והצצה מרתקת לעולם המרגש והמתוק של השוקולד ". 
תהיתי עם יש סיכוי להביא את ארץ השוקולד אלי למטבח ,  ועל אף התנאים הלא מאוד הולמים ,  לבקר באותו עולם מתוק.רואי ממש לא נבהל מהתמונה שציירתי באוזניו והבטיח להביא איתו כל מה שצריך כולל משטח עבודה עשוי שיש ,  לטובת הטמפרינג .
 העניין האחרון שהיה צריך לפתור הוא הלו"ז ,  שאצל שנינו הוא די עמוס ובנוסף,רואי וגם אנוכי מאובזרים בילדים .  בניגוד לילד של רואי ,  כולה בן חמש אבל שועל סדנאות ותיק ,  שמתלווה לא מעט לאבא השוקולטייה שלו ,  הילדים שלי לרוב נמצאים מחוץ לתמונה כשמתרחשים פה מפגשים במטבח .  אז הצעתי לשלב את הילדים בחגיגה .
 רואי הגיע מצויד ומאובזר בארגזים עמוסים בהפתעות ,  משטח שיש כבד וילד שמוכן להעביר סדנא .
 מלכתחילה ויתרתי על אלכוהול במפגש שמכיל אחוז גבוה של ילדים  ( בכל זאת מישהו אמור להיות המבוגר האחראי בבית )  ,  אבל כשרואי שלף מהארגז שלישיית ליקרים על בסיס שוקולד ,  אורו עיני .  טוב ,  זה לא וודקה רד בול ,  אבל גם טיפת אלכוהול קטנה עושה שמח במיוחד שהיא כל כך שוקולדית .
 במטבח קטן ,  מצטופפים 3 ילדים ,  השוקולטייה ,  המארחת והצלמת .  כולם רוצים לנסות ,  להדגים ,  להרגיש ,  ללקק .  חמש זוגות ידיים מערבבות את השוקולד על השיש ,  יוצקות ,  מורחות ,  ממלאות ,  טועמות וכן ,  גם קצת דוחפות תוך כדי  " עכשיו תורי "  ו"אתה תהיה אחריו "  ו"תן גם לו לנסות "  או  " את תהיי בשלב הבא ".  האורח שלי ואני סבלניים וחייכנים ,  או שלפחות מעמידים פנים שכך .
 די מהר מתמלאות תבניות השקעים המיוחדות שרואי הביא ,  בשכבת שוקולד מבריקה וכשזו מתקררת ומתקשה ,  כולם מתנדבים לאחוז בשקיות הזילוף שמלאות בשלושה סוגי גנאשים ,  כדי למלא את חללי השוקולד .
 אני חושבת שאף אחד לא רואה ,  ומרשה לעצמי לזלף ישר לתוך הפה .  זה חזק ממני .  תכולת השקית יותר מידי מפתה בכדי להמתין עד תום התהליך .  אבל תופסים אותי על חם וכבר עומדים סביבי שלושה פיות פעורים שממתינים לשקית הזילוף ,  שתשפריץ את המתיקות השוקולדית הזאת ישר לתוך הפה והנשמה .
 עוד כמה דקות במקרר ומגיע הרגע שבו באמת אפשר לצלול לתוך חלום מתוק .  הפרלינים משתחררים מהתבניות ונערמים על השולחן .  כולם מפתים ומבריקים ,  אין לדעת איזו הפתעה מסתתרת בתוך כל אחד ואחד .  
ברגע הזה ,  הכל נעצר .  אני עוצמת עיניים ,  חולמת חלום מתוק שבו הכל מותר והכל אפשר ומתמסרת למתיקות הזאת ,  המנחמת .
 אם הכנו שני גנאשים ,  ויש לנו שתי תבניות ,  נזדקק לכ-700 גרם שוקולד מטומפרר ,  לפי החישוב הבא :  עבור כל תבנית צריך כ-200 גרם שוקולד ,  סה"כ 400 גרם + 300 גרם נוספים בקערה ,  כדי שיהיה עם מה לעבוד .  זאת אומרת שעבור שתי תבניות ,  יישארו כ-300 גרם שוקולד לפעם הבאה .
 טמפרינג:1 .  מחממים וממיסים את השוקולד במיקרו עד לטמפ' 45-49 מעלות .  החימום נעשה בשיטה של חצי דקה חימום ,  ערבוב ,  חצי דקה חימום ,  ערבוב וכו' עד להגעה לטמפרטורה הסופית ,  על-מנת לא לשרוף את השוקולד .
 2 .  מצננים את השוקולד לטמפ' של 31-32 מעלות באחת משתי הדרכים הבאות:שופכים את השוקולד המומס על משטח שיש חלק ומצננים את השוקולד בעזרת שפכטל תוך כדי תנועה עד לטמפרטורת העבודה של השוקולד ,  31-32 מעלות .  אוספים את השוקולד חזרה לקערה בעזרת השפכטל .
 לחילופין :  שופכים לתוך קערת השוקולד החם 15-20 אחוז פתיתים ,  מטבעות ,  או קוביות שוקולד ,  מהכמות שיש בפנים ומערבבים עד לקבלת 31-32 מעלות  ( לדוגמא ,  אם יש בקערה קילו שוקולד מומס ,  מוסיפים 150-200 גרם של שוקולד מוצק ) 
שלב 1 :  1 .  שופכים את השוקולד על התבנית ,  כך שכל החורים יהיו מכוסים בשוקולד .
 2 .  מקישים על התבנית להוציא בועות אוויר .
 3 .  שופכים את השוקולד חזרה לקערה עד לקבלת שכבת שוקולד דקה בכל החורים של התבנית .
 4 .  מכניסים למקרר לעשר דקות לפחות .
 שלב 2:1 .  מזליפים את הגנאש לתוך כל אחד מהחורים ,  כך שהחורים יהיו מלאים עד ל 1-2 מ"מ מתחת לפני השטח .
 2 .  מכניסים למקרר .
 שלב 3:1 .  שופכים על התבנית את השוקולד המטומפרר לכיסוי כל החורים .
 2 .  מכניסים למקרר .
 3 .  לאחר שהפרלינים מוכנים ומנותקים מהתבנית ,  מרוקנים אותם מהתבנית ,  ואוכלים .
 חומרים:90 גרם חמאה165 מ"ל שמנת350 גרם שוקולד חלב200 גרם פראלינה  ( מחית אגוזי לוז ) 
אופן ההכנה:1 .  מחממים חמאה ושמנת בסיר עד לסף רתיחה  ( כשמתחילות הבועות לצוץ )  .
 2 .  מורידים מהאש ושופכים פנימה את השוקולד .  מחכים חצי דקה ומערבבים עד לקבלת קרם חלק ומבריק .
 3 .  מוסיפים את הפראלינה ומערבבים עד לאיחוד בקרם .  יש לדאוג בטרם הוספת הפראלינה ,  שהיא לא מכילה גושים .
 4 .  מוזגים לשק זילוף ומצננים .
 חומרים:120 גרם חמאה135 מ"ל שמנת450 גרם שוקולד לבן90 מ"ל פינקולדה
אופן ההכנה:1 .  מחממים חמאה ושמנת בסיר עד לסף רתיחה  ( כשמתחילות הבועות לצוץ )  .
 2 .  מורידים מהאש ושופכים פנימה את השוקולד הלבן .  מחכים חצי דקה ומערבבים עד לקבלת קרם חלק ומבריק .
 3 .  מוסיפים את הפינקולדה ומערבבים עד לאיחוד בקרם .
 4 .  מוזגים לשק זילוף ומצננים .
 חומרים:90 גרם חמאה210 מ"ל שמנת450 גרם שוקולד חלב4 כפיות נס קפה4 כפיות פולי קקאו גרוסים
אופן ההכנה:1 .  מחממים חמאה ושמנת בסיר עד לסף רתיחה  ( כשמתחילות הבועות לצוץ )  .
 2 .  מורידים מהאש ,  שופכים פנימה את הקפה ומערבבים .
 3 .  שופכים פנימה את השוקולד .  מחכים חצי דקה ומערבבים עד לקבלת קרם חלק ומבריק .
 4 .  מוסיפים את פולי הקקאו ומערבבים .
 5 .  מוזגים לשק זילוף ומצננים .
 הערה :  פולי קקאו גרוסים ניתן להשיג בכל החנויות לקונדיטור החובב .  לא חובה להוסיף ,  אך מומלץ .
 
צבע התאווה
דנה מלמד מארחת את השוקולטייר רואי גרשון לבוקר שכולו שחור ,  מתוק ומלא ילדים .  כדאי לא להיבהל ולנסות בבית

