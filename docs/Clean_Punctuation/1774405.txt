הרב הראשי מצגר מוטרד מאפליית הבנות בבני ברק
הרב הראשי לישראל התייחס לפרשת האפליה של הבנות הספרדיות ,  שטוענות כי סמינרים  " אשכנזיים "  בבני ברק סירבו לקבלן . " פירוד ומחלוקת מהווים קטרוג על עם ישראל "
 הרב הראשי לישראל יונה מצגר הגיב אמש  ( חמישי )  לראשונה לפרשת האפליה של 20 בנות ספרדיות בגילאי תיכון מבני ברק ,  שלטענת הוריהן לא התחילו את שנת הלימודים בשל סירוב סמינרים  " אשכנזיים "  בעיר לקבלן ללימודים .  הרב מצגר אמר כי  " ביקשתי כבר בעבר להביא את נושא האפליה הכאוב לדיון בפני מועצת הרבנות הראשית לישראל אך לצערי נתקלתי בהתנגדות של המועצה לעסוק בנושא .  אין בלבי ספק שכל מהלך שיש בו להביא לאהבת ישראל ולאחדות ישראל הוא מבורך ואני תקווה שהנושא יוסדר אחת ולתמיד ".  הרב מצגר הוסיף עוד ש"פירוד ומחלוקת מהווים קטרוג על עם ישראל ובתקופה זו אנו זקוקים לרחמי שמים מרובים ולסנגוריה על עמנו ". 
גם במערכת הפוליטית גינו היום את התופעה ואת התנהלותם של הסמינרים .  מלשכת יו"ר ועדת החינוך של הכנסת ח"כ אלכס מילר  ( ישראל ביתנו )  נמסר בתגובה כי  " אכן אלו הם פני הדברים ,  מדובר בתופעה מזעזעת שאין לה מקום במערכת החינוך ,  אנחנו מרכזים את החומר בעניין ,  עושים עבודת מטה ואוספים תלונות נוספות בכדי לערוך בקרוב ישיבה מסודרת בעניין ". 
ח"כ עינת וילף  ( עבודה )  החברה בוועדת החינוך של הכנסת מסרה כי תבקש דיון דחוף בנושא בוועדה .  וילף הוסיפה כי  " שוב הוכח בצורה בוטה אילו תופעות בזויות קיימות בזרם החינוך ה'מוכר שאינו רשמי'  ( החינוך החרדי .  מ"ל )  .  המדינה מממנת זרם חינוך שפועל בניגוד לערכיה הבסיסיים שלה ומפלה באופן פסול על רקע עדתי ,  ויש לשים לתופעה הזאת סוף .  צריך לגלות אפס סובלנות כלפי הטיעונים הלכאורה דתיים ,  שלמעשה מכסים על מדיניות של אפליה ". 
ח"כ הרב חיים אמסלם  ( ש"ס )  סיפר כי ביקש בעבר דיון בנושא בוועדת החינוך של הכנסת ,  אך הדיון טרם זומן בשל חילופי היו"רים בוועדה .  כמו כן ,  דיון שהיה אמור להתקיים בנושא בוטל ,  וזאת לטענתו בשל  " לחצן של המפלגות החרדיות ".  הרב אמסלם הוסיף כי  " אני רואה את הנושא בחומרה רבה .  אני לא אמתין זמן רב ובאם לא יתקיים דיון בוועדת החינוך של הכנסת בנושא אפנה לכל מי שצריך בכדי לקיימו ". 
עדכון ראשון :  20:40

הרב הראשי מצגר מוטרד מאפליית הבנות בבני ברק
הרב הראשי לישראל התייחס לפרשת האפליה של הבנות הספרדיות ,  שטוענות כי סמינרים  " אשכנזיים "  בבני ברק סירבו לקבלן . " פירוד ומחלוקת מהווים קטרוג על עם ישראל "
 
