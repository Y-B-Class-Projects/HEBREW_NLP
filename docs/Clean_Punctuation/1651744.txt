גינדי החזקות :  7 פנטהואזים ב-3 ימים
חברת גינדי החזקות מדווחת על מכירת 7 דירות פנטהאוז בשלושה ימים ,  בעקבות מבצע הפרסום האגרסיבי שלה ,  שבאמצעותו היא מוכרת דירות פנטהאוז בהנחות של עד 2 מ' שקל
חברת גינדי החזקות בבעלות ליטל גינדי-מטלון ,  אבי גינדי ,  גיא גינדי ורועי גינדי ,  מדווחת על מכירת 7 דירות פנטהאוז בשלושה ימים ,  בעקבות מבצע הפרסום האגרסיבי שלה ,  שבאמצעותו היא מוכרת דירות פנטהאוז בהנחות של עד 2 מיליון שקל .  עם זאת ,  חלק מהמחירים שהושגו עבור הפנטהאוזים נמוכים ממחירי המבצע עליו הכריזה החברה ,  ובמקרים אחרים גורמים בשוק הנדל"ן תוהים ,  עד כמה מדובר במבצעים של ממש .  
בפרוייקט שרונה שבדרום הקרייה מכרה החברה דירת פנטהאוז אחת בקומה 29 במחיר 9.15 מיליון שקל ,  בקומה 28 במחיר 9.5 מיליון שקל ודופלקס בקומה 30-31 במחיר 14.5 מיליון שקל .  הפרוייקט כולל פנטהאוזים בשטח נטו של בין 246 -216 מ"ר ,  כולל מרפסות .  הדופלקס הוצג במקור במחיר של 16.5 מיליון שקל ,  ואולם בתחשיבים ראשוניים שפירסמה החברה לפני מספר חודשים ,  הדירות היקרות ביותר בפרוייקט היו אמורות לעלות 14.5 מיליון שקל .  
בפרוייקט גינדי הייטס שליד מתחם הבורסה ברמת גן נמכרו 2 דירות :  בקומה 26 במחיר של 4.25 מיליון שקל וטריפלקס בקומה 26-29 במחיר 10.35 מיליון שקל .  מדובר במחירים נמוכים משמעותית מהמחירים שבהם הוצעו הדירות .  הטריפלקס הוצע במחיר של 11.2 מיליון שקל במקום מחיר מחירון של 13.2 מיליון שקל ,  ואילו הפנטהאוז הוצע במחיר של 5.5 מיליון שקל ,  במקום מחיר מחירון של 7.4 מיליון שקל .  הפנטהאוז בפרוייקט זה משתרע על כ-205 מ"ר והטריפלקסים שכוללים בריכה על הגג ,  בגודל של כ347 מ"ר ו-224 מ"ר מרפסות .  
בפרוייקט גינדי ויז'ן שבעמק הברכה ת"א ,  נמכרו 2 דירות פנטהאוז :  דופלקס בקומה 13-14 במחיר 4.12 מיליון שקל ופנטהאוז בקומה 15 במחיר 4.570 מיליון שקל .  הפנטהאוז משתרע על שטח של 164 מ"ר עם 44 מ"ר מרפסות .  
כאמור ,  בחלק מהמקרים ,  במיוחד בשרונה ,  לא נראה כי מחירי הדירות אכן הורדו בצורה משמעותית ,  כפי שנאמר בקמפיין ,  ואילו בפרוייקט הרמת גני של החברה המחירים ששולמו על הדירות היו נמוכים משמעותית ממחירי המבצע .  גורמים בענף העירו ,  כי יתכן שבחלק מהמקרים החברה פירסמה את המחירים שהועידה מראש לדירות כמחירי מבצע ,  שעה שידוע היה לה שמחירי המחירון שהציגה עליהן אינם ריאליים .  

גינדי החזקות :  7 פנטהואזים ב-3 ימים
חברת גינדי החזקות מדווחת על מכירת 7 דירות פנטהאוז בשלושה ימים ,  בעקבות מבצע הפרסום האגרסיבי שלה ,  שבאמצעותו היא מוכרת דירות פנטהאוז בהנחות של עד 2 מ' שקל

