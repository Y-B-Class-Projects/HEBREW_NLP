דקאר 2011 יוצא לדרך
מירוץ השטח המפרך בעולם יצא לדרך ביום שבת .  בפני 430 מתחרי הדקאר 2011 צפויים מעל ל-9,500 ק"מ מתישים בארגנטינה וצ'ילה
ארוע הספורט המוטורי הראשון בכל שנה אזרחית חדשה הוא גם אחד המפרכים שבהם .  ביום שבת ה-1 בינואר יצא לדרך בפעם ה-31 מירוץ הדקאר ,  שכבר ביסס עצמו מחדש בדרום אמריקה לאחר שמארגניו שבעו את פעולות הטרור של אפריקה בתחומה הוא התקיים מיום הווסדו ב-1979 .
 כפי שהיה בשני המירוצים האחרונים ,  גם הדקאר 2011 יוזנק מבירת ארגנטינה בואנוס איירס כשבפני המתחרים עומדים מעל ל-9,500 ק"מ של תנאי שטח קשים ומשתנים ,  מתוכם כ-5,000 ק"מ תחרותיים מדודים בזמן ,  אותם יידרשו לעבור בשבועיים .  מבואנוס איירס יצאו המתחרים צפונה עד לפרובינציה חוחוי הגובלת בבוליביה וצ'ילה .  ביום החמישי למירוץ הם יטפסו עד לגובה של כ-5,000 מ' במעלה הרי האנדים לאזורים בהם חוסר משווע בחמצן לאדם והמכונה ,  וייכנסו לצ'ילה .  העיר אריקה השוכנת סמוך לגבול הצפוני עם פרו תארח אותם ליום אחד של מנוחה לפני שימשיכו במירוץ לכיוון דרום .  לארגנטינה יחזרו המתחרים ב-12 בינואר וארבעה ימים לאחר מכן ישובו השורדים לבירה הארגנטינית לטקס הסיום .
 430 צוותים מ-51 מדינות שונות נרשמו למירוץ ,  הרבה יותר מהשנה שעברה אז השתתפו 362 .  חלוקתם מציבה על קו הזינוק 183 אופנועים ,  146 רכבי שטח ,  68 משאיות ו-33 טרקטורונים .  בין הצוותים ניתן למצוא גם את הישראלים יזהר ערמוני ואביב קדשאי ב-'Desert Warrior' מס' 373 וזה המקום לאחל להם בהצלחה .  כמו כן משתתפות במירוץ 13 נשים וגם שישה כלי רכב המונעים בדלקים חלופיים ,  עוד דריסת רגל ירוקה בעולם המירוצים .
 נהג קבוצת פולקסווגן קרלוס סיינז ינסה לשמור על תואר האליפות אותו השיג לאחר מאבק צמוד עם בן קבוצתו נאסר אל עטייה בשנה שעברה .  עבור הקבוצה תהיה זאת אליפות שלישית ברציפות כך שלא פלא שהיא מביאה שוב ארבע מכוניות לדקאר .  היריבה הכי גדולה שלה היא X-רייד ב.מ.וו בשורותיה נוהג סטפן פטרהאנסל שמחזיק בתשע אליפויות דקאר .
 קרבות לא פחות מותחים יהיו בין הרוכבים על שניים שם ינסה מארק קומה  ( KTM )  להחזיר לעצמו את תואר האליפות אותו איבד בשנה שעברה בעקבות עונשים שספג מהשופטים .  הכוונת תהיה על גבו של אלוף הקטגוריה ב-2010 סיריל דספרה  ( KTM )  ,  אך כדאי לו לשים עין גם על הארגנטיני הכשרוני פרנסיסקו לופז קונטרדו  ( אפריליה )  .
 מארגני הדקאר משחררים עוד שני פרטים מעניינים על המשתתפים .  הצעיר ביותר הוא רודריגו אנדרס קביירו אלקיאגה מצי'לה שעבורו זה הוא הדקאר השני .  מנגד ,  המבוגר ביותר הוא יושימסה סוגווארה היפני בן ה-69 שלא החמיץ אף אחד מ-28 מירוצי הדקאר האחרונים .
 כמידי שנה ,  גם את סיכומי כל ימי המירוץ של הדקאר 2011 נביא לכם כאן בוואלה !  רכב בשבועיים הקרובים עד להכרזה על האלוף ומנצחי הקטגוריות השונות .
 

דקאר 2011 יוצא לדרך
מירוץ השטח המפרך בעולם יצא לדרך ביום שבת .  בפני 430 מתחרי הדקאר 2011 צפויים מעל ל-9,500 ק"מ מתישים בארגנטינה וצ'ילה

