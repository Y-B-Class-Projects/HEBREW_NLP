מגדלים באוויר :  על הסנטרים החדשים של אירופה
בריחת הסנטרים הדומיננטיים ל-NBA יצרה הזדמנויות חדשות לגבוהים אחרים ביורוליג .  האם הם יעמדו בציפיות ? 
הקיץ שעבר על הכדורסל האירופי ,  שעדיין חוסה בצל המשבר הכלכלי העולמי ,  נראה כמו אחד הקיצים המשמימים שנראו בשנים האחרונות ,  לפחות בכל הקשור להעברות ופיקנטריה .  כל הקבוצות העדיפו להימנע מהרפתקאות כלכליות כחלק ממדיניות מצומצמת של רכישות ,  וידן לא הייתה קלה על ההדק כפי שהייתה בשנים קודם לכן .
 ברמת המיקרו ,  היורוליג נאלצת להתמודד עם זליגה של כמות שחקנים גבוהה מהרגיל שחצו את האוקיינוס כדי לנסות את מזלם ב-NBA .  הדבר ניכר בעיקר בעמדת הסנטר .  האיכות המידרדרת באופן הדרגתי ב-NBA בעמדה זו הביאה ג'נרלים מנג'רים רבים לייבא מספר לא מבוטל של שחקנים כאלו מאירופה .  שניים מאותם סנטרים - ניקולה פקוביץ'  ( מינסוטה )  וטיאגו ספליטר  ( סן אנטוניו )  - החזיקו במעמד של סופרסטארים באירופה ,  כשלצידם היגרו מספר סנטרים נוספים בעלי מעמד מכובד ביבשת ,  כמו הטורקים עומר אשיק  ( שיקגו )  וסמיח' ארדן  ( בוסטון )  ,  או הרוסי המוכשר טימופיי מוזגוב  ( ניו יורק )  .
 הסתלקותם של אלה עשויה לתת פתח לסנטרים אחרים ביבשת לדריסת רגל ביורוליג .  אז מי הם הסנטרים האירופאיים שעשויים לשדרג את מעמדם בעונה הקרובה בצורה משמעותית ? 
בעונה שעברה ביורוליג :  7.2 נקודות ,  2.8 ריבאונדים ב-13 דקות במדי אולימפיאקוס
הררי מילים כבר נשפכו על הכישרון העצום הגלום ב"ביג סופו "  עוד הרבה לפני שנחת בתל-אביב והפך לאטרקציה החדשה של הצהובים .  עם קביעה אחת מעטים לא יסכימו :  לצד היותו אחת הדמויות היותר מרתקות בכדורסל האירופי ,  מדובר בכישרון נדיר ,  ובלתי עציר עבור כל קבוצה בפוטנציה .
 העובדות ידועות לכול :  עד היום ,  הפוטנציאל היה רחוק מדי ממימוש .  אחרי חמש עונות מלאות עליות ומורדות באולימפיאקוס ,  בהן היה תמיד חלק מסוללת גבוהים איכותית ומרשימה ,  יש לשחורציאניטיס הזדמנות למנף את הקריירה ולהתקדם מספר צעדים בדרך להפי-אנד המיוחל .  בתל אביב מצא היווני קבוצה בעלת מסורת ושאיפות מחד ,  אך כזאת שגם מוכנה לשים את כל הביצים בסל שלו מאידך .  לאחר ששימש רוב הזמן כפאנץ' התקפי מהספסל בפיראוס ,  תעמוד למבחן כעת יכולתו לבצע את הדברים מפוזיציה של כוכב הקבוצה ,  ביעילות ,  יציבות ולאורך זמן .  
חלק גדול מהסיפור נעוץ ,  כידוע ,  בכושרו הגופני של שחורציאניטיס .  לאורך השנים נע היווני על הסקאלה בין חוסר מוכנות פיזית כמעט מוחלטת לפעילות ספורטיבית לבין הכושר הרצוי עבור שחקן בגודלו ,  אך מעולם לא חצה את גבול 15 הדקות בממוצע למשחק באולימפיאקוס .  בדקות בהן שחורציאניטיס על המגרש היכולת שלו כסקורר היא כסף בבנק ,  אולם ברור שעל מנת שעל מנת להוות עוגן אמיתי לצהובים יצטרך  " ביג סופו "  להתעלות מעל רף הדקות הנמוך שהציב לעצמו .  
למרות זאת ,  בניגוד מסוים למה שנהוג לחשוב ,  גם 20 דקות משחק  " בלבד "  אמורות וצריכות לספק את הצוות המקצועי של הצהובים .  כפי שניקולה פקוביץ' הציג יכולת אימתנית עבור פנאתינאייקוס בעונה שעברה ב-22 דקות בממוצע ,  כך גם מספר דקות דומה יהיה די עבור  " ביג סופו ",  מפלצת פיסית גדולה לא פחות מפקוביץ' . 
" אם שחורציאניטיס יוכל לשחק 20-25 דקות בממוצע לערב אלו יהיו חדשות מצוינות לדייויד בלאט ",  מנתח העיתונאי היווני ת'נאסיס אספרוליאס . " במצב כזה מדובר באחד הסנטרים הטובים ביבשת ,  זה בטוח .  רק ימים יגידו אם שחורציאניטיס מוכן לאתגר הזה מנטלית ,  כי זה הדבר היחיד שעוצר בעדו .  אפשר לראות שהוא רוצה ,  ושהוא בדרך הנכונה ,  אך עדיין עליו לפתח ולייצב את האופי שלו בשביל זה ". 
לפחות על פי פתיחת העונה ,  ניכר כי שחורציאניטיס מבין כי חשיבותו לקבוצה אולי גדולה ממה שאי פעם הייתה .  אם יוכתר בהצלחה תהליך הטרנספורמציה משחקן משלים לסופרסטאר של ממש ,  אוהדי מכבי ת"א יוכלו ליהנות שוב ,  לאחר הפסקה בת מספר שנים ,  מכוכב שגם משתייך לצמרת הגבוהה ביותר של היורוליג .
 בעונה שעברה ביורוליג :  5.1 נקודות ,  3.8 ריבאונדים ו-0.7 חסימות ב-15 דקות למשחק
בקיץ האחרון ספגה קאחה לבוראל מכה קשה עם עזיבתו של כוכבה הגדול טיאגו ספליטר הברזילאי לסן אנטוניו ספרס .  אצל הבאסקים ,  למרות האכזבה ,  איך לומר ,  לא רעדו אמות הספים .  ללבוראל ,  שרגילה לייצר כוכבים ל- NBA ,  כבר היה מחליף שהוכן מבעוד מועד- סטנקו באראץ' .  הענק הקרואטי מהווה דוגמה חיה נוספת לניהול הבריא והיעיל של הקבוצה הבסקית קאחה לבוראל .  כשהחתימו את באראץ' הצעיר משירוקי הבוסנית בגיל 20 ,  הסנטר היה עוד גולמי למדי .  
באראץ' הושאל לוולנסיה תחילה ,  חזר לבאסקוניה ,  למד דבר או שניים ,  ולאחר מספר עונות סבלניות ,  בקאחה מוצאים ברכה בעמלם העונה .  באראץ' פתח את העונה בפורמה נהדרת ,  עם מספרים מעולים של 13.7 נקודות 8.7 ריבאונדים ו- 2 חסימות לערב ביורוליג .
 היכולת המרשימה של באראץ' לא מפתיעה את ג'ון דה-לה-פרסה ,  המסקר את לבוראל עבור המגזין הספרדי  " סולובאסקט ".   " היכולת והמספרים שלו הם פונקציה של דקות משחק נטו ",  מסביר דה-לה-פרסה . " בעונה שעברה לא הייתה לו את הבמה בגלל הנוכחות של ספליטר ,  אך כשהברזילאי נעדר באראץ' כבר הציג יכולת מצוינת .  באראץ' הוא מסוג השחקנים שצריכים לקבל אמון מהמאמן כדי להביא את היכולות לידי ביטוי ,  וזה בדיוק מה שקורה העונה - איבנוביץ' נותן לו הרבה קרדיט ".  
" הוא אמנם לא שחקן שלם כמו ספליטר ",  ממשיך דה-לה-פרסה ,   ," אבל יש לו המון כלים ברמה גבוהה .  הוא שומר טוב ,  יכול לשחק בפוסט-אפ ,  לקלוע מחצי מרחק ולמסור לא רע .  אין לי ספק שהוא אחד מחמשת הסנטרים הטובים ביבשת כבר עכשיו ". 
בוויטוריה ,  אגב ,  הגיעו למסקנה דומה ,  והחתימו את באראץ' השבוע על חוזה חודש שישאיר אותו בקבוצה עד 2015 .  שחורציאניטיס ,  מאחוריך .
 בעונה שעברה ביורוליג :  11 נקודות ,  3.6 ריבאונדים ,  חסימה למשחק
הקרואטי הצנום הגיע למדריד באמצע העונה שעברה מק.ק זאגרב בעיקר כפרויקט להמשך ,  אך מהר מאוד הציג יכולה שהפתיעה רבים ,  עקף את דריוש לברינוביץ' ברוטציה הלא יציבה של אטורה מסינה והמשיך להרשים את תום העונה מעמדת הסנטר הבכיר .  כבר לאחר כמה משחקים הבינו במדריד שהתגלגל להם לידיים יהלום ,  שבאופן מפתיע הובא כשהוא כבר חצי מלוטש .  טומיץ' הראה יכולות של סקורר מחונן ,  כולל תנועות מהוקצעות בצבע וידיים רכות להפליא .  
העונה יעמוד בפני טומיץ' אתגר  " העונה השנייה ".  לאחר שפרץ כמעט משום מקום בעונה שעברה ,  העונה יצטרך טומיץ' לתפקד כראוי גם תחת שימת לב מרובה יותר מצד היריבה .  פתיחת העונה של טומיץ' ,  לפחות עד לרגע זה  ( 9 נק' ב-36% בלבד מהשדה עד כה )  ,  נראית כמו המשך ישיר של היכולת המאכזבת משהו מנבחרת קרואטיה במהלך אליפות העולם בטורקיה ,  שם נחשף טומיץ' לקשיים מול סנטרים גבוהים ואגרסיביים שהתמקדו בו . 
" טומיץ' התחיל את העונה בצורה בינונית ,  אבל הוא כבר מראה סימנים של חזרה לרמה הרגילה שלו ",  מציין ג'ון דה לה פרסה . " בסך הכול ,  מדובר בכישרון ענק ומסינה מאוד מאמין בו .  הוא יצטרך העונה לשפר את האגרסיביות שלו בריבאונד ובהגנה בעיקר ,  אך גם בהתקפה ,  כי נכון להיום הוא רך מדי .  אבל בסופו של דבר ,  למסינה אין כל כך ברירות כי טומיץ' פשוט אחד השחקנים הכי טובים שלו בסגל ". 
בעונה שעברה בליגה האדריאטית :  13.6 נקודות ,  6.4 ריבאונדים למשחק
הקריירה של הסרבי עב הבשר מחוץ למולדתו החלה באופן מעט תמוה .  על פי דיווחים עוד בתחילת העונה שעברה ,  בהיותו שחקן ז'לזניק בלגרד ,  סיכם בכתב עם אפס פילזן על מעבר בעונה שלאחר מכן ,  מה שלא מנע ממנו לקיים משא ומתן קונקרטי עם מכבי תל אביב וקבוצות אחרות שחפצו בשירותיו ,  עד שראשי פילזן התערבו וטרפדו ,  מן הסתם ,  כל אופציה זולת הקבוצה הטורקית עבור הסנטר .  בקיץ האחרון ,  בו נותרה לו הזדמנות אחרונה להיבחר בדראפט ה-NBA מפאת גילו ,  בחר ,  על פי דיווחים ,  להחרים את מחנה האימונים בו שהה בכדי להציג את מרכולתו לשלל הסקאוטים .  
את פתיחת העונה ראדוליצה המוכשר פספס עקב פציעה ,  שתשאיר אותו מחוץ למגרשים גם בשבועיים הקרובים ,  ככל הנראה .  אך לכשיחזור מפציעתו ,  בפילזן מצפים מהסרבי לגדולות ,  זאת על אף היותו  " רוקי "  ביורוליג . 
" כנראה שייקח לראדוליצה זמן להסתגל ליורוליג ,  לאחר ששיחק בקבוצה חלשה בהרבה מפילזן ,  כמו ז'לזניק ",  מסביר פרשן הכדורסל קריסטיאן הוייניץ' . " אני מעריך שבזמן הקרוב ראדוליצה כבר יהיה האופציה הראשונה של פילזן בצבע ,  ולקראת סוף העונה ייתן מספרים גבוהים מאוד .  הוא בסך הכול הסנטר האמיתי היחיד בסגל של הטורקים ,  וגם הכי כישרוני מבין שחקני קו הפנים .  יש לו משחק טוב מאוד עם הגב לסל ,  ובכלל התקפית הוא מעולה ,  למרות שהוא יצטרך ללמוד לשמור כמו שצריך ברמות הללו ולהימנע מעבירות ". 

מגדלים באוויר :  על הסנטרים החדשים של אירופה
בריחת הסנטרים הדומיננטיים ל-NBA יצרה הזדמנויות חדשות לגבוהים אחרים ביורוליג .  האם הם יעמדו בציפיות ? 

