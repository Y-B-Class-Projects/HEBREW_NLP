גסות רוח תופעה ישראלית מעצבנת 
שנים שתק הסופר חנוך ברטוב ,  וטוב ששתק ,  משום שכתב ורתם את כישרונו לספרים .  כמי שקרא כמה מספריו ,  ואיננו מבקר ספרות ,  התרשמתי מיכולתו לספר סיפור .  דומה כי אין צורך במאמרי הביקורת המלומדים כל כך על ספריו כדי ליהנות מיצירתו של ברטוב .  פשוט ליהנות כמו ,  למשל ,  מקריאת ספריו של בן דורו אהרן מגד ,  אף הוא חתן פרס ישראל לספרות ,  שבו זכה השנה גם ברטוב .
 והנה ,  כמנהג שיקולינו העיתונאיים ,  והמוצדקים ,  הציב כתב ערוץ 10 מצלמה ומיקרופון מול ברטוב ,  עקב זכייתו בפרס הנחשק ,  וציפה למוצא פיו .
 לא זכור לי מתי התראיין ברטוב בעבר ,  אולי החמצתי ,  אבל קשה היה להחמיץ את דבריו הנוכחיים : " אני חושב שזו בושה וחרפה שיש לנו ממשלה כזו ,  ממשלה שמשקרת ביודעין כל הזמן .  אני בז לממשלת השקרנים ולשר הביטחון הנהנתן ". 
עלי להבהיר :  איש משרי הממשלה הנוכחית אינו נמנה עם ידידיי .  איני סועד בחברתם ואיני מתחכך בהם .  אין אני בא ללמד סנגוריה על ממשלת נתניהו - לא על העומד בראשה ולא על איש משריה - אלא רק לקטרג על הסגנון של ברטוב .
 אכן ,  אני יודע :  אלמלא אמר ברטוב כי זוהי  " ממשלת שקרנים ",  וכמובן עשה כותרות באמירתו זו ,  מי היה שם לב לזכייתו בפרס ישראל לבד מעורכי העמודים המוקדשים לענייני ספרות ?  הרי ברטוב ,  למרבה הצער ,  נשכח בשנים האחרונות ולא הוענקה לו תשומת לב ראויה ,  בטח ,  למשל ,  לא לספרו המקורי  " מתום עד תום ".  ובאמת ,  מי ממראייניו קרא שורה אחת שכתב ברטוב ?  אבל ,  מתברר ,  יש ברטוב שבכתב ויש ברטוב שבעל פה .  ואולי יש גם ברטוב שלישי ,  אשר במוצאי חג העצמאות יהיה מוכן ללחוץ את ידי מי שעומד בראש  " ממשלת השקרנים ",  כהגדרתו .
 כי הרי זה הפך לנוהג במדינה האומללה שלנו :  זכייה בפרס יוקרתי ,  או אפילו מועמדות לזכייה בפרס יוקרתי ,  היא מפתח להתרת חרצובות הלשון ולהשתלחויות גסות רוח .  
לפעמים אתה תוהה ,  בנאיביות מן הסתם ,  אם אנשי המעלה ,  אלו שפרס יוקרתי עומד ליפול בחיקם ,  חושבים פעמיים לפני שהם מתבטאים .
 אלוהים אדירים :  הרי הם חושבים פעמיים ושלוש ויותר לפני שהם מגיהים ומשגרים את דפיהם הכתובים משולחן הכתיבה לבית ההוצאה או לשולחן עורך הווידיאו .  מה יש בהם ,  במכשירים האלה ,  המיקרופון והמצלמה ,  שכשהם מושטים אל פיותיהם של זוכי הפרסים הם גורמים להם להתבטא בגסות רוח ובלשון מכלילה ,  אשר לא בהכרח גורמת לחלק מן הציבור לכבד את מי שהוליווד או ועדת פרס ישראלית מבקשות להוקירו ? 
מיליוני פעמים הושטתי ,  בשם המקצוע ,  מיקרופון ומצלמה לשועים ,  לגדולים ולקטנים ,  ועדיין את הסוד הזה ,  של גירוי הלשון לעבר ההשתלחות וגסות הרוח ,  עדיין לא הצלחתי לפענח .
 כלל לא מדובר כאן בפוליטיקה ,  בהשקפת עולם ,  בהתנחלויות ,  בביבי או בטיבי ,  בפלסטינים או במאחזים .  זכותם של ברטוב ושל בני דורו - בין אם לחמו בבריגדה היהודית  ( כמותו )  ,  בארגוני המחתרות או בצה"ל בראשיתו - להתאכזב ממימוש החזון אשר בשמו לחמו ואף הקריבו את חייהם .  רבים מהם כועסים וזועמים ,  ותחושות אלה רק מתעצמות ככל שקרבים עוד יום זיכרון ועוד יום עצמאות .  אבל אולי גם כדאי לשנות את הסגנון ? 
כי לפעמים נדמה לך שאנשי המעלה ,  ברוכי הכישרון ,  לא כל כך רוצים שהאזרחים שפרסים לא נופלים בחיקיהם יחקו אותם .  ראוי אולי להזכיר להם כי זכייה בפרס יוקרתי איננה בהכרח טומנת בחובה גם הזמנה לאולפן  " פופוליטיקה "  בימיו הסוערים .
 ועם זאת ,  מזל טוב לך ,  חנוך ברטוב ,  אף שהפרס התאחר להגיע .
 
גסות רוח תופעה ישראלית מעצבנת 
nan
