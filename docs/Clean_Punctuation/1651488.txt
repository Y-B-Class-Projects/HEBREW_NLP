ליון הדיחה את ריאל מדריד מליגת האלופות
גמר האלופות יתקיים בברנבאו ,  אבל ריאל תראה אותו בטלוויזיה אחרי 1:1 שלא הספיק נגד ליון .  יונייטד הביסה את מילאן
אחרי שראינו את ארסנל מתגברת על פיגור מהמשחק הראשון ואת באיירן מינכן נאבקת בפיורנטינה אבל עולה לרבע ליגת האלופות ,  הערב  ( רביעי )  נרשמה ההפתעה הראשונה של שלב שמינית הגמר .
 ליון היא זו שעשתה זאת עם 1:1 נגד ריאל מדריד ,  תיקו שכולו ניצחון אחרי ה-0:1 בסטאד דה ז'רלאן במשחק הראשון .  ריאל הגיעה גאה בעצמה אחרי שעלתה למקום הראשון בטבלה ,  סרחיו ראמוס הצהיר ערב המשחק ש"ננצח 0:3 ",  אבל נראה שמחר כולם יאכלו במדריד את הכובע וינסו לנפק הסברים שלא ישכנעו אף אחד מהאוהדים .
 במשחק הרבה פחות דרמטי הביסה מנצ'סטר יונייטד את מילאן ודייויד בקהאם שנכנס כמחליף ,  0:4 ו-2:7 בסיכום שני המשחקים .  מנצ'סטר נרשמת כאנגליה השנייה ברבע הגמר ,  עוד איטלקיה מסיימת את דרכה ,  ובשבוע הבא תנסה אינטר להציל את המולדת במשחק לא פשוט נגד צ'לסי .  בשנים האחרונות זה לא כל כך עבד .
 ערב משחק הגומלין בין מנצ'סטר יונייטד למילאן ,  עסקו כולם בחזרה של דייויד בקהאם לאולד טראפורד .  במהלך ההתמודדות אף קראו חלק מהאוהדים המקומיים  " תכניסו למגרש את בקהאם "  עד שלאונרדו החליט שזה הזמן והשלח את הקשר הוותיק לכר הדשא בדקה ה-64 .  על הדשא עצמו הפסטיבל היה שייך למנצ'סטר יונייטד ולכוכב אדום אחר ,  ווין רוני .  
החלוץ שנגח שני שערים ב-2:3 של קבוצתו בסן סירו ,  הוסיף אחד בנגיחה היום ,  אחר כך מצא חור נוסף בהגנה האורחת כדי להשלים עוד צמד ,  פארק ופלטשר הבקיעו גם כן ומנצ'סטר יונייטד עלתה בריצה קלה נגד קבוצה עצובה ומעציבה .  
למי שגדל על הכדורגל האירופאי של תחילת ה-90 בוודאי לא היה קל לראות את מילאן ,  אבל בעצם לא קל לראות אותה כבר תקופה ארוכה .  האימפריה של אריגו סאקי ופאביו קאפלו ,  של פרנקו בארזי ופאולו מאלדיני ,  נראתה הערב פגיעה ,  מיושנת ,  משוללת תשובות וחסרת אונים .  מילאן נראתה בדיוק כמו אותן אולימפיאקוס ,  פ.ס.וו או ספורטינג ליסבון ,  קבוצות שהפוטנציאל שלהן לא מרשה יותר מרבע גמר ,  קבוצות שמתביישות להביט למנצ'סטר יונייטד בגובה העיניים .  
הרוסונרי חסרו הערב את פאטו הפצוע ,  אבל זה בוודאי לא תירוץ .  כשהמאמן של אחת מהקבוצות הגדולות בעולם מציב את מאסימו אמברוסיני כבלם בתחילת המחצית השנייה ,  סופג צמד בתוך 13 דקות ועדיין לא מגיב ,  אפשר לדעת שמשהו רע קורה במילאנלו .
 דקה 3 :  ווין רוני ניהל מסירות כפולות עם אנטוניו ולנסיה ובסיום ההתקפה שלח בעיטה שטוחה וחזקה מ-16 מטרים ,  הכדור חלף סמוך לקורה .  
דקה 8 :  נאני הדף לא טוב בראש כדור חופשי שהגיע בעוצמה טובה לראש של רונאלדיניו ,  אבל הנגיחה של הברזילאי חלפה כחצי מטר מהשער של ואן דר סאר .  
דקה 13 :  גול !  גארי נוויל הגביה כדור אלכסוני מימין ,  רוני עלה נהדר ,  הקדים את בונרה ,  ונגח לפינה הימנית התחתונה של אביאטי .  0:1 קל למנצ'סטר יונייטד .
 דקה 46 :  גול !  נאני פרץ באגף השמאלי והעביר כדור למרכז הרחבה ,  ההגנה האיטלקית נעלמה ונאלמה ו-ווין רוני גילגל פנימה מתוך הרחבה .  0:2 למנצ'סטר יונייטד .
 דקה 54 :  אבאטה מצא את עצמו חופשי עמוק בצד ימין ועלה כדור טוב לתוך הרחבה ,  אבל הונטלאר נגח ממצב נהדר מעל המשקוף .  
דקה 59 :  גול !  סקולס התנהל בחופשיות במרכז המגרש ומצא את פארק בתוך הרחבה ,  הקוריאני בעט שטוח מימין לשמאל והכניע את אביאטי .  0:3 למנצ'סטר יונייטד .  
דקה 74 :  כדור חוזר מההגנה האדומה הגיע לבקהאם ,  שהפציץ מהאוויר ,  20 מטרים מהשער ,  היישר למרכז השער ,  ואן דר סאר הדף לקרן .
 דקה 88 :  גול !  הפעם רפאל היה זה שהעלה כדור אלכסוני וקשתי מצד ימין ,  ההגנה האורחת קפאה ודארן פלטשר אמר תודה ונגח פנימה מקרוב .  0:4 למנצ'סטר יונייטד .
 מנצ'סטר יונייטד :  אדווין ואן דר סאר ,  גארי נוויל  ( רפאל ,  66 )  ,  נמניה וידיץ' ,  ריו פרדיננד ,  פטריס אברה ,  דארן פלטשר ,  פול סקולס  ( דארון גיבסון ,  73 )  ,  ג'י סונג פארק ,  אנטוניו ולנסיה ,  נאני ,  ווין רוני  ( דימיטאר ברבאטוב ,  66 )  .
 מילאן :  כריסטיאן אביאטי ,  איניאציו אבאטה  ( דייויד בקהאם ,  64 )  ,  דניאלה בונרה  ( קלרנס סיידורף ,  46 )  ,  טיאגו סילבה ,  מארק ינקולובסקי ,  אנדראה פירלו ,  מתיו פלאמיני ,  מאסימו אמברוסיני ,  רונאלדיניו ,  מרקו בוריילו  ( פיליפו אינזגי ,  69 )  ,  קלאס יאן הונטלאר .
 ריאל פתחה את המשחק בסערה והגיעה למספר מצבים טובים בתוך רבע השעה הראשונה ,  כשאחרי שש דקות רונאלדו כבר כובש שער אופייני של כוח ונחישות .  אבל בהמשך הבלאנקוס החמיצו .  
למחצית השנייה ליון עלתה עם נחישות לא רק להגן ,  אלא גם לנסות לעקוץ .  כשריאל לא הצליחה לכבוש וגילתה שזה יהיה יותר קשה משזה נראה בדקות הראשונות ,  הלחץ החל לתת אותותיו .  ואז מיראלם פיאניץ' כבש רבע שעה לסיום ושם זה כבר היה גמור .  ריאל מדריד רצתה להגיע לגמר בסנטיאגו ברנבאו ופישלה ,  למנואל פלגריני נשארה זכייה באליפות או שכנראה הליכה הביתה .
 דקה 1 :  ריאל פתחה בסערה ,  קאקה נשלח לכדור עומק 20 שניות מהפתיחה ,  אבל ניצב בזווית קשה ולוריס יצא היטב את הבעיטה של הברזילאי .
 דקה 6 :  גול !  גוטי שלח כדור עומק ארוך וחותך לרונאלדו ,  זה נכנס בעוצמה לתוך הרחבה ובעט חזק ושטוח משמאל לימין ,  לוריס ספג בין הרגליים .  0:1 לריאל מדריד ובמצב הזה אנחנו הולכים להארכה .
 דקה 26 :  הפעם הגיע תורו של היגואין למצוא חור בהגנה האורחת אחרי כדור עומק ,  לוריס יצא אל מחוץ לרחבה ,  הארגנטינאי חלף על פניו ,  אבל מול הרשת החשופה בעט לקורה .  
דקה 28 :  קאקה כיווץ סיבוב את כל ההגנה הכחולה ,  הכדור הגיע ממנו להיגואין שמתוך הרחבה בעט שטוח לכיוון הפינה ,  לוריס ירד והדף .
 דקה 55 :  רונאלדו דהר למתפרצת דרך האגף השמאלי ומצא את קאקה במרכז ,  הברזילאי התארגן ושלח בעיטה חזקה ושטוחה החוצה .  
דקה 75 :  גול !  מהלך קבוצתי נהדר של הצרפתים הסתיים ברגליים של פיאניץ' ,  שכבש מול קסיאס .  1:1 ועכשיו ריאל חייבת שני שערים ללא מענה כדי לעלות שלב .  
ריאל מדריד :  איקר קסיאס ,  סרחיו ראמוס ,  אזקייל גאראי ,  ראול אלביול ,  אלברו ארבלואה  ( ממאדו דיארה ,  84 )  ,  לסאנה דיארה ,  אסטבן גראנרו  ( רפאל ואן דר וארט ,  64 )  ,  גוטי ,  קאקה  ( ראול ,  77 )  ,  כריסטיאנו רונאלדו ,  גונזאלו היגואין .
 ליון :  הוגו לוריס ,  אנתוני רבייר ,  ז'אן אלן בומסונג  ( מקסים גונאלון ,  46 )  ,  כריס ,  עלי סיסוקו ,  ז'רמי טולאלן ,  ז'אן מאקון  ( קים קלסטרום ,  46 )  ,  מיראלם פיאניץ'  ( אדרסון ,  84 )  ,  ססאר דלגאדו ,  סידני גובו ,  ליסנדרו לופז .
 
ליון הדיחה את ריאל מדריד מליגת האלופות
גמר האלופות יתקיים בברנבאו ,  אבל ריאל תראה אותו בטלוויזיה אחרי 1:1 שלא הספיק נגד ליון .  יונייטד הביסה את מילאן

