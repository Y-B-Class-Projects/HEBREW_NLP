נוהל שכן
הכותרות ההיסטריות על מעצרם של אחיו של במאי עג'מי מוכיחות שוב שערבי מהשכונה המוכה יכול לעלות לכותרות רק דרך מדור הפלילים .  אייל דץ פרויקט אנדרומדה
בעולם מתוקן היתה יכולה להוות עג'מי יופי של ספקית תוכן לגופי החדשות השונים .  שימו לב לכמה מסיפורים שצמחו משם בשנים האחרונות ,  ממש כמו פטריות לאחר עוד תקלת ביוב ברחוב יפת :  צווי הריסה ופינוי נגד תושבי השכונה ,  פרויקטים יוקרתיים ,  מסוגרים ומבוצרים ליהודים בלבד והגירה שלילית של תושבי השכונה ,  שלא יכולים לעמוד בגידול החד במחירי הדירות ונאלצים לנדוד ללוד ולרמלה .  הקו המחבר בין כל האירועים הללו הוא הסיפור הגדול של יפו בעשור האחרון ,  הברווזון המכוער של תל אביב שהפך פתאום לפנינת נדל"ן נחשקת .  תושבי השכונה יכולים להישבע שמדובר בקונספירציה מתוחכמת של כרישי נדל"ן ועושי דברם בעיריית תל אביב  ( יפו )  .  יכול להיות שהם מגזימים ,  אבל לכו תדעו :  זה שאתה חושב שרודפים אחריך לא אומר שאתה לא יכול לקום בבוקר ולמצוא את פרויקט אנדרומדה על הראש.אלא שהסיפורים הללו נדחקים לרוב לתחתית שרשרת המזון של עולם התקשורת הישראלי - המהדורה המקומית בכבלים .  הרי התקשורת הישראלית אוהבת דיכוטומיה ברורה- טובים נגד רעים  ( או יהודים נגד ערבים )  .  הסיפור של עג'מי בפרט ושל יפו בכלל הוא מורכב ונוגע בדיוק בנקודות הכואבות שבחברה הישראלית לא רוצים לגעת ,  כלומר אלו שחושפות שאנחנו ככל הנראה לא באמת קדושים .  לכו תדעו מה יתפרץ אם מישהו ילחץ ממש טוב .
 אז איך בכל זאת יכולה עג'מי להגיע לכותרות ?  בדיוק בדרך שבה ילד שחור מהשכונות יכול להגיע לכותרות - דרך השואו ביזנס או דרך מדורי הפלילים .  רצוי שילוב צהבהב של השניים יחד .  אמש באתרי האינטרנט והבוקר בטבלואידים ,  השילוב הזה התרחש בשכונת עג'מי ,  כאשר אחד משחקני עג'מי נעצר בעקבות קטטה עם שוטרים .  אחד משחקני עג'מי ?  אם אפשר לקרוא כך לשחקן חובב ,  שהוא לא במקרה אח של הבמאי-שחקן ,  ניחא .  לצאת בכותרות מפוצצות כמו  " עג'מי- הסיפור האמיתי "   ( מעריב )  או  " עג'מי ,  גרסת המציאות "  הם ניסיון נלוז לרכב על ההצלחה של הסרט בשביל למכור עוד עיתונים .  צריך להודות באמת :  אם טובי וג'ראייס קובטי לא היו אחיו של הבמאי ,  המעצר שלהם אתמול היה בסך הכול עוד נתון סטטיסטי בדו"ח הפשיעה לשנת 2010 של משטרת ישראל ,  מחוז יפו .  
הסיבה שהשוטרים נטפלו מלכתחילה לאחים קובטי היתה  ( בהנחה שהשוטרים לא הצליחו לזהות את האח טוני מהשלוש דקות וחצי שבהן הוא כיכב בסרט )  היא הנחתם שהאחים היו מעורבים בפעילות חשודה .  בדיעבד הסתבר שהאחים יצאו להגנתם של נערים שנחשדו בהסתרת סמים באדמה ,  אבל בפועל בסך הכל היו עסוקים בלקבור את הכלב שלהם שהלך באותו יום לעולמו .  במילים אחרות ,  החשד נפל ככל הנראה על הנערים כי הם ערבים .  האירוע הסתיים עם שלושה עצורים וטענות קשות על התנהגות ברוטאלית של המשטרה .  הסיקור התקשורתי חסר הפרופורציה אולי ידרבן את מח"ש לבדוק את נסיבות האירוע  ( במידה שתוגש תלונה )  אבל יעשה עוול לתושבי השכונה .  במקום שהתקשורת הישראלית תעשה את עבודתה ותעסוק בתהליכים הרדיקליים שעוברים על השכונה היא נופלת לקלישאות .  מדברים הרבה על קיפוח הפריפריה על ידי התקשורת עקב הריחוק ממרכז הארץ ,  אבל תושבי קריית שמונה ובאר שבע יכולים להירגע :  העיתונות מסוגלת להעלים גם שכונה שנמצאת במרחק ממוצע של שבע דקות נסיעה מהמערכות .
 
נוהל שכן
הכותרות ההיסטריות על מעצרם של אחיו של במאי עג'מי מוכיחות שוב שערבי מהשכונה המוכה יכול לעלות לכותרות רק דרך מדור הפלילים .  אייל דץ פרויקט אנדרומדה

