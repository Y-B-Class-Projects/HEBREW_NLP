הפנסיה של יותר מ-70 אלף עמיתים תיפגע
חלק מקרנות הפנסיה הוותיקות נכנסו בחודשים האחרונים לגירעונות כבדים .  אחת הקרנות הגיעה בשנה לגירעון של 1.1 מיליארד שקל ותקצץ 15% ללעמיתים בחודשים הקרובים
קרנות הפנסיה הוותיקות שוב בצרות :  הקרנות שהוצאו לניהול בגופים פרטיים ,  שהיו בעבר מאוזנות ,  חזרו בחודשים האחרונים לגירעונות של מיליארדי שקלים - כך עולה מבדיקת themarker .  
הקרנות הגיעו לשיעור גירעון אקטוארי של יותר מ-5% - שצפי לחייב אותן לבצע בקרוב איזון אקטוארי שיפגע משמעותית בזכויות העמיתים בקרנות .  הנפגעים העיקריים והמיידיים הם העמיתים הפנסיונרים בקרנות ,  שעלולים להרגיש בקרוב את הפחתת הזכויות באמצעות ירידה בגודל הקצבה שהם מקבלים מדי חודש .  
בשיעור הגירעון הגדול ביותר מחזיקה קרן הפנסיה הע"ל ,  המנהלת 7.4 מיליארד שקל וחברים בה כ-40 אלף עמיתים .  בסוף 2009 ,  תקופה קצרה לפני שהע"ל נמכרה לפסגות תמורת 107 מיליון שקל ,  הגיע הגירעון ל-67 מיליון שקל והיווה כ-1% מסך ההתחייבויות בה .  תשעה חודשים לאחר מכן ,  בסוף הרבעון השלישי של 2010 ,  זינק הגירעון ל-1.12 מיליארד שקל והיווה 15.4% מההתחייבויות של הקרן לעמיתיה .  
בית ההשקעות פסגות ,  המנהל את הע"ל ,  ייאלץ לבצע בקרוב איזון אקטוארי בקרן ,  שיפחית את זכויות עמיתי הקרן ב-15.4% עד איפוס הגירעון .  
הגידול בגירעון בהע"ל אירע למרות שינויים אקטואריים חיוביים שחלו בהנחות האקטואריות בקרן ,  כמו שיעור השכר של עמיתי הקרן ושיעור התמותה ,  שצימצמו ב-351 מיליון שקל את ההתחייבויות של הקרן .  גם תשואה ריאלית גבוהה של יותר מ-8% שהניבה קרן הע"ל מתחילת 2010 לא עזרה ,  וההתחייבויות של הקרן עלו ב-12.5% לסכום של 7.2 מיליארד שקל .  בנוסף ,  107 מיליון השקלים ששילמה פסגות עבור הע"ל ,  והועברו לקרן כחלק מנכסיה ,  לא הצילו את המצב והגירעון תפח .  
מי שצפויים להיפגע באופן מיידי מהמצב אלה 3,000-4,000 העמיתים הפנסיונרים שנמצאים בה וכבר מקבלים קצבה מהקרן .  אלה צפויים להיפגע כבר בהפחתה הראשונה של זכויות העמיתים שתבוצע בקרוב ותפחית להם את קצבאות הפנסיה שהם מקבלים כיום בעד 15.4% .  
לא רק הע"ל שרויה בצרות .  קרן עתודות ,  שמנהלת כלל ביטוח ,  סיימה את 2009 בעודף אקטוארי של 2.3 מיליון שקל ,  אך עברה מאז לגירעון שהגיע בסוף הרבעון השלישי ל-516 מיליון שקל ,  המהווה 9.4% מההתחייבויות של הקרן .  בעתודות יש כ-26 אלף עמיתים ,  מתוכם כ-3,000 הם פנסיונרים שצפויים להיפגע בקרוב מהאיזון האקטוארי שתידרש הקרן להפעיל .  עתודות כבר הגישה לאוצר בקשה לפרוס את הפחתת הזכויות של העמיתים על תקופה ארוכה ,  כך שהפגיעה המיידית בעמיתים הפנסיונרים תהיה קטנה .  
קרנות נוספות שמחזיקות נכון לסוף הרבעון השלישי בגירעון אקטוארי גדול מ-5% - המצריך הפחתה של זכויות העמיתים - הן קרן הפנסיה עמית שמנהלת הפניקס ומחזיקה בשיעור גירעון של 10.1% ;  קרן הפנסיה מגן שמחזיקה בשיעור גירעון של 12% ;  וקרן הגמלאות של עורכי הדין בישראל ,  ששיעור הגירעון בה הגיע בסוף הרבעון השלישי ל-7.7% .  קרן מגן ביצעה לפני כחודש איזון אקטוארי והפחיתה את זכויות העמיתים שלה בהיקף מצטבר של 101 מיליון שקל ,  מתוכם הופחתו 78 מיליון שקל מהקצבאות שמקבלים הפנסיונרים שבה .  
בשנים האחרונות בוצעו כמה איזונים אקטוארים בקרנות הפנסיה הוותיקות ,  בהן הופחתו זכויות העמיתים בשיעורים שונים .  האיזונים האחרונים היו ב-2009 בקרן הע"ל ,  אז הופחתו זכויות העמיתים ב-11% ;  ובקרן הפנסיה עתודות ,  שהפחיתה את זכויות עמיתיה ב-6% .  
הסיבה העיקרית לגירעונות היא ירידה בהערכות הריביות חסרות הסיכון שבהן משתמשות הקרנות כדי לאמוד את התשואה שהן ישיגו בעתיד .  הירידה בריביות חסרות הסיכון ,  כפי שהיא מתבטאת במחירים שבהן נסחרות האג"ח הממשלתיות ,  מגדילה את ההתחייבויות של קרנות הפנסיה הוותיקות והגירעונות תופחים .  
בשל התנודתיות בשיעורי הריבית חסרת הסיכון בשוק ובשל העובדה כי רוב עמיתי הקרן הם עמיתים שעדיין אינם פנסיונרים ,  שוקלים במשרד האוצר לאפשר לקרנות שבגירעון לפרוש את הפחתת הזכויות של העמיתים על פני תקופה ולא לבצע אותה בבת אחת ,  כנדרש .  התקווה היא שבמשך הזמן הזה יעלו שיעורי הריבית חסרת הסיכון בשוק ,  והגירעון בקרנות יצטמצם מעצמו .  
אם משרד האוצר יאפשר את המהלך ,  ככל הנראה תתבצע הפרדה בין הפחתת הזכויות של העמיתים הפנסיונרים לבין אלה שעדיין לא הגיעו לפרישה .  מכיוון שהעמיתים הפנסיונרים צפויים להיפגע מיידית מהפחתת הזכויות ,  ייתכן שיאפשרו באוצר הפחתה מדורגת .  לעומת זאת ,  העמיתים האחרים ,  שלגביהם ההפחתה בשלב הזה היא על הנייר בלבד ,  תבוצע ההפחתה במלואה .  
בניגוד לקרנות הוותיקות שנקלעו מחדש לגירעונות ,  יש כמה קרנות שדווקא מציגות עודפים אקטואריים .  קרן גלעד הוותיקה מחזיקה בעודף של 628 מילון שקל וצפויה בקרוב להפעיל מנגנון איזון שדווקא יגדיל את זכויות העמיתים בקרן ב-8.6% ;  קרן הפנסיה עתידית ,  שמנהלת הראל ,  מחזיקה בשיעור עודף של 3.3% מסך ההתחייבויות ;  וקרן הפנסיה יוזמה מחזיקה בשיעור עודף של 0.8% .  
קרנות הפנסיה שמנוהלות בעמיתים ועדיין לא הוצאו לגופים פרטיים ,  שעליהן נמנות מבטחים הישנה ,  מקפת ,  קג"מ וקרנות אחרות ,  נהנות בינתיים מסיוע ממשלתי בהיקף של מאות מיליארדי שקלים ,  שמכסה נכון לעכשיו את מלוא הגירעון שלהן .  
מעתודות הוותיקה נמסר : " מוקדם לבצע הערכות .  רק בעוד כמה חודשים ,  כשיסוכמו הדו"חות השנתיים של 2010 ,  ניתן יהיה להעריך מה מצבה של הקרן ובהתאם לכך לדעת אם יש או אין צורך לקבל החלטה כלשהי ".  מפסגות לא נמסרה תגובה עד לסגירת הגיליון .  

הפנסיה של יותר מ-70 אלף עמיתים תיפגע
חלק מקרנות הפנסיה הוותיקות נכנסו בחודשים האחרונים לגירעונות כבדים .  אחת הקרנות הגיעה בשנה לגירעון של 1.1 מיליארד שקל ותקצץ 15% ללעמיתים בחודשים הקרובים

