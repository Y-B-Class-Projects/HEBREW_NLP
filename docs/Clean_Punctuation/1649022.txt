יורוליג :  ברצלונה וצסק"א כבר ברבע הגמר
ברצלונה התעללה במארוסי עם 58:85 בחוץ ,  צסק"א גברה על מלאגה ,  ושתיהן בהצלבה .  ציבונה הביסה את חימקי 63:82
ארבעה ימי משחקים נשארו בשלב הטופ 16 של היורוליג ,  ועדיין לא מעט קבוצות נאבקות על מקום בהצלבה אחרי שכמעט כל הבתים נותרו פתוחים כמעט לגמרי .  בבית ה' ברצלונה הבטיחה סוף סוף את העפלתה עם ניצחון חוץ מוחץ 58:85 על מארוסי .  בבית ז' סופוט המפתיעה נבלמה במסעה אל רבע הגמר עם הפסד 93:88 לז'לגיריס המתאוששת .  מי שניצלה זאת עד תום היא צסק"א מוסקבה ,  שגברה בספרד על מלאגה ,  70:76 ,  ובעקבות הפסד הפולנים ,  הבטיחה את מקומה בהצלבה .  בבית ח' חימקי ,  שהייתה חייבת ניצחון הובסה 82:63 על ידי ציבונה זאגרב .
 מארוסי - ברצלונה 85:58
עם שלושה ניצחונות לעומת הפסד אחד בלבד  ( ואחד במשך כל העונה )  ,  ברצלונה סגרה את הסיפור ביוון ,  והפעם היא לא נזקקה לקאמבק מהסרטים דוגמת הניצחון על פנאתינייקוס בשבוע שעבר .  אחרי פתיחה טובה של מארוסי ,  שבעזרת הקהל הביתי המשולהב שלה הוליכה 18:20 בסיום הרבע הראשון ,  הפכה ברצלונה את הקערה ברבע השני והוליכה במחצית 35:42 ,  לפני שלחצה על הדוושה כמו שרק היא יודעת ברבע השלישי שהסתיים בתוצאה המשוגעת 3:17 לאורחים מקטלוניה ,  והפכה את ההפסד של היוונים הסימפטיים לתבוסה כואבת .  ארזם לורבק הוביל את קלעי המנצחים עם 14 נקודות ,  חואן קרלוס נבארו הוסיף 13 .  בילי קיז היה היחיד אצל המקומיים שקלע בדאבל פיגרז עם 12 בלבד .
 ז'לגיריס קובנה - פרוקום סופוט 88:93
עם סיכוי אחד קטן בכל זאת להשתחל אל בין שמונה האחרונות ,  הקבוצה הליטאית עשתה את המקסימום נגד הפולנים ,  שנראו בעמדה הטובה ביותר להגיע אל ההצלבה ערב המחזור ,  אבל התפרקו בקובנה .  ז'לגיריס ,  שניצחה לראשונה בטופ 16 בשבוע שעבר מול מלאגה ,  המשיכה במומנטום המפתיע שלה בזכות הסתערות רבתי ברבע השני ,  בסיומו ירדה להפסקה ביתרון 34:50 ,  ממנו ניסו האורחים להתאושש בעזרת קאמבק מרשים ברבע האחרון ,  אבל לא הצליחו לעשות יותר מלצמק את ההפרש .  מרכוס בראון קלע 23 למנצחים ,  דייויד לוגאן קלע 22 שלא הספיקו לסופוט .
 מלאגה - צסק"א מוסקבה 76:70
מלאגה ,  שמאכזבת מאוד עד כה בטופ 16 ,  ידעה שזה הצ'אנס האחרון .  היה עליה לגבור על צסק"א מוסקבה בבית ,  משימה לא פשוטה בפני עצמה ,  ולאחר מכן לנצח את המשחק האחרון שלה .  אלא שכאמור ,  גם לגבור על צסק"א בימינו זה לא ממש אפשרי עבור הספרדים ,  והם נאלצים להיפרד כבר עכשיו מאירופה .  הרוסים שמעו על ניצחונה של ז'לגיריס וידעו כי ניצחון שלהם יבטיח להם סופית את העלייה להצלבה ,  ופתחו בטירוף .  שישקאוסקס הוליך את חבריו ליתרון דו ספרתי כבר ברבע הראשון ,  שהסתיים בתוצאה 10:24 .  מלאגה נראתה נורא בהתקפה ,  וקלעה רק 8 נקודות ברבע השני ,  בדרך ל-18  (  !  )  בלבד במחצית ,  ופיגור 15 .  
או אז התעורר משהו אצל המארחים ,  והם החלו לאט לאט לנגוס בהפרש .  3 דקות לסיום הצליחה מלאגה להגיע עד כדי פיגור 3 בלבד ,  אבל שלשה של וורונטסביץ' שמרה את הרוסים מלפנים ,  והבטיחה להם את הניצחון והעלייה .  שישקאוסקס עצמו הוליך את קלעי צסק"א עם 16 נקודות ו-5 ריבאונדים ,  סאשה קאון קלע 14 ,  וורונטסביץ' הוסיף 13 .  למלאגה :  עומאר קוק 17 .
 ציבונה זאגרב - חימקי מוסקבה 63:82
ציבונה הצליחה להשיג ניצחון ראשון בשלב הטופ 16 ,  אבל בעיקר להרוס לחימקי .  סיכוייה של הקבוצה הרוסית לעלות לשלב הבא קטנו בצורה משמעותית ,  שכן היא מחזיקה כעת במאזן של שני ניצחונות ושלושה הפסדים והתרחקה מקאחה לבורל ויטוריה ,  לה יש שני ניצחונות מול שני הפסדים לפני המשחק מול אולימפיאקוס מחר .
 המשחק נשאר צמוד ברבע הראשון ,  אלא שברבע השני פתחו הקרואטים פער גדול כשניצחו 8:20 וסגרו את המחצית בתוצאה 25:40 .  המחצית השנייה כבר הייתה לפרוטוקול בלבד ,  כשהפער גדל בארבע נקודות עד לסיום .  ג'מונט גורדון הצטיין בציבונה עם 23 נקודות ,  בויאן בוגדנוביץ' קלע 22 ומרקו תומאס הוסיף 15 .  בחימקי רק שני שחקנים סיימו עם דו ספרתי :  קית' לאנגפורד עם 16 נקודות וקלי מקארתי עם 10 .
 
יורוליג :  ברצלונה וצסק"א כבר ברבע הגמר
ברצלונה התעללה במארוסי עם 58:85 בחוץ ,  צסק"א גברה על מלאגה ,  ושתיהן בהצלבה .  ציבונה הביסה את חימקי 63:82

