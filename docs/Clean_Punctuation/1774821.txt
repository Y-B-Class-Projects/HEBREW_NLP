שיעור מבוא בגז טבעי 
עם כל השמחה על הממצאים שהתגלו במאגר לווייתן ,  שוק הגז העולמי השתנה בשנים האחרונות וכיום שורר בו עודף היצע גדול .  חוסר הוודאות בענף צריך להטריד משקיעים בשותפויות הגז המקומיות לא פחות משאלת המיסוי
 >  >  לא נעים להיות משבית שמחות ,  אבל לפעמים דווקא בעיצומה של אופוריה מישהו צריך לשאול כמה שאלות ולהטיל ספק .  אם השאלות המציקות האלה נענות בתשובות טובות ומבוססות ,  אין בעיה ,  תנו לחגיגות להימשך .  מצד שני ,  אם אתם לא מוצאים לשאלות האלה תשובות טובות ומספקות ,  ראוי אולי לדחות את פתיחת בקבוקי השמפניה .  במה דברים אמורים ?  ביום שבו נכתבו שורות אלה נודעו תוצאות מבחני ההפקה במאגר לווייתן .  על פי ההערכות ,  במאגר יש כ-16 tcf - כלומר כ-16 טריליון רגל מעוקבת של גז טבעי ,  בשווי של עשרות מיליארדי דולרים .  שמחתם של המשקיעים נוכח המציאה הגדולה ברורה .  במקביל מושמעות בתקשורת תחזיות שלפיהן ישראל הופכת לפתע למעצמת גז .  בקרוב ,  כך מסבירים לנו ,  נוכל לייצא את הגז הנכסף בצינור ו/או באמצעות מתקן הנזלה לאירופה הרעבה לגז .  אכן ,  חזון לתפארת .  אלא שבלהט השמחה נוטים לעתים לשכוח את הקללה העתיקה האומרת  " היזהר בנוגע לתקוותך ,  שכן הן עשויות להתממש ".  אחד הדברים שמפתיעים אותי בכל פעם מחדש הוא כיצד בלהט האירועים משקיעים וכלי תקשורת פיננסיים לא טורחים לבצע מחקר ,  ולו השטחי ביותר ,  על שוק הגז העולמי ועל מה שמתרחש בו .  הם לא בודקים כיצד תהליכים כאלה ישפיעו על כדאיותם העתידית של פרויקטי הגז .  תחת זאת מתמקדים כולם במאבק רווי יצרים ועתיר טוקבקים בין חברות הגז והמשקיעים הקטנים שמתנגדים להעלאת המיסוי מצד אחד ,  לפרופ' איתן ששינסקי וח"כ שלי יחימוביץ' שמעוניינים בהעלאת המיסוי מצד שני .  לכן אשתדל להציג כאן גם שאלות כלכליות שיכולות להשפיע על כדאיות הפרויקטים בלי כל קשר לשאלת המיסוי .  החישוב לפיכך יתבצע על הרווח לפני מס .  מכאן והלאה לא נוסיף עוד מלה על ששינסקי ,  שם שאותו למד להכיר כמעט כל קורא עיתונים בישראל .  תחת זאת אציג כאן מונחים ושמות שאולי המשקיעים בישראל לא נתקלו בהם מעולם ושהמציאות שהם מתארים עשויה להיות בעלת השפעה רבה על כדאיות ההשקעה במניות הגז .  מרסלוס הענק האם שמעתם על מרסלוס ,  ראס לאפן ,  השדה הצפוני בקטאר או גז אופ"ק ?  אני מניח שהמלים האלה מוכרות למשקיעים בישראל פחות מתמר ולווייתן .  נתחיל במרסלוס .  לא ,  לא מדובר במרסלוס וואלאס ,  הגנגסטר שחום העור והקשוח מסרטו של קוונטין טרנטינו  " ספרות זולה ".  מדובר במאגר גז יבשתי ענק ,  שגודלו מוערך בטווח של 160-500 tcf -גדול עשרות מונים מלוויתן - והנמצא בדיוק מתחת למדינות ניו יורק ופנסילווניה בצפון-מזרח ארה"ב .  מיקום אידיאלי יש לומר ,  שכן הוא קרוב מאוד למוקדי האוכלוסייה הנזקקת לו .  מרסלוס אינו המאגר היחיד בצפון אמריקה ,  ויש כמובן רבים נוספים .  מרסלוס מייצג היטב את מה שקרה בשוק הגז בצפון אמריקה בשנים האחרונות .  טכניקות קידוח והפקה חדשניות כמו קידוח אופקי ומה שמכונה פראקינג - הזרמת נוזלים לבארות שמגדילה דרמטית את המיצוי מהן - הביאו למציאה והפקה של עודפים גדולים של גז טבעי ,  ולנפילה חדה במחירו .  נאמר זאת בפשטות :  השוק מוצף בגז .  מחירו של גז טבעי נמדד בדולרים למיליון btu  ( יחידה תרמית בריטית )  .  המחיר כיום בצפון אמריקה הוא סביב 4 דולרים למיליון btu .  ב-2008 ,  כשמחירי הסחורות היו בשיא ,  הוא היה 12 דולר .  טוב ,  תאמרו ,  מן הסתם כל המחירים ירדו מאז ,  הלוא כן ?  גם הנפט .  התשובה היא כן - אבל לא כך .  חבית נפט הגיעה בשיא ל-140 דולר ,  ואילו כיום היא נסחרת ב-90 דולר ,  ירידה של 35% .  מחיר הגז ירד ב-75% ,  ואינו מתרומם .  במשך שנים היו מודלים שהתבססו על התחליפיות בין גז לנפט והשוו בין המחירים ליחידת אנרגיה שניתן להפיק מהם .  המודלים האלה הראו כי היחס בין מחיר חבית נפט למיליון btu צריך להיות בין 1:6 ל-1:10 ,  כלומר כשמחיר חבית נפט הוא 50 דולר ,  מחיר הגז צריך להיות בין 5 ל-8 דולרים למיליון btu .  לפני כשנתיים החל היחס הזה לעלות לרמה של כ-12-14 לטובת הנפט .  לא מעט משקיעים ספקולטיביים החליטו בעקבות זאת לבצע אסטרטגיה של לונג שורט :  לונג על גז טבעי ושורט על הנפט ,  מתוך מחשבה שהפער ייסגר בחזרה מתישהו .  הם מצאו את עצמם בהפסד כבד - שכן ,  מעשה שטן ,  במקום שהיחס יתכנס לערך נמוך מעשר ,  כפי שהיה תמיד ,  הוא דווקא התרחב ליחס הנוכחי של פי 22 לטובת הנפט .  מהי הסיבה לשבירה של היחס ההיסטורי הזה ?  לא ניתן לומר בוודאות ,  אך להיצע הענק שהתגלה במרסלוס וחבריו וליכולת ההפקה הגדולה שנבנתה סביבם יש בכך חלק לא מבוטל .  איך זה משפיע על המשקיעים ?  תשאלו את מחזיקי מניית צ'ספיק  ( chk )  ,  ממפיקות הגז הטבעי הגדולות בארה"ב ובעלת זיכיונות רבים במרסלוס ,  שנסחרת כיום במחיר של 26 דולר - קרוב למחיר שבו נסחרה ב-1996 וב-60% פחות ממחיר השיא שלה ביוני 2008 .  קטר הגז כעת נטוס מצפון אמריקה וננחת במזרח התיכון .  השם ראס לאפן נשמע הרבה יותר שייך לאזור שלנו מאשר מרסלוס ,  והוא אכן כזה .  מדובר בעיר בקטאר שבה נמצא מתקן הנזלה ענק ,  אולי הגדול בעולם ,  ההופך באמצעות קירור גז טבעי לנוזל  ( liquid natural gas - lng )  ,  ובכך מאפשר לשנע אותו על פני הגלובוס .  ואכן ,  ממתקן ההנזלה הזה יוצאות אוניות lng לכל רחבי העולם ,  מטורקיה הקרובה יחסית ,  דרך הודו ,  סין ,  קוריאה ויפן בכיוון מזרח ואף לאירופה ולדרום אמריקה .  אגב ,  יש קשר בין ראס לאפן למרסלוס .  קטאר בונה כבר שנים ,  החל ב-1997 ,  מתקני הנזלה כאלה .  ממש באחרונה היא הגיעה ליעד שאליו שאפה - כושר הנזלה של 77 מיליון טונה לשנה .  בתוכנית המקורית היא קיוותה לייצא גז לארה"ב שהיא צרכנית גדולה ,  אלא ששפע הגז שהתגלה שם טרף את הקלפים ,  ולכן היא מייצאת אותו לכל מקום אחר שבו יש קונים .  זה הופך את קטאר - שעתודות הגז שלה הן במקום השלישי בעולם אחרי רוסיה ואיראן - לגדולת יצרניות הגז הנוזלי ,  ונותן לה יתרון ענק של ראשוניות ,  שכן רוב ההשקעות כבר מאחוריה .  מי שירצה להוסיף כושר ייצור לשוק הגז העולמי יגלה שהשוק כבר רווי למדי .  ומכאן לשדה הצפוני .  מדובר בשדה הגז הגדול בקטאר ,  המפיק כמויות ענק .  יש בו לפי הערכות 900 tcf - כ-56 לווייתנים .  אם זה לא מספיק ,  הרי שלשדה הצפון-קטארי יש שלוחה הנקראת השדה הדרום-פרסי ,  השייך לאיראן ,  ושבו רק 280 tcf .  ועוד פרט מעניין על השדה הצפוני בקטאר :  הוא הולאם בידי ממשלת קטאר בסוף שנות ה-70 מידי רויאל דאץ' של .  למרות ההלאמה הסכימה רויאל דאץ' להישאר בשדה ולתפעל אותו ,  אפילו תמורת רווחים צנועים בהרבה מאלה שלהם היתה זכאית כבעלים שלו .  קטאר הפכה מאז ,  בעקבות רווחי הגז ,  למדינת רווחה לכל אזרחיה .  ומהו אותו גז אופ"ק ?  בניגוד לנפט ,  יצואני הגז אינם חברים בקרטל ,  וייתכן שמכאן נובע גם חלק מהנפילה במחירו לעומת הנפט .  בשנים האחרונות נשמעת קריאה להקמת קרטל כזה ,  מעין אופ"ק של הגז ,  כדי למסד ולהסדיר את המחירים - כלומר לשמור עליהם ברמה גבוהה באופן מלאכותי .  לכאורה ,  הקמת קרטל כזה עשויה להיטיב עם מפיקי גז בכל העולם ,  שכן המחיר יעלה ,  אבל אליה וקוץ בה :  המועמדות להיות חברות בקרטל כזה הן רוסיה ,  איראן ,  קטאר ,  ונצואלה ואלג'יר - שרובן אינן בדיוק ידידות מובהקות של ישראל .  קרטל כזה יכול אולי להיות טוב למחירים העולמיים ,  אבל רע מאוד ליצוא של גז ישראלי ,  שכן קרטל כזה יכול לומר דבר פשוט :  אנחנו לא מוכרים למי שקונה גז מישראל .  במקרה כזה ,  יש לי הרושם שגם קמפיין של מודעות ענק בעיתונים מטעמם של משקיעי הגז הקטנים לא יעזור לשכנע ממשלה אירופית כלשהי לקנות גז ישראלי .  צריך להיזהר ולומר שכרגע רב הנסתר על הגלוי .  אין דרך לדעת כיצד יתגלגלו הדברים ואיך ייראה שוק הגז העולמי בעוד חמש או שש שנים - המועד שבו צפויה תחילתה של הפקה משמעותית מלווייתן - אך יש לא מעט סימני שאלה ומכשולים בדרך .  שאלת המיסוי ,  למרות תשומת הלב האדירה שלה היא זוכה ,  היא רק הקטנה שבהן .  צריך להביא את כל האי ודאויות האלה בחשבון כשבאים להעריך את כדאיות ההשקעה בחברות הגז .  נראה שהנושאים האלה כלל לא עלו אל פני השטח בגל ההתלהבות הנוכחי .  השאלות המעטות שנשאלו כאן ,  ורבות נוספות שמקוצר המקום לא נשאלו ,  ראויות להישאל בידי כל מי שמשקיע או שוקל השקעה בחברות ובשותפויות הגז .  הכותב הוא מנכ"ל פסגות קומפס השקעות ומנהל מחקר חו"ל בפסגות .  אין לראות בכתוב המלצה למכירה או רכישה של ני"ע או ייעוץ השקעות כלשהו  * אסטרטגיית לונג שורט אסטרטגיה שבה משקיע קונה נייר ערך כלשהו  ( לונג )  ומוכר בחסר נייר אחר  ( שורט )  שיש לו זיקה לנייר הראשון

שיעור מבוא בגז טבעי 
עם כל השמחה על הממצאים שהתגלו במאגר לווייתן ,  שוק הגז העולמי השתנה בשנים האחרונות וכיום שורר בו עודף היצע גדול .  חוסר הוודאות בענף צריך להטריד משקיעים בשותפויות הגז המקומיות לא פחות משאלת המיסוי

