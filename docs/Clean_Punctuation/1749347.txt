וול סטריט :  המסחר נחתם ביציבות
סיום מסחר יציב הערב בוול סטריט .  הנאסד"ק הוסיף לערכו 0.2% ,  ואילו הדאו ג'ונס איבד 0.2% .  מלאנוקס עלתה ב-5.2% על רקע רכישת 10% ממניותיה על ידי אורקל .  אלווריון עולה ב-6.7%
המסחר בוול סטריט הסתיים ביציבות על רקע נתוני מקרו טובים מהצפוי מחד ,  ותחזית מאכזבת של ענקית התעשייה 3M מנגד .  
דאו ג'ונס איבד 0.2% ל-11,110 נקודות ,  נאסד"ק הוסיף 0.2% ל-2,507 נקודות ו-S & P 500 עלה ב-0.1 ל-1,184 נקודות .  
בזירת המקרו ,  נתוני תביעות האבטלה הראשוניות לשבוע שעבר היו טובים מהצפוי והסתכמו ב-434 אלף תביעות לעומת 452 אלף לפני שבועיים .  אנליסטים חזו 455 אלף תביעות ראשוניות .  
תוכנית ההרחבה הכמותית  ( quantitative easing )  השנייה בארה"ב ,  אותה הבנק הפדרלי צפוי לחשוף בישיבתו הקרובה בשבוע הבא ,  תכלול רכישות אג"ח ממשלתיות בהיקף של כמה מאות מיליארדי דולרים על פני מספר חודשים - לעומת רכישות בהיקף של 1.75 טריליון דולר שביצע הבנק הפדרלי בתוכנית ההרחבה הכמותית הראשונה שהוכרזה במהלך המשבר הפיננסי ,  כך דיווח העיתון  " וול סטריט ג'ורנל ".  הבנק הפדרלי צפוי להודיע על התוכנית ביום רביעי הבא ,  בתום ישיבתו בת היומיים .  
ענקית התעשייה האמריקאית 3M הורידה היום את תחזית הרווח לשנת 2010 כולה והזהירה כי הוצאות פנסיה מוגברות עתידות לפגוע ברווחיה בשנה הבאה .  3M ,  המוכרת מגוון של מוצרים - החל בדבקים תעשייתיים ,  דרך סרטים מגנטיים וכלה במדבקות Post-it לשימוש משרדי - צופה כעת כי הקצה העליון של טווח תחזית הרווח לשנת 2010 יהיה 5.74 דולר למניה ,  לעומת תחזית קודמת לטווח עליון של 5.8 דולר למניה .  החברה רשמה ברבעון השלישי רווח נקי של 1.11 מיליארד דולר ,  או 1.53 דולר למניה - צמיחה של 16% לעומת התקופה המקבילה בשנה הקודמת ,  ושני סנט מעל לתחזיות האנליסטים .  הכנסות 3M ברבעון צמחו ב-11% לעומת התקופה המקבילה בשנה הקודמת ,  והסתכמו ב-6.87 מיליארד דולר ,  תחזית האנליסטים היתה למכירות של 6.79 מיליארד דולר .  
רווחיה של ויזה הסתכמו ב-774 מיליון דולר או רווח של 1.06 דולר למניה ,  לעומת רווח של 514 מיליון דולר ברבעון המקביל בשנת 2009 .  הכנסות החברה מפעילות מתמשכת עלו ב-13% והסתכמו ב-2.1 מיליארד דולר .  ויזה צופה כי הכנסותיה יצמחו ב-11%-15% בשנת הכספים 2011 .  
לאס וגאס סנדס ,  חברת הנופש וההימורים שבשליטת המיליארדר שלדון אדלסון ,  דיווחה על רווח רבעוני טוב מהצפוי ,  הודות לתוצאות טובות של פעילותה בסינגפור ובמקאו .  החברה דיווחה על מעבר לרווח נקי בסך 268.8 מיליון דולר ברבעון השלישי ,  לעומת הפסד נקי בסך 80.6 מיליון דולר ברבעון השלישי של 2009 .  הכנסות החברה זינקו ב-67.3% והסתכמו ב-1.91 מיליארד דולר .  אדלסון ,  הבעלים של החינמון  " ישראל היום ",  אמר לאחר פרסום הדו"חות כי החברה צפויה לעמוד בתחזית הרווח השנתית שלה ,  שעומדת על 3 מיליארד דולר ,  לפני ריבית ,  מס פחת והפחתות  ( EBITDA )  ,  ואולי אף לעלות עליה .
 
וול סטריט :  המסחר נחתם ביציבות
סיום מסחר יציב הערב בוול סטריט .  הנאסד"ק הוסיף לערכו 0.2% ,  ואילו הדאו ג'ונס איבד 0.2% .  מלאנוקס עלתה ב-5.2% על רקע רכישת 10% ממניותיה על ידי אורקל .  אלווריון עולה ב-6.7%

