בועת הגז
הראלי של מניות האנרגיה בשנה האחרונה עשוי רק להתעצם עם הדיווחים על התקדמות הפרויקטים .  שוק ההון ימשיך להגיב באופן מופרז לכל עדכון
הדיווחים הראשונים על תגלית הגז לבורסה לפני כשנה היו אמנם מסויגים - אך לא מנעו ממניית ישראמקו לזנק ב-31.8%  ( לאחר עלייה  " לא מוסברת "  של 20% ביום הקודם לדיווח )  .  החברה סיימה את 2009 בנסיקה פנטסטית של כ-1,900% ,  שהביאה את החברה השולית עד אז לשווי שוק של 5.6 מיליארד שקל .  בחלוף כמה ימים נהנו מאותו אפקט גם מניות יתר השותפות הישירות  ( דלק קידוחים ,  אבנר ודור-אלון )  .  בהמשך היו אלה המניות המחזיקות בזכויות הקידוחים בשרשור  ( דלק אנרגיה ,  כהן פיתוח ,  כהן פיתוח ,  יואל ,  אקויטל ,  חנ"ל ונפטא )  .  לבסוף דבק האפקט גם במניות הקשורות באופן זה או אחר בנישת חיפושי הגז והנפט  ( רציו ,  זרח ,  מודיעין ,  גבעות )  .  בהתחשב בתמונת המצב הקודרת בשוק ההון של תחילת 2009 ,  הרי שניתן לזקוף לא מעט מההתאוששות המופלאה שרשם בשנה החולפת לזכות מניות מגזר האנרגיה ,  שעוררו מחדש את המסחר המנייתי ,  הפכו את בעלי המניות בחברות הגז לעשירים יותר - ותרמו גם לכיסיהם של כלל המשקיעים בבורסה .  עם זאת ,  הראלי במניות הגז לא יסתכם בכך .  הוא עשוי להימשך עם הדיווחים העתידיים אשר ילוו את התקדמות פרויקט ההפקה ,  וכמובן הדיווחים סביב סגירת החוזים העתידיים .  למעשה ,  למעט מקרי קיצון של כשל בפרויקט ההקמה ,  הרי שכלל דיווחי החברות מעתה ואילך יעסקו בסגירת מימון ,  גיוסי הון ,  תיאור התקדמות הפרויקט וכמובן - סגירת חוזים .  כלומר ,  פוטנציאל העניין סביב מניות האנרגיה הוא כמעט בלתי מוגבל .  לצד ההתקדמות של שותפות תמר ,  נהנות מאבק הכוכבים עוד חברות בנישת הנפט והגז .  כבר בחודש האחרון ניתן היה להיווכח באופן המופרז והלא מידתי שבו מגיב שוק ההון לדיווחים טכניים על הימצאות אינדיקציות לנפט באתר שבו נמצא נפט כבר לפני 16 שנה  ( גבעות )  ,  או על רכישת זכויות קידוח במיליוני שקלים בודדים  ( מודיעין )  .  ברקע יש הממהרים לרכוב על הגל ,  להכות בברזל בעודו חם ולנצל את הדפוס הפבלובי של השוק לגריפת מזומנים .  כך למשל מתכוננת דור-אלון להציף את ערך אחזקותיה  ( 4% )  בקידוחי תמר ודלית ,  וליצוק את האחזקות שבידי חברה בת  ( דורגז )  לחברה אחות אשר תונפק .  מנגד ,  מתכננות מודיעין  ( צחי סולטן )  או שותפות גלוב-דרין  ( ד"ר ברוך דרין ויעקב חי )  לגייס מיליונים בהנפקות אג"ח או מניות ,  על סמך רישיונות בלבד .  תגלית ענק כמו זו של תמר נושאת עמה בשורה מרחיקת לכת באשר לפוטנציאל הטמון גם בקרקעית יתר שטחי המים הכלכליים של ישראל .  זאת מאחר שתגליות אלה עשויות להוכיח את התיאוריה לפיה האגן המזרחי של הים התיכון בימינו אינו אלא שפך פרה-היסטורי של נהר קדום ורווי גוויות בעלי חיים ,  שהתפרקו והתגבשו לאורך השנים לכדי מצבורי נפט וגז .  על בסיס תזה אופטימית זו מתקיים כיום למשל הראלי במניות שותפות היתר רציו-ים  ( דלק ,  אבנר ורציו )  ,  הממוקם 30 ק"מ דרומית-מערבית למבנה תמר .  זאת ,  מאחר שסקרים סיסמיים שביצעה רציו באזור לפני כשנתיים חשפו בעומק 5-6 ק"מ מבנה גיאולוגי ענק ,  שזכה לכינוי  " לווייתן ",  עקב גודלו הרב לעומת מבנה תמר .  ואולם באשר לבדיקות המקדימות ולקידוחים המתבצעים בימים אלה ברחבי ישראל ,  יש לזכור כי מרבית האתרים האטרקטיביים כבר מופו בעבר וחלקם אף נבדק בפועל ,  ולכן הסיכוי לתגליות מפתיעות ביבשה אינו גבוה .  האתגר העומד כיום בפני היזמים הוא דווקא בניסיון להוכיח כדאיות כלכלית באתרים שבהם כבר ידוע על קיומו של נפט .  זאת ,  תוך ניצול הטכנולוגיה המתפתחת בענף או בחינת אתרי קידוח חדשים באותו אזור נבדק .  כך למשל מנסה גבעות עולם זו הפעם הרביעית לאתר שכבות סלע יציבות ונקבוביות מספיק כדי להפוך את הנפט לבר הפקה ,  תוך ביצוע קידוח עמוק יותר מבעבר ;  וכך מנסות שותפות קידוח  " צוק תמרור 4 ",  ליד ערד ,  להגיע אל שכבות הנפט המוכרות כבר באמצעות קידוח אלכסוני .  היקף שטח המים הכלכליים של ישראל מוערך ב-22 אלף קמ"ר - בהערכה גסה כ-75% מהם  " תפוסים "  כיום בידי יזמים פרטיים המחזיקים בזכויות חיפוש וקידוח בשלבים שונים  ( היתר ,  רישיון או חזקה )  .  הליך בקשת ההיתרים או הרישיונות - שהיה עד כה נחלתם של גורמים מעטים - עשוי לפיכך ליהפך כעת למתווה מבוקש המושך אליו שחקנים חדשים ,  דוגמת נוחי דנקנר אשר רכש בתחילת השבוע באמצעות אי.די.בי פיתוח 50% ממודיעין של צחי סולטן .  ואולם ,  שחקנים ותיקים המעוניינים בהרחבת אחיזתם - או חדשים המעוניינים בדריסת רגל ראשונה בתחום - עתידים להיתקל במציאות שבה מרבית שטחי הים בעלי הפוטנציאל כבר מוחזקים בידי אחרים .  אחת האפשרויות העומדת בפניהם היא להיכנס לשותפות ברישיונות קיימים .  כך למשל נכנסו דלק קידוחים ואבנר כשותפות עם רציו בשטחים הדרומיים לתמר ,  וניהלו מגעים עם פטרומד ,  המחזיקה בשטחים מדרום לקידוח  " דלית ".  האפשרות השנייה היא לנסות להעמיק את הפעילות בשטחים אשר ננטשו או נלקחו מידי בעלי זכויות בעבר .  כפי שנחשף השבוע ב-themarker ,  מודיעין של דנקנר וסולטן הגישה בקשה לקבלת הרישיון  " מד אשדוד "  שמול חופיה הדרומיים של ישראל .  רישיון זה נלקח בדצמבר 2007 מידי ישראמקו ,  גרנית ,  דלק ואחרות - לאחר ניסיונות כושלים בעבר למציאת תגליות מסחריות ,  ולאחר שלא עמדו בלוחות הזמנים לביצוע קידוחים חדשים .
 
בועת הגז
הראלי של מניות האנרגיה בשנה האחרונה עשוי רק להתעצם עם הדיווחים על התקדמות הפרויקטים .  שוק ההון ימשיך להגיב באופן מופרז לכל עדכון

