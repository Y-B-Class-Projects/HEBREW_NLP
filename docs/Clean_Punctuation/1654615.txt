לא מאבדים תקווה :  טיפול לחולה סופני ב-618 אלף דולר ,  האם זה שווה את המחיר ? 
יש רגעים בחיים שבהם חייבים לעצור ,  להודות שאפסו הסיכויים לנצח את המוות - ולוותר ■ זאת המסקנה העצובה שאליה הגיעה רעייתו של אדם שגסס מסרטן - ולאחר אינספור טיפולים יקרים ,  נכנע למחלה ■ מתי לעצור ?  איפה צריך להכניס למשוואה שיקולי עלות ותועלת ?  ומה עמד
היה זה מעט אחרי חצות ,  ב-8 בדצמבר 2007 .  ד"ר אריק גורן אמר לי שבעלי לא ישרוד את הלילה .  סרטן הכליה ,  ששלח גרורות לריאותיו כבר שש שנים קודם לכן ,  התפשט בהן .  הוא אושפז במחלקה לטיפול נמרץ בבית החולים של אוניברסיטת פנסילווניה בפילדלפיה ,  והחל לירוק דם.טרנס בריאן פולי - בן 67 ,  בעלי זה 20 שנה ,  אב לשני ילדינו ,  היסטוריון של סין שקיבל את תואר הדוקטור שלו בשנות ה-60 לחייו ,  אדם שניגן על יותר מ-15 כלי נגינה ודיבר שש שפות ,  כרטיסן ברכבת הקלה של סן פרנסיסקו וצלם ספורט ,  מומחה לתזונת חזירים ופרות ,  לפילם נואר ולדיקסילנד ג'ז - היה מבולבל .  הוא ידע את שמו ,  אך לא באיזו שנה אנו נמצאים .  הוא רצה לשתות קולה . " אם טרנס יתחיל לדמם ",  שאל הרופא , " מה עלי לעשות ?  "  היה זה אות האזהרה הסופני השלישי שלנו בשבע שנים .  באחרים הצלחנו להילחם .  חשבנו שאולי נוכל לחמוק גם מהאות הזה .  שנינו - האונקולוג של טרנס ,  ד"ר קית פלהרטי ,  ואני - האמנו שתרופה חדשה שהוא התחיל לקחת תוכל לקנות לו עוד קצת זמן .  החזק אותו בחיים ,  אם תוכל ,  ביקשתי .  בוא נראה מה התרופה ,  סוטנט של פייזר ,  יכולה לעשות .  טרנס מת שישה ימים לאחר מכן ,  בשישי ה-14 בדצמבר 2007 .  מה שלא יכולתי לדעת אז הוא שהחשיבה שעמדה מאחורי הבקשה שלי - יחד עם מאות החלטות שקיבלנו במשך שבע השנים האלה - תפתח לי צוהר לחשבון הבלתי אפשרי שעומד בלבו של הוויכוח על הרפורמה במערכת הבריאות בארה"ב .  הזדמנויות אחרונות יקרות טרנס ואני לא היינו צריכים לחשוב על כסף ועל הקצאת משאבים רפואיים ,  על קשייהם של יותר מ-46 מיליון אמריקאים לא מבוטחים ,  או על ההשפעה על רווחיהן של חברות .  בסיוע הביטוח הרפואי שקיבלנו מהמעסיקים שלי ,  יכולנו ללחום בסרטן בסדרה של הזדמנויות אחרונות יקרות ,  כמו זו שביקשתי לקבל בלילה האחרון .  כמה יקרות ?  החשבונות בגין הטיפול בטרנס הסתכמו ב-618,616 דולר ,  כמעט שני שלישים מהם היו ב-24 החודשים האחרונים לחייו ,  רובם שולמו עבור טיפולים שאיש לא יכול היה להבטיח שאכן יאריכו את חייו .  עבור ארבעת הימים האחרונים לחייו - שניים מהם במחלקת טיפול נמרץ ושניים מהם במחלקה האונקולוגית - חויב הביטוח שלנו ב-43,711 דולר עבור רופאים ,  תרופות ,  מוניטורים ,  תצלומי רנטגן וסקירות .  יומיים לאחר מכן ,  הדבר היחיד שאני בטוחה שהכסף הזה קנה הוא אישור לכך שטרנס אכן גוסס .  סביר להניח שחלק מהתרופות כלל לא הועילו לטרנס .  לפחות אחת מהן עזרה רק ל-10% מהחולים שנטלו אותה .  חברות התרופות והביטוח צריכות לבחון את הכדאיות הכלכלית של טיפולים המסייעים רק לקבוצה קטנה של חולים .  האם לכולם צריכה להיות זכות לנסות אותם ?  טרנס ואני ענינו בחיוב .  לכל תרופה היה פוטנציאל להאריך חיים .  ואולם ההנחה הזו הובילה אותי לשאלה שעליה איני יכולה לענות - מתי הזמן הנכון להתייאש ?  הקונגרס לא נגע בשאלה הזאת במהלך ניסיונו בשנה שעברה להעביר את הרפורמה בבריאות .  עצם הרמיזה על כך שתוגבל היכולת לבחור בטיפול רפואי אגרסיבי ,  כפי שטרנס ואני עשינו ,  הובילה לגל האשמות כי הממשלה מעמידה את החולים ,  את המבוגרים ואת החלשים בפני  " עונשי מוות ".  בשעה שהוויכוח התלהט ,  נזכרתי בערימת הצהרות הביטוח שהגיעו לאחר מותו של טרנס .  ילדינו ,  טרי ,  21 ,  וג'ורג'יה ,  15 ,  הסכימו לרעיון שלי שנשמור את כל המסמכים כדי לבחון מה הם אומרים על הטיפול - על המדע ,  על הרגשות ועל העלויות המעורבים בו .  ידעתי שטרנס היה מאשר זאת .  יחד עם עמיתי צ'רלס בבקוק ,  ביליתי חודשים בחקירת 4,750 דפי מסמכים שנאספו משישה בתי חולים ,  מארבע חברות ביטוח ,  מתוכנית מדיקר ,  משלושה אונקולוגים ומרופא מנתח .  המסמכים האלה מספרים את סיפורה של מערכת המלאה באנשים שעושים את מאמציהם המירביים .  הם גם מעלים שאלות מורכבות בנוגע למערכת הבריאות ,  שהיא 17% מהכלכלה האמריקאית .  עקומת הפעמון של החיים והמוות בעודי מעלעלת בערימת המסמכים ,  היה קל להבין מדוע 31% מהכסף שמושקע במערכת הבריאות מופנה למסמכים ולענייני מנהלה ,  לפי מחקר שפירסם מגזין הרפואה של ניו אינגלנד ב-2003 .  השיעור הזה נשאר זהה או גדל ,  אומרת ד"ר שטפי וולהנדלר ,  מרצה בבית הספר לרפואה של הרווארד ואחת ממחברי המחקר שצוטט במגזין .  לקח לי כמה ימים לפענח חלק מהחשבונות .  מה פירוש  " opd patins t ",  או  " bal xfr ded "?  כיצד יכולתי לדעת אם כמות המנה שעליה חויבנו היתה הכמות שנרשמה לטרנס ?  המסמכים חשפו מערכת כלכלית שבה המוכרים אינם קובעים את המחיר ,  והקונים אינם יודעים מהו .  בית החולים של אוניברסיטת פנסילווניה גבה עבור תצלום חזה יותר מפי 12 מהסכום שגבתה מדיקר עבורו באותה עת .  אחת מחברות הביטוח שילמה לבית חולים 80% מעלות הצילום ,  שהיתה 3,232 דולר ,  בעוד אחרת כיסתה 24% .  חברות הביטוח ערכו משא ומתן בנוגע לתשלומים ,  ולא אני ולא המעסיקים שלי נאלצנו לשלם את ההפרש בין המחיר הראשוני למחיר לאחר ההנחה .  במערכת הכלכלית הקשורה לבריאות ,  אין קשר בין המחירים של סחורות ושירותים לבין הביקוש להם ,  לעלות הייצור - או ,  כפי שהתברר ,  לתועלת או לנזק שהם גורמים .  מערכת הבריאות אוהבת אקשן .  בעלי היה חריג ,  לדברי פלהרטי ,  בנכונותו הנלהבת לסבול אי נוחות תמורת הזדמנות לראות את בתו גדלה מילדה לאשה צעירה ,  ואת בנו מסיים את בית הספר התיכון .  לאחר שטרנס מת ,  פלהרטי צייר לי תמונה של עקומת פעמון המראה את טווח ההישרדות של חולי סרטן הכליה .  טרנס היה בקצה העליון ,  מה שהצביע על כך שהוא אכן נלחם כנגד כל הסיכויים .  שפע של מחקרים שנערכו בתקופה הזו הניב טיפולים שאיפשרו הארכת חיים בכמה שנים - מספיק כדי לשמור שהמסע שלנו לא ייהפך לטירוף מוחלט .  הצל שהוטל על חיינו גילינו את הסרטן במקרה ,  בנובמבר 2000 ,  בפורטלנד שבאורגון .  לטרנס היו התכווצויות בבטן במשך שבועות .  רופא המשפחה שלנו הורה לקחת אותו לחדר המיון .  בבית החולים ,  אמר הרופא לאחר בדיקה ,  כמעט במאמר מוסגר : " יש צל על הכליה שלו .  כשהוא ירגיש טוב יותר ,  כדאי לכם לבדוק את זה ".  שנינו נבהלנו .  מדוע שנחשוב על צל על הכליה שלו ?  ואולם הכליה לא היתה הבעיה .  טרנס היה נתון בכאבים עזים כל כך ,  עד שבקושי יכול היה לנשום .  הסיבה לכך התבררה כדלקת אלימה וכיבית במעי הגס .  החלק הפגוע במעי הוסר ב-13 בדצמבר .  והצל ?  היינו כה אסירי תודה על כך שהוא כבר לא סובל מכאבים ,  שהיינו ממשיכים להתעלם ממנו ,  אלמלא היה מתקשר מישהו מבית החולים ומאיץ בנו לטפל בו .  תוך חודש ,  עבר טרנס ניתוח שבו הוציא ד"ר קרייג טרנר את הכליה החולה .  לאחר חמש שעות של ניתוח ,  ב-18 בינואר ,  טרנר אישר את הגרוע מכל :  הצל היה סרטן .  שבוע לאחר מכן ,  כשטרנס כבר היה מסוגל ללכת אל משרד הרופא ,  טרנר הרגיע אותנו . " הוצאנו הכל ",  אמר .  טרנס היה נרגש . " תודה שהצלת את חיי ",  אמר .  השלב הראשון במלחמה בסרטן הוא זה שמשתמשים בו עוד מימי הביניים - הסכין .  הסטטיסטיקה היתה לטובתנו .  עם גידול בן 7 ס"מ וללא סימני התפשטות ,  לטרנס היו סיכויי הישרדות של 85% לחמש שנים .  החשבונות מבתי החולים regence blue cross ומ-blue shield of oregon מראים כי עלות הניתוח לא היתה גבוהה באופן יחסי ,  רק מעט יותר מ-25 אלף דולר ,  או 4% בערך מהעלות הכוללת של הארכת משך חייו של טרנס .  הביטוח שילם 14,084 דולר .  טרנס ואני שילמנו 209.87 דולר .  כישלון הסכין עד מהרה העיבו תוצאות המעבדה על האופטימיות שלנו .  לפי הדו"ח הפתולוגי ,  טרנס סבל מסרטן הצינור המאסף ,  הסוג הנדיר והאגרסיבי ביותר של סרטן הכליה ,  שנקרא על שם החלק בכליה שבו הוא נוצר .  אם זה היה נכון ,  לטרנס כמעט לא היה סיכוי לשרוד עד סוף השנה .  בכל מחקר שהצלחתי למצוא ,  מתו כמעט כל החולים בסוג סרטן זה תוך חודשים ספורים ,  ולעתים תוך שבועות .  בניגוד לסוגים אחרים של סרטן ,  רוב המקרים של סרטן הכליה אינם מגיבים היטב לכימותרפיה .  זאת ועוד ,  כמעט דבר לא היה ידוע אז על סרטן הצינור המאסף .  בכל הספרות הרפואית המקצועית של אותה תקופה ,  טרנס ואני מצאנו רק 50 מקרים שתועדו ברחבי העולם ,  ולא מצאנו זכר למשהו יעיל שמסוגל לעצור את הסרטן הזה .  הדרך המומלצת היתה  " לחכות ולראות ",  אך חששנו שנחכה עד שטרנס ימות .  הוא לא מת .  מצבו השתפר .  לא ידענו כיצד ,  אך ניסינו לא לחשוב על כך .  באביב 2002 עברנו ללקסינגטון שבקנטאקי ,  שם הייתי עורכת העיתון המקומי וטרנס הקים את מכון אסיה באוניברסיטת קנטאקי .  ואז ,  ב-6 במאי 2002 ,  הייתי בעבודה כשטרי התקשר בקול מבוהל ואמר : " אמא ,  בואי מהר .  אבא חולה מאוד ".  אביו היה במיטה ,  פניו בוערים מחום ,  גופו רועד כולו תחת ערימת שמיכות .  הוא בקושי היה מסוגל להוציא הגה . " הסרטן נמצא בריאות שלי ",  אמר . " נותרו לי שישה עד תשעה חודשים ".  תצלום איתר את התפשטות הסרטן .  טרנס ,  שלא רצה להדאיג אותנו ,  החל לקחת בחשאי את התרופה אינטרלוקין 2 .  אם יחלים ,  כך חשב ,  לעולם לא נדע מכך ;  אם ימות ,  לפחות חסך מאתנו חודשים של צער .  נסיגה זמנית מה שטרנס לא הבין עד אז הוא שהתרופה שלקח תהפוך אותו לחולה מאוד .  אך זה היה הטיפול היחיד האפשרי באותה עת .  זריקות של החלבון אינטרלוקין 2 ,  שמחירן 735 דולר למנה ,  נועדו לעודד את התגובה החיסונית ללחום בהתפשטות הסרטן .  שיעור ההצלחה של התרופה היה 10% .  תוך כמה שבועות הפסיק טרנס לקחת את התרופה ,  משום שלא היה מסוגל לעמוד בתופעות הלוואי שלה .  אזרתי אומץ וצללתי לאינטרנט .  אם יש אי שם משהו שיכול להציל אותו ,  חשבתי לעצמי ,  אני חייבת למצוא אותו .  כשהחיפוש נעשה מתיש ,  שכרתי אחות לעזור לי .  באחד הפורומים ברשת הכרתי בחורה שבן זוגה חלה באותו סוג של סרטן שממנו סבל טרנס .  היא האמינה כי התרופה שקיבל - גליבק של נוברטיס ,  שהביטוח שילם עבורה 3,000 דולר בחודש - האריכה את חייו ,  אף כי היא לא אושרה כטיפול לסרטן הכליה .  הוא מת בספטמבר 2003 ,  בגיל 43 ,  כמעט שנתיים לאחר האבחנה .  החיפוש שלי הוביל אותנו לד"ר רונלד בוקובסקי ,  מומחה לסרטן הכליה במרפאה בקליוולנד .  בביקור הראשון אצלו ,  סיפר לו טרנס כי הוא סובל מסרטן בצינור המאסף . " לא ,  אתה לא ",  ענה בוקובסקי . " אם היית סובל ממנו ,  כבר לא היית כאן ",  הסביר .  הוא יעץ לנו לחכות ולראות .  זה מה שעשינו עד דצמבר 2005 ,  שבו גילינו כי הסרטן בריאות החל לגדול .  בוקובסקי המליץ שנירשם לטיפול ניסיוני והפנה אותנו לד"ר פלהרטי בפילדלפיה ,  שבחן טיפול משולב בתרופות אווסטין ונקסוור .  התנאי לניסוי היה שיצרניות התרופות - ג'ננטק ובאייר - ישלמו עבור התרופות ,  ואת השאר יכסו חברות הביטוח ,  או אנחנו .  תופעות הלוואי היו קשות ,  אך טרנס המשיך בחייו כרגיל .  בכל חודש חיכינו שוב לתוצאות .  בשלב מסוים החל הסרטן לסגת .  החשבון הכולל עבור שבע שנות טיפולים היה למעשה נמוך בהרבה מכפי שחשבנו .  618,616 דולר נהפכו ל-254,176 דולר כשחברות הביטוח שילמו את הנתח שלהן וכפו את ההנחות .  מתוך כל אלה ,  טרנס ואני שילמנו 9,468 דולר - פחות מ-4% .  באוגוסט 2007 נודע לנו כי הסרטן חזר .  שש שנים לאחר גילוי הצל ,  כבר התרגלתי לצלקות .  תופעות הלוואי של אווסטין - עייפות ,  מיחושים בבטן ,  פריחה - גרמו להידרדרות מצב רוחו של טרנס ,  ובמאי הסכים הרופא להפסיק בינתיים את הטיפול בתרופה .  מאוחר יותר ,  כשטרנס חזר לקחת אווסטין ,  הוא כבר לא היה חלק מהניסוי ,  ולכן חויבה חברת הביטוח שלנו ב-27,360 דולר למנה ,  עבור ארבעה טיפולים - יותר מעלות הניתוח שעבר שבע שנים קודם לכן .  מצבו של טרנס הידרדר .  הוא השתעל כל הזמן .  משקלו צנח .  הוא בקושי עלה במדרגות .  הוא החל להיעזר במקל כדי ללכת .  בנובמבר ,  כשכבר לא יכול היה לזוז ללא עזרה ,  הוא אושפז בבית החולים לארבעה ימים .  ריאותיו כבר היו מלאות בסרטן .  אווסטין לא הצליחה לבלום אותו .  פלהרטי ואני לא התייאשנו .  סוטנט ,  תרופה אחרת ,  אושרה שנה קודם לכן .  במחיר של 200 דולר לגלולה ,  זו היתה הזדמנות נוספת לחיים .  טרנס לא היה מסוגל לנוע בכוחות עצמו ,  ולכן שכרתי אחות .  כל מה שרצה ,  קניתי .  עקבתי אחר כל מה שאכל .  באחד הימים ,  רשמתי כמה קלוריות צרך - 210 .  מערכה אחרונה ב-7 בדצמבר ,  בדיוק כשעמדה האחות ללכת ,  טרנס הסתכל עלי .  פיו היה מלא בדם .  לקחנו אותו מיד לבית החולים .  ד"ר גורן ,  שהיה במשמרת באותו לילה ,  חשש כי אי אפשר יהיה לעצור את הדימום .  ביקשתי ממנו לעשות הכל כדי למנוע דימום רציני יותר או כל דבר שעלול לסכן את חייו .  למחרת כבר הראו הצילומים סימנים לסרטן במוח ,  מוקף במאות מוקדי שבץ קטנטנים .  לא הייתי צריכה את הצוואה של טרנס כדי לדעת מה היה רוצה האיש הזה ,  שכל כך אהב מוסיקה ,  ספרים ורעיונות .  אחר הצהריים חתמתי על מסמכים להעברת טרנס להוספיס .  בשלושת הימים הבאים ,  שבהם שכב טרנס באותה מיטה בבית החולים ,  הוצאנו 14,022 דולר על תרופות ומוניטורים ,  כמו גם על ייעוץ פסיכולוגי לילדים ולי .  העלות היתה פחות משליש מארבעת הימים הקודמים ,  שהסתכמו ב-43,711 דולר .  בשלישי שקע טרנס בתרדמת .  נרדמתי בכיסא לידו .  כשהתעוררתי באמצע הלילה ,  החזקתי את ידו וגיליתי כי הוא מת .  במבט לאחור ,  הקנאות שלי לטיפול מעוררת בי עצב .  לא האמנתי שבעלי ימות ,  ולכן לא נתתי לאיש הזדמנות להיפרד ממנו .  האם הייתי עושה הכל אותו הדבר ?  ללא ספק .  אבל אני חושבת שאם הוא היה יודע מה יהיו העלויות ,  היה טרנס נלחם בהוצאות הגבוהות של חברות הביטוח ,  שהסתכמו ב-200 אלף דולר - סכום שיכול לממן חיסון לרבע מיליון ילדים במדינות מתפתחות .  הוא היה חושב על כך במונחים האלה .  בישראל תרופות מהסוג הזה הן חלק מסל הבריאות  " תרופות מצילות חיים ,  כמו סוטנט של פייזר ,  נמצאות אצלנו בסל הבריאות ולכן יינתנו בכל מקרה של סרטן כליות גרורתי ",  מסביר פרופ' אברהם קוטן ,  ראש המערך האונקולוגי בבית החולים רמב"ם . " יש מקרים שבהם המחלה נמצאת במצב כל כך מתקדם ,  שכרופא אתה יודע שהסבירות שהיא תשפיע אפסית - אבל החולה והמשפחה לא רוצים להרים ידיים .  מבחינתנו ,  ברגע שהתרופה נמצאת בסל הבריאות - היא תינתן לחולה ".  במקרה של סיכוי אפסי להחלמה ,  תעדכנו את החולה ?   " נגיד את זה בעקיפין למשפחה ולחולה .  הסיבה לכך אינה רק העלות הכספית ,  ונאמר זאת גם במקרים שיש צורך להשתמש בתרופות זולות .  לעתים מתן התרופות יכול לגרום לתופעות לוואי ולכן יש מצבים שבהם כדאי לחולה לוותר ".  והם מוותרים ?   " החולים הישראלים יודעים יותר ,  מתעניינים ,  מבינים ורוצים בכל מקרה לקבל טיפול ולא להרים ידיים .  המשפחות והחולים שומעים יותר דעות ,  נכנסים לאינטרנט ,  לעתים באים אלינו עם שאלות .  בהרבה מקומות בעולם זה לא כך .  בבריטניה סל הבריאות הרבה יותר מחמיר משלנו ,  והחולה הבריטי הטיפוסי לא שואל יותר מדי שאלות ".  עד כמה סל הבריאות שלנו רחב מבחינת תרופות מצילות חיים ?   " הוא ברמה גבוהה ,  ובקנה מידה אירופי המצב טוב .  בארה"ב לא כל האוכלוסיה מבוטחת ,  אך מי שיש לו ביטוחים טובים יכול לקבל מגוון תרופות רחב מאוד ".  איך מחליטים אם תרופה תיכנס לסל הבריאות ?   " בכל יום יוצאות לשוק תרופות חדשות ויקרות יותר ,  ושיעור היעילות של כל תרופה נבדק מחקרית .  בודקים ,  לדוגמה ,  אם התרופה החדשה יעילה יותר לעומת תרופה קיימת .  אם מגלים שהיא מצילה או מאריכה חיים ,  עוברים לשיקול הכספי :  בודקים את עלותה וכמה חולים עשויים להזדקק לה .  בסופו של התהליך עושים סדר עדיפויות ,  מחליטים מה ייכנס השנה ולמה אין כרגע מספיק כסף ".  10% הצלחה יספיקו כדי להכניס תרופה לסל הבריאות ?   " ברגע שנערוך מחקר ונראה תגובות ,  היא תיכנס ".  בסופו של דבר מדובר בהחלטה לא קלה . " מאוד לא קלה ,  ואנחנו מתמודדים עם זה יום יום .  על פי חוק ,  אנחנו מחויבים לדווח לחולה על כל תרופה ,  לעדכן אותו אם היא נמצאת בסל הבריאות ולתת לו להחליט אם הוא רוצה להשתמש בה בכל זאת .  בעבר התלוננו על הרופאים שהם מחליטים עבור החולה ,  מתנהגים אליו בפטרונות .  כיום החוק מחייב אותנו לדווח לחולה ,  אף על פי שלא תמיד יש לו את הכלים להחליט .  מצד שני ,  לעתים מתרחשים נסים ,  ואנשים נאחזים בזה ".  ענת ג'ורג'י מערכת הבריאות בארה"ב מעודדת טיפולים יקרים מערכת הבריאות האמריקאית מבוססת על ביטוח בריאות פרטי ,  ואילו מערכת הבריאות הממלכתית מצומצמת ביותר ,  כך שהוצאות מוגדלות על טיפולים יקרים נופלות על הצרכנים ועל חברות הביטוח .  עלות הטיפולים מאריכי החיים  ( אך לא מצילי החיים )  היקרים המוצעים בארה"ב ,  כגון הקרנות פרוטונים ,  יכולה להגיע לעשרות אלפי דולרים לטיפול ,  והעלויות והפרמיות המאמירות מכבידות על החולים .  המבנה של מערכת הבריאות בארה"ב למעשה מעודד טיפולים אינטנסיביים ויקרים ,  אף כי יעילותם ביחס לטיפולים זולים יותר כלל אינה מוכחת .  רופאים ובתי חולים במערכת האמריקאית מקבלים תשלום מחברות הביטוח בהתאם להיקפי הטיפולים שהם מעניקים ,  ולא בהתאם לשיעורי ההחלמה או איכות הטיפול .  כעת נמצא המודל של מערכת הבריאות האמריקאית תחת ביקורת חריפה ,  בין היתר בשל הערכות כי אי אפשר יהיה לקיים את עלויות הבריאות הגואות לאורך זמן ,  בייחוד לא את הרכיב הממלכתי שלהן ,  מדיקר ומדיקייד  ( medicare ו-medicaid )  ,  הצפויות להגיע לפשיטת רגל תוך כמה שנים .  בקונגרס האמריקאי חלוקות הדעות לגבי סוג הרפורמה הנחוצה במערכת .  ממשלו של ברק אובמה הגיש הצעה לרפורמה נרחבת במערכת הבריאות ,  שתכלול חובת ביטוח בריאות לכל האזרחים ,  כולל ביטוח בריאות ממלכתי בהיקף רחב יותר מהקיים כיום .  בארה"ב חיים 50 מיליון אנשים ללא ביטוח בריאות .  הרפובליקאים בקונגרס מתנגדים נחרצות למאפיינים אלה של הרפורמה ,  כמו גם לאפשרות שהממשל יוכל לקבוע אילו טיפולים יתאפשרו לחולים ואילו לא .  הרפורמה ,  שאובמה רצה להעבירה עוד בשנה שעברה ,  אינה מצליחה כרגע לעבור את שני בתי הקונגרס ,  ולא ברור אילו חלקים ממנה יאושרו בסופו של דבר .  מיכל רמתי

לא מאבדים תקווה :  טיפול לחולה סופני ב-618 אלף דולר ,  האם זה שווה את המחיר ? 
יש רגעים בחיים שבהם חייבים לעצור ,  להודות שאפסו הסיכויים לנצח את המוות - ולוותר ■ זאת המסקנה העצובה שאליה הגיעה רעייתו של אדם שגסס מסרטן - ולאחר אינספור טיפולים יקרים ,  נכנע למחלה ■ מתי לעצור ?  איפה צריך להכניס למשוואה שיקולי עלות ותועלת ?  ומה עמד

