נערי ההפקר :  על  " חסמב"ה דור 3 "
 יוצרי  " חסמב"ה דור 3 "  ניסו ליצור סדרה לכל המשפחה והקריבו לטובת זה כמה מיתוסים ישראלים .  גם אם התוצאה מיומנת ,  עדיף שההורים ישלחו את ילדיהם לקרוא את ספרי הסדרה
מעניין מה יגאל מוסינזון היה חושב על הפרשנות של אנשי HOT למצבם הנוכחי של חברי חסמב"ה .  מוסינזון מעולם לא חשש לאפשר לדמויות החבורה להתבגר ולהתפתח בספריו ,  ובוודאי היה משתעשע לגלות שב"חסמבה דור 3 ",  הסדרה החדשה שעלתה אמש  ( שבת )  ב-HOT 3 ,  ירון זהבי התגרש מתמר היפה והפך לטיפוס מתבודד .  אבל כמה היה מצחיק אותו לראות שמנשה התימני הפך לחובב חשפניות רוסיות ?  לא ברור כמה זה אחראי והוגן להשתעשע ככה עם גורל של דמויות מיתולוגיות בתרבות הישראלית ,  אבל בימינו הכל מותר ,  גם להפוך מיתולוגיה לגימיק מסחרי .  איפה תימצא החבורה האמיצה שתילחם בעוולות האמיתיים ? 
אחרי ששמים בצד את השימוש הציני במיתוסים ישראליים ומשלימים עם הגימיק החסמבאי ,  מגלים שהכוונות של  " חסמב"ה דור 3 "  הן בסך הכל חיוביות .  הצהרת הכוונות הראשונה ניתנת כבר בפתיח ,  כשלצלילי אקורדיון ישן מוצגת היררכיה נדירה לימינו :  יהודה לוי הוא רק כוכב משנה לצד עודד קוטלר .  הבחירות בחסמב"ה ,  כמו ליהוקן של ציפי שביט ונירה רבינוביץ' לדמויות ראשיות ,  נובעות מרצון להתענג על הנוסטלגיה ולהאדיר את ערכי העבר ,  אך גם להלעיג את הריקנות של הנעורים .  אם מתאמצים מגלים גם ביקורת חברתית .  מצד אחד ,  הסדרה מהללת ומשבחת את דור המייסדים האידיאליסטי ,  אך יותר מכל ,  האופי שלה ממחיש את הפער בין הימים בהם המוצר התרבותי העיקרי של ישראל  ( ובוודאי המשפיע מביניהם )  היה ספרים ,  לעומת ימים בהם מקסימום הריכוז שאפשר לדרוש מעם הספר זה חצי שעה מול מסך מרצד .
 חודשים ספורים אחרי ש"נבלות "  הציגה התמודדות ייחודית של דור המייסדים עם ההזדקנות ועם הצעירים המושחתים , " חסמב"ה דור 3 "  מנסה לטפל בסוגיה בצורה קלילה יותר .  גם הפעם הזקנים מתוסכלים וממורמרים ,  אבל במקום לירות בכל נער מזדמן ,  הם משתפים איתם פעולה ונעזרים בהם לפתור תעלומות .  החסמבאים ,  כיום ישישים בשנות ה-70 לחייהם ,  כבר עייפים ,  כבדים ומקומטים ,  אבל מחזירים בעל כורחם את החבורה המיתולוגית ,  שמתגבשת מחדש על מנת להציל את תמר ואת לוח השידורים של HOT .  
המתח הבין דורי הוא הבסיס של  " חסמב"ה דור 3 ".  כשתמר היפה שולחת אותות מצוקה במורס ,  איגי הצעיר לא מבין מי זה מוריס ו"למה היא עושה מיומנה בטלפון ".  כשמשה ירחמיאל מבקש אסימון כדי לעשות שיחה ,  הבדיחה היא על חשבון הדור הארכאי שידע את הטלפונים הציבוריים .  כשנירה רבינוביץ' נפרדת מנכדתה ואומרת לה  " כמעט ושכחתי ,  שלום ",  התסריטאים מבינים שרק אנשים בעשור הרביעי לחייהם יבינו את מהות הבדיחה .  לצערם ,  כמו רוב הסדרות שמיועדות לכל המשפחה ,  גם  " חסמב"ה "  נופלת בין הכיסאות .  סצינות המתח לא באמת מותחות ,  ההפוגות הקומיות משעשעות אך מגיעות לעתים רחוקות מדי ,  וגם הערך המוסף הכי חשוב שהסדרה יכולה לספק  מבט עדכני על החסמבאים וניתוח מודרני של הדמויות  מוצג בשטחיות מאכזבת .
 אחד המבחנים הגדולים בימינו למדידת איכות של סדרת טלוויזיה הוא מבחן ה-V.O.D  ( זה שבעבר כונה מבחן יום כיפור )  .  השאלה שנשאלת היא האם הצופה יהיה מוכן להקדיש יום שלם בצפייה אינטנסיבית בסדרה ,  לראות פרק אחר פרק במשך שעות רצופות ,  להתמסר אליה באהבה ובתשוקה ולהתעמק בכל התפלפלויות הדמויות והעלילה .  למרות ש"חסמב"ה דור 3 "  מתגלה כסדרה קטנה וחביבה ,  קשה לומר שהיא עומדת במבחן המאתגר הזה .  
כנראה שהיוצרים ראו בדמיונם משפחה גרעינית צופה בסדרה בסלון הבית :  בעוד ההורים יתמוגגו מהעיבוד המחודש וייזכרו בספרים הרכים והנעימים של מוסינזון ,  ילדיהם ייהנו מיהודה לוי ,  מבדיחות על זקנים ומרצף די שוטף של סצינות קלילות ודיאלוגים שנונים .  אך ,  למרות הביצוע הדי מיומן של הסדרה ,  עדיין עדיף שההורים יהיו אחראים מספיק ,  וישלחו את ילדיהם לקרוא ספרים .
 

נערי ההפקר :  על  " חסמב"ה דור 3 "
 יוצרי  " חסמב"ה דור 3 "  ניסו ליצור סדרה לכל המשפחה והקריבו לטובת זה כמה מיתוסים ישראלים .  גם אם התוצאה מיומנת ,  עדיף שההורים ישלחו את ילדיהם לקרוא את ספרי הסדרה

