גבר בשחור 
" נכנסים לאנדזון ":  לוויל סמית' מניו אורלינס יש את כל המאפיינים של כוכב הקולנוע .  עכשיו הוא רק רוצה להשלים עונה הוליוודית
בסרט האלמותי  " היום השלישי "  העולם מותקף בידי חלליות ענק ורק וויל סמית' יכול להצילו .  במגרשי הפוטבול היוצרות מתהפכות ,  כאשר סמית' הוא הענק האימתני המטיל חיתתו על יריביו ומחריב את משחק ההתקפה שלהם .  ביום ראשון בסופרדום הגועש הייתה זו התקפת הויקינגים שטעמה מנחת זרועו ויצאה בשן ועין לאחר הפסד בהארכה ,  31:28 .  
המשחק עצמו היה כמו לקוח מסרט הוליוודי - האורחים ממינסוטה הציגו גיבור טראגי גדול מהחיים ,  שגדל במיסיסיפי ואהד את ניו אורלינס כל חייו ,  סמל מובהק לאהבת הפוטבול ובעל נטיה אומללה לבעוט בדלי רגע לפני שהוא מתמלא  ( ברט פארב )  .  לצדו רץ אחורי ,  שאילו חי באנגליה היה זוכה בוודאי לקבל מידי המלכה את התואר  " הלורד פאמבלדור "   ( אדריאן פיטרסון )  .  מולם התייצבו המארחים כשבשורותיהם ראנינג בק נערץ ,  בחירה ראשונה בדראפט ששמו כשל נשיא מושמץ  ( רג'י בוש )  וקוורטרבק ,  שבדיוק כמו הקבוצה שלו ,  מעולם עוד לא הגיע לסופרבול  ( דרו בריס )  .  הסופרדום ,  ששימש מחסה לפני ארבע שנים לאלפי ניצולים מההוריקן 'קתרינה' ,  היווה תפאורה מושלמת לעלילה הדרמטית ,  שהייתה מתובלת בלא מעט רגעים קומיים וקליפים של פיספוסים ,  ומעל לכל הפינאלה שהובילה את הצופים לקתרזיס מופלא .
 למרבה האירוניה ,  מי שנבלע קצת בים הסיפורים מסביב לשובר הקופות הזה הוא דווקא הכוכב בעל השם ההוליוודי וויל סמית' ,  שסיים את המשחק עם 13 תיקולים ,  גרם לרוקי השנה פרסי הרווין לפמבל ולחטוף עוד מיגרנה ,  הרס לפארב את היום וגרם לבראד צ'ילדרס למרוט את זיפי זקנקנו בתסכול ולצאת קרח מכאן ומכאן .  גבירותיי ורבותיי קבלו את הנסיך המדליק מניו אורלינס .
 סמית' ,  בן ה- 28 ,  גדל בשכונה קשת יום בקווינס שבניו יורק .  בעוד חבריו מסתבכים בזה אחר זה עם נציגי החוק ,  סמית' התמקד בפוטבול ומגיל צעיר החל להתמקצע בתפקידו לעתיד כדיפנסיב אנד .  את יכולותיו זכה להפגין לראשונה בתיכון פרוקטור שבאוטיקה ,  ניו יורק .  במהלך ארבע השנים שלו שם זכה בשלל תארים אישיים ובשנת הסניור אף השיג 20 סאקים ,  שהפכו אותו למחוזר בידי המכללות השונות .  הוא בחר באוניברסיטת אוהיו סטייט ,  שם החל לרדוף אחר חלומותיו .  
כמו בסרט  " גברים בשחור "  של סמית' ,  גם גיבורנו שואף להיות חלק מסוכנות חשאית .  לשם כך הוא החל ללמוד באוניברסיטה קרימנולוגיה וכבר הצהיר כי לאחר שיפרוש מהמשחק הוא מעוניין להיות סוכן בשירות ה- FBI .  כסיפור כיסוי ,  הוא שיחק גם קצת פוטבול ולאחר שלוש שנים במדים של  " עיני הצבי "  כבר נזקפו לזכותו 167 תיקולים ו-21 סאקים ,  בנוסף לכפיית חמישה פאמבלים ,  השתלטות עוינת על שניים וחטיפה בודדת .  מלבד יכולות של רוצח שכיר על המגרש ,  בשלוש עונותיו הפגין סמית' אופי שלא היה מבייש את ג'ק באוור ,  כשלמרות פציעות שונות מהן סבל מפעם לפעם ,  התעקש לעלות לכל אחד מ-51 משחקי הקבוצה .  כשמספר קבוצות ב-NFL החלו להביע בו עניין ,  סמית' החליט שאין טעם להתגרות בגורל ולהסתכן בפציעה ויצא לדראפט על חשבון שנת הסניור .  כשהודיע על כך ,  נמלטה אנחת רווחה מפיהם של הקוורטרבקים בליגת המכללות ואפשר להבין אותם .  אם מעולם לא נדרסתם בידי ממותה בגובה 191 ס"מ ו- 128 ק"ג תסמכו עליהם כשהם אומרים שזו חוויה מטלטלת- תרתי משמע .  
אבל בסמית' יש הרבה יותר משם של כוכב ולוק של קיר בטון .  מה שהופך אותו לשחקן משמעותי אלו הן יכולותיו האתלטיות והטכניות שלא היו מביישות את מוחמד עלי בימיו הגדולים ואת מקבילו ההוליוודי ,  שהיה מועמד לאוסקר לפני מספר שנים עבור תפקידו זה .  כמותם ,  גם סמית' רוקד על הדשא כמו פרפר ועוקץ כדבורה ,  מה שהקנה לו בחירה במקום ה- 18 בסיבוב הראשון ע"י הקדושים .  עם זאת ,  הבחירה הגבוהה לא הבטיחה לו שטיח אדום והוא נאלץ לקנות את מעמדו בעבודה קשה .  כרוקי החל כמחליפו של דארן האוורד ,  הראה ניצוצות עם 30 תיקולים ו- 7.5 סאקים וזכה לתשואות כשגרם לפאמבל מכריע בניצחון על טמפה ביי ,  אך הסתפק בינתיים בעיקר בתפקידי משנה .  לאחר שקיבל טעימה ראשונה מה-NFL הראה שיפור בעונת הסופומור ב-2005 ,  שהתבטא ב-48 תיקולים ו-8.5 סאקים ובתצוגה מרשימה מול האלופים דאז מניו אינגלנד ,  מולם סיים עם 12 תיקולים ,  1.5 סאקים על בריידי ופאמבל אחד שנגרם על ידו .
 האופי שהפגין סמית' במכללות בא לידי ביטוי גם בחדר ההלבשה של הסיינטס וחבריו לקבוצה טוענים כי הם נהנים לשחק לצדו ואוהבים את האנרגיות ,  הגישה הרצינית למשחק והקשיחות המנטלית שהוא מקרין .  בצוות המאמנים וההנהלה שמחו לשמוע על השתלבותו המוצלחת והחליטו שלא להחתים מחדש את האוורד ולהעניק לסמית' את המפתחות לעמדת הדיפנסיב אנד כפותח .  השחקן הצעיר תפס את ההזדמנות בשתי ידיים ומאז הוא לא לוקח שבויים .  ב-2006 ,  בשנתו הראשונה בהרכב הפותח ,  ביסס את מעמדו כאחד משחקני ההגנה הטובים בליגה ,  סיים עם 56 תיקולים ,  10.5 סאקים ונבחר לפרו בול .  גם במישור הקבוצתי הקדושים נחלו הצלחה והגיעו עד לגמר ה- NFC ,  אולם סיימו את העונה בטעם חמוץ והצטננות קלה לאחר הפסד בסולג'רפילד הקפוא לרקס גרוסמן והדובים משיקאגו .  סמית' סיים עם 10 תיקולים באותו משחק ,  אבל כאמור ניו אורלינס פספסה הזדמנות היסטורית לעלות לראשונה לסופרבול ,  נגד הקולטס ,  במיאמי  ( מצלצל מוכר ?  )  .  בעקבות אותו הפסד מרבית חבריו הגיעו לפתיחת האימונים עם הראש באדמה וסיפרו כי סמית' היה בין הבודדים שלא נכנע לדכדוך וניסה להחיות מעט את אווירת הנכאים ששררה באימונים .  
התנהלותו באותו קיץ הביאה לבחירתו על ידי שחקני הקבוצה להיות אחד מחמשת הקפטנים שלהם .  ב-2008 סמית' החליט שהוא לא רוצה להגיע למצבו של הנקוק ,  דמות הגיבור שאינו מקבל את התמורה לה הוא ראוי ,  וביקש לשדרג את שכרו .  הסיינטס ,  שהיו מעוניינים בשורותיו בכל מחיר ,  הסכימו לתנאיו ,  פתחו את הארנק וחתמו איתו על חוזה של 70 מיליון דולר לשש שנים ,  מתוכם 26 מובטחים .  העסקה הפכה אותו לשלישי במדד השכר מבין הדיפנסיב אנדים והפכה את השם וויל סמית' לרווחי במיוחד .  
אך אליה וקוץ בה ,  מסתבר כי סמית' השתמש בכסף למטרות הלא נכונות .  בדצמבר באותה שנה הוא נזכר כי מקבילו השתתף בעבר בסרט  " בחורים רעים ",  ועל מנת להצדיק את המוניטין הורחק סמית' ,  בצוותא עם דוס מקאליסטר ,  מארבעה משחקים עקב שימוש בחומרים אסורים .  רק חבל שהשניים לא ממש בדקו מי הרעים בסרט .  כדי לנקות את שמו ולמתג את עצמו מחדש כקדוש מעונה ,  סמית' הציב לעצמו מטרה לקראת העונה הנוכחית - להיבחר לפרו בול לראשונה מאז 2006 .  אחרי שרשם בעונה הרגילה 49 תיקולים ו-13 סאקים ,  גרם לשלושה פאמבלים והשיג חטיפה סמית' היה משוכנע שהצליח ,  וכשהתפרסמו שמותיהם של הנבחרים - ג'רד אלן ,  ג'וליוס פפרס וטרנט קול ,  לא הסתיר את אכזבתו ,  בעיקר לנוכח העובדה שלפחות על הנייר לא נפל מאף אחד מהם .  אבל ,  כמאמר הקלישאה צוחק מי שצוחק אחרון ,  ואחרי הניצחון ביום ראשון סמית' יכול להתנחם בעובדה שג'רד אלן נוסע לפרובול בעוד שהוא יגיע למיאמי שבוע לאחר מכן .
 הרבה מהקרדיט להגנה המשתפרת של הסיינטס ,  שהתפתחה ממקרה סעד לחולייה שאף חייל התקפי לא מעוניין לפגוש ,  יש לתת למתאם ההגנה החדש גרג וויליאמס ,  שהחליף בקיץ את גארי גיבס .  השינוי אילץ את סמית' ,  שהיה עד אז אחד מהצדיקים הבודדים שאשכרה עשו הגנה ,  ללמוד שיטה שונה לחלוטין מזו שהורגל אליה ,  אבל הוא לא מתלונן ,  להיפך .  וויליאמס הביא איתו פילוסופיה הרבה יותר אגרסיבית ואקטיבית שספינת הדגל שלה היא איבודי הכדור של היריבה  ( למינסוטה ,  למשל ,  היו חמישה כאלה )  ,  הבליצים והלחץ המתמשך על הקוורטרבק שנאלץ להתמודד עם עדר קרנפים בראשותו של סמית' המסתערים לעברו כאחוזי אמוק ,  ואיכשהו תמיד דארן שארפר יוצא מבסוט מהאנדרלמוסיה כשהכדור מוחזק בבטחה תחת זרועו .
 אך עם כל הכבוד לכל מיני בליצים למיניהם ,  הנשק הסודי של ניו אורלינס הוא הקהל .  בעקבות הוריקן קתרינה התחזק עוד יותר הקשר המיוחד בין הקבוצה לעיר .  כארבע וחצי שנים לאחר שהסופרדום נתן מחסה והציל את חייהם של אלפים מהסופות המתחוללות בחוץ ,  הסערה עברה לתוך האצטדיון שהתמלא ברבבות אוהדים שהרעישו כל כך שרמת הדציבלים במגרש הגיעה לסביבות 102 ,  שזה שקול פחות או יותר לעמידה בצמוד למגברים בהופעה של  " המי ".  
בעוד ששחקני מינסוטה נזקקו נואשות לאטמי אוזניים ,  סמית' אמר שהקהל והרעש הזה מטעינים אותו ואת ההגנה באדרנלין ,  שהיה כה דרוש עבורו ועבור חברו לקבוצה ג'ונתן וילמה ,  שהיו טרודים כל השבוע באיתור קרובי משפחה ומכרים של וילמה בהאיטי החרבה .  בתחילה וילמה לא שיתף את חבריו לקבוצה במערבולת הרגשית שבה היה נתון ,  כדי שלא להפריע לאימונים ,  אבל היה אחד שבכל זאת התעקש לעזור ולתמוך- וויל סמית' .  הוא עזר לוילמה בחיפושים והחל לאסוף תרומות למען נפגעי האסון .  סמית' ספר כי ההיענות והרצון לעזור של תושבי ניו אורלינס ,  שחשים הזדהות עם נפגעי האסון בהאיטי ,  מאד נגעו ללבו .  
זוהי מהותו של סמית' על רגל אחת .  מצד אחד הוא התעלל בשבועיים האחרונים בשניים משחקני גיל הזהב ,  ששוקלים כעת להחליף את הפוטבול במשחקי בינגו בפלורידה ושלפחות אחד מהם צפוי להודיע בקרוב על קאמבק  ( אינשאללה !  )  ,  ומצד שני ,  מחוץ למגרש הוא בחור מאד סימפטי ובעל לב רחב וטוב .  עד כה ,  סמית' הקפיד ללכת בעקבותיו של מקבילו המפורסם ,  אלא שהחבר ההוליוודי עדיין לא זכה באוסקר ואילו הוא שואף לזכות בסופרבול .  בעוד שבועיים נגלה במיאמי ,  שעליה ,  אגב ,  כתב סמית' ,  בגלגולו כמוסיקאי ,  את אחד מלהיטיו הראשונים ,  האם כפילו בעל הקסדה יוכל לגבור גם על פייטון  " אני ,  רובוט "  מאנינג  " במרדף לאושר "  ולומר בסוף המשחק  " אני האגדה ". 

גבר בשחור 
" נכנסים לאנדזון ":  לוויל סמית' מניו אורלינס יש את כל המאפיינים של כוכב הקולנוע .  עכשיו הוא רק רוצה להשלים עונה הוליוודית

