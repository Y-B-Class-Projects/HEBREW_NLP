הכישרון להרוויח הרבה כסף 
אכזבה צפויה למי שינסה לחפש היגיון מתמטי בשכר המופקע של כמה מהמנהלים בחברות הבורסאיות .  הבורסה מוצפת במקרים של מנהלים שמושכים שכר מטורף רק כי הם יכולים ,  או שהם פשוט נמצאים בענפים לא מספיק תחרותיים
 >  >  פעם פגשתי מנהל בכיר שלמיטב הערכתי היה חכם ממני פי שניים ,  ומוכשר וחרוץ ממני פי שניים .  מה שהטריד אותי הוא שהאיש השתכר פי 60 ממני .  המתמטיקה הזו לא הסתדרה לי בראש ,  ולכן הסקתי שהכישרון שלו להרוויח כסף גדול פי 60 מזה שלי ,  או שפשוט לא כדאי לחפש היגיון מתמטי בסוגיית המשכורות ,  כי אין כזה .  חשיפת משכורות העתק בחברות הבורסאיות השבוע ובמהלך החודש הקרוב מעלה שוב את הדיון בתרגיל המתמטי הלא פתור הזה ,  כשאנחנו נחשפים אל הפער בין השכר שמקבלים בני תמותה עבור עבודתם וכישרונם ,  לבין השכר שלו זוכים מנהלים בכירים .  כשמדובר במנהלים שהצליחו ליצור ערך של ממש לאורך זמן לשלושת השותפים בהצלחת החברה - הלקוחות ,  העובדים ובעלי המניות - אני מיד עובר לדום ומצדיע .  שיהיה לבריאות ,  להם ולכל האנשים שהם מפרנסים .  אבל כשיש קושי לזהות את הערך הייחודי שיצרו המנהלים ,  את התרומה לשלוש הצלעות במשולש ואת הכישרון העודף שלהם על פני כל אחד אחר - זה מקומם ומרגיז .  באותו רגע אני מרגיש צורך להתקשר לח"כ שלי יחימוביץ' ולבקש ממנה שתחוקק חוק להגבלת השכר במשק ל-20 אלף שקל בחודש ,  כולל בונוסים ואופציות .  אבל אני חושש שהיא באמת תעשה את זה ,  אז אני יורד מהרעיון .  כדי להירגע ,  אני נאלץ לחפש הסברים לשאלה מדוע מאן דהוא מקבל שכר מופקע ומה הופך אותו לחבר של כבוד בטבלאות השכר של המנהלים הבכירים בחברות הבורסאיות ,  המפורסמות בימים אלה בעיתונות הכלכלית .   *  הסוגיה הראשונה שיש לבחון היא סוג התעשייה שבה פועל אותו מנהל .  איזה מין ענף הוא זה ?  האם הוא תחרותי ?  האם הוא דורש כישורים מיוחדים ?  האם הלקוחות בתעשייה הזו נהנים משוק פתוח ,  נטול חסמים ,  הוגן ושופע אפשרויות בחירה ?  ומה לגבי העובדים ?  האם הם מתוגמלים היטב ?  האם הם זוכים לתנאי העסקה הוגנים ותחרותיים ,  המעודדים הצטיינות וכישרון ?  אם התשובה לשאלות הללו היא חיובית ,  אזי יש בסיס לתגמול הולם למי שעומד בראש המערכת הזו .  ואולם סריקה של חלק מהאנשים שמככבים בראש טבלת המשכורות מגלה שיש שם מנהלים רבים שפועלים בענפים שלא עומדים בקריטריונים האלה :  הבנקים לא מאוד תחרותיים במגזר משקי הבית ;  חברות הביטוח ובתי ההשקעות חולבים את החוסכים שלהם בדמי ניהול שערורייתיים ;  חברות הסלולר שכחו איך מאייתים את המלה תחרות ;  וגם בשוק הדלק ,  התחרותיות נוגעת רק לכמה מוקדים ולא לכלל השוק .  בחלק מהחברות בתעשיות האלה ,  השכר למנהלים מופקע ומבוסס בעיקר על היכולת למשוך שכר גבוה .  הם לוקחים כי אפשר .  הם לוקחים כי מבנה הענף או התעשייה שבהם הם עובדים מאפשרים להם לשאוב מהלקוחות או מהמשקיעים שמהם הם מגייסים כסף - ציבור החוסכים - סכומי עתק .   *  המבחן השני הוא יצירת הערך .  גם כאן ,  יש נטייה להתבלבל ולייחס לעתים למנהלים יצירת ערך שאין להם יד ורגל בה .  יש מקרים שבהם המנכ"ל יצר את הערך .  מדובר בדרך כלל במנהלים ששירתו את החברה במשך שנים רבות ,  בנו את יתרונותיה היחסיים ,  הנהיגו חדשנות מבחינת המוצר והשירות וביצעו מהלכים אסטרטגיים כמו כניסה לשווקים חדשים ,  מיזוגים ורכישות או התייעלות משמעותית .  יש מקרים אחרים ,  די רבים ,  שבהם המנהלים מכהנים בחברה כמה שנים ,  ועוסקים בעיקר בתחזוקה ובשמירה על הקיים .  ויש מקרים שבהם מנהלים מבלים תקופה קצרה בחברה ומייצרים סיפור יפה על דברים שנעשו בה ומדלגים לתפקיד הבא .  הסיפור שלהם ,  ברוב המקרים הוא קצר טווח ותרומתם לייצור ערך לטווח הארוך היא שולית .  שלושת סוגי המנהלים האלה זוכים לשכר עתק ,  למרות שההיגיון מחייב שהתגמול לסוג הראשון יהיה הגבוה ביותר ,  ולסוג האחרון - הנמוך ביותר .  זה לא קורה תמיד ,  והשוק רווי במקרים שבהם ברור שמנהל אחד קבע רף שכר שכל התעשייה מתיישרת לפיו ,  ובמקרים רבים בלי כל סיבה מוצדקת .  מבחן יצירת הערך יכול לעתים להטעות .  השנה האחרונה היא דוגמה טובה .  השווי של מרבית החברות הבורסאיות זינק בעשרות אחוזים .  האם היתה זו עבודה של אותם מנהלים שזוכים כעת לשכר של 8 ,  10 או 12 מיליון שקל בשנה ?  ממש לא .  את יצירת הערך הגדולה של השנה החולפת עשו נגיד בנק ישראל פרופ' סטנלי פישר ,  ונגידי הבנקים האחרים ברחבי העולם ,  שהורידו את הריבית לשפל היסטורי ושלחו את המשקיעים לחפש אלטרנטיבות אטרקטיביות יותר בשוק ההון .  לכן ,  כל מנהל ששכרו מבוסס על שווי החברה ,  צריך לשלוח השבוע זר פרחים לפישר ,  לברך אותו על מינויו לכהונה נוספת כנגיד ,  ולהגיד גם מלה טובה על תרומתו ליצירת הערך שהזרימה לחשבונות המנכ"לים מיליוני שקלים .   *  העניין השלישי הוא מבנה שוק המנהלים .  כפי שיש שוק לפירות וירקות ,  לבגדים ולדירות ,  יש גם שוק למנהלים .  כפי שאנחנו נדהמים מכך שמחירה של דירה הוא מיליוני שקלים ,  או כשמחיר הלימון מזנק ל-25 שקל לק"ג ,  כך גם אנחנו מופתעים כשמנכ"ל שעוד לא סגר שנת עבודה בחברה כבר נפגש עם תלוש משכורת שנתי של 12 מיליון שקל .  מדובר בשוק קטן יחסית של מנהלים בדרגות הבכירות .  בשוק הזה ,  שכר המנכ"ל נגזר מביקוש והיצע .  סביר להניח שבעלי השליטה היו משלמים למנכ"ל שלהם שכר נמוך יותר לו רק יכלו .  אבל בשוק ,  כמו בשוק ,  כשיש מי שמוכן לשלם ,  יש מי שמוכן לקחת .  וכשחברה רוצה לשמר את הקיים  ( בעיקר בשווקים לא תחרותיים )  או לנצל הזדמנויות ,  השכר למנכ"ל הוא רכיב שולי בסך ההוצאות .  ואם המנהל מגיע עם סיפור טוב ,  ויש לו יכולת לספק את הסחורה המסוימת שמחפשים בעלי המניות ,  על אחת כמה וכמה .  מהו סיפור טוב ?  יש הרבה .  זה יכול להיות מנהל שהיה בעברו רגולטור ,  פוליטיקאי או חבר בצמרת הביטחונית והוא יודע איך השלטון עובד ואיך השיטה עובדת ;  זה יכול להיות מישהו שאופיו אומנותו ,  והוא האיש שיכול להשכין שלום בית בין בעלי מניות מסוכסכים .  זה יכול להיות מישהו שמוכן להתאבד עבור בעלי השליטה  ( ובעיקר עבור הבונוס שלו )  ולחצות רמזורים אדומים - מה שהם עצמם לא היו מוכנים לעשות .  על כל השירותים והסיפורים האלה משלמים והרבה .   נ.ב .  אפשר להגיד שמנהלים הם אנשים שמקבלים הרבה מאוד כסף כדי לשכנע עובדים רבים לעבוד תמורת מעט כסף .  זה נכון במקרים רבים .  אבל מנהלים הם גם אלה שחוטפים בעיטה כשמשהו לא מסתדר .  תוחלת החיים המקצועית הקצרה יחסית של מנהלים ,  וחוסר הסבלנות של בעלי מניות ,  גורמים לכך שכבר בשלב חתימת החוזה ,  כמעט כל המנהלים עוסקים בשאלת האקזיט :  כמה שנים אני יכול להיות כאן ,  ואיך אני מוציא מהם כמה שיותר .  האנשים האלה עובדים בלהרוויח הרבה כסף .  חלקם יביאו הישגים וחלקם לא ,  אבל כולם עובדים בזה .  אז אם אתם לא חושבים כמוהם ,  לא מוברגים בענפים שחולבים את הלקוחות ולא מוכנים לעבור לפעמים באור אדום - אל תתפלאו שאתם לא ברשימת המנהלים העשירים .
 
הכישרון להרוויח הרבה כסף 
אכזבה צפויה למי שינסה לחפש היגיון מתמטי בשכר המופקע של כמה מהמנהלים בחברות הבורסאיות .  הבורסה מוצפת במקרים של מנהלים שמושכים שכר מטורף רק כי הם יכולים ,  או שהם פשוט נמצאים בענפים לא מספיק תחרותיים

