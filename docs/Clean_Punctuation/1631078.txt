מלבנון באהבה
מסעדת בארדוני מרמאללה עושה עליה לנמל תל אביב .  כאן תוכלו למצוא את הקבב והשיפודים שאכל ערפאת
על חורבות סניף קקאו שנסגר בנמל תל אביב ,  מול מועדון ה-T.L.V ,  נפתחה בשבוע שעבר מסעדת בארדוני ,  שמגדירה את עצמה מסעדה לבנונית תל אביבית .  
הבארדוני הוא נהר בלב לבנון ,  ולגדותיו שוכנת מסעדה באותו השם ,  הקיימת כבר עשרות שנים .  בסוף שנות השישים נפתחה גם ברמאללה מסעדה הנושאת את השם בארדוני שבאה להביא הבשורה הלבנונית ,  ובמשך שנים היו באים לאכול בה ישראלים ,  יהודים וערבים .  המסעדה הייתה ידועה כמקום החביב על ערפאת ואבו מאזן לאירוח שגרירים וידוענים שפקדו את רמאללה ונסגרה לאחר עשרים שנה .  
אמיר להאלי שניהל את המסעדה במשך כשש שנים ומנהל עכשיו את המסעדה התל אביבית ,  לא הצליח להוציא אותה מהלב גם כשנסגרה . " הייתי מאוהב במסעדה ",  הוא מודה , " זו היתה תקופה יפה ,  בימים שבהם ישראלים היו באים לבקר בה .  אהבתי את שיטת העבודה במקום ואת האוכל שהגישו בה .  לפני כמה חודשים פנה אלי בן דודי שהיה הזכיין של רשת קקאו שפעלה במקום ואמר שהוא רוצה לפתוח פה סניף תל אביבי של בארדוני ורצה שאקים את המסעדה שתהווה ייצוג נאמן למקור ,  ותקשור בין לבנון ותל אביב ".  
מלבד התפריט שמוכר לכל חובב שיפודיות כמו קבב ,  פרגיות ומגוון רחב של סלטים ,  אפשר למצוא בתפריט המסעדה מנות מעניינות כמו סיניה כופתא  בשר בקר בליווי טחינה במחיר 55 שקלים ,  מוסחאן שהוא חצי עוף על פיתה ערבית שמוגש על בצל ירוק וסומק במחיר 60 שקלים ,  מוזאט חרוף  כתף כבש ממולאת בבשר ואורז תמורת 90 שקלים ,  וגם מרק פריקה  שהוא נזיד של חיטה מעושנת וירוקה .  בנוסף ,  בהזמנה מיוחדת מראש - מבטיחים בבארדוני - להגיש אפילו זוג גוזלי יונה ממולאים במחיר 90 שקלים .
 בארדוני  רחוב התערוכה 3 נמל תל אביב ,  מול מועדון ה- T.L.V .  טלפון 03-5444418 .  שעות פתיחה :  א'-ש' 12:00 עד לקוח אחרון .
 
מלבנון באהבה
מסעדת בארדוני מרמאללה עושה עליה לנמל תל אביב .  כאן תוכלו למצוא את הקבב והשיפודים שאכל ערפאת

