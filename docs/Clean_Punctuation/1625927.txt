 מישהו שומר עליכן ,  אבל זה לא מספיק 
מעמד האשה
 >  >  בשנים האחרונות ,  ובמיוחד בימי הכנסת האחרונה ,  הלכה ותפסה תאוצה החקיקה לקידום מעמד האשה .  מהארכת חופשת הלידה מ-12 ל-14 שבועות ,  דרך הארכת תקופת הגבלת הפיטורים במהלך חופשת הלידה ועד להצעת החוק שאושרה באחרונה בקריאה טרומית ועניינה הארכת חופשת הלידה שלא בתשלום ל-26 שבועות .  הרציונל העומד בבסיס ההצעות השונות דומה - החלשת הדילמה שבין אמהות לעבודה ,  ומתן האפשרות לאישה להגיע למימוש עצמי מלא הן בתור עובדת והן בתור אמא טרייה .  עם זאת ,  הטמעת מטרה חשובה זו בחברה ובמרחב התעסוקתי נתקלת לא פעם בקשיי הסתגלות מצד המעסיקים .  לפני כמה ימים ,  וללא הד תקשורתי נרחב ,  אישר בית הדין האזורי לעבודה בתל אביב הסכם פשרה בתביעה שהוגשה נגד הרשת למכירת בגדי הריון  " רמי-לי "  על כך שסירבה לקבל אשה לעבודה מחמת הריונה .  לטובת האשה ,  אשר יוצגה ללא תשלום בהליך על ידי הנציבות לשוויון הזדמנויות בעבודה שבמשרד התמ"ת ,  נזקפו בהתאם להסכם הפשרה פיצויים בסך 30 אלף שקל .  במקרה נוסף ,  בו ייצגה הנציבות עובדת אשר פוטרה במהלך טיפולי פוריות ,  הגיעו הצדדים להסכם פשרה שכלל תשלום פיצויים ביותר מ-100 אלף שקל .  במקרה האמור ,  טענת הנציבות היתה כי מעבר לפיטורים ,  עברה העובדת מסכת שלמה של התעללויות בסביבת העבודה ,  כגון האזנה לקו הטלפון שלה ,  שלילת גישתה למערכות המחשוב ועוד .  המקרים המתוארים מלמדים שמעבר לחקיקה ולדיבורים בכנסת ,  משהו טוב קורה בתחום החשוב הזה .  יעוץ וליווי אשר ניתנים על ידי הנציבות לשיוויון ,  פסיקת פיצויים ממשיים לעובדות ,  הצבת תמרורי אזהרה מאירי עיניים למעבידים לבל יפלו אשה בשל שאיפתה להקים משפחה - כל אלו עשויים להביא לשינוי ממשי והכרחי בפניה של החברה הישראלית וביחסה לנושא זה .  הנציבות ,  שהוקמה לפני פחות משנתיים ,  שמה לה למטרה למגר אפליה על גוניה ופרצופיה השונים במקומות עבודה .  במסגרת החוק ניתנה לנציבות סמכות בלעדית להוצאת צווים לצורך קבלת מסמכים ונתונים ממקומות עבודה בהם קיים חשש לאפליית עובדים .  בימים אלה הוציאה הנציבות מספר צווים לחברות שבהן קיים אותו חשש .  אך השינוי אותו מובילה הנציבות יושג באטיות רבה מדי אם לא יזכה להד הסברתי ולהתגייסותם של כוחות חברתיים נוספים .  כשם שהערה גזענית ומעליבה של בעלי רשת בתי קפה כלפי אדם מסעירה בצדק מדינה שלמה ,  כך יש לקיים דיון ציבורי נרחב בעקבות סירובו של מעסיק להעסיק אשה בהריון .  שימוש יעיל ונרחב יותר בכלים שאותם מעמידה הנציבות לרשות הציבור יכול להעלות לסדר היום הציבורי את הנושא ,  להאיץ את השינוי המיוחל ולמנוע מהנשים של היום את האפליה של מחר .  הכותבת היא סגנית שר התעשייה ,  המסחר והתעסוקה והאחראית על נציבות שוויון הזדמנויות בעבודה

 מישהו שומר עליכן ,  אבל זה לא מספיק 
מעמד האשה

