האם בכיר בחיזבאללה ניצל מהתרסקות המטוס ? 
בחיזבאללה מכחישים דיווחים כי יורשו האפשרי של נסראללה היה אמור להיות על המטוס שהתרסק בתחילת השבוע סמוך לחופי לבנון .  בתוך כך אותרו הקופסאות השחורות מהמטוס האתיופי 
בתחילת השבוע נהרגו 90 בני אדם בהתרסקות של מטוס אתיופי בסמוך לחופי לבנון .  לאחר ההתרסקות דווח בעיתון לבנוני כי משלחת של חיזבאללה ,  בראשות בכיר הארגון וראש הזרוע הביצועית שלו האשם ספי א-דין ,  הייתה אמורה להיות על המטוס ,  אולם היא ביטלה את השתתפותה בטיסה ברגע האחרון .  ספי א-דין אף נחשב ,  לפי ההערכות ,  כיורשו העתידי של מזכ"ל חיזבאללה חסן נסראללה .
 בכיר חיזבאללה נואף אל-מוסאווי הכחיש הבוקר  ( חמישי )  את הדיווח ומסר כי משלחת חיזבאללה בראשות ספי א-דין לא הייתה אמורה כלל לטוס במטוס האתיופי . " מדובר בפברוקים תקשורתיים ",  הוסיף בראיון לעיתון 'א-שרק אל-אווסט' הרואה אור בלונדון .  הוא הביע חשש מכך שגורמים ישראלים  " מנצלים את האסון הזה כדי להפיץ שמועות שמטרתן לעורר מבוכה ולפגוע באחדות הלבנונית ". 
בתוך כך ,  כלי שיט של חיל הים האמריקאי איתר הלילה את הקופסאות השחורות של המטוס ,  כך דיווח גורם ביטחוני בכיר בלבנון .  הקופסאות ,  אשר מתעדות את נתוני הטיסה ועשויות להצביע על הסיבות להתרסקות ,  אותרו בעומק של 1,300 מטרים מתחת למים ובמרחק של שמונה קילומטרים מנמל התעופה של ביירות .
 לדברי הגורם הביטחוני ,  צוותי החקירה ינסו כעת לדלות מידע מהקופסאות השחורות ולשחזר את שאירע בליל ההתרסקות הקטלנית .  בינתיים ,  נמשכים החיפושים אחר גופות של נוסעים שנספו בתאונה ,  תוך תקווה למצוא ניצולים .
 טיסה מספר ET409 של חברת התעופה  " אתיופיאן איירליינס "  נשאה בעיקר נוסעים לבנונים ואתיופים ,  כשהמריאה ביום שני לפנות בוקר מנמל התעופה הבינלאומי בביירות בדרכה לבירת אתיופיה ,  אדיס אבבה .  המטוס ככל הנראה החל להתפרק כבר בעודו באוויר ,  לפני שצלל אל מעמקי הים התיכון ,  סמוך לחופי לבנון .  מומחים סבורים כי הסיבה להתרסקות הינה סופת רעמים שפקדה באותו הלילה את שמי המדינה ,  אך הועלו גם השערות כי מדובר בארוע טרור ,  למרות שאין עדויות שמעידות על כך .
 עד כה נמשו מן המים 14 גופות בלבד וצוותים לבנוניים ובינלאומיים ,  כולל חיילים מכוח השלום של האו"ם ושל האיחוד האירופי ,  מנהלים בימים האחרונים סריקות וחיפושים בטווח של 10 קילומטרים ממקום ההתרסקות .  הם מסתייעים בספינות ,  מסוקים וצוללנים מנוסים ,  אך נתקלים בגלים גועשים שמקשים על החיפושים .
 הקופסאות השחורות עשויות לשפוך אור על השאלה מדוע הטייס לא הגיב לבקשת מגדל הפיקוח לשנות את כיוון טיסתו .  עם זאת ,  שר התחבורה הלבנוני ,  ראזי ערידי ,  ציין כי מוקדם עדיין לצאת במסקנות נחרצות לגבי טעות ממשית של הטייס .
 
האם בכיר בחיזבאללה ניצל מהתרסקות המטוס ? 
בחיזבאללה מכחישים דיווחים כי יורשו האפשרי של נסראללה היה אמור להיות על המטוס שהתרסק בתחילת השבוע סמוך לחופי לבנון .  בתוך כך אותרו הקופסאות השחורות מהמטוס האתיופי 

