לקנות ציוץ ב-40,000 דולר
האתר retweet.com מציע את עצמו למכירה .  עסקה השווה זהב ,  או הזמנה לקרב משפטי עם טוויטר ? 
כבר מראשית קיומו איפשר שירות המיקרו-בלוגינג טוויטר שימוש חופשי בפלטפורמה שלו .  ממשק הפיתוח של השירות  ( API )  היה פתוח וזמין לכל ,  מה שעודד יצירת תוכנות וכלים שונים שיתממשקו לטוויטר ויאפשרו לגולשים להשתמש בו דרך תוכנות צד שלישי .  אחד הגורמים שעושה שימוש שכזה הוא האתר Retweet.com .  מדובר באתר המספק רשימה של ציוצים עם רייטינג גבוה  כלומר אלו שזכו פעמים רבות ל-Retweet  ( פרסום חוזר של הציוץ על ידי משתמשים שלא כתבו אותו בעצמם )  .
 כעת מציעה מפעילת האתר ,  חברת Mesiab Labs ,  להעביר אותו ואת כתובתו לכל המרבה במחיר .  אמש פתחה החברה במכירה פומבית באתר המסחר בדומיינים Flippa ,  ותוך יממה כבר הגיע התשלום המוצע למעל ל-40,000 דולר .  לטענת החברה ,  האתר זוכה ל-12 מיליון מבקרים ייחודיים  ( Unique Visitors )  בחודש ול-26 מיליון דפים נצפים .  עם נתונים כאלה קשה שלא לתהות למה למכור עסק מצליח למדי .  התשובה לכך היא ,  ככל הנראה ,  מהלך שעושה טוויטר בניסיון לרשום סימן מסחרי על המילה Retweet .  בשנה שעברה ניסתה החברה ללא הצלחה לרשום על שמה את המושג Tweet . " המושג מקושר בבירור לטוויטר ולמותג שלה ",  הצהיר אז מייסד החברה ביז סטון ,  אך לא הצליח לשכנע את הרשויות העוסקות בדבר ,  וקיבל דחייה לבקשה עוד באותו היום בו הוגשה ,  בטענה שמדובר במילה גנרית מדי בכדי שתשויך לעסק מסחרי .
 ההערכות הן ש-Mesiab Labs מעוניינת לחסוך מעצמה את כאב הראש שיתלווה למאבק משפטי בטוויטר ,  במידה וזו תצליח לרשום על שמה את המילה retweet .  זאת למרות שבהודעה על מכירת הדומיין מצהירה החברה שהמושג כלל לא נטבע על ידי טוויטר ,  אלא על ידי גולשיה  ( ומכך משתמע שלטוויטר יהיה קשה לדרוש עליו בעלות )  .  הסבר נוסף שניתן למכירה הוא הבנתה של החברה שהיא נחותה מהמתחרה הבולטת שלה Tweetmeme ,  המפעילה שירות דומה ופופולרי יותר ,  המשרת יותר ממיליון ורבע גולשים מדי חודש ,  ושאין לה סיכוי של ממש בתחרות נגדו . " עכשיו ,  לאחר שגידלנו והצמחנו את האתר והתשתית שלו ,  אנו מוכנים להעביר אותו למי שמסוגל לקחת אותו לשלב הבא ",  נכתב בהצעת הקנייה ,  שאף מציינת כי במידה שלא יימצא קונה מתאים תוך 30 יום  תמשיך החברה להפעיל את האתר כסדרו .  עם מלחמת המחירים שכבר מתחוללת  נראה כי Mesiab Labs לא צריכה לדאוג יותר מדי .
 
לקנות ציוץ ב-40,000 דולר
האתר retweet.com מציע את עצמו למכירה .  עסקה השווה זהב ,  או הזמנה לקרב משפטי עם טוויטר ? 

