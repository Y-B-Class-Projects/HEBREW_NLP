נאסקאר :  הפאנץ' מגיע בסוף
פורמולה 1 :  USF1 בחוץ ;  WRC :  מקסיקו מחכה לקן בלוק ;  WTCC:יוצאים לדרך יחד עם ה-IRC ;  נאסקאר :  הפאנץ' מגיע בסוף
אם זה הולך כמו ברווז ומגעגע כמו ברווז ,  זה ברווז .  והברווז במקרה שלנו היא קבוצת USF1 שכבר שבועות רבים נרמזת כמי שלא תעמוד על הגריד בעוד שבועיים בבחריין .  השבוע זה אכן הוכרז סופית ובצעדי ברווז אורזת הקבוצה האמריקנית את התוכניות .
 USF1 הייתה הראשונה להכריז על מועמדותה לעונה שבפתח עם חזון אמריקני שאפתני .  היא אכן קיבלה את ברכת הדרך מהתאחדות ה-FIA ,  אולם היא הייתה צריכה יותר מזה .  בראיון ל'אוטוספורט' אומר הבעלים קן אנדרסון שאין בכלל טעם לצאת לדרך במצבה הנוכחי של הקבוצה כשהיא כלל לא בחנה את מכוניתה .  את האשם הוא תולה בעיקר בהתאחדות ,  בשל כל הפרשיות המביכות והיחסים העכורים עם הקבוצות שהיו בשנה החולפת וגרמו לעיכובים ובריחת נותני חסות . " זה גרם לנו לאבד ארבעה חודשים יקרים ",  אומר אנדרסון .
 בהמשך הראיון מאמת אנדרסון את השמועות על מגעים שנעשו בניסיון להתאחד עם קאמפוס וסטפן GP ,  שכידוע לא צלחו . " בחנו כל דרך אפשרית שיכולנו ,  אי אפשר לומר שלא ניסינו ".  לגבי נהג הקבוצה חוזה מריה לופז ,  הוא כמובן שוחרר מהחוזה למורת רוחו של מנהלו האישי שתקף את הקבוצה וכינה את צעדיה  " סקנדל ".  כעת ,  הקבוצה ממתינה לאישור ה-FIA להשתתפותה ב-2011 כדי להחליט אם להמשיך ולפתח את המכונית .
 את מקומה של USF1 לא תתפוס סטפן GP ,  הקבוצה הסרבית שלא אושרה להצטרף למרות היותה מוכנה ולמרות המקום שהתפנה .  בהתאחדות מסבירים זאת בכך ש"אי אפשר לצרף קבוצה בשלב כה מאוחר ".  בקרוב תיפתח ההרשמה לעונת 2011 וסביר להניח שסטפן GP תהיה בין הראשונות להגיש מועמדותן .  
בקאמפוס ,  לאחר החלפת הבעלים ,  שינו השבוע את שם הקבוצה ל-HRT סימול ל- Hispania Racing Team וזאת לקראת חשיפת המכונית אמש  ( חמישי )  .  רגע לפני החשיפה גם פורסם כי קארון צ'נדהוק ינהג לצידו של ברונו סנה וכי לופז עשוי לשמש כנהג מחליף .
 בתחילת העונה שעברה עלו מספר ערעורים לגבי חוקיותן של מכוניות כאלו ואחרות .  בלט בעיקר נושא הדיפיוזר הכפול שבסוף אושר כחוקי .  הפעם ,  מבקשות פרארי ורד בול הבהרות מההתאחדות לגבי חוקיות הכנף האחורית במכוניות מקלארן .  לטענתן ,  האופן בו מתחבר חיפוי המנוע לכנף האחורית יוצר יתרון משמעותי בישורות לטובת צבירת מהירות של עוד כעשרה קמ"ש .
 ברד בול כמובן יכולים להיות מאוכזבים ,  היות וזו העונה השנייה ברציפות שפירוש התקנות באופן יצירתי על ידי המתחרות עשוי למנוע מהם להשיג אליפות .  לפני שנה היתה זאת בראון כשהם היו האלטרנטיבה היחידה לה .  במידה וההתאחדות תחליט כי הכנף חוקית ,  סביר להניח שהמהנדס הראשי שלה אדריאן ניואי כבר יביא את הפרשנות היצירתית שלו וכך גם שאר המהנדסים .
 במקלארן כמובן מבטלים את הטענות .  בהודעה שהפיץ דובר הקבוצה נמסר  " אנחנו בטוחים בחוקיות המכונית ואנו לא מודעים לכל מחאה ". 
אחרי שהפכה להיות קבוצת הפורמולה 1 הראשונה שמעסיקה נהג רוסי  ויטלי פטרוב ,  רנו מחזקת את הקשר עם המדינה שפעם הייתה מעצמה עולמית .  מי שתעניק לה חסות בעונה הקרובה היא יצרנית הרכב לאדה ,  בעידוד ראש הממשלה המקומי ולדימיר פוטין .  לרנו היצרנית יש קשר עסקי הדוק עם קונצרן אבטוואז המחזיק בלאדה ,  שאף הריצה קבוצה רשמית באליפות ה-WTCC .
 כעת ,  הדבר הבא שנותר הוא להכריז על מירוץ פורמולה 1 ברוסיה ,  לאחר שמוסקבה כבר ביקשה לארח אחד כזה .  חרשו ? 
כבר סיפרנו לכם בעבר כי מירוץ בחריין יפתח בחגיגות לרגל 60 השנים של הסבב ,  בכיכובם של כל אלופי העולם החיים וכ-20 מכוניות מוכתרות .  כעת נרמז כי שניים מהם לא יגיעו ,  קימי רייקונן שמחוייב ל-WRC ונלסון פיקה שמערבות בנו בפרשת  " רנו-סינגפור "  לא הניבה לו הרבה כבוד .
 במהלך המאורע ,  תחזורנה גם מספר מכוניות עבר למסלול כשעל ההגה האנשים המתאימים .  על מזרטי 250F ינהג חואן מנואל פאנחיו השני ,  אחיינו הנושא את שמו של מי שהוכתר לאלוף העולם חמש פעמים .  אלוף 1978 מריו אנדרטי שבדיוק סגר 70 ינהג במכונית עימה לקח אליפות  לוטוס 79 .  נזכיר כי ארבעה אלופים יהיו על המסלול כמתחרים מן המניין ועוד אחד ,  ז'אק ווילינייב שכבר ראה איך הוא חוזר עם סטפן GP .
 ומי עוד תהיינה על המסלול פרט לפרארי ,  וויליאמס ומקלארן לדורותיהן ?  מרצדס W196 של 1954 ,  קופר קלימקס 1960 ,  BRM של 1962 ,  לוטוס 1963 ,  מאטרה פורד 1969 ,  טירל פורד 1973 ,  ברבאהם ב.מ.וו 1983 ועוד הרבה אחרות .
 לאחר שהסתיימו ימי המבחנים ,  לכל קבוצה ונהג יש את האמת שלהם לגבי מעמדם על הגריד .  הנה חלק מההצהרות :
 וויליאמס :  הקבוצה הבריטית לא כיכבה כל כך בסדרת המבחנים ,  אולם רובנס באריקלו מצהיר כי היא תפתיע העונה ושהיא מאוד תחרותית .
 טורו רוסו :  הקבוצה די הפתיעה במהלך האימונים עם זמנים תחרותיים .  זה לא מעוור את אנשי הקבוצה שמאמינים שיתמודדו על המקום החמישי מול וויליאמס ,  סאובר ורנו .  גם חיימה אלגוארסוארי חושב כך ,  והוא מוסיף כי גם מרצדס באותה רמה .
 מרצדס :  עם אליפות בכיס ונהג כמו מיכאל שומאכר ,  רוס בראון לא בונה על פחות מנצחון כבר בבחריין . " מטרתנו היא תמיד לנצח את המירוץ הבא ".  דעתו על אליפות ?  רק אם הקבוצה תשפר את המכונית באופן תמידי .  שומאכר דווקא חושב שייקח קצת יותר זמן עד לנצחון הראשון .
 לוטוס :  להרבה לא מצפים בקבוצה פרט לצבירת ניסיון ויארנו טרולי אומר כי המקומות האחרונים יהיו מנת חלקם לפחות במירוצים הראשונים ,  יחד עם וירג'ין .  בהזדמנות זו נספר כי לוטוס חתמה על הסכם שיתוף פעולה עם CNN .
 וירג'ין :  כמו לוטוס ,  גם המצטרפת הטרייה השנייה נתקלה בקושי לעמוד בקצב .  בקבוצה מבטיחים לשפר עד בחריין ומצהירים שיהיו הטובים מבין שלוש החדשות .
 מקלארן :  לואיס המילטון לא רוצה להשמע שחצן והוא גם זהיר .  לדבריו ,  המתחרות הישירות הן מרצדס ,  סאובר ,  פורס אינדיה ,  פרארי ורד בול כלומר מקום ראשון עד שישי .  לדבריו פרארי הכי תחרותית ,  כלומר גם מקום ראשון בספק .  בינתיים ,  הבריטי משחרר את אביו מתפקיד מנהלו האישי והשמועה אומרת שמי שיחליף אותו הוא אלוף העולם לשעבר של מקלארן מיקה האקינן או נהג העבר מרטין בראנדל .
 פרארי :  מנהל הקבוצה סטפנו דומיניקלי טוען כי מעמדם בין הקבוצות המובילות מובטח ,  אולם הוא נזהר ולא מציין במפורש את המקום הראשון .  רק נזכיר לו שלפני שנה בדיוק פרארי מאוד הרשימה במהלך המבחנים  ( עד שבאה בראון )  ,  ואת העונה עצמה ירצו במארנלו לשכוח .
 סאובר :  פדרו דה לה רוסה סבור שהמכונית שלו לא רחוקה בהרבה מארבעת החזקות .  שליטה כשל בראון בעונה שעברה הוא שולל .
 פורס אינידה :  בקבוצה ההודית שהפתיעה את כולם בספא ובמונזה ,  מאמינים שהמכונית העדכנית תהיה חזקה ותחרותית בכל המסלולים המתוכננים .  
רד בול :  סגנית אלופת 2009 נראתה תחרותית מאוד במבחני טרום העונה ולמרות מספר תקלות ,  צופים לה להיות בין ארבע הקבוצות החזקות ביותר .  מארק וובר אף הוא חושב כך ,  אולם הוא מסתפק בהצהרות זהירות כמו  " לנצח כמה שיותר מירוצים ".  בינתיים ,  הבעלים של יצרנית האנרגיה דיטריך מאטשיץ מצהיר כי הוא לא קונה פחות מאליפות והוא גם מבהיר כי הבאת רייקונן במקום וובר אינה בתכנון .
 רנו :  רוברט קוביצה מודע ליכולת האמיתית של קבוצתו אז במקום להצהיר בפומבי שהם די מפגרים בחומר ,  הוא אומר שפודיום לא יושג בבחריין .
 בכדי לעשות קצת סדר נספר כי סבב המבחנים שהסתיים ביום ראשון האחרון קובע שהמילטון הוא המהיר ביותר ואחריו וובר ,  פליפה מאסה  ( פרארי )  ,  אדריאן סוטיל  ( פורס אינדיה )  וניקו האלקנברג  ( וויליאמס )  .  שותפו לקבוצה אלוף העולם ג'נסון באטון ?  דורג 15 .
 בסוף השבוע יתקיים ראלי מקסיקו .  אמנם מדובר במירוץ השני לעונה ,  אולם לתוצאותיו עשויות להיות השלכות להמשך .  נתחיל בסבסטיאן לואב  ( סיטרואן )  שהפסיד ליריבו העיקרי לתואר מיקו הירבונן  ( פורד )  במירוץ האחרון .  לואב שהצליח לקטוף את התואר בפער של נקודה אחת בלבד בעונה שעברה ,  נמצא כעת בשלב בו רצף של שש אליפויות עשוי להקטע . " אני לא אתן למיקו להגדיל את הפער "  הוא אומר ,  ונראה כי מעולם לא היה לחוץ יותר .
 הירבונן ירצה כמובן לצבור עוד נצחון ,  בעיקר כשמדובר במירוץ המאה שלו בסבב הבכיר .  אולם ,  הוא עומד בעמדת נחיתות יחסית היות ויהיה הנהג הראשון לזנק לשבילי העפר החלקלקים ויטאטא אותם עבור מתחריו וכל זאת בגלל מיקומו בראש הטבלה .  למרות זאת ,  הוא לא מצר על כך וטוען שיעשה הכל כדי להשיג נצחון שני .  
ומה על רייקונן ?  הפיני חסר המזל שם לעצמו מטרה אחת לקראת המירוץ  להביא את הסיטרואן בבטחה לקו הסיום לאחר שכל מירוץ בו התחרה עד כה הסתיים באיזו תאונה מיותרת .  את האימונים לקראת מירוץ העפר הראשון שלו עם ה-C4 הוא פספס בגלל כאבי גב שפקדו אותו ,  וכעת נותר לו רק להזהר .  קימי ,  אם לא תתרסק אתה גם תרגיש טוב יותר .
 מי שימשוך חלק גדול מתשומת הלב במירוץ יהיה האמריקני קן בלוק שיתחרה לראשונה ב-WRC עם פורד פוקוס .  המוניטין שצבר לעצמו בזכות סרטוני הדריפטים והשליטה לבטח יעניקו לו זמן מסך נרחב גם הפעם ובעיקר כשרק בסוף השבוע שעבר ניצח בפעם החמישית ברציפות את ראלי '100 אקר ווד' האמריקני .
 עונת 2010 של ה-WRC מתחילה בסוף השבוע הקרוב ולאחר פרישת קבוצת סיאט הרשמית וצמצום מכוניות ב.מ.וו על הגריד נראה כי יהיה לה קשה להציג עניין כפי שקרה בשנים הקודמות .  המירוץ יתקיים בקוריטיבה שבברזיל במקביל למירוץ השני בסבב הראלי IRC כששניהם בגיבוי אירגוני של ערוץ יורוספורט שאף יעבירם בשידור חי ובסיקור מסכם .  לגבריאל טארקיני  ( סיאט )  בוודאי יהיה קשה שלמור על התואר שלו .
 אחרי ה-WRC ,  גם בסבב ה-WTCC עוברים לשיטת הנקודות החדשה שהנהיגה הפרומולה 1 .  נזכיר כי המנצח מקבל 25 נקודות במקום 10 בעבר ,  18 למקום השני ,  15 לשלישי ואחר כך 12 ,  10 ,  8 ,  6 ,  4 ,  2 ,  1 .  עם 12 סופי שבוע של שני מירוצים בכל אחד ,  זה אומר שמקסימום נקודות אפשריות לאלוף הן 600 .
 עוד באליפות מפרסמים את משקלי המינימום לכל מכונית ,  אשר מותאמים לביצועיהן .  הכי כבדה תהיה הסיאט לאון TDI שכבר עברה שלל תקנות כדי להפחית את מהירותה הממשית ביחס לאחרות .  הלאון תשקול 1,170 ק"ג לפחות ואחריה ב.מ.וו 320i עם 1,155 ק"ג ,  שברולט קרוז וסיאט לאון  ( בנזין )  1,150 ק"ג ועשרה פחות לשברולט לאצטי .
 עונת הנאסקאר ממשיכה ושלושה מירוצים כבר אחרינו .  האחרון שבהם שוב הוכיח כי מדובר באחד הסבבים המותחים בעולם עם עוד נצחון מפתיע של ג'ימי ג'ונסון  ( שברולט ,  48 )  .  המירוץ שהתקיים בלאס-וגאס כלל 267 הקפות ,  כשג'ף גורדון  ( שברולט ,  24 )  מוביל כמעט עד הסוף .  37 הקפות לסיום מכניס הדגל הצהוב את גורדון לפיטס להחלפה זריזה של שני צמיגים בלבד בזמן שג'ונסון מתעכב להחלפת כל הארבעה .  עם יתרון קל בשל צמיגים רעננים ,  16 הקפות לסיום עוקף ג'ונסון את גורדון שמפסיד גם את המקום השני לקווין הארוויק  ( שברולט ,  29 )  .
 עוד ארוע מעורר בשעת לילה מאוחרת ארע בהקפה ה-93 כאשר ג'יימי מקמורי  ( שברולט ,  1 )  פגע בבן קבוצתו חואן פאבלו מונטויה  ( 42 )  ושלח אותו לנוח בפיטס .  מונטויה ,  למי שזוכר אותו מהפורמולה 1 ,  לא חסך מילים על מקמורי באופן שרק הוא יודע להתבטא .  הפרישה שולחת אותו למקום ה-26 בטבלה והרבה מאוד עבודה אם הוא רוצה סוף סוף לקחת אליפות .
 מצב הטבלה כעת כשעוד 33 מירוצים לפנינו מעמיד בראשה את הארוויק עם 506 נק' ואחריו קלינט בוייר  ( שברולט ,  33 )  עם 459 נק' ומארק מרטין  ( שברולט ,  5 )  עם 457 נק' .  בהמשך מאט קנסת  ( פורד ,  17 )  עם 448 נק' וג'ונסון עם 443 נק' .  המירוץ הרביעי לעונה יתקיים ביום ראשון הקרוב ויועבר בשידור חי החל מהשעה 20:00 בערוץ ESPN .
 נסיים שוב עם עלילות דניקה פטריק בסבב המשנה .  האמריקנית  ( שברולט ,  7 )  התייצבה למירוץ הנאסקאר ניישנוויד השלישי שלה רק בכדי לפרוש לאחר תאונה עם סמן אחורי בהקפה ה-84 .  בתום שלושה מירוצים בסבב ,  היא מדורגת 34 בטבלת האליפות עם 183 נקודות מתוך 585 אפשריות .  כעת היא תיקח מנוחה קלה לקראת פתיחת סבב האינדיקאר בברזיל ב-14 במרץ ,  שם צפוייה לה התחרות האמיתית .
 
נאסקאר :  הפאנץ' מגיע בסוף
פורמולה 1 :  USF1 בחוץ ;  WRC :  מקסיקו מחכה לקן בלוק ;  WTCC:יוצאים לדרך יחד עם ה-IRC ;  נאסקאר :  הפאנץ' מגיע בסוף

