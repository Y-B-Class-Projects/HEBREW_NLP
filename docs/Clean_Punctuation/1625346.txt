אוסישקין היה גאה בהם
לאחר נפילתה הבלתי נמנעת של הפועל ת"א הישנה והמסואבת ,  אורי שלף חוגג את חזרת הקבוצה לבעליה המקוריים :  האוהדים
מעבדות לחירות ,  מאפילה לאור גדול ,  משעבוד לגאולה - תבחרו אתם את המשפט שמתאים לכם ,  אבל אף אחד מהם לא יוכל באמת לתאר את עוצמת התהליך שהתרחש השבוע בלבם של אלפי אוהדי כדורסל אדומים .  במשך שנים הם צופים בחרדה בקבוצתם האהובה הפועל תל אביב מביישת את שמה ואת מורשתה ,  מרחיקה מאיתה את כל אלפי אוהדיה ומוקיריה ,  שותפה באחריות מלאה בצוותא עם עיריית תל אביב להריסת ביתה ומבצרה אולם אוסישקין ,  וגורמת בסופו של דבר לאחד המהלכים המהפכניים בתולדות הספורט הישראלי :  הקמת הפועל אוסישקין  קבוצה בבעלות האוהדים - POWER TO THE PEOPLE .  
בעוד הפועל אוסישקין יוצרת מותג חזק בספורט הישראלי ,  מאחדת מאחוריה את כל האוהדים ושחקני העבר של המועדון ,  טורפת את הליגות הנמוכות ומגיעה תוך פחות שלוש שנים עד מרחק נגיעה מהליגה הלאומית - הפועל תל אביב הישנה ,  שמשחקת בכלל ביהוד ,  מעניינת רק את בעליה ,  משתרכת לה באפרוריות בתחתית הליגה הארצית ,  וממשיכה לטחון עד אבק ולהמשיך לבייש את שאריות המותג שעונה לשם קבוצת הכדורסל של המועדון .  
כבר עם הקמתה של הפועל אוסישקין ראו בה מייסדיה את הפועל תל אביב האמיתית .  בשבילם הייתה רק הפועל אחת ,  אבל עדיין ,  926 האוהדים שמהווים את חברי עמותת הפועל אוסישקין היו ותמיד יהיו אוהדי הפועל תל אביב ,  בשבילם הפקרתה של בחירת ליבם לא היה עניין של מה בכך .  הם חלמו עליה בלילות ,  שרו עליה בימים וחיכו ליום שהיא תחזור לזרועותיהם והם יוכלו להכריז שוב בקול גאה :  אני אוהד הפועל תל אביב .
 ובכן חברים ,  היום הזה הגיע !  רוכש אלמוני ויקר שיחרר השבוע את הפועל תל אביב מכבלי רשת העמותות והחברות השונות שהחזיקו את הקבוצה למעלה מעשור ,  הודיע לאיגוד הכדורסל על הפסקת הפעילות של הקבוצה ,  ובמקביל הציע להעניק את הזכויות על השימוש בשם המותג הפועל תל אביב לעמותת הפועל אוסישקין .  בשבוע הבא תתכנס אסיפת החברים המכוננת ביותר מאז הקמתה של הפועל אוסישקין ,  כאשר על הפרק אישור ההסכם על הענקת הזכויות בשם ובמותג הפועל תל אביב לידי האוהדים .
 בין אם קבוצת האוהדים האדומים תיקרא מעכשיו הפועל אוסישקין ,  הפועל אוסישקין תל אביב או הפועל תל אביב ,  דבר אחד יהיה ברור לכולם  ( לנו ,  חברי העמותה זה היה ברור כבר מזמן )  :  יש רק הפועל תל אביב אחת ,  והיא בידי האוהדים .
 
אוסישקין היה גאה בהם
לאחר נפילתה הבלתי נמנעת של הפועל ת"א הישנה והמסואבת ,  אורי שלף חוגג את חזרת הקבוצה לבעליה המקוריים :  האוהדים

