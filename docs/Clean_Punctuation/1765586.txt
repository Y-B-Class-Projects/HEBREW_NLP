פלישת הברברים :  על התערוכה  " ניאו ברבריזם "
 התערוכה  " ניאו ברבריזם "  מנסה ללמד את המתבונן כיצד לתעל הכוחות השולטים בחייו כנגד עצמם ולהפוך את הבגידה לערך עליון .  ראיון עם האוצרות
הפילוסוף הצרפתי ברנאר אנרי לוי ,  הידוע בכינויו BHL ונחשב לאחד האינטלקטואלים המובילים בצרפת ,  פרסם לפני שנתיים ספר בשם , " Left in dark times :  A stand against the new barbarism ".  הספר הוקדש למפח הנפש שחש ,  כפי שהוא כינה זאת ,  אל מול היעלמותם של האידיאלים הפוליטיים של השמאל והחלפתם בברבריזם ,  או הגדרת עצמך על דרך השלילה של האחר שמולך :  למשל הגדרת השמאל את עצמו כלא קפיטליסטי ,  לא אמריקאי ,  לא פשיסטי ולא קולוניאליסטי .  
את השימוש במושג  " ברבריות "  הוא שאב מהאטימולוגיה של המילה ,  מימי יוון העתיקה ,  מילה שנולדה יחד עם הרעיון של המדינה ושל החוק האזרחי .  כך כל מי שלא דיבר יוונית היה ברברי ,  והיוונים היו ההיפך מזה ,  הם היו מתורבתים .  אותו רעיון של  " אחר "  הצמיח איתו גם פחד מהבגידה ,  מהתקיפה של האדם המדבר את השפה הלא מובנת ,  ומהחורבן שעשוי לבוא .  
אלמנט הבגידה ,  כמו גם מושג הברבריות ,  עומדים במובהק בלב הקו האוצרותי של שמנחה את האוצרות נעמי אביב ונועם סגל שעומדות מאחרורי  " ניאו ברבריזם ",  התערוכה הראשונה בחלל התצוגה החדש והציבורי רוטשילד 69 בתל אביב .  עבודות וידיאו של 15 אמנים ישראלים מוקרנות בחלל הרעוע של הבניין היפיפה לשימור .  מבט מעלה לעבר הגג החשוף מזכיר את האפשרות כי הלבנים העתיקות עשויות לבגוד גם הן ולקרוס עליך בכל רגע .
" אפשר לשים את האצבע על מגמה אמנותית חדשה בהקשר של האמנות הישראלית בכלל  לא רק בוידיאו :  אמנות בסימן בגידה ,"  אומרת אביב בשיחה עם וואלה !  תרבות לקראת פתיחת התערוכה . " הזרם הניאו ברבריסטי שואב את ההיגיון שלו מהמשמעות האטימולוגית .  אפשר להגיד שדבר אחד לא השתנה ביחס למושג :  הוא תמיד היה פונקציה של תרבות ואי אפשר היה לדבר עליו שלא בהקשר של מוסד המדינה ומוסד החוק .  אך מכיוון שאנחנו חיים בתקופה הפוסט מודרנית שהקימה בעולם מחלקות ללימודים רב תרבותיים ,  שהשיגו הישג מהפכני אם הגענו לנקודה שאף אחד מאיתנו לא יכול להגיד 'הם ברברים' .  מהרגע שהבנו שברבריות היא פיגורה של תרבות ,  אז כל מה שנותר לנו זה לחשוד בתרבות ".  
" מה שקורה בעבודות זה שכולם לוקחים את המניירות המקובלות של המדיה המצולמת ,  ומעוותים אותן או מרוקנים אותן מתוכן ,"  מסבירה סגל . " אין לוגיקה בשום דבר ,  ואלמנט הבגידה נמצא הן בתוכן של העבודות והן בהצבתן בחלל  הפורמט עצמו קורס ." 
צמד האוצרות ,  שחברו יחד במיוחד כדי לפתח את תיאוריה משותפת של ניאו ברבריזם ,  מדברות על הפורמטים המוכרים - טלוויזיה ,  פרסומות ,  סרטי תדמית ,  מופעי סטנד אפ ועוד - כחלק מהדוגמאות לאותן מטריצות תרבותיות שהפכו את התוכן של מה שנראה למיותר .  אלא שזה דבר שאי אפשר להגיד על התערוכה שאצרו ,  כיוון שהתוכן בה הוא זה שמסמן את הפורמט ולא ההיפך .  כבר עם הכניסה לחלל הקולות של העבודות מתכתבות זו עם זו ,  מפריעות זו לזו :  החל בקולות של הקאות בעבודה של גלעד רטמן  " שלח את עמי ",  בה רואים אנשים מקיאים בסיטואציות שונות הלוך וחזור ;  דרך הוידיאו של רותי סלע  " Nothing to Lose Mooning  " עם קולות השירה של האיש השיכור והוולגרי ;  ועד העבודה של ליאור שביל  " כושר בוצ'ר "  בה מכות סכין הקצבים בגופה המבותרת של הקצב הכשר מכריחות את הצופה לצפות בתוכן ,  גם אם הוא אינו נעים .
" ברגע שאנחנו מדברות על הפורמטים המזו'רים ,  אנחנו מדברות על הסטנדרטים של פורמטים שכבשו את הטלוויזיה והקולנוע ,  כאלה שאסור להם לחרוג מהפורמט ולהשקיע בתוכן .  הפורמט הוא התוכן והתוכן הוא הפורמט ,"  מסבירה אביב . " ישנו ניסיון לדעת מהו המכנה המשותף ,  וזה רע לדעתי .  אני לא מאמינה שיש 'מסעודה משדרות' .  ב'ניו ברבריזם' העבודות מנסות לרוקן את הפורמטים המלאים מתוכנם ,  ולחשוף את הבגידה שבהם ".   
" העבודות בתערוכה עושות מהלך הדומה לאמנות הלחימה ג'יוג'יטסו ,"  מספרת סגל ,  ומזכירה את המושג התיאורטי של אלה שוחט  מדיה ג'יוג'יטסו . " באמנות הלחימה אתה מונחה להשתמש באנרגיה של היריב ולתעל אותה כנגד עצמו .  אתה לא אמור להוציא כוח ,  אלא להשתמש בכוח שלו כנגד עצמו ". 
ומכאן נובעת הבגידה של המעשה האמנותי .  כך לדוגמא ,  רועי רוזן ,  בעבודה  " צחוקים ",  עושה שימוש בפורמט של מופע סטנד אפ ,  ומראה כיצד הוא קורס לתוך עצמו דווקא בגלל תוכן הבדיחות .  אם המופע היה ללא קול ,  זה היה נראה בדיוק כמו כל הלייט נייטס המוכרים - להקה ,  סטנדאפיסטית  ( חני פירסטנברג  הנקראת רוזי רוזן כרמז לסרקאזם )  שעושה את כל התנועות הנכונות בזמן שהיא מספרת את הבדיחות ,  וקהל שבא מוכן לצחוק .  רק שהבדיחות אינן מצחיקות .  למעשה ,  הן מעוררות אי נחת ועם הזמן הקהל מתחיל להזיע ,  כאילו דוחה את התוכן מתוכו .  
כך גם בעבודה של שרון בלבן , " שלאגפיקס ,"  בה רואים נשר יונק ממה שנדמה כשד או בטן הריונית ,  ממש כמו בסרט תיעודי של נשיונל ג'יאוגרפיק ,  לצד שני מסכים בו רואים קצפת נשפכת החוצה בשובל סמיך ,  מגרה ומרתיע ,  לפני שהנשר לפתע תוקף גופה לא מזוהה ,  מושך בשכבות העור כדי להגיע לבשר הנא .  
עוד בתערוכה , " כושר בוצ'ר ",  העבודה של ליאור שביל שהוזכרה לעיל ,  בה - כמו בכתבת פרופיל בחדשות השבת - מתועד סיפורו של יהודי ישראלי שעובר לארצות הברית ומוצא בה את מה שמביא לו אושר אמיתי :  ביתור גופות תןך שמירה על חוקי הכשרות .
" דלז וגואטרי מסבירים את הבגידה של קפקא בשימוש שלו בשפה של הכובש - גרמנית .  השימוש הרהוט בשפה של הכובש מכילה סימנים של בגידה וערעור במעמדו של הכובש .  הם מדברים על קפקא והספרות המינורית שנובעת מהנקודה של היעדר מוצא .  כשהם ממליצים על השיטה הקפקאית של ניגוח השפה השלטת או הכוח השולט ,  פירוש הדבר לזוז מהמקום שאתה נמצא בו ,  למצוא מוצא ,  לחפש נקודת מילוט ,  וזה דורש התחפרות בשפה השלטת .  כשאתה מתחפר שם אתה מוצא חור במחילה ונפרצים פתחים .  וגם חשוב לשמור על תדר של הומור .  הרי לפי דלז וגואטרי ,  רק באמצעות הקומי אתה מצליח להילחם בחוק .  הברבריות של אז היא אותה ברבריות של היום ,  רק למדנו לעדן ולהסוות את הברבריות בתוכנו .  העולם אלים כי בני אדם הם אלימים מאז ומתמיד .  הברבריות זהו שיח של פרנויה שלא השתנה .  עד היום אנשים מפחדים מהאחר ,"  מסבירה אביב . 
" השפה של התקשורת החזותית היא הגרמנית של קפקא ",  סגל מוסיפה . " באמצעותה מבצעים את הבגידה .  זה ניכר בפרסומות ,  פופ-אפים במחשב ,  כתבות פרופיל ,  בחדשות ,  ועוד .  הבגידה היא לאו דווקא מודעת ,  אבל הגוף מגיב ." 
לדברי האוצרות ,  התערוכה - כמו הבניין בו היא מוצגת ,  בניין לשימור ,  מתפורר ,  המבליט את הצורה שלו ,  את הפורמט ואת התוכן המתרוקן - גם היא בוגדת בעצמה בכך שהיא לא מאפשרת צפייה שקטה ורגועה בעבודה אחת .  בנוסף ,  העבודות מתוזמנות בקקופוניה :  רגע אחד העבודה מופיעה על הקיר ,  ורגע אחרי היא איננה ,  בלי הסבר ,  בוגדת בתפקידה להופיע בפני הצופה .
" הנושא של שיח בגידה שהתערוכה מפתחת ומקיימת קיבל בהירות גדולה מאז שפרץ לרחוב הישראלי שיח הנאמנות ",  מדגישה אביב . " ידענו שאנחנו רוצות לעבוד עם המתכונת המינורית ,  וידענו שאנחנו מדברות על בגידה ,  אבל רק כנגד חוק הנאמנות היה ברור שאם יש משהו שאנחנו צריכות להדגיש זה עד כמה שיח הבגידה נשמע אלים .  אנו לא מרחיקות מעבר לכינונה של תרבות ברגע של הרג האב הקדמון  אותו חוק שאתה חייב לבגוד בו כמעט כדי לשרוד  אבל רק כשאתה בוגד בתבנית אב ,  כמו שפרויד מסביר בספרו 'טוטם וטאבו' ,  נוצרת תרבות ." 


פלישת הברברים :  על התערוכה  " ניאו ברבריזם "
 התערוכה  " ניאו ברבריזם "  מנסה ללמד את המתבונן כיצד לתעל הכוחות השולטים בחייו כנגד עצמם ולהפוך את הבגידה לערך עליון .  ראיון עם האוצרות

