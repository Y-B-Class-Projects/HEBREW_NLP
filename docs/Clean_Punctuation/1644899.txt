קאזאן הגישה להפועל תל אביב הצעה רשמית על נאתכו
אלופת רוסיה תרכוש את קשר הפועל תא תמורת 650 אלף יורו .  יחתום ל-3 שנים .  גוטמן על ההפסד :  בושה שהמשחק אושר
צילום וידאו :  עמית גולדשטיין ,  עריכה :  דורון שטיין
במינוס 16 מעלות ועל משטח איום ונורא שכולו קפוא ,  גם מסע ההצלחות המרשים של הפועל תל אביב נקטע היום  ( חמישי )  באכזריות .  רובין קאזאן לא התרגשה מהעובדה כי מדובר במשחקה הראשון העונה ,  התאקלמה מהר למזג האוויר הקשה אך המוכר והביסה את הקבוצה הישראלית בתוצאה 0:3 .  החלוץ אלכסנדר בוחארוב חגג עם צמד במחצית הראשונה  ( 14 ו-23 )  ובמחצית השנייה בישל את השלישי לקפטן סרגיי סמאק  ( 69 )  .  
הפועל תל אביב יכולה כבר לחשוב על הדרבי ביום שני ,  אבל תתפנה גם לסגור את העברתו של ביברס נאתכו לאותה קבוצה לה היא הפסידה היום .  אחרי המשחק הגישה אלופת רוסיה הצעה רשמית על הקשר הצעיר והוא צפוי לעבור לשורותיה אחרי המשחק הבא בין הקבוצות ,  לקראת פתיחת הליגה הרוסית במרץ .  קאזאן צפויה לשלם לאדומים כ-650 אלף יורו על הקשר שמסיים את חוזהו בקיץ בעוד הוא עצמו יחתום לשלוש שנים במהלכן ירוויח חצי מיליון יורו לעונה .  
אגב נאתכו ,  הקשר אמר היום בסיום המשחק : " הכל יישמע כתירוץ ,  אבל במינוס 20 קשה לשחק .  כבר הוכחנו נגד מכבי נתניה שאפשר לחזור מפיגור כזה תוך 10 דקות ,  אז בטח שזה לא גמור .  על האפשרות שיעבור לשחק באלופה הרוסית אמר : " נעבור את המפגשים מול קאזאן ואז אני מאמין שהדברים בינינו יתקדמו ".  
" לא נתרץ .  קאזאן קבוצה טובה ",  אמר אלי גוטמן לאחר המשחק . " הם הפעילו עלינו לחץ ,  עשינו טעויות בהגנה ושילמנו עליהן .  אין לנו תירוצים ,  למרות שאי אפשר לשחק פה כדורגל .  בתנאים אחרים היינו רואים משחק שוטף יותר ,  קאזאן קבוצה יותר טובה ממה שהיא הראתה ,  מזג האוויר פגע גם בה .  אי אפשר היה להניע כדור על המשטח הגרוע הזה .  עשינו כמה טעויות ואסור לעשות טעויות במשחק כזה ". 
בהמשך כבר הסיר גוטמן את הכפפות ותקף : " זו בושה וחרפה שאופ"א אישרה את המשחק בתנאים שכאלה .  השופט הרביעי בא לפני המשחק ואמר לי כי אלו לא תנאים לקיום משחק כדורגל .  אם ברצלונה או מנצ'סטר יונייטד היו מגיעות לכאן ,  אז לא היה מתקיים משחק .  אני רוצה לראות את שחקני קאזאן מגיעים לשחק ב-40 מעלות אצלנו ". 
למרות הכל ,  מאמן הפועל תל אביב סירב להרים ידיים : " המשחק לא סגור עד שזה סגור .  אם לא הייתי מאמין אז לא הייתי משדר את זה לשחקניי .  נגיע למשחק בבלומפילד ונעשה את המקסימום לפחות כדי לנצח את המשחק עצמו ".  גוטמן גם התייחס לשאלה האם התבוסה תשפיע על הדרבי שמחכה לקבוצתו ביום שני : " אנחנו נטפל בעצמנו ונתכונן לדרבי כמו שצריך ". 
גם למגן דני בונדר ,  יליד רוסיה ,  לא היה פשוט בקור העז : " זה היה המשחק הכי קשה שחוויתי מבחינת תנאיי המשחק ,  גם עם הציוד התרמי שהבאנו .  אני לא יודע כמה זה גמור ,  נראה איך הם יתמודדו אצלנו .  המגרש והתנאים הם אלה שהובילו את קאזאן לניצחון ". 
זוראב מנטשאשווילי ,  שהוחלף במחצית ,  ביקש לא לתלות את ההפסד בקור העז : " המשטח ומזג האוויר היו איומים ,  אבל צריך לזכור ששתי הקבוצות סבלו מאותם תנאים .  רובין זכתה בניצחון בצדק ,  אנחנו נקווה לנצח בגומלין ". 
קורבן ברדייב ,  מאמנה של רובין קאזאן ,  העדיף לא להתייחס להחלטה באשר לקיום המשחק ,  כשאמר : " אופ"א הם אלה שקובעים ולא אנחנו .  לגבי המשחק עצמו ,  זה לא שהפועל הייתה חלשה ,  אלא אנחנו היינו טובים .  נתכונן למשחק הבא כרגיל .  
עוד הוסיף המאמן : " להפועל יש שחקנים טובים מבחינה אישית ,  אבל מנענו מהם את הפעולות הרגילות .  כל הכבוד לשחקנים שהציגו משחק אחראי ובאו בגישה נכונה למשחק ".  לברדייב גם הייתה הפתעה לעיתונאים המקומיים ,  כשהודיע : " ג'ורדי פיגוארס יצטרף אלינו לטיסה לישראל .  סיכמנו את כל הפרטים עם סלטה ויגו והוא שחקן שלנו ". 
החלוץ אלכסנדר בוחארוב נותר מאוכזב לאחר המשחק מכך שהשופט הסקוטי פסל לו שער ומנע ממנו שלושער : " הבנתי שהשער היה חוקי ולא היה נבדל ,  אבל בכל מקרה אני שמח שהקבוצה ניצחה וכבשתי פעמיים .  אסור להקל ראש בהפועל בגומלין .  אם נזלזל ,  אז גם ניענש ונפסיד .  גם לנו היה קשה במזג האוויר הזה ,  אבל להם הרבה יותר .  הם נראו כבדים ". 
הקפטן סרגיי סמאק ,  כובש השער השלישי ,  התייחס אף הוא לתנאים הקשים : " צריך לזכור שהתנאים היו זהים עבור שני הצדדים .  ההבדל הוא שאנחנו התאמנו את עצמנו ושיחקנו טוב יותר .  אנחנו כבר צריכים להתכונן למשחק הבא ,  שמבטיח להיות הרבה יותר קשה ". 
השוער סרגיי ריז'יקוב ,  שמלבד הקור גם לא עמד בכלל סכנה ברוב רובו של המשחק ,  אמר בסיום : " במחצית הראשונה היה קר מאוד ,  אבל הכי קשה היה בדקות האחרונות .  מזל שהתלבשנו טוב ". 
עדכון ראשון :   ( 18:01 ) 

קאזאן הגישה להפועל תל אביב הצעה רשמית על נאתכו
אלופת רוסיה תרכוש את קשר הפועל תא תמורת 650 אלף יורו .  יחתום ל-3 שנים .  גוטמן על ההפסד :  בושה שהמשחק אושר

