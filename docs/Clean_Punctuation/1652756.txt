די לישיבה בחיבוק ידיים 
עצירת הדימום
 >  >  הצלחתה של ישראל לצלוח את המשבר הפיננסי העולמי בשלום יחסי פתחה בפניה כר עצום של הזדמנויות .  אחת החשובות בהן היא היכולת לקרוא לבנים לשוב הביתה ,  ועוד לטובים בקרב הבנים .  בריחת המוחות מהאקדמיה הישראלית היא אחת התופעות המאיימות ביותר על עתידה של ישראל ,  והמשבר הפיננסי פתח אפשרות ראשונה להפוך את התופעה על פיה - לגרום לבורחים לחזור לישראל ,  לאחר שהיצע המשרות האטרקטיביות בחו"ל הצטמצם מאוד .  לשם שינוי ,  מדינת ישראל הבחינה בהזדמנות ,  וגם לא ישבה מנגד ולא עשתה דבר .  תוכנית הכוכבים היא ניסיון רציני לנצל את ההזדמנות ,  כדי למשוך אקדמאים מוצלחים חזרה לישראל .  גם כך נטיית הלב שלהם היא לשוב הביתה - ואם נטיית הלב תלווה בהצעה למשרה אטרקטיבית בהיבט של השכר ,  בהיבט של הקידום ובעיקר בהיבט של אפשרויות המחקר ,  יש סיכוי שהישראלים שנטשו לחו"ל יקבלו את ההחלטה הנכונה .  התוכנית מציעה הזדמנות לכל המעורבים .  הישראלים שעזבו לחו"ל ירוויחו מחדש גם את הבית שלהם וגם יכולת התפתחות מקצועית .  האקדמיה הישראלית תיהנה מעירוי חיובי של מוחות מבריקים ,  ומעצירת הדימום של נטישת כוכבים .  מדינת ישראל תיהנה מחיזוק המחקר ,  ואולי גם מהפיכת תהליך הנטישה של האקדמיה בישראל .  עם זאת ,  קשה להאמין כי די יהיה בתוכנית הכוכבים לבדה כדי לעצור את תהליכי הדעיכה של האקדמיה .  בקרב המרצים באוניברסיטאות יש כבר מי שזועקים מדוע מדינת ישראל והאוניברסיטאות עומדות להשקיע מאות מיליוני שקלים בשכר גבוה ובתקציבי מחקר לאלה שעזבו את ישראל ,  במקום לעודד את אלה שנשארו כאן .  בסופו של דבר ,  הם אומרים ,  אלה שנשארו כאן ישלמו את המחיר .  אם אוניברסיטאות אמורות להשקיע מתקציבן בתוכנית הכוכבים - התקציב שלהן לשאר הפעילויות יקטן .  יש מידה לא מעטה של צדק בטענת המרצים .  תוכנית הכוכבים אכן מעניקה לאוניברסיטאות הזדמנות להאט את תהליך הנטישה מהן ,  אבל בלי תוספת תקציבים ,  ובלי שינויים מבניים וניהוליים - אי אפשר יהיה להפוך את התהליך על פניו .  בשביל זה נדרש מאמץ רב יותר .  מאמץ שיכלול גם את הממשלה ,  עם תוספת נדרשת של תקציבים ,  וגם את האוניברסיטאות - שיהיו חייבות לעבור שינויים ,  ולהתאים את עצמן לעולם גלובלי ותחרותי ,  שבו מי שלא מצטיין פשוט אינו שורד .  נקודה .
 
די לישיבה בחיבוק ידיים 
עצירת הדימום

