רגיש ,  רומנטי ונונשלנטי
זו מודעת הפנויים-פנויות עליה עונים הבגדים שעיצבה אלה אייזנברג למותג 'מיסון רוז'' .  אל תתנו לצילומים הפשוטים והרזים להטעות אתכם
במקום רוק אנ'רול עוברת אלה אייזנברג לשירה עתירת רגש - זהו לפחות אחד מהתהליכים שעוברים על מעצבת בגדי הגברים למותג  " מיסון רוז' ".  הבגדים של אייזנברג הפכו בארץ בשנים האחרונות לאי בודד שמסוגל להציע חייטות גברית המתכתבת באופן ישיר עם זו האירופאית ,  האולטרה-מודרנית .  אייזנברג ,  שבשלוש השנים האחרונות ניסתה לחנך את הגבר הישראלי ,  בטון מאופק וחד ובעזרת בלייזרים קצרצרים וחולצות מחוייטות צרות-מותניים ,  החליטה להשתחרר קצת .  
עוד לפני שמתעמקים בשינוי הרדיקלי שעברו העונה גזרות הבגדים ,  אי אפשר שלא להבחין בשינויים בפלטת הצבע .  מכנסיים חומים ,  שהיו בעונה הקודמת כמעט מוקצים או עליוניות בצבע ירוק-אזמרגד וורוד פוקסיה מעודן ,  מוכיחים שהמעצבת נפרדת ממערכת היחסים הארוכה עם הגוון המונוכורמטי של ה'סקיני בויז' ,  בזכותם התפרסמה .  היא כבר בשלה למערכת יחסים עם מוזה אחרת ורכה יותר .
" ייסדתי משהו מאוד ברור .  הזהות של מיסון רוז' מורכבת ממחוייט וסופר-סלים ,  זה כמובן לא הולך להשתנות ,  אבל חשוב להמשיך להתפתח ",  אומרת אייזנברג מול מכנסיים מחוייטים ,  עשויים צמר אפור ,  בעלי גזרת רגל רחבה ובלונית ,  שקו המותניים שלהם מתקפל מטה כאבנט .  הגזרה הרחבה של זוג המכנסיים הזה ,  מייצגת את הקולקציה כולה ומזכירה מאוד דגם מקולקציית החורף של דיור הום לחורף הנוכחי .  נדמה שאייזנברג קשובה למתרחש בעולם האופנה הגברי ,  שנוטש בהדרגה את משנתו הדקה של הדי סלימן ,  ומסכים להתמסר לאג'נדה החדשה והרחבה של כריס ואן אש ודומיו .  גם היא מוכנה לחפש את העולם שאחרי צללית הסיכה .  
אבל אין להסיק מכך שאייזנברג רואה כיום את ואן אש כמנטור רוחני .  בקולקציית החורף שלה היא משתמשת באותה עגלגלות מלאת נפח ,  כדי לממש אפיל אחר ,  ניאו-רומנטי .  סריגים במפתח סירה רחב ומרובע ,  שמבליט את עצם הבריח וחושף פגיעות ,  או קרדיגנים דו-צדדיים בצבעי פסטל ,  שחלקם הקדמי ארוך מהאחורי ,  ברישול מכוון ,  מלווים בחולצות מכופתרות עשויות בדי ג'רסי רכים ,  תפורות בדקדקנות .  כמעט כל דגמי המכנסיים החדשים ,  רחבים ועשויים בד רך ,  שמעצים את נפילתם כדרך-אגב ,  בונים דמות העוטה על עצמה נונשלנטיות ואדישות זחוחה ומודעת לעצמה . 
" זה אומר שהצלחתי ",  היא אומרת כאשר אומרים לה שהקולקציה מעוררת אסוציאציות של גבר בריטי מצודד ,  אולי בסגנון אוסקר ווילד . " חשוב לי להתעסק עם הגבריות החדשה .  הגבר הזה הוא האינטלקטואל הרגיש .  חשבתי על מי זה האדם הזה שנשאר צעיר לנצח ..  .  חשבתי על גברים שעמדו על שלהם .  אף אחד לא יכול לערער את הגבריות שלהם ,  וזה לא מנע מהם להיות רומנטיים ".  המוטו הזה ניכר בכל פרט בקולקציה .  הרגשות המועצמים מאפשרים לאייזנברג לוותר על הקווים הקשוחים של חליפת הכוח הגברית ,  להתמקד במשחקי שכבות ושקיפויות ,  ולהתכנס לכדי הרמוניה רבת מימדים של צבע ומרקם . " כשחשבתי על הלוק הזה ,  באמת הלכתי לתחילת המאה ,  אבל התאמתי את הקווים לעכשיו ",  היא אומרת ומדגימה את רוח הזמן בעזרת סריג קפוצ'ון רחב ונזירי או עליונית זהובה ועתירת דיטיילים ,  עשויה בד סינתטי מבריק ומחופה בצמר .
 הקולקציה הזו ,  גם אם עדיין יש בה את אותם בלייזרים מכווצים ,  מהם מסרבת המעצבת להיפרד לשלום ,  תיזכר בספרי הימים כרגע מכונן בתולדות מיסון רוז' .  כי היא מגיעה שנייה לפני שהוא הונצח כמותג של מראה אחד מנוסח היטב . " חשוב לי לקדם אג'נדה של אופנה .  אני תמיד מאחלת לעצמי להיות בדבר הבא .  המטרה שלנו ,  בניגוד לרשתות מסחריות ,  הוא לא לעקוב אחרי טרנדים אלא ליצור טרנד ".  
הבגדים מדברים אמנם בעד עצמם ,  אבל דבר אחד בכל זאת מקשה על המחשתו של המהלך אותו צולחת אייזנברג .  הקטלוג העונתי ,  שהופק באיחור חריף  ( "כמו החורף הישראלי ")  ,  מחבל בחשיבותו של הרגע .  הצילומים הפשוטים והרזים מדי ,  אינם חובקים את התרחבותה העקרונית ,  תרתי משמע ,  של הקולקציה ,  מאפירים את העושר הגלום בה ,  והסטיילינג הקלישאתי  ( כמו השימוש בצעיפי משי כחגורה ,  באופן שמהדהד את תצוגת החורף הקלסיציסטית של  " ברברי ")  מתיז עליה רסיסים אנכרוניסטיים ,  מפספס את ההישג הגדול של הקולקציה - להיות הגרדרובה של הגבר שחי ומרגיש את הרגע .  
חולצות :  580-680 שקלים ;  מכנסיים :  775-880 שקלים ;  ז'קטים :  1,900-2,800 שקלים ;  חליפות :  2,800-3,500 שקלים ;  סריגים :  450-620 שקלים
מיזון רוז' ,  פרישמן 75 ,  תל אביב

רגיש ,  רומנטי ונונשלנטי
זו מודעת הפנויים-פנויות עליה עונים הבגדים שעיצבה אלה אייזנברג למותג 'מיסון רוז'' .  אל תתנו לצילומים הפשוטים והרזים להטעות אתכם

