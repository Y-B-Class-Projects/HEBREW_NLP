בין האיטי לישראל :  איך לצמצם את מימדי האסון 
מפה חדשה שהוכנסה באחרונה לתקן הבנייה הישראלי מנסה לאבחן את האזורים הנמצאים בסיכון מוגדל לנזקי רעידת אדמה .  טיפול נכון יכול למזער את הנזקים
 >  >  רעידת האדמה שהתרחשה בהאיטי היא תזכורת כואבת לאימרה הידועה ,  שלא רעידות אדמה אלא בניינים מעשי ידי אדם הם אלו שהורגים .  גם בישראל ייתכן בהחלט אסון עם אלפי הרוגים ועשרות אלפי מחוסרי גג ,  שבנייה נכונה תקטין מאוד את מימדיו .  בספטמבר 2009 הוכנסה לתקן הבנייה הישראלי מפה חדשה .  המפה מציגה אזורים שבהם תנודות הקרקע בזמן רעידת אדמה עלולות להיות חזקות במידה ניכרת ביחס לסביבתן .  באזורים אלו ,  יש לבצע חקירה מפורטת של התשתית המקומית לצורך הפקת המידע הדרוש לשם תכנון מבנים עמיד לרעידות אדמה .  בכדי להמחיש את חשיבות העניין ,  כדאי שנשווה בין שתי רעידות אדמה שהתרחשו ב-2003 באיראן ובקליפורניה .  ב-22 בדצמבר 2003 בשעה 11 בבוקר התרחשה במרכז קליפורניה רעידה במגניטודה 6.5  ( מגניטודה :  עוצמת הרעידה בסולם ריכטר )  .  בעיר פסו רובלס הנמצאת כ-40 ק"מ ממוקד הרעש ,  ניזוקו קשה 40 בניינים .  נספרו שני הרוגים .  לאחר ארבעה ימים ,  בשעה חמש בבוקר ,  התרחשה בדרום איראן רעידה בעוצמה זהה ,  שתוצאותיה היו מחרידות .  העיר באם ,  שהיתה קרובה מאוד למוקד הרעש ,  נהרסה כמעט כליל .  רוב בנייניה התמוטטו ועשרות אלפי אנשים נקברו מתחת להריסות בעודם ישנים .  מדוע דווקא בבאם נגרם נזק כה חמור ?  מלבד הקרבה למוקד הרעש ,  איכות הבנייה בה ירודה והרעש החזק אירע בשעות הבוקר המוקדמות ,  כשרוב התושבים נמצאו בתוך הבתים שקרסו .  בקליפורניה נגרם נזק מועט יחסית ,  למרות הקרבה למוקד ,  בעיקר בגלל איכות הבנייה הגבוהה .  השוואת האיטי ואיראן לקליפורניה מוכיחה שההבדל בין מוכנות לאי-מוכנות עלול להיות אלפי הרוגים ,  פצועים ופליטים ,  מיליארדי דולרים ,  ובמקרים חמורים ערעור תשתיות לאומיות ואובדן שלטון .  מה צריך לדעת כדי לתכנן בתים שלא יקרסו ?  ההחלטה על רמת הבנייה הראויה נקבעת בראש ובראשונה על פי שיקול כלכלי ,  שמאזן בין עלות ההיערכות לעלות הנזק הפוטנציאלי .  על פי תקני בנייה מקובלים ,  מבנים רגילים מתוכננים לעמוד בעוצמת רעידה שמתרחשת פעם ב-500 שנה בקירוב .  מבנים חשובים מתוכננים לעמוד אף ברעידה נדירה וחזקה יותר .  קביעת עוצמת התנודות הצפויות בכל מקום כוללת כמה שלבים :  ראשית ,  יש למצוא את השברים הגיאולוגיים הפעילים ולקבוע את עוצמת הרעידה שהם מסוגלים לייצר בהתסברות שנקבעה .  שנית ,  יש לחשב את עוצמת תנודות הקרקע הצפויות בכל אתר במדינה על פי מרחקו ממוקדי הרעש הפוטנציאליים .  שלישית ,  יש לחשב את ההשפעה של התשתית הגיאולוגית המקומית ,  שבחלקים מסוימים של המדינה עלולה להגביר מאוד את תנודות הקרקע  ( ראה מפה )  .  תשתית הרסנית דוגמא כואבת במיוחד להשפעה ההרסנית של תשתית מקומית בעייתית על בניינים נלמדת מרעידת האדמה שפגעה בעיר מקסיקו סיטי ב-85' וגרמה שם ל-10,000 הרוגים ולהרס של כ-3,000 בניינים .  התופעה המדהימה במקרה זה היתה שהנזק העצום התרחש למרות המרחק הגדול  ( 350 ק"מ )  מהמוקד ולמרות שהיו חלקים של העיר שניזוקו מעט .  הסיבה להרס העצום בחלק מסוים של העיר היתה בנייה על גבי תשתית שהיתה בעבר שכבת בוץ בקרקעית אגם שלחופיו נבנתה העיר בתחילה .  שכבת הבוץ הזו נהפכה לרוע המזל למגבר של תנודות הקרקע ובפרט הגבירה תנודות שזמן המחזור שלהן 2 שניות .  כתוצאה מכך נוצרה תהודה בבניינים שגובהם 7-18 קומות ורבים מהם קרסו .  בנוסף לתופעת ההגברה הנובעת מקיומה של שכבה רכה המונחת על סלע בסיס קשה ,  באגנים גיאולוגיים צרים ועמוקים עלולים להיווצר אפקטים מיוחדים הקשורים לגורמים כמו כליאה של האנרגיה בתוך האגן ,  למיקוד גלים ,  לאזורים מסוימים ועוד .  מניסיון שהצטבר מרעידות אדמה חזקות כמו זאת שהתרחשה באזור לוס אנג'לס  ( קליפורניה )  ב-94' ובעיר קובה ביפן ב-95' ,  התברר שהשפעות אגן גם מאריכות את משך התנודות וגם מגבירות אותן .  כתוצאה מכך ,  מידת הנזק באגנים הללו היתה גבוהה במידה ניכרת ביחס לסביבתן .  אזורים חשודים המפה החדשה שהוכנסה ,  כאמור ,  לתקן הבנייה הישראלי ,  מיועדת להתריע על המקומות המועדים להגברה חריגה של תנודות הקרקע בזמן רעידת אדמה בישראל .  המפה מצביעה על שני סוגי אזורים חריגים :  האחד הוא אזורים שבהם קרקע רכה מונחת ישירות על סלע בסיס קשה ,  וכתוצאה מכך האנרגיה הסיסמית נכלאת בשכבת הקרקע והתנודות הסיסמיות מתחזקות .  אזורים אלה כוללים את השפלה הפנימית למרגלות יהודה ושומרון ומישור חוף הגליל .  הסוג השני הוא אגנים גיאולוגיים צרים ועמוקים ,  בהם עלולים להיווצר אפקטים נוספים הקשורים לכליאה של האנרגיה בין קירות האגן ופני השטח ,  למיקוד גלים לאזורים מסוימים ועוד .  אזורים העונים לאפיון זה הם העמקים לאורך הערבה ועמק הירדן והעמקים של עמק יזרעאל .  לאחר שנים רבות שנושא חשוב זה נדון שוב ושוב ,  החליטה ועדת המומחים של מכון התקנים הישראלי לאמץ את המפה שהוכנה על ידי המכון הגיאולוגי והמכון הגיאופיסי כחלק מתקן 413 .  הוחלט שעבור תכנון מבני ציבור חשובים ועבור תכנון אורבני ,  מקדמי הגברת תנודות הקרקע באזורים החשודים ייקבעו על סמך לימוד פרטני של תנאי התשתית המקומיים ולא על פי מקדמים סטנדרטיים .  חשוב שמידע זה המופיע באתר האינטרנט של המכון הגיאולוגי  ( המפרט גם גורמי סיכון נוספים )  ובאתר מכון התקנים הישראלי יהיה מוכר לציבור הרחב ובפרט לציבור המתכננים והמהנדסים בישראל .  בעזרת המידע הזה יכול כל אזרח לדעת אם המבנה שהוא רוצה לבנות או לחזק ממוקם באזור רגיל ,  שעבורו מהנדס בניין בעל הכשרה רגילה מספיק ,  או שמא המבנה המתוכנן נמצא באזור בעייתי ,  וראוי שיפנה תחילה לחברה המתמחה באפיון מפורט של תנאי התשתית המקומיים ורק אחר כך למהנדס בניין שיתכנן על פי הממצאים .  - הכותב הוא מנהל אגף מיפוי גיאולוגי והמרחב התת קרקעי במכון הגיאולוגי ירושלים

בין האיטי לישראל :  איך לצמצם את מימדי האסון 
מפה חדשה שהוכנסה באחרונה לתקן הבנייה הישראלי מנסה לאבחן את האזורים הנמצאים בסיכון מוגדל לנזקי רעידת אדמה .  טיפול נכון יכול למזער את הנזקים

