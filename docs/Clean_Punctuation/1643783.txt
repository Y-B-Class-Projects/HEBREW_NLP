אובמה ואפגניסטן תמימות או איוולת ? 
בשלב ראשוני זה של המבצע הצבאי הנרחב שיזמו כוחות נאט"ו בעיר מרג'ה שבמחוז הלמנד באפגניסטן ,  עדיין לא ניתן לקבוע אם ההגדרה  " מצעד האיוולת "  הולמת פעולה זו .  מה שבכל זאת עולה מהתבטאויותיהם של מעצביו ויוזמיו האמריקנים הוא העובדה שמדובר במצעד התמימות והאשליות .  
ואכן ,  נראה כי מחשיבתו האסטרטגית של הפנטגון נעדרו לחלוטין משקעי מלחמת וייטנאם ולקחיה  ( ואף מלחמות אחרות שהתנהלו בעצימות נמוכה ,  כולל בחזית אפגניסטן )  .  אלה מלחמות שהיו אמורות לצרוב בתודעתם של האמריקנים את קווי המתאר הייחודיים של שדה קרב בלתי סימטרי זה .  
ההנחה היסודית שעמדה בטבורה של חשיבה זו היתה שהמהלומה שתונחת על כוחות הטליבאן באזור תצמיח דגם מרוכך ,  מפויס וכנוע של תנועה זו .  לנוכח הפגיעה הקשה שעתידה התשתית המבצעית והארגונית של הטליבאן לספוג ,  תיסלל הדרך לשילובה של התנועה - מתוך עמדת חולשה - כשותפה בממשל בקבול .  בהתאם להיגיון הזה ,  כך יתאפשר לארה"ב לבודד את הארכי ? אויב שלה במרחב האפגני - כוחות אל ? קאעידה .  
וכך ,  באמצעות גיבושה של קואליציה מנצחת בין ממשלו של הנשיא קרזאי לבין תנועת הטליבאן ,  הנטועה עמוק ברבדיה השונים של החברה האפגנית ,  תשיג ארה"ב את מבוקשה .  במילים אחרות :  הכוחות האמריקניים אמנם יצאו למשימתם כדי לקדם את המלחמה נגד אל ? קאעידה ,  אולם מאחר שאויב זה חמקמק ונסתר מן העין - נפתחה חזית חדשה ,  נגד הטליבאן .  בחשיבה האמריקנית עשויה תנועת הטליבאן לעבור מוטציה או מטמורפוזה לאחר שהקרב על מרג'ה יעמיד אותה במקומה וימחיש לה את מגבלות העוצמה וההשפעה .
 עם כל הקסם הראשוני שבהיגיון דיאלקטי זה ,  מדובר בניסיון אמריקני תמים לטעת בתוככי ההוויה האפגנית עתירת המורכבות גישה פרגמטית ומעשית .  אלא שההיסטוריה של הטליבאן באפגניסטן ,  כמו גם של מלחמות בלתי סימטריות דומות ,  מצביעה על כך שחולשה צבאית איננה מצמיחה בהכרח מתינות פוליטית .  כך קרה ,  למשל ,  במאבקה של תנועת המאו ? מאו בבריטים בקניה ,  במלחמתו של הווייטקונג באמריקנים בווייטנאם ובלוחמה שניהל ארגון הפ.ל.נ בצרפתים באלג'יריה .  בכל האירועים הללו התנועה המתקוממת ,  אף שהיתה חלשה מן המעצמה שבה לחמה ,  זכתה בניצחון אסטרטגי עם סיומו של עידן האלימות .  
אותם דברים אמורים גם לגבי המרחב האפגני ,  שבו המחיר האנושי ,  הפוליטי והכלכלי שברית המועצות נאלצה לשלם במהלך שנים של הקזת דם מול כוחות המוג'הדין הניע את מעצמת העל לנטוש את שדה הקרב ,  וזאת למרות עליונותה הצבאית הברורה .  
ספק רב הוא אם המכה הצבאית שתספוג תנועת הטליבאן תפחית ממידת נכונותה להמשיך בלוחמה .  מדובר בדינמיקה ובדפוס התנהלות קנאי ולוחמני ,  השונים בתכלית מן ההוויה האמריקנית הפרגמטית ,  שבמרכזה העיקרון של בניית קואליציות בין יריבים שהם ,  מעל לכל ,  גם שותפים .  
לפיכך עלולה לצמוח עד מהרה טרגדיה אמריקנית חדשה .  גם הציפייה האמריקנית שניתן יהיה לרכוש את אמונו ותמיכתו של העם האפגני דווקא על רקע ההסלמה בפעילותו של נאט"ו - נראית על פניה מופרכת .  העובדה כי מי שכבר החלו לשלם את מחירו של המבצע במרג'ה הם תושבי העיר ,  עלולה להעלות עוד יותר את מפלס הטינה והניכור בקרב האוכלוסייה האזרחית כלפי נאט"ו .  כך ,  באופן פרדוקסלי ,  עלולה אחיזתה הפוליטית של תנועת הטליבאן באזור להתחזק .  
העתיד הקרוב יסייע להבהיר אם המבצע יפתח פרק חדש במצעד האיוולת האמריקני ולא רק במצעד התמימות ,  הצועד לנגד עינינו זה שנים ועשורים .
 
אובמה ואפגניסטן תמימות או איוולת ? 
nan
