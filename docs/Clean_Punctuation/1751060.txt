אלופות :  נקודה ראשונה להפועל ת"א ב-0:0 מול שאלקה
האדומים הציגו יכולת טובה מול הגרמנים ,  אך סבלו מחוסר מזל והסתפקו בנקודה אחת .  תמוז וזהבי החמיצו ,  דה סילבה נפצע
מאז ה-1:1 של מכבי תל אביב מול יובנטוס ב-8 בדצמבר 2004 ,  הקבוצות הישראליות לא זכו בנקודות בליגת האלופות .  הרצף הארוך הזה נקטע הערב  ( שלישי )  על ידי הפועל תל אביב ,  שהציגה יכולת טובה ,  החמיצה לא מעט ונאלצה להסתפק ב-0:0 ביתי מול שאלקה האנמית שהעלתה את מאזנה לשבע נקודות בעזרת נקודת חוץ ראשונה .  אחרי שלושה הפסדים האדומים הפיקו כמה לקחים מהסיבוב הראשון ותוגמלו בנקודה היסטורית מבחינתם במפעל הבכיר של היבשת .  לאוהדים שמילאו את בלומפילד יש סיבות רבות לגאווה .  מקום שלישי כבר לא יהיה להם כנראה ,  אבל מי יודע ,  אולי במשחק הבא מול בנפיקה הם גם יחזו בניצחון ראשון ? 
פליקס מגאת אמר לפני הגעת שאלקה לארץ כי המשחק מול סט .  פאולי ביום שישי חשוב לו הרבה יותר .  שחקניו הפנימו את המסר ונחו על המגרש ,  כשחסרונו של העוגן ג'רמיין ג'ונס הורגש בקישור ויצר מרחקים עצומים בין החלק ההגנתי להתקפי .  כך ראול וקלאס יאן הונטלאר לא זכו לאספקה ונותרו מתוסכלים בחוד .  מישהו עוד מופתע מהמיקום של שאלקה בתחתית הבונדסליגה ?  
הפועל תל אביב ,  אחרי רבע שעה של גישושים והנעת כדור עקרה ,  הבינה שאפשר לנצל זאת והחלה ליזום ,  כששי אבוטבול ניהל את המשחק ביד רמה במרכז השדה .  טוטו תמוז ניסה להשכיח את היעדרותו של איתי שכטר וכמעט עשה זאת עם בעיטה חדה שנהדפה על ידי מנואל נוייר המצוין .  גם ערן זהבי החטיא מצב טוב לאחר מכן ,  כשבצד השני וינסנט אניימה הראה שגם הוא שוער גדול ודאג להדוף כל ניסיון של האורחים העצבניים .
 תחושות האופטימיות של הפועל תל אביב נמשכו גם בפתיחת המחצית השנייה ,  למרות הפציעה המדאיגה של דגלאס דה סילבה עוד לפני ההפסקה .  לדדי בן דיין ולתמוז חסרו סנטימטרים על מנת להבקיע את השער המיוחל ,  בעוד שאלקה שיחקה בניוטרל ומיעטה לשלוח שחקנים לחצי המגרש של האדומים .  בניגוד למשחקים הקודמים ,  שחקני הפועל נראו פחות לחוצים והיו ראויים לשער במחצית הזו ,  כשגם יוסי שבחון עולה מהספסל ונותן דחיפה בחלק הקדמי ,  אבל נוייר והמזל היו נגדם הערב .  
ובכל זאת ,  כשתחושת ההחמצה תתפוגג ,  יסכימו האדומים כי גם נקודה זה משהו .  אומנם אין סיבה לחגיגות היסטוריות ,  זה בסך הכל 0:0 ,  אבל הכדורגל הישראלי יכול לזקוף מעט את חזהו הכפוף .  זו לא רק התוצאה ,  אלא בעיקר דקות ארוכות של דומיננטיות ,  שליטה בשדה ,  לחץ על ההגנה האורחת וסחיטת הצלות נפלאות מנוייר .  בסופו של ערב ,  מי שנשם לרווחה היה פליקס מגאת' .
 דקה 4 :  חוראדו העביר כדור רוחב מסוכן מצד שמאל ,  הבלמים פספסו ,  אניימה ויתר וראול החטיא במעט .  מזל גדול לאדומים .
 דקה 14 :  קלוגה קיבל כדור ברחבה ומעמדה קורצת לא בעט טוב וראה את באדיר בולם אותו .
 דקה 18 :  אחרי הנעת סרק במרכז המגרש ,  הגיעה ההזדמנות של האדומים .  תמוז השתחרר אחרי כדור שקיבל מוורמוט ,  ומ-18 מטרים בעט חד לפינה ,  אבל נוייר ירד טוב והדף .
 דקה 20 :  עכשיו היה זה סהר שנכנס לרחבה מצד שמאל ,  הטעה את המגן ומזווית קשה בעט חלש לידיו של השוער .
 דקה 24 :  נגיעת יד של ראקיטיץ' זיכתה אותו בצהוב ואת הפועל בבעיטה חופשית מצד שמאל .  הקהל התכונן ,  אבל טועמה ניגש ובעט מעל השער .
 דקה 29 :  תמוז הגביה לרחבה ,  אוצ'ידה הרחיק רע וזהבי החופשי נותר לבד מול נוייר ,  בעט בימין תוך כדי סיבוב וסחט הצלה גדולה מהשוער .  החמצה גדולה של זהבי .
 דקה 34 :  אסקודרו ירה כדור חופשי אדיר מ-25 מטרים לפינה השמאלית ,  אבל אניימה זינק והדף מצוין לקרן ,  שאחריה גם ראקיטיץ' בעט חלש לידיו של השוער .
 דקה 40 :  ראקיטיץ' הגביה כדור חופשי מסוכן לרחבה ,  ראול הסיט קלות בראשו ושוב אניימה היה במקום כדי לקלוט בבטחה .
 דקה 42 :  דה סילבה שמתח את המפשעה לא יכול להמשיך ומצבו מדאיג את הצוות המקצועי גם לקראת מכבי חיפה ביום שני .  פרנסמן נכנס במקומו .
 דקה 44 :  שוב סהר נותר מול אוצ'ידה ,  אבל הפעם לא ניסה לעבור אלא בעט חלש לידיו של נוייר .
 דקה 45 :  חוראדו ,  שנח מאז הדקה החמישית בערך ,  נכנס משמאל לאמצע ומ-18 מטרים שחרר כדור חזק למרכז השער שאניימה הדף לקרן .
 דקה 54 :  כדור חופשי של טועמה עבר בין כולם ,  ארבעה שחקנים אדומים היו על קו החמש ובן דיין ניסה לכבוש דווקא בעקב .  נוייר לקח .
 דקה 55 :  בצד השני פרפאן יצא למתפרצת לבדו ומ-20 מטרים בעט כדור שחלף מטר מהקורה .
 דקה 59 :  מסירת רוחב של טועמה עבר את השוער ותמוז מחמישה מטרים פספס בגדול את הכדור כשעמד מול השער החשוף .
 דקה 67 :  התקפה נדירה של שאלקה במחצית השנייה .  ראקיטיץ' נותר חופשי מ-20 מטרים ובעט החוצה .
 דקה 69 :  אבוטבול הגביה כדור קרן לתיבת החמש ,  שבחון נגח טוב ונוייר הדף עוד יותר טוב .  יום מצוין לשוער הגרמני .
 דקה 77 :  שבחון עבר שחקן אחד ,  הטעה גם את מצלדר ובעט בימין מ-18 מטרים כדור שחלף סמוך לקורה .
 דקה 83 :  קרן של שאלקה יצרה בלגן בהגנת הפועל ,  אבל מצלדר בעט ברשלנות היישר ליציע האוהדים הגרמנים .
 דקה 87 :  עוד מצב נייח של שאלקה הלחיץ את הגנת הפועל ,  כשבסיום אדו נגח חזק החוצה .  
הרכב הפועל תל אביב :  וינסנט אניימה ,  דני בונדר ,  דגלאס דה סילבה  ( נפצע - ביוואן פרנסמן ,  42 )  ,  וואליד באדיר ,  דדי בן דיין ,  שי אבוטבול ,  ערן זהבי ,  סלים טועמה  ( יוסי שבחון ,  61 )  ,  גילי ורמוט ,  בן סהר  ( ויקטור מרעי ,  70 )  ,  טוטו תמוז .
 הרכב שאלקה :  מנואל נוייר ,  אטסוטו אוצ'ידה ,  בנדיקט הובדס ,  כריסטוף מצלדר ,  סרחיו אסקודרו ,  פר קלוגה  ( כריסטוף מוריץ ,  46 )  ,  ג'פרסון פרפאן  ( צ'יפריאן דיאק ,  81 )  ,  איבן ראקיטיץ'  ( אדו ,  74 )  ,  חוסה מנואל חוראדו ,  ראול ,  קלאס יאן הונטלאר .
 
אלופות :  נקודה ראשונה להפועל ת"א ב-0:0 מול שאלקה
האדומים הציגו יכולת טובה מול הגרמנים ,  אך סבלו מחוסר מזל והסתפקו בנקודה אחת .  תמוז וזהבי החמיצו ,  דה סילבה נפצע

