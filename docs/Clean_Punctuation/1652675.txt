נהריה ניצחה את הפועל ירושלים בהארכה ,  99:102
הפועל ירושלים ממשיכה לסבול מחוסר יציבות ,  ונוצחה על ידי עירוני נהריה הלפני אחרונה 102:99 בהארכה בזכות 24 נקודות לסטיבן סמית .  מכבי חיפה גברה על ברק נתניה 75:89 ,  גלבוע/גליל ניצחה בחולון 67:72 ,  בני השרון התעללה במכבי ראשלצ והביסה אותה 74:97
משהו משונה מאוד עובר על הפועל ירושלים .  קבוצתו של גיא גודס ,  שזכתה בניצחון מרשים מול גלטסראיי בטורקיה במשחק ששלח אותה למפגש מול אלבה ברלין ביורוקאפ ,  נחלה הערב  ( ראשון )  הפסד שני ברציפות בליגה ,  הפעם 102:99 בהארכה לעירוני נהריה ,  הלפני אחרונה בליגה .  במשחק צמרת ברוממה ,  הצליחה מכבי חיפה לברוח לברק נתניה ,  אותה נתניה שגברה על הירושלמים במחזור הקודם .  
הפעם ,  קבוצתו של אלפסי לא הצליחה לשמור על יכולת טובה במשך ארבעה רבעים ,  וחיפה חגגה ניצחון 75:89 ,  שמחזיר אותה אל המקום השני בליגה .  אפי בירנבוים ומכבי ראשון לציון ממשיכים להיראות רע ,  והערב הם הובסו מול בני השרון 97:74 ,  עם תצוגת כדורסל חלשה .  גלבוע/גליל התקשתה בחום הנוראי של אולם הפחים ,  אבל יצאה עם ניצחון חשוב על המארחת הפועל חולון ,  67:72 ,  ששומר אותה בחלק העליון של הטבלה .  רמת גן ממשיכה בבריחה שלה מהתחתית עם ניצחון חוץ מרשים באשקלון ,  80:88 .
 קרב הצמרת הפגיש בין שתי קבוצות שמסתכלות למעלה וחולמות גבוה ,  אבל החיפנים הצליחו להשיג ניצחון רביעי בחמשת משחקיהם האחרונים ,  שמציב אותם בינתיים במקום השני .  שתי הקבוצות פתחו חלש מאוד בהתפקה ,  אבל חיפה התאוששה ראשונה ,  ומתפרצת טובה של המארחים העלתה אותם ליתרון 2:6 .  נתניה חזרה לעצמה תודות לאגרסיביות של פינוק וקילינגסוורת' ,  וקבוצתו של אלפסי נטלה את היתרון ועלתה ל-12:13 .  נתניה ירדה ביתרון נקודה בסיום הרבע הראשון .  
קילינגסוורת' המשיך את המומנטום של האורחים בפתיחת השני ,  ושלשה של גור העלתה את נתניה ל-17:25 .  חיפה נתקעה בהתקפה ,  אבל ריץ' עם זריקה משוגעת השאיר אותה בתמונה ,  וג'פרסון החזיר את קבוצתו של אשכנזי עד פיגור נקודה .  נתניה נלחצה ,  איפשרה למארחים להשליט את הקצב המהיר ,  וחיפה החלה לחגוג ,  כשעידו קוז'יקרו קולע 4 נקודות רצופות ,  והעלה את קבוצתו ליתרון 33:40 ,  במחצית עם ריצת 8:22 .
 המחצית לא סייעה בהרבה לנתניה ,  ששיוועה למנהיג ,  אבל מן העבר השני לא הצליחה לעצור את ג'פרסון ,  שהעלה את האורחים ל-11 .  נתניה נהנתה משלשה פנויה של טוני וושהאם שחתכה ביתרון ,  והורידה ל-6 בלבד ,  אבל שלשה נוספת של החיפאים הותירו אותם לפנים ,  40:49 .  פלוט רוסה שוב מצא עצמו פנוי ,  ותפר שלשה ,  כשמנגד נתניה מרבה לאבד ולקחת זריקות רעות .  חיפה ניצלה זאת ,  ועלתה ליתרון 50:64 בסיום הרבע השלישי .  וושהאם היה אחד הבודדים בנתניה שעוד ניסה להחזיר את הקבוצה למשחק ,  אבל פלוט רוסה המשיך לירות מחוץ לקשת ,  בדרך ליתרון 57:71 .
 וושהאם המשיך להילחם לבדו ,  ושלשה נוספת שלו הורידה שוב לפער חד ספרתי ,  של 9 ,  אבל פלוט רוסה קלע את השלשה השישית שלו לערב ,  וקוז'יקרו וריץ' סיימו מתפרצות נהדרות של החיפאים שהקפיצו את האוהדים המקומיים לרגליהם ,  והבטיחו את הניצחון שמחזיר את החיפאים אל המקום השני בליגה .
 קלעו למכבי חיפה :  ג'סי פלוט רוסה 22  ( 6 מ-8 ל-3 )  ,  דבון ג'פרסון 19 ו-8 ריבאונדים ,  ג'ייסון ריץ' 18 ,  עידו קוז'יקרו 11 ו-10 ריבאונדים ,  דרור חג'ג' 7 ו-7 אסיסטים ,  משה מזרחי וממאדו אנג'איי 6 כ"א .  
לנתניה :  מרקו קילינגסוורת' 21 ו-9 ריבאונדים ,  טוני וושטהאם 20 ,  דנילו פינוק 11 ו-7 אסיסטים ,  ליאור חכמון 10 ,  טוני יאנגר 5 ,  ערן אסנטי ואוריה גור 3 כ"א ,  שמוליק ברנר 2 .
 מה יהיה עם ירושלים ?  יום אחד השחקנים של גודס פורחים באירופה ומפתיעים קבוצות שעל הנייר עדיפות מהם ,  ולמחרת הם מפסידים לקבוצות נחותות ומזכירים שמדובר בקבוצה מוגבלת ובעיקר לא יציבה .  מנגד ,  אם ההפסד הערב לנהריה ממשיך את המגמה ,  הרי שאלבה ברלין ,  יריבת ירושלים ביורוקאפ ,  צריכה לדאוג .
 ירושלים שוב פתחה רע את המשחק ,  וחטפה שתי שלשות מסטיבן סמית' ,  שביחד עם ליאור שגב ,  עלתה ליתרון 5 .  למאר גריר גם הוא נהנה מההגנה החלשה של האדומים ,  בעוד באותן דקות היה לגודס רק את טרה סימונס שמצא את הטבעת .  סימונס המשיך להיות אגרסיבי ,  ונקודות שלו הביאו את ירושלים לשיוויון 22:22 בסיום הרבע הראשון .  נהריה המשיכה לצלוף מבחוץ ללא החטאה ,  כשגם שגב ודילייני מצטרפים לחגיגה ,  והמארחים הוליכו ב-4 ,  אבל גודס הכניס את האנטר ,  וזה העניש את נהריה ,  כשיחד עם שלשה של שרון ששון העלה את ירושלים ליתרון 30:31 .  ששון ראה כי טוב והמטיר שלשה נוספת ,  אבל עיקר הבעיה של נהריה היתה עצירתו של פו ג'טר ,  או יותר נכון ,  אי עצירתו ,  והגארד הזריז ברצף של נקודות הוביל את ירושלים ליתרון 37:45 .  בולינגר ב-4 נקודות רצופות העיר מעט את נהריה ,  שעשוע צימק ל-2 בלבד ,  והמארחים ירדו בפיגור מינימלי ,  49:47 במחצית .
 גריר ודילייני הקשו על שחקני ירושלים בפתיחת הרבע השלישי ,  ונהריה נטלה את ההובלה ,  שלשה של אוחיון השיבה את היתרון לאדומים ,  אבל נהריה לא ויתרה ,  המשיכה להזרים כדורים לבולינגר ,  וזה גמל להם כשהוריד את המארחים עם יתרון לקראת הרבע האחרון ,  65:66 .  ירושלים לא הספיקה להגיב ,  ונהריה פתחה מדהים את הרבע האחרון ,  עם ריצת 0:7 שהעלתה אותה ליתרון 65:73 .  
אוחיון וששון מנעו מירמישין ושעשוע לאפשר לקבוצם לברוח ,  וכפו שיוויון 88:88 ,  ששלח את שתי הקבוצות להארכה .  אלא שאם היה נדמה שאז יתמוטטו האנדרדוגים ,  הרי ששחקני נהריה חשבו אחרת ,  ורצו ל-5:10 בשלוש וחצי דקות ,  וליתרון 92:98 .  ג'טר עוד החזיר מעט את האורחים ,  אבל זה כבר היה מעט מדי ומאוחר מדי ,  וקבוצתו של גודס ממשיכהם עם ההסתבכויות שלה בליגה המקומית .
 קלעו לנהריה :  סטיבן סמית' 24  ( 4 מ-6 לשלוש )  ו-13 ריבאונדים ,  למאר גריר 21 ,  פול דילייני 19 ,  עודד שעשוע 15 ,  אדם בולינגר 11 ,  ליאור שגב 7 ,  ג'רון רוברטס 3 ,  ולאדי ירמישין 2 .  
קלעו להפועל ירושלים :  פו ג'טר 20 ,  טרה סימונס 18 ,  יובל נעימי 17 ו-4 אסיסטים ,  שרון ששון 12  ( 4 מ-6 לשלוש )  ,  יוגב אוחיון 9 ו-7 אסיסטים ,  קווין פינקני 7 ,  דיז'ון תומפסון וברנדון האנטר 6 כל אחד ,  אורי קוקיה 4 .
 האולם בחולון ידוע כלא פשוט בימים החמים ,  והערב הוא אימלל את האורחים מהצפון .  קבוצתו של קטש הגיעה אחרי התבוסה למכבי תל אביב וחזרה עם ניצחון חוץ יקר ,  ששמר אותה במקום השלישי ,  ומנע ממנה ,  למרות חוסר היציבות ,  התדרדרות אל החלק התחתון של הטבלה .  בחולון לעומת זאת צריכים להיות מאוכזבים מאוד ,  כיוון שכל משחק מעתה הוא חשוב אם ברצונם להגיע לפלייאוף העליון .  
חולון התחילה היטב והוליכה 5:8 לפני שהאורחים יצאו לריצת 0:8 עם דקות טובות של אלישי כדיר ,  שפתח את המשחק עם 4 מ-4 מהשדה .  שתי הקבוצות ניסו לנצל את המשחק המפוזר של היריבה  ( פארגו 3 איבודים ברבע הראשון )  ,  אבל לא הצליחו לשמור על ריכוז ואחרי 10 דקות 12:16 לגלבוע/גליל .  במחצית השנייה הידיות החלו להתאפס ושתי הקבוצות הצליחו לקלוע באחוזים משופרים .  אייזיה סוואן נכנס לפעולה עם שתי שלשות בצד אחד ,  דווין מיטשל קלע בצד השני ,  אבל באמצע הרבע קצב צבירת הנקודות שוב נעצר ו-2:42 דקות לסיום זה רק 25:26 לאורחים .  בהמשך קלעו ליאור לישפיץ וסשה בראטיץ' ארבע נקודות רצופות ,  שברו במעט את השוויון ואחרי 20 דקות משחק 29:32 לחולון .
 המשחק הצמוד נמשך גם ברבע השלישי ,  כשסל רודף סל בכל צד ,  אלישי כדיר חוזר לקלוע אחרי רבע שני בצורתי וג'ון תומאס ,  ביחד עם מיטשל ,  עושים את העבודה בצד השני .  5 נקודות רצופות של גוני יזרעאלי העלו את גלבוע ל-48:52 בסוף הרבע .  גם בתחילת הרבע האחרון אף אחת מהקבוצות לא הצליחה לברוח ליריבתה .  אלו היו הדקות של סשה בראטיץ' אצל חולון ,  אבל אלישי כדיר המשיך לנפק משחק מצוין בשורות האדומים והיתרון המשיך לעמוד בדרך כלל על נקודה .  בתוך שתי הדקות האחרונות הצליחה גלבוע לעלות ל-61:65 ול-63:68 45 שניות לסיום מעוד סל של כדיר ,  מיטשל איבד כדור קריטי בצד השני וחולון הפסידה 72:67 .
 לגלבוע/גליל עליון :  אלישי כדיר 22 ו-7 ריבאונדים ,  אייזיה סוואן 13 ,  בריאן רנדל 10 ו-13 ריבאונדים ,  כוני יזרעאלי 7 ,  ג'רמי פארגו 6 ו-8 איבודים ,  דגן יבזורי ודיון דאוול 5 כ"א ,  אבישי גורדון וגל מקל 2 כ"א .
 קלעו להפעול חולון :  סשה בראטיץ' 19 ,  ג'ון תומאס 13 ו-7 ריבאונדים ,  דווין מיטשל 11 ,  ליאור ליפשיץ 8 ,  אנטוניו גרייבס 7 ,  יוני ניר 6 ,  ניב ברקוביץ' 2 ,  קלי וויקין 1 .
 דווקא אחרי ששברה רצף של שלושה הפסדים עם ניצחון על חולון ,  ונראה היה שהיא יוצאת לדרך חדשה ,  חזרה קבוצתו של אפי בירנבוים ליכולת הרגילה שלה העונה ,  כשהיא התפרקה כבר ברבע השלישי ,  ואיפשרה לבני השרון להמשיך את המסע שלה במעלה הטבלה ,  אל הפלייאוף העליון .  
המארחים נטלו את ההובלה בפתיחה ,  אבל ארון מגי ,  עם 9 נקודות ברבע הראשון ,  דאג לסייע לקבוצה של אפי להפוך את התוצאה ואף לרוץ ל-14:20 .  בני השרון השיבה מלחמה ,  ובסיום הרבע הראשון הוריד רון סטיל את הפיגור לנקודה בלבד ,  20:19 .  בני השרון לא התכוונה לאפשר לראשון לברוח לה וחזרה להוליך ברבע השני ,  כשפי ג'יי טאקר מייצר נקודות ומוליך את קבוצתו ל-27:32 ובהמשך ליתרון דו ספרתי ראשון .  כשטאקר נעצר ,  קוקי בלצ'ר ואורי יצחקי נטלו את המושכות ובסיומו של רבע שני טוב מאוד ירדה בני השרון למחצית ביתרון 37:47 .
 ההפסקה לא קטעה את המומנטום של בני השרון ,  שביקשה להמשיך את המחצית השנייה כפי שסיימה את הראשונה ועלתה ל-44:59 מאוד מבטיח לקראת ההמשך בראשותו של בן רייס ,  שקלע 9 נקודות בשש הדקות הראשונות של הרבע ,  ו-57:76 לבני השרון בסוף הרבע .  בזכות שני הרבעים המצוינים שלה ,  הפכה בני השרון את הרבע האחרון לגארבג' טיים .  דארל טאקר מראשון ניצל אותן לשפר את הסטטיסטיקה האישית ,  ארז כץ התחיל להפציץ ושני המאמנים העלו למגרש שחקני ספסל לשתי הדקות האחרונות .  בסיום 74:97 לבני השרון .
 קלעו לבני השרון :  פי ג'יי טאקר 19 ו-10 ריבאונדים ,  ארז כץ 15 ו-5 אסיסטים ,  בן רייס ורון סטיל 12 כ"א ,  שון ג'יימס 11 ו-5 חסימות ,  קוקי בלצ'ר 10 ו-5 אסיסטים ,  אורי יצחקי 7 ,  סם קלנסי 6 ,  אייזק רוזנפלד 4 ,  גיא לביא 1 .
 לראשון לציון :  דארל טאקר 20 ,  ארון מגי 19 ,  יהוא אורלנד ואבי בן שימול 8 כ"א ,  אוגונה אוניקווה ורוד גריזרד 6 כ"א ,  לארי אובאנון 5 ,  מאיר טפירו 2 .
 רק לפני כמה שבועות היה ברור לכולם שאת העונה הזו ,  תסיים עירוני רמת גן במקום האחרון .  הקבוצה שלא הצליחה למצוא ניצחון בעשרת המשחקים הראשונים שלה ,  ממשיכה במגמת השיפור הנהדרת שלה ,  ועם יכולת שכזאת במשחק חוץ  ( שהיה יכול להיגמר בהפרש גבוה בהרבה )  ,  יכול בורגר בהחלט להיות אופטימי לגבי קרב ההישרדות שצפוי לו בפלייאוף התחתון .  
פתיחת משחק מהוססת בהתקפה מצד שחקניו של אריאל בית הלחמי ,  איפשרה לשחקני רמת גן ,  ובראשם ברנדון יואינג ,  לפתוח את המשחק בצורה טובה .  5 נקודות של יואינג בפתיחה הובילו את רמת גן ליתרון 5:9 .  האורחים המשיכו ללחוץ על אשקלון ,  שמצידה לא הצליחה לייצר נקודה במשך יותר מ-5 דקות ,  ורמת גן ירדה עם יתרון 12:22 בסיום הרבע הראשון .  היכולת הטובה של יואינג נמשכה גם ברבע השני ,  כשגם שליטה מתחת לסלים בריבאונד ההתקפה ,  שמרו על היתרון יתרון דו ספרתי של רמת גן ,  20:36 ,  5 דקות למחצית .  התעוררות קלה של אבי סוכר ועומאר סניד החזירה במקצת את הצבע ללחיים של בית הלחמי ,  אבל רמת גן בכל זאת ירדה למחצית ביתרון דו ספרתי ,  33:43 .
 המחצית השנייה נפתחה על מי מנוחות ,  כששתי הקבוצות מפגינות יכולת ירודה במיוחד .  שלשות של מורן רוט מצד אחד דאגו לצמק כשמן העבר שני גארי פורבס שומר על היתרון של רמת גן ,  43:55לרמת גן ,  5 דקות בתוך המחצית השנייה .  הערב העגום שלך אשקלון נמשך גם בחצי השני של הרבע השלישי ,  גארי פורבס לא הפסיק לפגיז והעלה את רמת ליתרון של 20 נקודות .  47:68 לרמת גן בסוף הרבע השלישי .  19 נקודות של טולברט ברבע האחרון החזירו את אשקלון למשחק ,  78:83 לרמת גן אחרי דאנק של אוויס ואייט 1:20 לסיום .  2 נקודות של אוויט ואייט בריבאונד התקפה ,  צימקו ל 80:83 ,  40 שניות לסיום .  רמת גן יצאה להתקפה ,  שריקת רגל מעוררת מחלוקת של השופטים העניקו לה שעון 24 חדש .  קליעות עונשין של ווטסון ופורבס גמרו את המשחק .  בסיום 80:88 לרמת גן .
 קלעו לרמת גן :  איציק אוחנון וברנדון יואינג 20 כ"א ,  גארי פורבס 19 ו-15 ריבאונדים ,  ג'וליאן קאזו 10 ,  ג'ון שארפר 9 ,  כריס ווטסון 7 ,  אור ברנר 3 .  
קלעו לאשקלון :  בריאן טולברט 26  ( 5 מ-10 ל-3 )  ,  מורן רוט 16 ,  עומאר סניד ואוויס וויאט  ( 8 ריבאונדים )  12 כ"א ,  אבי סוכר 8 ,  ג'ימי באקסטר 4 ,  ברוקס סיילס 2 .
 
נהריה ניצחה את הפועל ירושלים בהארכה ,  99:102
הפועל ירושלים ממשיכה לסבול מחוסר יציבות ,  ונוצחה על ידי עירוני נהריה הלפני אחרונה 102:99 בהארכה בזכות 24 נקודות לסטיבן סמית .  מכבי חיפה גברה על ברק נתניה 75:89 ,  גלבוע/גליל ניצחה בחולון 67:72 ,  בני השרון התעללה במכבי ראשלצ והביסה אותה 74:97

