נמצאה בת ה-13 שברחה מהבית בכפר סבא
טל אליעזרי נמצאה בקניון בחיפה ,  לאחר יממה של חיפושים .  לפני כשבועיים היא ברחה ונמצאה משוטטת במזרח י-ם .  אביה : " היא הצליחה להערים על כולנו .  אנחנו רק רוצים שהיא תחזור "
 לאחר יותר מיממה של חיפושים נמצאה הערב  ( רביעי )  הילדה טל אליעזרי ,  בת 13 מכפר סבא ,  שברחה מביתה .  סגן מפקד משטרת כפר סבא ,  רב פקד רואי שפר ,  סיפר הערב לוואלה !  חדשות כי  " בשעות האחרונות אנחנו מקבלים הרבה דיווחים על כך שהילדה נראתה באזור חיפה .  אנחנו עושים מאמצים גדולים כדי למצוא את טל ". 
במהלך היום ,  לאחר שהמשטרה ביקשה את עזרת הציבור בחיפושים הגיע דיווח לפיו הבחינו בה בקניון חיפה .  כוחות משטרה החלו לסרוק את האזור כשבמקביל ,  שוטר שעשה את דרכו הביתה הבחין בטל כשהיא צועדת בסמוך לצומת מתן .
 טל כבר ברחה מביתה לפני כשבועיים ונמצאה כעבור 24 שעות משוטטת ברחובות מזרח ירושלים .  אביה זוהר ,  סיפר כי בתו  " נחושה מאוד במעשיה ".  זוהר ורעייתו איילת אינם יודעים מה הסיבה העיקרית לצעד שבו נקטה טל ,  אולם לדברי האב , " היא עוברת תהליך של התבגרות ,  ויש לה טענות כלליות כלפי כל העולם ". 
לפני כשבועיים נעלמה טל בפעם הראשונה .  ההורים סברו שהיא הגיעה כבכל יום לחטיבת הביניים שבה היא לומדת ,  אך לאחר מכן התברר להם כי טל נסעה מהתחנה המרכזית בכפר סבא לירושלים ואף תכננה בצורה מדויקת את מסלול הימלטותה .  האב זוהר מציין כי  " אחרי 24 שעות היא נמצא במזרח ירושלים ולא הבינה שמדובר באזור מסוכן .  בשני המקרים היא לא השאירה סימן לבריחה ולא לקחה עמה טלפון נייד ". 
עוד סיפר האב כי  " אחרי המקרה הראשון ,  הילדה היתה בהלם ,  וחשבנו שבגלל זה היא לא תבצע בריחה נוספת .  כולם הסבירו לה עד כמה זה היה מסוכן והיתה תחושה שהיא הפנימה את הדברים ונתנה לסביבה להרגיש שאפשר לחזור לשגרה .  במהלך השבועיים האלה היא היתה במעקב .  ייתכן שיש לה בעיה של חוסר הבנה או חוסר שיפוט ,  אולם אין חשש שהיא תפגע בעצמה .  דבר כזה יכול לטלטל משפחה ,  ובהחלט אנחנו מנסים לפתור את העניין ולהבין מה קרה ". 
טל התכוננה לשוב היום לבית הספר בו היא לומדת ,  אולם במהלך הלילה היא הצליחה לחמוק ולהיעלם מביתה בפעם השנייה בתוך שבועיים . " היא הצליחה להערים על כולנו ",  סיפר האב זוהר , " לא היתה שום אינדיקציה לכך שזה יקרה .  היא ברחה בזמן שאנחנו בבית וערים .  לא הבחנו בזה וחשבנו שהיא הלכה לישון .  רק בשעה 2:00 בלילה בדקנו שוב ונדהמנו לראות שהיא לא בבית .  ההשערה שלנו היא שהיא נמצאת במרכז עיר או באכסנייה .  המסר שלנו לילדה הוא שאנחנו מאוד אוהבים אותה ומאוד רוצים שהיא תחזור אלינו .  היא זקוקה לנו ואנחנו זקוקים לה ". 

נמצאה בת ה-13 שברחה מהבית בכפר סבא
טל אליעזרי נמצאה בקניון בחיפה ,  לאחר יממה של חיפושים .  לפני כשבועיים היא ברחה ונמצאה משוטטת במזרח י-ם .  אביה : " היא הצליחה להערים על כולנו .  אנחנו רק רוצים שהיא תחזור "
 
