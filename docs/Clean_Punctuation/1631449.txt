מכבי תל אביב - בית"ר ירושלים :  לקצר את הצעדים בחצי
הצהובים רוצים לשחזר את הזכייה מאשתקד ,  ויפגשו את הירושלמים בחצי גמר גביע הטוטו  ( 20:00 ,  5+לייב ו-HD ) 
מכבי תל אביב קיימה בבוקר יום שלישי את האימון המסכם לקראת משחק חצי גמר גביע הטוטו נגד בית"ר ירושלים באצטדיון רמת גן  ( רביעי ,  20:00 ,  שידור ישיר בספורט 5+ לייב ו-HD )  .  הצהובים ,  שמחזיקים בתואר מהעונה שעברה ,  רחוקים שני משחקים בלבד מזכייה שנייה ברציפות במפעל ובמועדון מייחסים לכך חשיבות רבה גם בשל ההכנסה הכספית הצפויה במקרה שהתואר ישאר עונה נוספת בקרית שלום .
 המנג'ר אבי נמני החליט לערוך שלושה שינויים בהרכב לעומת ה-11 שפתחו נגד הפועל פתח תקוה בשבת שעברה .  נמני מודע לחשיבות המשחק ,  אולם הוא לוקח בחשבון שבשבת הקרובה מצפה לקבוצה קרב צמרת לא פחות חשוב נגד בני יהודה במסגרת הליגה והוא ינסה לעשות חלוקת עומסים בתוך הסגל ויחד עם זה לעלות בהרכב חזק מספיק גם נגד בית"ר .  דור מלול תורגל בעמדת המגן הימני על חשבונו של יובל שפונגין שיסופסל .  הסלובני אנדריי קומאץ' יפתח בקישור האחורי לצידו של שרן ייני כאשר גיז'רמו ישראלביץ' יוסט לעמדה קדמית יותר בקישור .  שינוי נוסף הוא הצבתו של איליה יברויאן בעמדת החלוץ ,  והזזתו של יובל אבידור לעמדת הכנף בקישור .  השניים שיפנו את מקומם בהרכב הם יוסי שבחון ואיביצ'ה אילייב שיפתחו על הספסל .
 הצהובים יחסרו את הבלם ניסו קפילוטו ,  שסובל ממתיחה חזקה בשריר הירך האחורי והסתפק באימון אישי בצידי המגרש עם הפיזיולוג בוקי ירון .  הבלם איגור טומאסיץ' ,  שסובל מקרע בגיד השריר הארבע ראשי ,  החל להתאמן היום בחדר כושר כחלק מהליך חזרתו לאימונים בשבועות הקרובים .
 עדות נוספת להתייחסות הרצינית של מכבי למשחק הוא תירגול בעיטות מ-11 מטר שנערך בסיום האימון .  המאמן איציק עובדיה ביקש מהשחקנים להתייחס ברצינות לפנדלים ולא לזלזל בתירגול .  השוער לירן שטראובר ביקש לקחת חלק בבעיטות ,  אולם המנג'ר נמני אסר עליו לבעוט כדי לא לסכן את רגלו שהחלימה מפציעה רק בשבוע שעבר . " ואם אני אצטרך לבעוט מחר ?  ",  שאל שטראובר את נמני בבדיחות הדעת , " אז אם צריך אני אבעט בעצמי ",  ענה לו נמני בחיוך .
 תום מנשרוב ,  שחקנה של הקבוצה שהושעה מהסגל על ידי הצוות המקצועי ,  הושאל היום לעירוני רמת השרון עד לתום העונה .  
הרכב משוער :  לירן שטראובר ,  דור מלול ,  רונלד ראלדס ,  ליאור ז'אן ,  רוני גפני ,  שרן ייני ,  אנדריי קומאץ' ,  גיז'רמו ישראלביץ' ,  תמיר כחלון ,  יובל אבידור ,  איליה יברויאן .
 פחות מ-48 שעות לאחר שניצחו את בני סכנין 0:1 במסגרת המחזור ה-17 של ליגת העל ,  תעלה בית"ר ירושלים לחצי גמר גביע הטוטו ,  כששלושה ימים לאחר מכן תערוך הקבוצה משחק ליגה נוסף נגד מכבי פתח תקוה .  בבית"ר אמנם רואים חשיבות גדולה במפעל עקב מצבם הכלכלי הלא ברור ,  אך יעלו בהרכב משני כדי לא לסכן שחקנים בפציעות ,  וינסו להשתדל להכריע את המשחק בתוך 90 דקות .  היום ערכה הקבוצה אימון שחרור בלבד עקב המשחק נגד סכנין בשני .
 מתווה ההרכב אמנם ימשיך להידמות לזה שפתח אתמול ,  אך מספר שחקנים יקבלו מנוחה .  אריאל הרוש ימשיך בין הקורות כשבהגנה תומר בן יוסף צפוי לחזור במקומו של שמעון גרשון שינוח .  באגפים חן עזריאל יאבק על מקומו עם איתן טיבי בימין ,  כשבצד שמאל אלירן דנין יפתח .  פאולו דה לה האסה ימשיך בקישור האחורי אך לצד קובי מויאל ולא עידן טל .  מלפנים עידן ורד ישוב להרכב ,  לצד עמית בן שושן ,  ברק יצחקי וטוטו תמוז .
 הרכב משוער :  אריאל הרוש ,  אלירן דנין ,  אריק בנאדו ,  תומר בן יוסף ,  איתן טיבי  ( חן עזריאל )  ,  קובי מויאל ,  פאולו דה לה האסה ,  עידן ורד ,  עמית בן שושן ,  ברק יצחקי ,  טוטו תמוז .
 
מכבי תל אביב - בית"ר ירושלים :  לקצר את הצעדים בחצי
הצהובים רוצים לשחזר את הזכייה מאשתקד ,  ויפגשו את הירושלמים בחצי גמר גביע הטוטו  ( 20:00 ,  5+לייב ו-HD ) 

