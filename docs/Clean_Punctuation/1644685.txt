הרוסים עליו
הקהל הרוסי התמוגג מהביקור של יוצא דיבור חדיש ,  תומאס אנדרס ,  בהיכל התרבות .  אייל דץ ,  לעומת זאת ,  ראה את ההופעה הגרועה בחייו
אחרי לא מעט שנים בישראל ,  כאשר נדמה לך שהצלחת סוף סוף ללמוד דבר אחד או שניים על הטעם של הישראלי הממוצע ,  באה המציאות ומתנפצת לך בפנים פעם אחר פעם .  אתה מביט על טבלת הרייטינג השבועית ורואה שכמעט 30 אחוזים מהעם צופים בסדרה כמו  " החיים זה לא הכול "  ולא מבין מי האנשים האלה .  אתה קורא את סקר TGI ולומד שהעיתון  " ישראל פוסט "  רשם התחזקות משמעותית ,  ומסתבר שלא רק בקרב קופאיות מam:pm- .  אתה קולט איזה סקר צרכנות ענק בעיתון דה מרקר שממנו עולה שהפיצה האהובה על הישראלים היא העוגה המוזרה של  " פיצה האט ".  חבר מספר לך שאזלו כמעט כל הכרטיסים להופעה של תומאס אנדרס מ"מודרן טוקינג "  בהיכל התרבות בתל אביב ואתה מחליט לצאת ולפתור את התעלומה :  מי הולך להופעה של מישהו שאפילו בשנות השמונים הארורות נחשב למוקצה ?  אתה נכנס להיכל ומגלה מי הקהל שמגיע בהמוניו לראות זמר שחב את הקריירה שלו לנפלאות הפלייבק :
 רוסים .
 היכל התרבות היה מפוצץ ברוסים .  הילד הרוסי שאף אחד לא ממש התייחס אליו כל תקופת היסודי  ( אלא אם כן היית צריך שהוא יתקן לך את המחשב )  ,  הנערה הרוסייה שאליה דווקא כן התייחסו  ( אבל רק בגלל שמועות זדוניות )  ,  הקצין רוסי ביחידה שתמיד עבד הכי קשה  ( אבל לנצח נגזר עליו להישאר בדרגת סרן )  ,  השכן הרוסי עם המרצדס  (  שהוא בטח מאפיונר )  והבלונדינית הלוהטת לצדו  ( כמה הוא שילם לה כדי שתתחתן איתו ?  )  .  כולם היו שם .  טוב ,  הם לא באמת היו שם .  תחושת הזרות שתקפה אותי ,  ההרגשה שאני לא חלק מהחגיגה  ( וזו היתה חגיגה )  גרמה לתודעה שלי לעבור אוטומטית למנגנון מצוקה ולשלוף תחמושת מארסנל הסטיגמות המבישות שאני נושא עימי לשעת חירום .
 ניסן שור ,  מומחה לפופ ומחבר הספר  " לרקוד עם דמעות בעיניים ",  הסביר לי שהמשיכה של הקהל הרוסי לסוג המוזיקה המכונה  " יורופופ "  לא נובעת חלילה מטעם גרוע ,  זה הכול עניין של פערים .  מאז נפילת מסך הברזל לפני למעלה מעשרים שנה והצטרפותה של ברית המועצות למערב ,  נמצאים הרוסים במירוץ מתמיד להדביק את הפער התרבותי .  את הרכבת הם איחרו ונתקעו לרוע מזלם בתחנה שהפסקול שלה מורכב משירים כמו Cheri ,  Cheri Lady ו- Brother Louie .
 הקהל עצמו היה מדהים .  ההופעה עצמה היתה סיוט ,  אם יורשה לי להיות עדין .  מול קהל של ישראלים מלידה ,  ספק אם תומאס אנדרס היה שורד רבע שעה .  האיש חופר ברמות שטרם נחשפתי אליהם במסגרת מופע פופ .  לפני כל שיר בא סיפור שמספר את הסיפור של הסיפור שמאחורי השיר .  הביצוע של השירים היה מביך ,  אבל עושה רושם שהקהל עצמו נהנה .  כמעט כל שבע דקות בממוצע ניגשת צופה ומעניקה לאנדרס זר פרחים או מתנה אחרת וכמעט כל שבע דקות אנדרס עוטה על עצמו מבוכה מזויפת .  לפחות על השטיק של לנסות לדבר עברית עם הקהל ,  אלמנט חובה בהופעות של אמנים מחו"ל בישראל ,  אנדרס ויתר .  אולי עדכנו אותו שרוסית תהיה רעיון טוב יותר .
 בסוף ההופעה לא יכולתי שלא לחוש תחושת אשמה .  החברה הישראלית מעולם לא חיבקה את העלייה הרוסית בניסיון לקחת ממנה את הדברים הטובים ובעצם הותירה אותה לבדה ,  בלופ האינסופי של ערוץ 9 ,  וסטי ומוזיקת טראש מהאייטיז .  עשרים שנה לאחר העלייה והמצב כמעט ולא השתנה :  זה הם ואנחנו .  וכמו בכל מקרה עצוב של היבדלות תרבותית ,  יש כמובן מי שגוזר מכך קופון :  תומאס אנדרס ,  אביגדור ליברמן והסניף של טיב טעם מעבר לכביש של היכל התרבות .
 
הרוסים עליו
הקהל הרוסי התמוגג מהביקור של יוצא דיבור חדיש ,  תומאס אנדרס ,  בהיכל התרבות .  אייל דץ ,  לעומת זאת ,  ראה את ההופעה הגרועה בחייו

