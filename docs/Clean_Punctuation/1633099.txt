אנס את בת זוגו לשעבר ונשלח ל-7 שנים בכלא
תושב נהריה ניצל מפגש עם בת זוגו לשעבר כדי לאנוס אותה בדירתו .  השופטים שלחו אותו לכלא וציינו : " זה מעורר סלידה .  יש להעניש בחומרה עברייני מין "
 בית המשפט המחוזי בחיפה גזר היום  ( ראשון )  שבע שנות מאסר בפועל ושנת מאסר על תנאי על תושב נהריה בן 27 ,  שהורשע באונס ,  ניסיון אינוס ומעשה מגונה בבת זוגו לשעבר .  המקרה אירע לפני כשנה ,  כשהמתלוננת הגיעה עם הנאשם לדירה ששכר בעיר נהריה ,  על מנת לסייע לו בניקיונה ובסידורה ,  לקראת ביקורה העתידי של בתם המשותפת בדירה .  
כשהמתלוננת סיימה לנקות ולסדר את הדירה ,  כפה הנאשם את עצמו עליה ומשך אותה אליו בידיה בכוח והצמידה לקיר .  בהמשך ,  הנאשם הריח את המתלוננת ונשא אותה לחדר השינה .  שם הוא השכיב אותה על המיטה כשהוא אוחז בידיה מעל ראשה ולמרות צעקותיה ותחינותיה כי יחדל ממעשיו ,  ביצע בה הנאשם את העבירות שיוחסו לו .  
הרכב השופטים שכלל את אב בית הדין יוסף אלרון ,  דיאנה סלע ומנחם רניאל ,  ציין בגזר הדין כי  " בתי המשפט שבים לא אחת ומציינים את תחושת הסלידה העמוקה שיש בביצוע עבירות מין ועל החומרה שיש להעניש את מבצעיהם .  הנאשם ניצל את רצונה הטוב של בת זוגו לשעבר לבוא לדירה אותה שכר ,  שילדתם המשותפת אמורה היתה לשהות בה מעת לעת וכל רצונה היה להכין את המקום ולסדרו על מנת להנעים את שהותה של בתם במקום ". 
עוד ציינו השופטים כי  " הנאשם ניצל את ההזדמנות שנקרתה על דרכו על מנת לתקוף אותה מינית ,  זאת לשם סיפוק צרכיו המיניים המיידיים ותוך התעלמות מוחלטת מרצונה ומכבודה .  הנאשם לא הודה במעשים המיוחסים לו ולמעשה ,  אילץ את המתלוננת להתייצב על דוכן העדים ולספר את סיפור המעשה מראשיתו על כל הקושי הכרוך בכך ולעמוד לחקירה נגדית על כך .  המתלוננת תיארה בפני הרכב השופטים מאבק פיזי של ממש תוך שהיא שבה ופונה אליו כי יחדל ממעשיו ואולם הנאשם עשה כל שביכולתו על מנת לגבור עליה ". 

אנס את בת זוגו לשעבר ונשלח ל-7 שנים בכלא
תושב נהריה ניצל מפגש עם בת זוגו לשעבר כדי לאנוס אותה בדירתו .  השופטים שלחו אותו לכלא וציינו : " זה מעורר סלידה .  יש להעניש בחומרה עברייני מין "
 
