 " עושים רווח פוליטי על הגב של סכנין "
 ראש עיריית סכנין מאזן גנאים דוחה את האשמות לפיהן העירייה מימנה את הפגנות יום האדמה ,  בה הונפו תמונותיהם של נסראללה ומורנייה . " הפגנה עם 60 אלף איש ,  שבה לא זרקו אבנים ולא נשפך דם ,  היא הישג ".  בימין דורשים לחקור את מעורבותו של גנאים
 ( צילום :  רויטרס ,  עריכת וידאו :  לירז ליבנה ) 
ראש עיריית סכנין ,  מאזן גנאים ,  דוחה היום  ( רביעי )  את האשמות מצד חברי כנסת בימין על תמיכה כספית של העירייה בהפגנת יום האדמה אתמול ,  הפגנה בה הונפו תמונותיהם של חסן נסראללה ועימאד מורנייה .  גנאים אמר לוואלה !  חדשות כי  " עיריית סכנין לא מימנה ולו באגורה אחת את העצרת שהתקיימה אתמול בעיר .  אם היו 60 אלף בני אדם בעצרת שלא חסמו כבישים ,  לא זרקו אבנים ולא נשפך פה דם  צריך לראות בכך הישג .  אם היו בודדים שעשו מה שעשו ,  אנחנו מבהירים שזה לא מקובל עלינו ובקרוב תצא הודעה משותפת בנושא מטעם עיריית סכנין .  בעצרת השתתפו 60 אלף איש ,  בעוד שבסכנין מתגוררים 27 אלף איש .  איני יודע מי שלח אותם ". 
דבריו של גנאים הגיעו לאחר שחבר הכנסת אלכס מילר  ( ישראל ביתנו )  ,  מיוזמי  " חוק הנכבה "  שלח היום מכתב לשר הפנים אלי ישי בו הוא דורש לבדוק את מעורבותו של גנאים ב"מימון ובארגון "  ההפגנה מתקציב הרשות המקומית .  במכתב קרא מילר גם להטיל סנקציות אישיות כנגדו וכנגד עיריית סכנין .
" לא ייתכן ששנה אחר שנה ישמש שטחה ותקציבה של העיר סכנין כר נוח למופעי שנאה ושטנה כנגד מדינת ישראל ",  כתב ח"כ מילר במכתבו . " המצב רק מחריף עם הזמן ,  אם כבר התרגלנו להנפת דגלי אש"ף ,  בשנים האחרונות אנחנו מתמודדים עם קריאות לתמיכה בטרור ובשאהידים ואתמול אף 'זכינו' לראות את תמונותיהם של הארכי-טרוריסטים מורנייה ונסראללה מונפות על אדמת ישראל ,  בהפגנה שככל הנראה מומנה לפחות בחלקה מקופת המדינה .  זה אבסורד ,  שלא לומר טמטום ",  הוסיף מילר .
 בתגובה לדבריו של ח"כ מילר אמר גנאים כי  " עדיין לא יודעים מתי יתקיימו הבחירות לכנסת ולכן ,  אם חבר הכנסת אלכס מילר מחפש לעשות רווח פוליטי - שלא יעשה את זה על גבה של סכנין ",  הוסיף גנאים . " שלא יחגוג על גב העירייה ולא על גב תושבי סכנין .  צר לי שיש חברי כנסת שרואים בעיר סכנין טרף קל ,  פעם אחר פעם ". 
אתמול ציינו ערביי ישראל והציבור הפלסטיני את יום האדמה ה-34 בהפגנות ועצרות ברחבי הארץ והשטחים הפלסטינים .  בעצרת המרכזית בסכנין השתתפו עשרת אלפים מפגינים ,  וכמה מהם אף נשאו תמונות של מזכ"ל חיזבאללה חסן נסראללה ושל עימאד מורנייה ,  קצין המבצעים של הארגון שחוסל כמעט לפני שנתיים .
 לפני כשבועיים אישרה הכנסת בקריאה ראשונה את הצעת  " חוק הנכבה "  של ח"כ מילר העוסקת בדיוק בנושא זה .  לפי ההצעה ,  תוטל סנקציה כלכלית על כל גוף או מוסד המתוקצב על ידי המדינה שיפעל לשלילת קיומה של מדינת ישראל כמדינה יהודית ודמוקרטית ,  יציין את יום העצמאות כיום אבל ,  יתמוך במאבק מזוין או בטרור כנגדה ,  יסית לגזענות או יפגע בכבוד דגל המדינה וסמל המדינה .  על פי הצעת החוק ,  הסנקציה הכלכלית תהיה קנס בגובה עד פי עשר מהסכום שהוצא לצורך מימון פעילות זו .  כמו כן ,  קנס כפול יוטל על מי שיפר את החוק בפעם השנייה בתוך שלוש שנים .
 עדכון ראשון 11:42 

" עושים רווח פוליטי על הגב של סכנין "
 ראש עיריית סכנין מאזן גנאים דוחה את האשמות לפיהן העירייה מימנה את הפגנות יום האדמה ,  בה הונפו תמונותיהם של נסראללה ומורנייה . " הפגנה עם 60 אלף איש ,  שבה לא זרקו אבנים ולא נשפך דם ,  היא הישג ".  בימין דורשים לחקור את מעורבותו של גנאים

