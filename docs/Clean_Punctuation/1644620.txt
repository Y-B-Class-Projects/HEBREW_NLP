יצאנו לאור
אין תלונות על התחקיר של  " המקור "  בדבר החשדות לכאורה נגד המשורר יצחק לאור אך השאלה הקשה היא איך הפכנו לחברה שמעדיפה טוקבקים ותחקירי טלוויזיה על פני חקירה של הרשויות .  עינב שיף מוטרד סדרתי
ראשית ,  חובה לכתוב את זה :  תחקיר  " המקור ",  ששודר אמש  ( רביעי )  בערוץ 10 ,  אודות ההאשמות לפיהן המשורר יצחק לאור הטריד לא מעט נשים בשלושת העשורים האחרונים היה מצוין .  הוא לא התחבא מאחורי שמועות וצילומי ארכיון אלא הלך אישה אחר אישה ,  מקום עבודה אחר מקום עבודה ,  בדק ,  שאל את עצמו  ( בצורה מעט מגוחכת אמנם ,  עם  " הדיאלוג במשרד "  של רביב דרוקר ונסלי ברדה )  וסיפק תשובות הוגנות שנראות כמו האופן האידיאלי שבו מערכת תחקירים  ( פוסט פסק הדין נגד  " עובדה "  בתיק סרן ר' )  אמורה לעבוד .   לא בכל יום מוקדש תחקיר שכזה נגד אושיית תרבות מהדרג של יצחק לאור ,  לא כוכב רוק להמונים ואפילו לא אישיות טלוויזיונית בכירה ,  אבל בהחלט אדם שבחוגים ספציפיים הוא פיגורה :  פיגורה שמשלבת אינטלקט רחב ,  יכולות ביטוי וכלי ביטוי רבי השפעה כדי להשמיע דרכם את דברו .  או ,  במילים אחרות ,  פיגורה עם כוח כלשהו במרחבים בהם היא פועלת .  רק מדיום אחד הצליח לבטל את הכוח הזה והוא האינטרנט ,  שאלמלא קיומו סביר להניח שהסיפור הזה  שכל כך הרעיש עד שלא ברור כיצד הצליח לא להתפרסם עד כה  פשוט היה נעלם ונקבר אלמלא פורסם קודם כל במקומות שונים ברשת באופן חלקי .   זוהי לא סיבה לאופטימיות :  האחריות של  " המקור "  הצליחה לקחת האשמות אנונימיות ,  שבסינון טוקבקים בסיסי כפי שיש בכל אתר אינטרנט מסודר לא היו עולות לעולם לאוויר ,  ולהפוך אותו לסיפור שנראה לפחות כעומד בכללי האתיקה .  אלא שאנחנו חיים בעידן שבו באמצעות אותה רשת אינטרנט ,  גוף רבני בעל שם  אך ללא האחריות שאליה מחויבת  " המקור "   מטנף שם של קולגה .  הסכנה היא שהחופש שמאפשר לנפגעי טראומה לשחרר את הלחץ עלול להפוך לצונאמי בחסות גופים נעדרי הרגישות כמו זו ש"המקור "  נהג בה הפעם .  אם מצרפים לכך את הרצון של כלי התקשורת להתגבר על הבושה שנגרמה להם בשל שלל פרשות ה"ידענו ושתקנו "  נוסח משה קצב ומוני פנאן  ( שגם בתחקיר אודותיו , " המקור "  עשתה עבודה מצוינת )  ,  יתכן שאנחנו בפתחה של עונת ציד שיריית הפתיחה שלה הוא הטוקבק .
 ובכל זאת ,  בין אם לאור אשם או לא  ( מה שרק בית המשפט צריך להחליט ,  יהיה התחקיר מצוין ככל שיהיה )  ,  ייתכן גם שהשבוע האחרון הוא סוף עידן הגורואים ,  מימין ומשמאל ,  בקרב גלויי הראש ובקרב חובשי הכיפות .  כשאחת המאשימות טענה שהפגיעה בלאור מתעצמת נוכח דמותו הציבורית כהומניסט מהצד השמאלי ,  קשה שלא לגחך על גאוותה של החברה הליברלית בספקנות הטבועה בה .  הטענה שלאור לכאורה לא היה  " נאה דורש נאה מקיים "  היא מגוחכת כמו הטענה שבחברה הדתית אין סמים .  שכן משחר ההיסטוריה ,  היצר הוא המקום שבו האידיאולוגיה מתכופפת ונעלמת .  הצורך באנונימיות של הרשת כדי לגלגל את כדור השלג מוכיח שהחברה החילונית נגועה באותה פרימיטיביות בעטיה נהוג לגחך על הציבור ה"לא נאור ".  במובן הזה , " המקור "  לא רק האשימה את לאור אלא את החברה הליברלית כולה .   אך המסקנה העצובה ביותר מהתוכנית אמש היא שהאמון במערכת אכיפת החוק קרס לכל רוחבה של החברה הישראלית ,  מחוף לחוף .  אם ניתן היה לטעון כלפי החברה הדתית בפרשת הרב מרדכי אלון שהיא נוהגת על פי מערכת חוקים מקבילה ממילא ,  שבראשה ניצב הצו המוסרי של האל ,  מה תאמר החברה החילונית ששלטון החוק הוא נר לרגליה ?  כיצד אמור לאור להתחיל ולנסות לטהר את שמו באופן מעשי ,  אם הגוף הריבוני מושלך הצידה לטובת הודעות אנונימיות ולאחר מכן מומר בתחקיר של תוכנית טלוויזיה ?  מה שווה המשפט  " בחזקת חף מפשע עד שלא יוכח אחרת ",  אם נטל ההוכחה נקטע לטובת כתבה על עמרי כספי ?  ומעל לכל ,  מדוע המשטרה שאמורה להגן היא גוף כל כך מאיים שנשים שהוטרדו מינית מעדיפות להצטלם לתחקיר טלוויזיה  לעתים אפילו בלי הצללה ובלי עיוות קול  במקום להגיש תלונה בתחנה הקרובה למקום מגוריהם ?   
" המקור "  לא סיפקה ולא היתה צריכה לספק תשובות לשאלות אלו וגם אותם חוגים ש"סערו "  בעקבות פרשת לאור ימשיכו לטעון טיעונים בשם שלטון החוק .  אבל בינתיים בסלון כלשהו בישראל ,  בשקט ,  יושבים אנשים שקטים בחיים שקטים ומבינים שמעולם הם לא היו לבד כל כך .
 
יצאנו לאור
אין תלונות על התחקיר של  " המקור "  בדבר החשדות לכאורה נגד המשורר יצחק לאור אך השאלה הקשה היא איך הפכנו לחברה שמעדיפה טוקבקים ותחקירי טלוויזיה על פני חקירה של הרשויות .  עינב שיף מוטרד סדרתי

