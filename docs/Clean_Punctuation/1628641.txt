דבש מלכות 
" הכל דבש ",  גם בעונתה השנייה ולמרות כל הצרות ,  היא סדרת דרמה משובחת ומדויקת שמצד אחד קורעת את הלב ומהצד השני קורעת מצחוק .  פז חסדאי מגשש
עצם העובדה שיעל פוליאקוב הצליחה ליצור את העונה השנייה של  " הכל דבש "  היא סוג של נס טלוויזיוני .  נדמה היה שעם מותם של פולי ,  כוכב הסדרה ,  ושוש עטרי ,  ההברקה הליהוקית ,  הסדרה איבדה את מרכיביה העיקריים ,  את האבא והאמא של המשפחה המיוחדת שעלילותיה הרכיבו את העונה הראשונה המשובחת .  הפתרון הראשון היה בהצבת האם האמיתית של המשפחה ,  שוש פוליאקוב ,  בתפקיד עצמה ,  ונדמה שבאופן מפתיע ולא מפתיע - שוש מגלמת את עצמה לא פחות טוב מאשר עשתה זאת עטרי ,  בתפקיד מרגש ואותנטי ,  ובינתיים הבחירה הכל כך טבעית בה מסתמנת כתגלית העונה ,  וכהברקה נוספת של התוכנית .  
אך פה לא הסתיימו הבעיות של פוליאקוב .  כשנדמה היה שהמתח שבין יעל לפולי היווה את הבסיס העיקרי לסדרה בעונתה הראשונה ,  ניתן היה להסיק כי היעדרו של הכוכב הדומיננטי יערערו את היסודות שעליהם היא נבנתה .  אבל הפרק הראשון של העונה השנייה הוכיח שהבסיס של  " הכל דבש "  הוא חזק הרבה יותר ,  ושיכולותיה של יעל לשקף את המציאות הטלטלה של משפחת פוליאקוב ממשיכות להיות מרשימות .
 אי אפשר להתעלם מהמרכיב הרכילותי שקיים בתוכנית ,  שמהווה חלק נכבד מסוד הצלחתה .  כזכור ,  העונה הראשונה הורכבה בעיקר מההתעסקות בחיי המשפחה אחרי נפילת הגששים ,  ובניסיונו של פולי להתמודד עם המציאות החדשה .  הרי לו היה מדובר באדם מן היישוב שמאבד את עבודתו ,  ספק אם זה היה מצליח לעורר איזשהו רגש או לייצר עניין ,  אך כשמדובר בהצצה נדירה לחייו של כוכב תרבות מקומי ,  זה בהחלט מסקרן .  חמור מכך ,  היו אף שהאשימו את פוליאקוב הצעירה בשימוש ציני של המוות של אביה ,  כשעיקר הביקורת הייתה על הבחירה שלה להשתמש בהלווייתו כמעין אלמנט סנסציוני בניסיונה לשווק את הסדרה .  אך מה היה עליה לעשות ?  הלא מלכתחילה הסדרה התבססה על חיי משפחתה ,  ולאחר שזו הביעה את הסכמתה להיחשף  הרי שהמוות הוא אירוע מרכזי בקורותיה וחלק בלתי נפרד מהתפתחותה .
 וכך כל מי שהטיל ספק ,  קיבל אמש הוכחה נוספת ש"הכל דבש "  מספקת לצופה הרבה מעבר למציצנות הבנאלית לחייה של משפחה ציבורית .  מדובר בסדרת דרמה משובחת ומדויקת ,  מצחיקה וקורעת לב בו זמנית ,  ובסופו של דבר הפשטות הדרמטית שמייצרת המשפחה  גם היא מורכבת מידוענים - מצליחה לגעת בכל אחד מאיתנו .  
יש בסדרה שילוב אופטימלי של ריאליזם עם בדיון ,  שהתבטא אמש בצורה מובהקת במהלך הסצינות מהשבעה בבית המשפחה :  קשה היה להחליט אם הן אכן בוימו עבור הסדרה ,  או שמא תועדו במצלמה נסתרת בזמן אמת .  למעשה ,  סצינות השבעה שיקפו במדויק את הבנאליות של עולם הסלבריטאים .  אומנם על השולחן המרכזי התגודדה שורה ארוכה של מפורסמים ,  אך בכל הנוגע לשבעה  אחת מהסיטואציות המורכבות והטעונות בחייו של כל יהודי  מתברר שגם הסלבריטאים נוהגים כאחד האדם ,  וגם ביניהם קיימים הטיפוסים שמוכרים לכל אחד מאיתנו  הניג'סים ,  הטרחנים ,  חסרי הטאקט ,  הרכלנים ,  ושאר המעיקים שבאים רק לחטוף איזה בורקס קטן ,  ומסרבים ללכת הביתה .
 אך נדמה שהבשורה הכי משמחת שמגיעה מ"הכל דבש "  היא החיים החדשים שקיבלו הגששים .  שייקה ,  פולי וגברי זוכים לסיבוב נוסף בפריים טיים ,  המקום שכל כך הולם אותם ,  אך הפעם מזווית מעט שונה .  מעריציהם הנאמנים חייכו אמש בעצב כשראו את שייקה וגברי בשבעה של פולי ,  ונזכרו שהשלישייה האלמותית הזאת אחראית על סצינת השבעה הכי קלאסית בתולדות הקולנוע הישראלי ,  מ"שלאגר "  המיתולוגי .  אין פלא שבקטע שחתם את הפרק ,  כשהמשפחה צפתה במערכון  " פלפילו ",  גם אנחנו ,  כמו שאר משפחת בני משפחת פוליאקוב ,  לא ידענו אם לצחוק או לבכות .
 
דבש מלכות 
" הכל דבש ",  גם בעונתה השנייה ולמרות כל הצרות ,  היא סדרת דרמה משובחת ומדויקת שמצד אחד קורעת את הלב ומהצד השני קורעת מצחוק .  פז חסדאי מגשש

