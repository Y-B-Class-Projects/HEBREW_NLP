2011 - סוף הסאגה :  עם יציאת הסרט האחרון בסדרת  " הארי פוטר "  מחפשת התעשייה את היורש הבא
הקוסם הצעיר ,  שגאל את העולם מוולדרמורט ,  גם פירנס בדרך תעשיית קולנוע שלמה בבריטניה ■ אחרי שמונה סרטים ויותר מ-5 מיליארד דולר ממכירות כרטיסים ,  תוהים אלפי מאפרים ,  תפאורנים ,  צלמים ואנשי אפקטים מאיפה יגיע הקסם הבא
זה לקח שבעה ספרים ,  שמונה סרטים ,  יותר מ-5 מיליארד דולר במכירות כרטיסים ברחבי העולם וילד יתום אחד ,  אך ההרפתקה ששמה  " הארי פוטר "  תגיע סוף סוף לסיומה בקיץ 2011 - עם יציאתו לאקרנים של חלקו השני של  " הארי פוטר ואוצרות המוות ".  עם הכנסות של קרוב למיליארד דולר עד כה ברחבי העולם לחלקו הראשון של הפרק הסופי בסדרה ,  חלקו האחרון צפוי לשבור אפילו יותר קופות ולאפשר לאולפני וורנר ברדרס ,  למחברת ג'יי.קיי רולינג ולכלכלת בריטניה לגזור קופון נאה .  עם זאת ,  לא הכל ורוד בממלכת הוגוורטס .  עם סיומה של סדרת הסרטים בת העשור על הקוסם הצעיר ומאבקו בכוחות הרשע ,  מגיע לסיומו גם פרק רווחי במיוחד בתולדות הקולנוע הבריטי .  הוא סיפק במשך השנים תעסוקה לאלפי מאפרים ,  תפאורנים ,  צלמים ,  פעלולנים ואנשי אפקטים מיוחדים ,  שלא להזכיר כל שחקן שנולד עם מבטא בריטי .  הוא גם הביא תיירים למדינה ותרם מאות מיליוני דולרים לכלכלתה .  הארי פוטר לא רק גאל את העולם מוולדרמורט ,  הוא גם ברא בדרך תעשייה שלמה במו ידיו וקירב את בריטניה - שהיתה ידועה עד בואו בעיקר כמולדתם של סרטים חברתיים ריאליסטיים וקודרים מבית מדרשם של במאים כמו קן לואץ' ומייק לי - להוליווד .  בכל סרט הועסקו 4,000-3,000 איש ובכל סרט הושקעו 200-250 מיליון דולר .  השאלה הגדולה שמרחפת מעל ראשיהם של יוצרי הקולנוע בבריטניה היא מה צופנים לתעשייה הימים שאחרי היתום עם צלקת הברק :  האם ההצלחה של השנים האחרונות תימשך גם בלי הקטר שהניע אותה ?  סרט הארי פוטר הראשון , " הארי פוטר ואבן החכמים ",  יצא לאקרנים ב-2001 .  זכויות ההסרטה של הספר הראשון בסדרת הספרים ,  שנהפכה בהמשך לאחת המצליחות בהיסטוריה ,  נרכשו ב-1997 על ידי המפיק הבריטי דיוויד היימן ,  מייסד חברת ההפקות היידיי פילמס - שהפיקה לפני הארי פוטר רק סרט אחד באורך מלא ,  ravenous ,  מותחן אימה בכיכובו של גאי פירס .  היימן גילה את ספרה של האלמונית דאז ג'יי.קיי רולינג ,  שעוד היה רחוק מלהיות הצלחה מסחרית ,  הודות למזכירה שקראה אותו והעבירה את העותק אליו .  ב-1999 כבר מכרה רולינג את זכויות ההסרטה לארבעת ספרי הארי פוטר הראשונים לאולפני וורנר ברדרס תמורת מיליון ליש"ט .  התנאי שלה היה כזה :  כל השחקנים צריכים להיות בריטים ,  או לכל הפחות אירים ,  במקרה של ריצ'רד האריס ששיחק את דמבלדור .  כשהגיעה השעה לבחור אתר צילומים ל"הארי פוטר ואבן החכמים "  ביקשו בכירים בתעשיית הקולנוע הבריטית שהסרט יצולם בבריטניה .  כמיקום אפשרי הם הציעו את אולפני ליווסדן ,  מפעל לשעבר של רולס רויס בווטפורד שהומר לאולפני צילומים ,  צפון-מערבית ללונדון ,  ואחד המקומות היחידים בבריטניה שבהם אפשר היה לצלם הפקות גדולות ועתירות תקציב . " גולדן איי ",  הסרט ה-17 בסדרת ג'יימס בונד ,  הופק באולפנים אלה ,  כמו גם הסרט  " סליפי הולו "  וחלק מ"מלחמת הכוכבים :  אימת הפאנטום ".  המעריצים צעדו בעקבות הארי ,  רון והרמיוני  " הארי פוטר ואבן החכמים "  נהפך ללהיט ענק וגרף הכנסות של 947.7 מיליון דולר ברחבי העולם ,  שהפכו אותו לסרט השני המצליח ביותר בהיסטוריה נכון ל-2001 ולסרט המצליח של השנה .  או כפי שניסח זאת סטיבן שפילברג ,  שאמור היה לביים את הסרט : " זאת היתה הצלחה בטוחה ,  כמו לירות בברווזים בתוך חבית ,  כמו למשוך מיליארד דולר ולהפקיד אותם בחשבון הבנק האישי שלך ".  אולפני ליווסדן זכו לארח גם את שאר סרטי הארי פוטר ,  שגרפו עד היום הכנסות של קרוב ל-6 מיליארד דולר ממכירות כרטיסים בלבד ,  והודות להצלחתם של הסרטים אירחו גם את הפקת  " האביר האפל ",  מסדרת סרטי באטמן ,  של הבמאי הבריטי כריסטופר נולאן ,  הסרט השלישי המצליח בהיסטוריה נכון ל-2010 .  היידיי פילמס הפיקה גם היא את שאר סרטי הארי פוטר והתרחבה לשוברי קופות אחרים ,  כמו  " אני אגדה "  של פרנסיס לורנס ו"יס מן "  של פייטון ריד .  אפילו התיירות לבריטניה זינקה בעקבות הסרטים :  המעריצים הנלהבים רצו לראות את האתרים שבהם צעדו הארי ,  רון והרמיוני .  אף על פי שסרטי הארי פוטר הופקו על ידי אולפנים אמריקאיים ,  שגרפו את רוב ההכנסות ,  ההשלכה הכלכלית שלהם על תעשיית הקולנוע הבריטית היתה עצומה .  בפועל ,  הסרטים בראו כמעט מאפס את תעשיית האפקטים המיוחדים בבריטניה . " התחלה ",  סרט נוסף של כריסטופר נולאן בהפקת וורנר ברדרס ,  אחד הלהיטים הגדולים של 2010 וסרט עמוס אפקטים במיוחד ,  צולם גם הוא בחלקו בבריטניה .  דאבל נגטיב ,  חברת אפקטים מיוחדים ואנימציה ממוחשבת שנוסדה בסוהו של לונדון ב-1998 עם 30 עובדים בלבד ,  נהפכה ,  הודות לסרטי הארי פוטר ,  לגדולה ביותר בתחומה באירופה ,  עם יותר מ-750 עובדים ,  משרדים ברחבי העולם וניסיון בסרטים כמו  " שרלוק הולמס ",   " קיק אס ",   " מלאכים ושדים "  ו"סקוט פילגרים נגד העולם ".   " סדרת הארי פוטר והתמיכה של אולפני וורנר ברדרס היו אבני היסוד שעליהן נבנו תעשיית האפקטים המיוחדים בבריטניה ",  אמר בחודש שעבר מנכ"ל דאבל נגטיב ,  אלכס הופ ,  לעיתון הבריטי  " אינדיפנדנט ".   " במשך עשר שנים עבדו חברות בריטיות על סרטי הסדרה ,  ובריטניה נהפכה למובילה עולמית באפקטים מיוחדים ".  אדריאן ווטון ,  מנכ"ל פילם לונדון ,  סוכנות שפועלת בתמיכת קרנות ממשלתיות לקידום הפקות קולנוע וטלוויזיה בבירה הבריטית ,  הסכים עם דבריו של הופ ואמר ל"אינדיפנדנט "  כי  " להארי פוטר היתה השפעה עצומה על תעשיית הסרטים הבריטית .  המוני אנשים הועסקו במשך יותר מעשור בעבודה על סרטים ,  הסדרה סיפקה לוורנר סיבות להביא הפקות נוספות לבריטניה ,  כמו 'צ'רלי וממלכת השוקולד' וגם קידמה את תעשיית הקולנוע הבריטית ומשכה אולפנים אחרים למדינה ".  ב-2006 לבדה עלו ההשקעות בסרטים בבריטניה ב-48% ,  ל-1.6 מיליארד דולר ,  הודות ל"הארי פוטר ומסדר עוף החול ",  הסרט החמישי בסדרה ,  והפקות הוליוודיות כמו  " זהות אבודה "  ו"מצפן הזהב "  שצולמו במדינה .  היתרון הגדול הוא האנשים וורנר ברדרס נהפכו לפטרונים בולטים במיוחד של תעשיית הקולנוע הבריטית .  האולפנים האמריקאיים השקיעו 2 מיליארד ליש"ט  ( 3 מיליארד דולר )  בסרטים בריטיים בעשור האחרון ,  ונחשבים למשקיע הזר הגדול והחשוב ביותר של התעשייה המקומית .  במארס הודיעו האולפנים כי ירכשו את אולפני ליווסדן תמורת 100 מיליון ליש"ט  ( 155 מיליון דולר )  ,  עסקה שתהפוך את וורנר ברדרס לאולפן ההוליוודי הראשון שמחזיק באולפנים גם באירופה מאז שנות ה-40 .  וורנר הודיעו כי ישפצו וירחיבו את המתקנים הקיימים בליווסדן ,  ובכך יגבירו את יכולתם לספק שירותים כמו אפקטים מיוחדים ,  אנימציה ממוחשבת ועריכה ,  כמו גם צילומי חוץ .  העסקה גם הבטיחה את עתידם של אולפני ליווסדן לאחר סיום הפקת סרטי הארי פוטר .  עסקת וורנר-ליווסדן עוררה אופטימיות רבה בקרב אנשי הקולנוע בבריטניה ,  שבמשך שנים המתינו בדריכות לסיומה של סאגת הארי פוטר והביעו חשש מאי הוודאות שתבוא אחריה .  סרטים מסוגו של  " עוד שנה ",  סרטו האחרון והצנוע של מייק לי ,  אינם דורשים אפקטים מיוחדים ,  אנימציה ממוחשבת ,  פעלולים או תפאורות מורכבות .  העסקה היתה כה חשובה ,  עד ששר התרבות הבריטי ג'רמי האנט טס ללוס אנג'לס כדי לעקוב אחר התקדמותה ולוודא שהכל מתנהל כשורה .  ראש ממשלת בריטניה דיוויד קמרון התערב גם הוא בסוגיה ואמר החודש כי עתידו של הקולנוע הבריטי טמון בהפקות הוליוודיות עטורות תקציב ,  שגורפות מיליוני דולרים ברחבי העולם .  קמרון אף קרא ליוצרי הקולנוע בבריטניה  " לעשות יותר סרטים כמו הארי פוטר ".   " אנחנו צריכים לעשות סרטים שאנשים רוצים לראות וסרטים שיסייעו לאחרים ויעודדו אנשים לבוא ולבקר בבריטניה ",  אמר קמרון .  קמרון אמר את הדברים על רקע סערה ציבורית שהתעוררה בבריטניה בעקבות החלטתה של הממשלה לבטל את מועצת הקולנוע הבריטית ,  שהזרימה מדי שנה 160 מיליון ליש"ט לסרטים בריטיים וסייעה בפיתוח הקריירות של יוצרים כמו מייק לי ושיין מדואוז .  ביטולה של מועצת הקולנוע ,  תוצאה ישירה של מדיניות הצנע שממשלתו של קמרון נאלצה לנקוט בעקבות המשבר הכלכלי העולמי והגירעונות התופחים של בריטניה ,  אמנם עשויה לפגוע בסרטים כמו  " עוד שנה ",  אך לא בשוברי הקופות של השנה הבאה .  בתשעת החודשים הראשונים של 2010 הסתכמה ההשקעה הזרה בסרטים בריטיים ב-780 מיליון דולר - הסכום השני בגודלו אי פעם - לעומת 788 מיליון דולר בתקופה המקבילה ב-2009 .  בין הסרטים שהצטלמו בשנה האחרונה בבריטניה : " קפטן אמריקה ",  הפרק הרביעי בסדרת שודדי הקריביים , " x men :  first class "  ושני סרטי הארי פוטר האחרונים ,  שצולמו במקביל בשנה שעברה . " לא רק שהאמריקאים אוהבים להגיע לכאן ,  כעת הם יודעים שהם יכולים להשתמש באנשים שלנו .  התחום הכי חזק שלנו הוא ,  למעשה ,  היכולת האנושית שלנו - בוני התפאורה והמעצבים ,  למשל ,  שהמפיקים האמריקאים יודעים שתמיד יהיו זמינים בעת צורך ",  אמר אנדרו סמית' ,  מנהל קשרי החוץ באולפני פיינווד שפרטון הבריטיים ,  ל"גרדיאן "  בספטמבר .  ב-15 ביולי 2011 ,  13 שנה לאחר יציאתו לאור של הספר הראשון בסדרת הארי פוטר ,  ארבע שנים לאחר יציאתו של הספר האחרון וכמעט עשר שנים לאחר יציאתו לאקרנים של הסרט הראשון ,  תגיע סדרת הארי פוטר לסיומה עם יציאת החלק השני של  " הארי פוטר ואוצרות המוות ".  אף על פי שעבור צופי הקולנוע נותרה פחות משנה עד לסיומה הרשמי של הסדרה ,  הארי פוטר הוא כבר נחלת העבר עבור אנשי המקצוע ,  שעסוקים בימים אלה בחיפוש קדחתני אחר הארי פוטר הבא .  תעשיית הקולנוע הבריטית ,  שתיוותר ללא הקטר שהקים אותה לתחייה ,  שומרת על אופטימיות ומחזיקה אצבעות שגם יורשו של הארי פוטר יהיה תושב הממלכה .
 
2011 - סוף הסאגה :  עם יציאת הסרט האחרון בסדרת  " הארי פוטר "  מחפשת התעשייה את היורש הבא
הקוסם הצעיר ,  שגאל את העולם מוולדרמורט ,  גם פירנס בדרך תעשיית קולנוע שלמה בבריטניה ■ אחרי שמונה סרטים ויותר מ-5 מיליארד דולר ממכירות כרטיסים ,  תוהים אלפי מאפרים ,  תפאורנים ,  צלמים ואנשי אפקטים מאיפה יגיע הקסם הבא

