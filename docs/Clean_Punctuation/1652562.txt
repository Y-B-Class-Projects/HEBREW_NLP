דרוקר : " אני חושב שנהנו לראות אותנו "
 עוזר מאמן מכבי ת"א התרגש מקבלת הפנים ,  והוסיף : " הראנו אופי ורצון לנצח במקומות קשים ".  צפו בקהל שהגיע לנתב"ג
צילום ועריכת וידאו :  נועם אשל
יממה לאחר הניצחון ההירואי של מכבי תל אביב במדריד על ריאל  ( 64:66 )  במשחק האחרון של שלב הטופ 16 ,  שבה היום  ( שישי )  הקבוצה של פיני גרשון לישראל .  הניצחון הגדול של הצהובים הביא אותם כזכור לסיים במקום הראשון בבית ובכך להימנע מעימות ישיר עם ברצלונה האימתנית בשלב ההצלבה .
 הניצחון של מכבי תל אביב יפגיש אותם בשלב הבא עם פרטיזן בלגרד כאשר יתרון הביתיות יהיה של הקבוצה הצהובה .  ניצחון בסדרת הטוב מחמישה משחקים יזניק אותם לפיינל פור ,  במעמד זה לא ביקרו זה שנתיים .  כ-100 אוהדים הגיעו לקבל את פניהם של שחקני הקבוצה לאחר החזרה שלהם ממדריד .
 עוזר מאמן מכבי תל אביב שרון דרוקר אמר עם נחיתתה של הקבוצה : " אני מתרגש מהאוהדים שבאו .  יש לנו עוד דרך ארוכה לעשות .  פרטיזן היא קבוצה טובה ומאומנת .  נצטרך לעבוד קשה כדי להגיע לפיינל פור .  העלייה הזו מראה על הרבה אופי ,  הרבה רצון לנצח גם במקומות קשים .
" לפני המשחק דיברנו על זה שלא הצלחנו לנצח במוסקבה ,  איסטנבול ו-ויטוריה .  שיחקנו קבוצתי ,  עשינו טופ 16 מדהים ",  הוסיף דרוקר . " פגשנו קבוצות שלא כולם חשבו שנעבור אותן .  אני חושב שמי שראה את המשחקים נהנה לראות אותנו ". 
השחקן גיא פניני אמר : " זה היה משחק מאוד לא קל ,  אבל הניצחון הזה מראה כמה אופי יש לנו .  בשלב הזה הראינו כמה אנחנו מחוברים וכמה אנחנו רוצים .  אנחנו עדיין לא יכולים להסתכל על הפיינל פור .  יש לנו שבוע להירגע ואחר כך נחשוב על המשחקים הבאים ". 
אנדרו ויז'נייבסקי : " אני שמח שניצחנו .  עדיין יש לנו עבודה לעשות .  אנחנו מחכים למשחקים בשלב הבא ,  צפויה לנו עבודה קשה ,  אבל גם עכשיו היה לנו קשה .  אנחנו לא יכולים לחשוב על הפיינל פור ,  אנחנו חייבים להתמקד במשחק הבא ובלשחק טוב ". 

דרוקר : " אני חושב שנהנו לראות אותנו "
 עוזר מאמן מכבי ת"א התרגש מקבלת הפנים ,  והוסיף : " הראנו אופי ורצון לנצח במקומות קשים ".  צפו בקהל שהגיע לנתב"ג

