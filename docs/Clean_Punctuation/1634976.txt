יומכם הגיע
אל תתנו לשקט של מכבי חיפה להטעות אתכם .  שחקני האלופה מחכים למשחק מול הפועל תל אביב כבר הרבה מאוד זמן ,  תוך שהם זוכרים כל עקיצה וכל התבכיינות .  זה הזמן ,  הם אומרים ,  לסגור חשבון ולהבהיר להם מהו ההבדל בין ליגת האלופות לליגה האירופית 
" זאת לא העונה הראשונה שלי במכבי חיפה .  אני רגיל למשחקים מול הפועל תל אביב ,  אבל בחיים לא רצינו כל כך לנצח אותם .  הם צריכים להתבייש על כל מה שאמרו עלינו .  הם הצליחו יותר מאיתנו באירופה ?  היו מתים .  איך בכלל אפשר להשוות יריבה כמו באיירן מינכן לראפיד וינה ?  במקום להתעסק עם עצמם ,  הם כל הזמן מרוכזים במכבי חיפה .  מכבי חיפה מרוכזת במכבי חיפה והפועל תל אביב מרוכזת במכבי חיפה .  כל הזמן מדברים עלינו .  הגיע הזמן שנצח אותם ונשתיק אותם עד משחקי הפלייאוף .  לדעתי הם מקנאים בנו ". 
הדברים הללו נאמרו השבוע על ידי אחד משחקני מכבי חיפה ,  שטוען כי האווירה בין מכבי חיפה להפועל תל אביב מעולם לא הייתה תחרותיות יותר ,  השוואתית יותר ,  מתוחה יותר משנים עברו .  או כמו שאמר לאחרונה שחקן מאוד בכיר במכבי חיפה בשיחה פרטית עם עיתונאי : " אתם לא יודעים כמה זמן אנחנו מחכים למשחק הזה .  כולנו פה חמים על הפועל תל אביב וזוכרים היטב כל עקיצה אנונימית שהם שלחו לעברנו ".  לציטוט ,  בראיונות של לפני האימון ,  במכבי חיפה ימשיכו לדבר בצורה מנומסת כאילו מדובר בעוד משחק ,  אבל אל תתנו לשקט הזה לתעתע בכם :  חדר ההלבשה של מכבי חיפה סופר כבר הרבה זמן את הדקות עד המשחק מול הפועל תל אביב ,  עם רצון עז להשתיק את מי שלדעתם עקצו אותם יותר מדי על ההישגים באירופה ,  ועוד שלל הערות ששחקני האלופה פירשו כחוסר כבוד מוגזם כלפיהם .
 היריבות בין מכבי חיפה להפועל תל אביב לעולם לא התבטאה בעוינות ,  וכנראה גם לא תתבטא כך אחרי המשחק ביום שני .  רק בעונה שעברה אמר לנו אחד משחקני חיפה ,  ערב אחר המשחקים מול הפועל תל אביב ש"אפשר להרגיש שהאווירה רדומה .  לפני משחק מול בית"ר או מכבי תל אביב מגיעים יותר אוהדים לאימונים ,  המדיה עוסקת בהרחבה במשחקים הללו .  יש הסבר הגיוני לעדיפות הזאת .  בין בית"ר והפועל יש שנאה תהומית ,  ודרבי זה דרבי ,  אז המשחק מול מכבי חיפה נדחק לפינה ביחס אליהם .  אחרי ניצחון על הפועל חיפה או בית"ר ,  תראה יותר אוהדים של חיפה שולחים פרחים ,  מגיעים לאימון של אחרי .  יכול להיות שלא מעט מהאוהדים של שתי הקבוצות מונעים יותר משנאת המן מאשר אהבת מרדכי .  המן בהקשר של מכבי תל אביב ,  כמובן ". 
אז למה במכבי חיפה ,  לפחות מבחינת חדר ההלבשה ,  מרגישים שהפעם זה שונה ?  דוגמה אחת מגיעה מהאימון שערכה מכבי חיפה לאחר התיקו של הפועל תל אביב מול עכו ,  בסיומו הורחק וואליד באדיר לאחר שביקר בחריפות את השופט חיים יעקב .  בבוקר שאחרי ,  כשאחד הכדורים יצא החוצה ,  אמר אחד משחקני חיפה לחברו : " מגיעה לי קרן ,  איך נתת להפועל את האליפות ?  ",  תוך שהוא מחקה את באדיר .  בחיפה טענו השבוע כי הזעם שלהם נוצר עוד בשלב מוקדם יותר . " הבסיס לכל השנאה הזאת התחיל מהם ",  הסביר אחד משחקני הקבוצה . " אחרי אחד המשחקים באירופה התחילו דיבורים כאילו הם ההצגה הכי טובה בכדורגל הישראלי .  התחילו להשוות אותם אלינו .  אנשים שכחו באיזה בית אנחנו שיחקנו ובאיזה הם .  איך אפשר להשוות הפסד מינימלי לבאיירן ,  עם קצב טוב ,  לבין ניצחון על סלטיק שהתגלתה כאחת הקבצות הכי חלשות בליגה האירופית ?  בכל הזדמנות שחקנים שלנו מצאו לנכון להחמיא להם על ההישג .  בראיונות שקיימנו תמיד מצאנו מקום להחמיא לגוטמן על ההישג .  במקום זה ,  הם בחרו להשתחצן וללכת בדרכים לא יפות .  זה נובע מקנאה ,  אין הסבר אחר ". 
על מנת שלא להיגרר לפרובוקציות מיותרות ,  שחקני חיפה סיפרו כי התבקשו לשמור על פרופיל נמוך בתקופה האחרונה .  מספר שחקנים ציינו כי הדובר דודו בזק אף תדרך אותם לפני ראיונות להתייחס בכבוד להפועל תל אביב ולא להיכנס לפרובוקציות שמעוררת הקבוצה היריבה .  במהלך האימונים האחרונים ,  שחקנים שמעו את יניב קטן ושחקנים נוספים מתפעלים מהכושר של שחקני הפועל תל אביב .  קטן אמר במהלך השבוע ש"אי אפשר לעצור את גילי ורמוט ",  ורפאלוב טען ש"איתי שכטר נמצא בשיא הקריירה ".  לטענת השחקנים ,  זאת אחת הנקודות הבולטות שהולידו את הכעס שלהם על הגישה של הפועל תל אביב : " לא תשמע שחקנים של הפועל מפרגנים לנו ,  למעט מקרים נדירים .  אנחנו לוקחים את התחרות ברוח הספורט .  הם לוקחים את זה באופן אישי ומכאן נולדה השנאה ".  
לאחר אחד האימונים השבוע שוחחו בניהם השחקנים בחדר ההלבשה בכפר גלים על המשחק .  אחד מהם אמר : " אסור לתת להם לנצח כי אז התקשורת מתל אביב תחגוג עלינו ותנסה להוציא אותנו מפוקוס .  המשחק הזה הוא המשחק הכי חשוב לנו העונה .  אפשר להפסיד כל משחק ,  אבל רק לא מולם .  אחרי ההפסד למכבי תל אביב התאוששנו ,  אחרי הפסד להפועל יהיה הרבה יותר קשה להתאושש ".  בכלל ,  עושה רושם ששחקני מכבי חיפה כועסים על  " היחס המפלה ",  כהגדרתם , " שהתקשורת מעניקה לטובת הפועל ". 
דוגמה אחרת המעידה על הדריכות לקראת הפועל תל אביב מגיעה דווקא מכיוונו של הנשיא יענקל'ה שחר .  מספר שחקנים סיפרו השבוע כי הנשיא אמר להם : " אוי ואבוי לכם אם לא תנצחו ",  כשהוא נראה מתוח מהרגיל . " הניצחון הזה חשוב מאוד ליענקל'ה ",  אמרו . " אם בעונה שעברה המשחק מולם כמעט לא הורגש ,  עכשיו מדובר ממש בדרבי .  אני יכול לומר לך בוודאות שיש כאן מתח שלא היה הרבה מאוד זמן .  שחקנים כאן יעלו בטירוף ,  יטרפו את הדשא .  אם הגול הראשון יגיע ,  בעזרת השם ,  הכל יתפוצץ .  נהיה חייבים להיות בשליטה ".  
" הפועל הוכיחה במשחק הראשון שהיא חכמה בעיקר בדיבורים ",  סיכם אחד משחקני הקבוצה . " פתחנו את המשחק האחרון בצורה מדהימה ,  כבשנו שני שערים והכנסנו אותם להלם .  לא הייתה להם תשובה להתקפות שלנו .  אם נראה ככה ביום שני ,  אין סיבה שלא ננצח .  עד היום הוכח שהפועל חוששת מאיתנו הרבה יותר מאשר אנחנו מהם .  בשבועות האחרונים הם מוכיחים שיש להם קבוצה שהרבה יותר בטוחה בעצמה .  לדעתי הם יבואו יותר במטרה לנקום ,  לא לשחק כדורגל ,  ינסו לנצח בכל מחיר .  אם אתה שואל אותי ,  הכותרות יותר חשובות להם מהניצחון עצמו ". 

יומכם הגיע
אל תתנו לשקט של מכבי חיפה להטעות אתכם .  שחקני האלופה מחכים למשחק מול הפועל תל אביב כבר הרבה מאוד זמן ,  תוך שהם זוכרים כל עקיצה וכל התבכיינות .  זה הזמן ,  הם אומרים ,  לסגור חשבון ולהבהיר להם מהו ההבדל בין ליגת האלופות לליגה האירופית

