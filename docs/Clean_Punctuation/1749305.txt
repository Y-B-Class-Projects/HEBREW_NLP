יורוליג :  מכבי ת"א הביסה את ז'לגיריס 70:86
שחורציאניטיס עזר לצהובים לרשום ניצחון בכורה העונה ,  עם 24 נקודות גדולות .  הנדריקס הצטיין גם כן עם 14 באחוזים מצוינים
זה לקח אולי שבוע אחד יותר מדי ,  אבל הערב  ( חמישי )  ניתן להכריז בפה מלא :  מכבי תל אביב הופיעה לעונת היורוליג של 2010/2011 .  אחרי התבוסה לקאחה לבוראל בשבוע שעבר בספרד ,  הוציאה סגנית האלופה הישראלית חלק מהעצבים שלה על ז'לגיריס קובנה הליטאית ,  בדרך ל-70:86 נאה שבוודאי הכניס בעשרת האלפים שמילאו הערב לראשונה את היכל נוקיה הרבה מאוד תקווה לקראת העתיד .  דייויד בלאט יכול לרשום לעצמו ניצחון בכורה בבית א' ,  שמסתמן כבלתי צפוי ושוויוני למדי .
 לפני המשחק נערך טקס הוקרה לציון השנה ה-15 של הקפטן ,  דרק שארפ ,  במדי מכבי תל אביב ,  וכמה סמלי שהטקס נערך דווקא מול האלופה הליטאית - הקבוצה נגדה קלע שארפ את הסל הגדול בקריירה שלו ,  עם אותה שלשה מיתולוגית בעונת 2003-2004 .  הערב הצהובים דווקא לא נזקקו לדרמה מיותרת או ניסים חד-פעמיים ,  ושמרו על הרצף המרשים שאומר שמאז 1998 ,  הם מנצחים את כל משחקי הבית הראשונים שלהם ביורוליג .
 אין ספק כי הסיפור המרכזי של מכבי תל אביב הערב הוא סופוקליס שחורציאניטיס .  כשהצטיין מול עירוני אשקלון מוקדם יותר השבוע בליגה ,  סייגו אנשים ואמרו שמבחנו האמיתי יהיה ביורוליג .  ובכן ,  הערב עמד הסנטר היווני במבחן שלו ,  ועוד איך עמד :  הצהובים הכניסו לו כדורים פנימה ,  וזה השיב בסל אחרי סל אחרי סל .  עד הערב ,  משחקו הטוב ביותר בקריירה של בייבי שאק ביורוליג היה מול ..  .  אותה ז'לגיריס בדיוק ,  אי שם בעונת 2005-2006 ,  אז קלע עליה 25 נקודות במדי אולימפיאקוס .  הערב ,  עמד מאזנו על 17 נקודות ב-11 דקות בסיום המחצית הראשונה .  שלא במפתיע ,  היתרון הצהוב כולו עמד על 27:47 .
 במחצית השניה מכבי תל אביב כבר הורידה הילוך ,  וכך גם הסנטר היווני שלה ,  שקיבל דקות מעטות כל עוד היתרון הגדול נותר בעינו .  במהלך הרבע השלישי עוד הצליחה ז'לגיריס לצמק ל-6 הפרש בלבד ,  אלא שיכולת טובה של ליאור אליהו ,  דייויד בלו ,  ריצ'רד הנדריקס וצ'אק אידסון עזרה לצהובים לברוח בחזרה ,  בדרך לרבע אחרון מרובה בגארבג' טיים .  אם לשפוט על פי המשחק הערב ,  בו שוב לא ממש בלטו דורון פרקינס וג'רמי פארגו בצד ההתקפי ,  ייתכן ומכבי תל אביב צריכה חיזוק דווקא בקו האחורי - אבל כרגע נדמה כאילו הצהובים ממשיכים לעמול על צירוף שחקן נוסף לקו הקדמי .  
כך או כך ,  משחקים קשים יותר מחכים לדייויד בלאט ושחקניו בעתיד .  ז'לגיריס הציגה הערב כדורסל רע ,  מלא בהפצצות לא ברורות מחוץ לקשת ,  כאשר הלחץ המצוין של פרקינס הוציא את הגארדים שלה מהעניינים במהירות .  בשבוע הבא יפגשו הצהובים את הפועל ירושלים בליגה ,  ולאחר מכן את פרטיזן בלגרד בסרביה ביורוליג .  ייתכן ועוד שבעה ימים בדיוק ניתן יהיה להבין לאן מועדות פניה של מכבי תל אביב העונה .  נכון להערב ,  זה נראה לא רע בכלל .
 מכבי תל אביב פתחה עם דורון פרקינס ,  ג'רמי פארגו ,  גיא פניני ,  ליאור אליהו וסופוקליס שחורציאניטיס .  מנגד ,  הליטאים עלו עם דוואן קולינס ,  מרטינאס פוצ'יוס ,  ארטוראס מילקניס ,  פאוליוס ינקונאס וטראוויס ווטסון .  שחורציאניטיס פתח היטב ,  ו-7 נקודות מהירות שלו קבעו 2:9 לצהובים .  אליהו נתן גם הוא את הטון בצבע ,  והיתרון עלה ל-4:13 .  ז'לגיריס עוד הצליחה לצמק ל-15:10 ,  אלא שהנדריקס ,  שהחליף את שחורציאניטיס ,  עשה את העבודה ,  וכך גם דייויד בלו ,  שתפר שתי שלשות רצופות על מנת לקבוע 11:25 גדול לצהובים בתום הרבע הראשון .
 הליטאים מצאו סוף סוף שלשה ראשונה במשחק בפתיחת הרבע השני ,  קיבלו ביטחון ,  וצימקו ל-30:22 .  בלאט הגיב בפסק זמן ושלח לפרקט בחזרה את שחורציאניטיס וזה השיב מיד עם חמש נקודות רצופות ,  שהעלו את הצהובים בחזרה ל-22:37 .  אידסון והנדריקס הצטרפו לחגיגה ולריצת 2:14 ,  ומכבי תל אביב עלתה ליתרון שיא של 24:44 ,  ובתום המחצית הראה לוח התוצאות 27:47 למארחים המאושרים ,  כאשר שחורציאניטיס סיים את החצי הראשון עם 17 נקודות ב-11 דקות .
 המחצית השניה נפתחה בקצב מעט יותר איטי ,  כאשר מכבי תל אביב קלעה שתי נקודות בלבד בחמש הדקות הראשונות של הרבע השלישי ,  ושלשה של ינקונאס צימקה את היתרון הצהוב ל-49:36 .  בלאט החל בסדרת חילופים ,  אלא שההתקפה המשיכה להיות תקועה ,  הליטאים השלימו ריצת 0:10 וסל ועבירה של דריוש שלנגה צימק ל-52:46 בלבד .  פרקינס קלע ארבע נקודות רצופות ,  ולאחר עבירה רביעית של בלו נכנס אלישי כדיר לדקות ראשונות ביורוליג .  שלשה גדולה של גיא פניני עם הבאזר השלימה שתי דקות אחרונות מצוינות של הצהובים ,  שהובילו 51:65 עם העליה לרבע המכריע .
 הנדריקס הראה כמה מובים יפים עם פתיחת עשר הדקות האחרונות ,  ו-6:30 דקות לסיום עמד היתרון הצהוב על 55:71 .  כדיר ירד וכך גם הנדריקס ,  ובמקום עלו אליהו ושחורציאניטיס ,  שקבע 64:79 ,  שתי דקות לסיום .  משם ,  מיותר לציין ,  ז'לגיריס כבר לא חזרה ,  ולאחר ששחורציאניטיס קיבל תשואות מהקהל עם ירידתו לספסל נסגר המשחק על 70:86 לסגנית האלופה הישראלית ,  שיכולה ,  לראשונה העונה ,  לחייך ביורוליג .
 קלעו למכבי תל אביב :  סופוקליס שחורציניטיס 24  ( 9 מ-13 מהשדה )  ,  ריצ'רד הנדריקס 14  ( 7 מ-8 מהשדה )  ו-9 ריבאונדים ,  ליאור אליהו 12 ,  דייויד בלו וצ'אק אידסון 8 כ"א ,  דורון פרקינס 7 נקודות ,  8 אסיסטים ו-7 חטיפות ,  גיא פניני 6 ,  טל בורשטיין 4 ,  ג'רמי פארגו 3 .
 קלעו לז'לגיריס :  פאוליוס ינקונאס 17 ו-4 איבודים ,  מנטאס קלינייטיס וטראוויס ווטסון 9 כ"א ,  מרטינאס פוצ'יוס ותומאס דליניקאיטיס 6 כ"א  ,  דוואן קולינס ודאיניוס שאלנגה 5 כ"א ,  מירזה בגיץ' וטדאס קאלימביצ'יוס 4 כ"א ,  ארתורס מילאקיניס 3 ,  אלכסנדר קאפין 2 .
 סטטיסטיקה קבוצתית :
 אחוז ל-2 :  מכבי 58  ( 31 מ-53 )  ,  ז'לגיריס 60  ( 20 מ-33 ) אחוז ל-3 :  מכבי 33  ( 4 מ-12 )  ,  ז'לגיריס 31  ( 5 מ-16 ) אחוז מהקו :  מכבי 60  ( 12 מ-20 )  ,  ז'לגיריס 71  ( 15 מ-21 ) ריבאונדים :  מכבי 30  ( 18 הגנה ,  12 התקפה )  ,  ז'לגיריס 31  ( 22 הגנה ,  9 התקפה ) אסיסטים :  מכבי 17  ( פרקינס 8 )  ,  ז'לגיריס 13חטיפות :  מכבי 15  ( פרקינס 7 )  ,  ז'לגיריס 9

יורוליג :  מכבי ת"א הביסה את ז'לגיריס 70:86
שחורציאניטיס עזר לצהובים לרשום ניצחון בכורה העונה ,  עם 24 נקודות גדולות .  הנדריקס הצטיין גם כן עם 14 באחוזים מצוינים

