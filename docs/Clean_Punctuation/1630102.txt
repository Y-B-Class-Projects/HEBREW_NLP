על חוסר תבונה וחוסר רגישות
לאזמה חייב לדעת לחלק את עוגת העבירות ,  לאמפה מרגיש פגוע ואפשר להבין אותו .  גרינוולד מסכם ערב אפרורי בהיכל 
" נו ,  נהנה ?  ",  נשאל אודי רקנאטי ,  מבעלי מכבי תל אביב ,  במהלך המחצית .  רקאנטי חייך . " לא ",  השיב בקצרה .
 זה היה ,  פחות או יותר ,  הלך הרוח הכללי בהיכל אמש :  בואו נסיים עם הדבר הזה ונלך הביתה .  לאורך 38 דקות רטנו הצופים במושביהם ;  שתי הקבוצות סיפקו תצוגת כדורסל שאינה ראויה למאכל אדם .  בסיום הערב רשמו השתיים 37 איבודים משותפים ,  לעומת 49 סלי שדה .  שזה ,  בחישוב מהיר ,  יחס של 1.3 סלי שדה לאיבוד .  HD ,  רפי גינת ,  אולפנים מוקדמים ,  הגרלות ,  פרסים ,  מעודדות ,  שירים ,  ריקודים  מעולם ,  כך נדמה ,  לא נרשם פער כה גדול בין עטיפת המוצר לבין מה שמתחבא בתוך הצלופן .
 בשלב הזה של העונה היינו מצפים לראות ממכבי כדורסל טוב יותר ,  מתוחכם יותר ,  שוטף יותר ;  אלא שגם מהפגרה הארוכה חזרה הקבוצה עם שחקן וחצי בכושר ,  עם אותה התקפה מקרטעת ואותה רוטציה מבולבלת .  הרבה לפני השערוריות שמחוץ לפרקט ,  שחיקת המותג של מכבי מתחילה בערבים מן הסוג הזה .
 מתיאו בוניצ'יולי ,  מאמן רומא ,  דווקא סבור שמדובר בכורח המציאות . " כשאתה מתרגל לראות את שאראס בפוינט ,  באסטון בפאוור ו-וויצ'יץ' בסנטר ,  ופתאום אתה מקבל את ויז'נייבסקי ,  אנדרסון ופישר ,  ברור שזה נראה יותר גרוע ",  סיפר לנו בדרכו למלון . " במציאות של הכדורסל האירופאי ,  אם אין לך 35 מיליון דולר בכל עונה ,  אז אין לך הרבה מה לעשות .  זה עניין של תקציב .  זה רק התקציב .  תאמין לי ,  הייתי שמח לשחקן כמו ויז'נייבסקי בקבוצה שלי ,  הוא בדיוק מה שחסר לי ,  אבל בוא נגיד בעדינות שהוא לא בדיוק שאראס ". 
שאלנו אותו כיצד הוא מעריך את סיכוייה של מכבי בהמשך . " פיינל פור נראית לי כמו משימה קשה מדי עבורם ",  הודה . " אני חושב שטופ-8 צריכה להיות המטרה של מכבי ,  כי לדעתי ,  וכולם רואים את זה ,  מכבי של העונה הזו היא לא מכבי שהתרגלנו לראות .  באירופה יש היום שלושה-ארבעה מועדוני-על ,  שהם בעיני ריאל מדריד ,  ברצלונה ,  פנאתינייקוס ואולימפיאקוס ,  שמוציאות יותר כסף מכל יתר קבוצות היורוליג ביחד ,  ומכבי רחוקה משם .  תשמע ,  רק עכשיו ריאל החליטה שהיא צריכה עוד בק אפ לבק אפ לבק אפ על הספסל ,  והחתימה את יאריץ' על לא-יודע-כמה מיליונים לעונה .  וגם יאריץ' ,  שהולך להיות המחליף של המחליף ,  טוב יותר מכל השחקנים של מכבי ". 
את המחצית הראשונה סיימה רומא עם 72% מ-2  ( 13 מ-18 )  .  אנדרה האטסון לקח את דיאור פישר לטיול ,  ועוד אחד ,  ועוד אחד ,  ועד המחצית קבר לו חמישה סלים על הראש .  פישר לא שומר אישי גדול .  יש לו ידיים טובות ,  טיימינג מצוין שהופך אותו לחוסם נפלא ,  אבל כל אירופה יודעת שכשמבודדים עליו שחקן פיזי ,  זה בדרך כלל נגמר בקרש-סל .  
זה קורה כי סטפון לאזמה ,  שהוא שחקן ההגנה החשוב ביותר של מכבי ,  לא מגלה איי.קיו כדורסל גבוה ,  ובכל משחק דואג להסתבך בבעיית עבירות .  לאזמה ,  נראה ,  לא למד לחלק את עוגת העבירות ;  הלהט שלו ליירט כל כדור שנזרק לכיוון הטבעת של מכבי לא מותיר לשופטים ברירה אלא לשרוק לחובתו לעיתים קרובות .
 בדרך כלל ,  את הריצות הגדולות שלה עושה מכבי עם לאזמה על המגרש .  ברבע השלישי שיתק לבדו את האטסון ,  מה שתקע את כל משחק ההתקפה של רומא .  הפורוורד הגאבוני חייב להפנים את חשיבותו למערך הקבוצתי .  הוא מחזיק את הקו השני בהגנה של מכבי .  הקו הראשון נסמך על ויז'נייבסקי ואיידסון ,  שמפעילים לחץ בלתי-פוסק על הכדור .  בלי לאזמה ,  האיזון ההגנתי מתערער .  פישר ובלות'נטאל לא מצליחים למלא את מקומו בצד הדפנסיבי .  יש דברים שאי-אפשר ללמד ,  אומר על כך פיני גרשון .
 הנה עוד נקודה חשובה ,  אם כי לא חדשה ,  שנוגעת לחלקו השני של המגרש  מכבי סיימה את המשחק עם 15 סלים מ-2 ,  באחוזים איומים  ( 43% )  .  מ-3 ,  לעומת זאת ,  קברה 11 זריקות ,  ב-46% .  הגבוהים המובילים של מכבי במשחק  לאזמה ובלות'נטאל  קלעו יחד ארבעה סלים בצבע .  עם מספרים כאלו אי-אפשר להגיע רחוק מדי .
 יש לציין כי למרות שלב ראשון די איום ,  מכבי עדיין יכולה לסיים את הבית במקום השני .  כדי שזה יקרה ,  כל שהיא צריכה הוא ניצחון בשבוע הבא במארוסי ,  וניצחון של קאחה ויטוריה במוסקבה .  ניצחון של צסק"א ,  ומכבי בכל מקרה שלישית .  זה אומר בית מוות בשלב הבא ,  שמכבי ,  כפי הנראה כעת ,  תתקשה מאוד לעבור .  הדחה נוספת ,  שנייה ברציפות לפני רבע הגמר ,  יודעים גם במועדון ,  היא אגרוף לפרצופו של ערוץ הספורט ,  שיוצא מגדרו כדי לקדם את משחקיה ביורוליג ,  לפרצופם של המפרסמים ,  שמשלמים מאות אלפי דולרים בעונה ואשתקד קיבלו חשיפה בתשעה משחקי בית בלבד  ( מהם שני משחקי גארבג'-טיים )  ,  ובעיקר למנויים ,  שמחזיקים את ראשו של המועדון מעל למים ,  אבל כבר ארבע שנים מקבלים קבוצות בינוניות ומטה .
 מאצ'יי לאמפה יעזוב בשבוע הבא את ישראל .  סיפור מוזר ;  בקיץ הוחתם לאמפה על חוזה גדול ,  בשווי של 1,558,000 דולר ברוטו .  על פי החישוב שלנו ,  כמעט 1.17 מיליון דולר מתוכם היו אמורים להיכנס לכיסו .  ייצג אותו ,  כידוע ,  אריק קריין ,  שהוא גם סוכנו של פיני גרשון .  אתמול כבר הודה המאמן שהאכילו אותו לוקש גדול . " אמרו שהוא יהיה יותר טוב מכפי שהיה בפועל ",  אמר .  
לאמפה לא היה האופציה הראשונה של מכבי .  בקיץ חשב גרשון על מריונאס פטראביצ'יוס ורוברטס יבטוקאס .  אלא שפטראביצ'יוס רצה כמעט מיליון וחצי יורו נטו ,  גם יבטוקאס הפציץ מחיר ,  ו"בסכומים האלו ",  אומר גורם במכבי , " לא היינו יכולים לעמוד ".  אותו גורם הסביר כי  " המחשבה הייתה שלאמפה צעיר ,  יש לו אפ-סייד גדול ,  הוא כבר עבר בכמה מקומות באירופה ומכיר היטב את היורוליג .  בכסף שלנו ,  חשבנו שזה הכי טוב שאפשר למצוא בשוק .  אל תשכח שלפני שנה המחיר שלו היה כמעט פי שלושה ".  בסופו של דבר חסכה מכבי בין 400 ל-450 אלף דולר משחרורו של לאמפה .  ועכשיו בכסף הזה לכו תמצאו מחליף ראוי .
 לאחר המשחק מול רומא המשיכו שחקני מכבי לארוחת ערב ,  אליה הגיע גם לאמפה . " זה תמיד קשה כשחבר לקבוצה שלך הולך הביתה ",  סיפר לנו אנדרו ויז'נייבסקי . " בעיני ,  זה אחד הצדדים הפחות נעימים של הספורט .  אבל בכל אחת מהשנים שלי באירופה אני זוכר ששחקנים באו והלכו במהלך העונה מהקבוצות ששיחקתי בהן .  מאצ'יי כישרון גדול ,  ויש לו עתיד בכדורסל .  הוא בסך הכל בחור חיובי .  ראית שגם אתמול הוא ישב בחוץ ועודד את הקבוצה .  אין לו במה להתבייש .  דברים כאלו קורים ". 
האם אתה מסכים עם ההחלטה של הצוות המקצועי ,  שאלנו אותו . " תראה ,  בסוף זה מה שפיני ושרון רצו ",  אמר . " הם רצו שנהיה יותר פיזיים בצבע .  הם לא ראו במאצ'יי שחקן מספיק פיזי ,  ולא הסתירו את זה שהם רוצים שחקן עם יותר מאסה ופיזיות .  יש לנו הרבה שחקנים בקבוצה שקופצים גבוה ,  הרבה שחקנים שיודעים לחדור לטבעת ,  אבל אנחנו חייבים עוד מאסה .  שחקן שכזה רק יכול לעזור לנו בנקודת הזמן הזאת ". 
סטפון לאזמה הסכים עם הדברים . " בעיני ,  מאצ'יי שחקן מאוד חכם ומוכשר ",  אמר . " אני לא יודע מה קרה בינו ובין המאמנים ,  אבל אני מניח שהם לא חשבו שזה יעבוד .  בכל מקרה ,  אני אוהב אותו .  היינו חברים טובים .  גם הנשים שלנו היו בקשר טוב .  בשורה התחתונה זה עסקים .  בזמן האחרון הוא היה קצת כעוס ,  ואפשר להבין את זה .  במקומו ,  גם אני הייתי מאוכזב ". 
ohad@walla.net.il

על חוסר תבונה וחוסר רגישות
לאזמה חייב לדעת לחלק את עוגת העבירות ,  לאמפה מרגיש פגוע ואפשר להבין אותו .  גרינוולד מסכם ערב אפרורי בהיכל

