תאילנד :  הנשק מצפון קוריאה היה בדרך לאירן
דו"ח שהגישה תאילנד לאו"ם מאשר כי מטוס הנשק שנתפס בתחומה בחודש שעבר היה בדרכו עם 35 טון אמצעי לחימה מצפון קוריאה לאירן
דו"ח מסווג של ממשלת תאילנד שנשלח הלילה  ( ראשון )  למועצת הביטחון של האו"ם חושף ,  כי משלוח הנשק מצפון קוריאה שנתפס במדינה בחודש שעבר היה בדרכו לאירן .  בעבר הועלתה האפשרות כי הנשק אמור היה להגיע בסופו של דבר לידי חיזבאללה וחמאס .
 לפי הדו"ח ,  מטוס האיליושין-76 ,  שנשא 35 טון אמצעי לחימה ,  ביניהם טילי קרקע-אוויר רקטות RPG ,  מרעומים ,  כני שיגור ומטולי רקטות ,  עוכב במהלך תדלוק בבנגקוק ב-11 בדצמבר .  חמשת אנשי הצוות  אזרחי קזחסטן ובלארוס - נעצרו לחקירה וטענו כי לא היו מודעים לתכולת המטוס .
 כעשרה ימים לאחר תפיסת המטוס ,  דווח ב"וול סטריט ג'ורנל "  כי מסמכים מלמדים שהמטוס היה בדרכו מצפון קוריאה לאירן ,  עם משלוחים גדולים של כלי נשק וטילים .  לפי הדיווח בעיתון האמריקאי ,  מומחים למאבק בהברחת כלי נשק מארה"ב ומבלגיה ניתחו את תוכנית הטיסה והגיעו למסקנה כי היעד הסופי היה אמור להיות אירן .  מהממצאים עולה כי המטוס היה אמור להמשיך מבנגקוק לסרי לנקה ,  משם לאיחוד האמירויות ולאוקראינה לפני שינחת בתחנתו הסופית - טהרן .  
במסמכי הטיסה נכתב כי במטען נמצאים  " חלקי חילוף עבור תעשיית הנפט ",  כמו למשל  " חלקי חילוף של אסדות גיאותרמיות ".  עדיין לא ברור מי עומד מאחורי המשלוח ,  והמטוס נקשר לחברת  " Korea Mechanical Industry Co ",  היושבת בוונואטו ובעלת משרדים בניו זילנד ולחברה נוספת שיושבת בהונג קונג .
 במסגרת הסנקציות על צפון קוריאה נאסר עליה לייצא נשק ,  אולם הסנקציות המוטלות על אירן בשל תוכנית הגרעין שלה אינן אוסרות עליה לייבא נשק .  דיפלומטים החברים במועצת הביטחון שביקשו להישאר בעילום שם ,  אמרו כי ועדת הסנקציות נגד צפון קוריאה אמורה לדון בדו"ח התאילנדי בחודש הבא .  לפי הערכות של דיפלומטים מהמערב ,  סביר להניח כי הוועדה תשלח מכתבים לשלטונות בצפון קוריאה ואירן כדי לקבל פרטים נוספים על המטען .
" החלטת האו"ם 1874 אוסרת על העברת נשק מצפון קוריאה ומפרטת ארבעה צעדים שיש לנקוט  בדיקה ,  סקירה ,  השמדת הנשק והודעה לאו"ם על הממצאים ",  הסביר בעבר דובר ממשלת תאילנד .
 האו"ם החריף באחרונה את אמברגו הנשק על צפון קוריאה בתגובה לניסוי הגרעיני שהמדינה ערכה בחודש מאי .  לפי ההערכות ,  הכנסותיה של צפון קוריאה ממכירות נשק מגיעות למיליארד דולר בשנה .  כך דיווחה רשת BBC .  להערכת גורמי צבא בארה"ב ,  רוב היצוא הביטחוני מתמקד בטילים בליסטיים ,  בעיקר לאירן ומדינות אחרות במזרח התיכון .
  ( עדכון ראשון - 03:07 ) 

תאילנד :  הנשק מצפון קוריאה היה בדרך לאירן
דו"ח שהגישה תאילנד לאו"ם מאשר כי מטוס הנשק שנתפס בתחומה בחודש שעבר היה בדרכו עם 35 טון אמצעי לחימה מצפון קוריאה לאירן

