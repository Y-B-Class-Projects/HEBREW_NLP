בלאט : " אנחנו עדיין לא גדולים "
 מאמן מכבי ת"א לא הסתנוור מהניצחון על פרטיזן ,  והוסיף : " שמרנו בצורה יוצאת מן הכלל ".  פארגו : " ניצחון גדול ,  זה מרגש "
 ז'לגיריס קובנה ,  עירוני אשקלון והפועל ירושלים .  שלוש הקבוצות הללו כבר נתקלו בהגנה הקשוחה של מכבי תל אביב בשבועות האחרונים ,  במשחקים בהם בכל פעם היתה ידם של הצהובים על העליונה .  הערב  ( חמישי )  הגיע המאמץ ההגנתי של קבוצתו של דייויד בלאט לשיא ,  כשעצרה את פרטיזן בלגרד באולמה הביתי על 54 נקודות בלבד ,  בדרך לניצחון 54:67 שמחזיר את מכבי חזק אל תמונת המאבק על ראשות בית א' .  
מאמן מכבי תל אביב דייויד בלאט ידע בסיום בדיוק מה הביא לניצחון : " שמרנו בצורה יוצאת מן הכלל לאורך כל המשחק ",  אמר בלאט בסיום . " האטנו אותם והיו להם מעט כדורים בהתקפה .  קלענו באחוזים טובים ואיבדנו קצת יותר מדי כדורים ,  אבל שלטנו בכל המשחק וניצחנו בצורה מעוררת כבוד ".  בלאט נשאל האם היה מדובר ביום מוצלח של קבוצתו ,  והתייחס גם למשחק הפתיחה של קבוצתו ,  אז הפסידה מכבי בספרד . " אנשים יותר מדי מתלהבים מיום כזה או אחר .  לא צריך להתרגש יותר מדי מהיום כמו שלא היו צריכים להתרגש אחרי המשחק מול קאחה לאבורל .  אנחנו משחקים טוב ,  שומרים ,  משחקים יחד עם כל הלב ואחד בשביל השני .  אנחנו עדיין לא גדולים ולא הקבוצה הכי גדולה באירופה ,  אבל אנחנו מנסים להגיע לשם ".  
" כדי לנצח בבלגרד צריך לשחק בצורה מסוימת ,  היה לנו חשוב לפתוח באגרסיביות ,  וככה לא לתת לקהל להשפיע ",  הוסיף בלאט . " שמרנו טוב ,  היו כמה בעיות בהתקפה ,  אבל שלטנו במשחק בעזרת הקליעות מבחוץ ".  
ג'רמי פארגו ,  שהיה המצטיין במשחק הערב  ( 17 נקודות )  אמר לוואלה !  ספורט בסיום : " למרות שזו הפעם הראשונה שלי בירוליג ,  אני סבור שזה אחד מהאולמות הקשים לשחק בהם באירופה .  לא היה קל עם הקהל והאוהדים אבל ניצחנו .  המפתח לניצחון שלנו היום הגיע מההגנה והקבוצתיות .  שיחקנו טוב ביחד ,  ודברים ששוחנו עליהם במהלך העונה עבדו הערב ".  על ההמשך אמר פארגו : " אני מקווה שנמשיך כך .  אחרי הניצחון כולנו שמחים ,  כי זה מקום קשה לנצח .  זה מרגש ויצאנו עם ניצחון גדול ".  על משחקו הטוב אמר פארגו : " רק רציתי להיות אגרסיבי במשחק ,  ודברים עבדו עבורי ועבור הקבוצה ". 
דייויד בלו הוסיף בסיום : " אני מאוד מרוצה שניצחנו את המשחק .  זה כל כך חשוב ,  לנצח משחק חוץ ביורוליג .  ההגנה שלנו היתה המפתח ,  היא דחפה את המשחק ההתקפי שלנו ". 
מנגד ,  מאמן פרטיזן ,  ולאדי יובאנוביץ' ,  ידע שהתוצאה לא שיקרה הערב באולם פיוניר . " הגיע למכבי לנצח את המשחק .  אני מאוכזב משתי המחציות שלנו ,  כבר מההתחלה דברים לא הלכו כמו שצריך ",  אמר המאמן הצעיר . " היה נדמה כאילו השחקנים שלנו תחת לחץ .  למכבי היו המון התקפות מתפרצות במחצית הראשונה והם פתחו פער ושמרו עליו עד הסיום ".  פטאר בוזיץ' הוסיף : " אנחנו חייבים להבין מה קרה לנו ,  ומהר .  המשחק נגד חימקי היה הניצחון הגדול שלנו ,  והערב היה ההפסד הגדול שלנו ". 

בלאט : " אנחנו עדיין לא גדולים "
 מאמן מכבי ת"א לא הסתנוור מהניצחון על פרטיזן ,  והוסיף : " שמרנו בצורה יוצאת מן הכלל ".  פארגו : " ניצחון גדול ,  זה מרגש "
 
