נערת החידות ממומביי
כשהישיבה על המחשב לא מובנת מאליה ,  למה אנחנו מתפתים ?  אסנת כותבת מהודו
טוב ,  עכשיו אני מתיישבת ועושה את זה .  אני מקישה את הסיסמה למחשב ובזמן ש windows מעלה את עצמו אני חוזרת ומשננת בראש- עכשיו אני יושבת ועושה את זה ,  בלי חוכמות ,  עכשיו אני יושבת ועושה את זה .  המחשב עולה לו לאיטו .  הודעה של מסנ' קופצת מיד ובהיסוס קל אני לוחצת מהר על מקש האיקס וסוגרת .  

אני מסתכלת על שומר המסך שעליו מחייכות שתי האחייניות המקסימות שלי ,  ושולחת אליהן חיוך בחזרה .  בזמן שכל שאר התוכנות עולות אני אומרת לעצמי שלא יזיק לפתוח את תיקיית התמונות ולעבור על עוד כמה חיוכים של שתי הקטנות .  המחשב עלה מזמן אבל אני כבר באלבום השלישי ,  פתאום השעון מצפצף ומודיע שהשעה כבר שש בערב ,  מבוהלת ומעוצבנת אני נוזפת בעצמי וסוגרת מיד את תיקיית התמונות .  העכבר סוף סוף נע לעבר האייקון של  " וורד "  ובלי הרבה חשק גם לוחץ עליו .  אני בוהה לכמה שניות בדף הריק ואז בזווית העין ,  למטה מצד שמאל מבצבץ לו האייקון הארור הזה ,  האייקון הכחלחל הנוראי הזה בצורת e .  המשפט ששיננתי טוב כל כך לפני כמה דקות נעלם מזמן ובמקומו מתחלף : " טוב נו ..  רק הצצה קטנה למייל ואז נעבוד ,  אחרי הכל אולי יש משהו חשוב שמחכה לי ". 
 העכבר זז לו לעבר הפינה השמאלית ולוחץ עם רגשות חרטה על אייקון האינטרנט המוכר והממכר .  מיד נפתח החלון הלבן שבתוך כמה שניות יתמלא בפרסומות וקישורים לפיתויים נוספים .  אתר הבית עולה ויחד איתו אי אפשר להתעלם מהכותרת הראשית בחדשות ,  אני עוברת עליה בחופזה וממשיכה לכותרות המשנה .  שום דבר מיוחד קרה ,  כרגיל .  כבר שכחתי למה נכנסתי לאינטרנט ואותו משפט שנשבעתי לעצמי שאמלא כשעוד הקשתי את הסיסמה למחשב כאילו מעולם לא נאמר .  אני בודקת את הכותרות של כל הקטגוריות בדף הבית ומרגישה שעם כל מילה שאני קוראת אני מפסידה עוד נקודת איי קיו .  אחרי שמיציתי את הדף אני נזכרת שבכלל נכנסתי לכאן בשביל לבדוק מייל .  אני נכנסת למייל ולשמחתי רואה שיש 3 הודעות חדשות .  
אך האכזבה מגיעה מהר מאוד לאחר הלחיצה על מקש ההודעות הנכנסות ויחד איתה גם עצבים על פייסבוק ששולח לי למייל את כל ההודעות המטומטמות האלה .  אני מסתכלת על סרגל הכלים שבתחתית המסך וכמו צמד חמד יושבים להם שם קובץ הוורד הריק והאימייל שלי זה לצד זה .  אני נאנחת ובלי שום מחשבה היד מפזזת לה ומזיזה את העכבר לעבר הקישור לפייסבוק בתוך אחת ההודעות המטומטמות .  ואז מגיעה תורן של  " שניות החרטה ".  הכמה שניות האלה ,  כשהמסך עוד לבן עד שיהפוך לפרופיל בפייסבוק ,  שבהן יש עוד תמצוץ תקווה שעוד אפשר ללחוץ על close ולהינצל מהמצב .  אבל בוא לא נשלה את עצמנו ,  הפרופיל בפייסבוק נפתח וכולנו יודעים שמכאן זה כבר אבוד .  


נערת החידות ממומביי
כשהישיבה על המחשב לא מובנת מאליה ,  למה אנחנו מתפתים ?  אסנת כותבת מהודו

