הפנטזיסט
מה ההבדל בין מבצע חילוץ גלעד שליט בידי גומא אגייאר ,  מאלו של אהוד אולמרט ועמיר פרץ ובמה מסתכם חטאו האמיתי כלפי החברה הישראלית ? 
בניגוד לרושם שנוצר בימים האחרונים ,  גומא אגייאר אינו הראשון שנותן פומבי למחשבות שווא על כניסה נועזת לעזה כדי לשחרר את גלעד שליט .  בפנטזיה העצובה הזו קדמו לו ישראלים רבים ,  חלקם מפורסמים אף יותר מאשר המיליארדר הצבעוני מירושלים .  כך למשל הודיע אדם בשם עמיר פרץ ,  בשלהי חודש יוני 2006 ,  ש"כוחותינו "   ( מונח שמקביל כנראה לביטוי my guys שבו השתמש אגייאר בתאור מעלליו )  נכנסו לעזה במטרה לאתר ולחלץ את החייל החטוף .  ארכיוני החדשות מגלים הצהרות דומות מצד אחד אהוד אולמרט ,  שהכריז על  " מבצע ",  לא פחות ,  לשחרור שליט ,  כמו גם על מסע צבאי אחר שנועד להחזיר חיילים שנחטפו על ידי החיזבאללה .  למעשה ,  דברי ימי השנים האחרונות כוללים עשרות גברים  ,  חלקם אף לבושים במדי צבא ,  שהופיעו על הבמה הציבורית וגוללו סיפורים על פעולות צבאיות עם שמות משונים כמו  " שליט דרומי ",   " גשמי קיץ "  ו"עופרת יצוקה ",  כולן עם יומרה לשחרור חטופים .  בדיוק כמו במקרה של אגייאר ,  לא היה כל קשר בין המעשיות לבין פגישה עם שבוי כלשהו ,  שלא לדבר על חילוץ .  ובדיוק כמו אגייאר ,  גם שאר הפנטזיונרים ,  מפרץ ועד ברק ,  דיברו בפתוס על אלפי אנשים שניצלו בזכות הפעילות האמיצה שלהם .
 למרבה הצער ,  הדמיון בין הסיפורים אינו מלא .  ראשית ,  גומא אגייאר נשלח לאישפוז בכפייה בעקבות הזיותיו ,  בעוד ששאר מוכי הירח ,  נכון לזמן כתיבת שורות אלה ,  מתהלכים חופשיים .  שנית ,  הנזק שגרם ספונסר בית"ר בהתקף המציאות המדומה שלו ,  מסתכם בעיקר בהשמת קבוצת הכדורגל שלו ללעג ,  מעמד שאינו בדיוק זר לה .  מנגד ,  הביקורים של שאר הגוזמאים והבדאים בעזה ובלבנון ,  יחד עם their guys ,  גבו חיים של אלפי אנשים ,  הותירו עשרות אלפי פצועים ונכים וחוללו הרס שכל עושרם של אגייאר ,  גאידמק ושאול אייזנברג גם יחד לא יוכל לשקם .
 מה אפשר ללמוד מההבדלים בין הפרשיות השונות ?  בנושא שלילת החופש של אדם ,  אפשר וראוי למלא עיתון שלם במאמרים נזעמים ,  גדושים ב"לא יעלה על הדעת "  ו"הקלות הבלתי נסבלת ".  אלא שבהקשר הספורטיבי ,  דווקא ההבדל השני מעניין ומשמעותי הרבה יותר .  העובדה שבעלים/ספונסר של קבוצת כדורגל יכול - לכאורה - לצאת מדעתו מבלי שייגרם נזק מוחשי כלשהו ,  ממחישה את המקום הייחודי של הספורט בחיינו .  מדובר בתחום שבו השמחה והעצב אמיתיים לגמרי ,  אבל ברקע קבועה הידיעה שגם הגרוע מכל - מפלה משפילה או חלום מרוסק - הוא רק  " כאילו "  אסון .  כמו סרט אימה או קפיצת באנג'י ,  הספורט מאפשר לנו להתרגש עד הקצה ואחר כך לסדר את השיער ולהמשיך בחיינו .  אין שכול ,  אין נכות ,  אף אחד לא מאבד את מטה לחמו .
 על הרקע הזה ,  קשה שלא לתמוה על הביקורת המוטחת בימים האחרונים בהתאחדות לכדורגל ובאנשי בית"ר ירושלים ,  כאילו לא עשו די כדי לעמוד על טיבו של אגייאר .  חוץ מלדבר קצת שטויות ולאתגר את כתבי הרכילות ,  איזה נזק בדיוק חולל הפרחח העשיר עם הקסקט ההפוך ?  גם אם פנטזיית גלעד שליט שלו מייצגת דפוס התנהגות שעוד יחזור בעתיד ,  מה הסכנה שנשקפת מכך לבית"ר או לכדורגל הישראלי ?  האם חוסר היציבות הנפשית שהוא הפגין ,  לכאורה ,  הופך אותו לדמות שלילית יותר מאשר מצעד האישים שמקשטים את הכדורגל שלנו ?  האם המסר של המבקרים הוא שבעלים של קבוצה יכול להיות טיפש ,  אלים ,  שקרן ,  רודף פרסום ,  ערס ,  בור ,  חסר אחריות ,  ראוותן ,  רכלן ,  שטוף אמונות טפלות או עבריין מס - כל עוד יש בכליו תעודת שפיות מטעם המדינה ? 
אלא שהטיעונים לזכותו של אגייאר אינם מתמצים בכך שיש גרועים ממנו .  כבר יותר מעשר שנים משמשת בית"ר ירושלים כפריק שואו של הספורט הישראלי ,  מצעד הולך ומתגבר של דמויות קיצוניות ,  נלעגות ,  לעתים מעורערות ,  מגד זאבי ועד גומא יבדל"א ,  עם הופעות אורח של טיבריוס דראו ומשה דדש .  במבט לאחור ,  האם היינו רוצים להחליף את הפרק הזה בתולדות הכדורגל שלנו ,  בסיפור שבו מככבות דמויות שקולות ורציניות מסדר הגודל של איזי שרצקי ,  מאזן גנאים או אפילו אלונה ברקת ?  מה היינו מקבלים בתמורה לויתור על הקרקס הירושלמי המתמשך - כמה ראיונות  " מרגשים "  שכל קורא מדורי ספורט כבר יכול לכתוב בעצמו ?  איזו העפלה הסטורית לחמישית גמר האינטרטוטו ?  המו"מ הבלתי נמנע עם פרדי דוד ?  אין אפילו מקום להתלבטות .  חודש אחד של גומא ,  סיפק לנו יותר בידור ועניין ,  מאשר כל גלריית הדמויות האפרוריות שמוליכות את הספורט שלנו לשומקום התורן .  טוב יעשו שליחיו של הפסיכיאטר המחוזי ,  אם יניחו לנפשו הסוערת של גומא אגייאר ותחת זאת יצאו לביקור בקריית הממשלה בירושלים .  בכל פעם ששם מתחילים לדבר על חילוץ גלעד שליט ,  אתם יודעים שצריך להתחיל לדאוג .
 
הפנטזיסט
מה ההבדל בין מבצע חילוץ גלעד שליט בידי גומא אגייאר ,  מאלו של אהוד אולמרט ועמיר פרץ ובמה מסתכם חטאו האמיתי כלפי החברה הישראלית ? 

