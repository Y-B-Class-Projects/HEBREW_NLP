התחזית :  קר ונוח לכולם 
לכולם נוח עם השלום הקר :  האינטלקטואלים המצרים יכולים לבקר את המשטר בחופשיות ,  וישראל פטורה מלסגת מן השטחים
 >  >  כשישבנו במועדון היווני בכיכר טלעת חרב בלב קהיר ,  שקרויה על שמו של מייסד הבנק הלאומי המצרי ,  מעל קפה גרופי ההיסטורי ששימש מקום מפגש לקצינים הבריטים שכבשו את מצרים ,  סיפר לי אמין אל-מהדי ,  אינטלקטואל ומו"ל מצרי ,  את סיפור השלום שלו . " ביום שבו חזר אנוואר אל-סאדאת מביקורו בירושלים פסעתי עם ידיד ,  חבר במפלגה הקומוניסטית ,  בשדרות הרחבות שמוליכות משדה התעופה למרכז קהיר .  שנינו לא האמנו עד אז בשלום .  חשבנו שסאדאת עושה מעשה נבזי מבחינה לאומית .  ואז נדהמנו לראות את ההמונים שבאו לקבל את פניו של הנשיא .  זו לא היתה הצגה .  אנשים ממש התלהבו ,  מחאו כפים ,  הפריחו לו נשיקות באוויר כאילו חזר ממסע צלב . " אמרתי אז לידידי 'הפסדנו את המערכה .  השלום ניצח' ".  מאז הפך אל-מהדי לפילוסוף של השלום עם ישראל ולמבקר נוקב של המשטר המצרי ,  שאינו מתיר לשלום הזה להתחמם .  אל-מהדי ,  ביחד עם קומץ אינטלקטואלים מצרים ,  שומרים על השוחה הצרה שמחברת בין שני סוגי שלום שמתקיימים בין ישראל למצרים .  האחד ,  שלום עיקש ,  פורמלי ,  מעונב ומצוחצח ;  שלום שלא נשבר גם כאשר ישראל הפציצה את הכור בעיראק ,  פלשה ללבנון  ( גם אם מצרים החזירה את שגרירה בעקבות זאת )  ,  נלחמה בפלסטינים באינתיפאדה הראשונה והשנייה ,  חוללה את עופרת יצוקה וממשיכה להטיל סגר מזה שלוש וחצי שנים על רצועת עזה .  זהו שלום שבו הנפט והגז נמכרים על פי ההסכם ,  הוויזות מונפקות כמעט ללא בעיות ואפילו הילולת אבו חצירה נמשכת כסדרה .  שלום כזה שגרם למובארק לומר כמה פעמים כי  " מי שרוצה לנהל מלחמה מול ישראל יואיל לעשות זאת משטחו ".  מצרים מצדה סיימה את פרק המלחמה שלה עם ישראל .  הסוג השני של השלום עדיין לא נחתם .  זהו שלום בהמתנה ,  שבוי עדיין בין כותלי הסכסוך הישראלי-פלסטיני .  בישראל הוא מכונה  " השלום הקר ".  מכיר אותו כל מי שמזדמן למצרים ונפגש עם אנשי רוח או סטודנטים ,  עם פעילים של ארגוני זכויות אדם או נהגי מוניות . " זה סוג של שלום שמאפשר לאזרחי מצרים להרגיש ערבים ,  למחות את הבושה של קמפ-דיוויד המצרי ",  הסביר לי נגן ג'ז מצרי שבאותה הזדמנות התעניין לדעת איך משיגים כרטיסים לפסטיבל הג'ז באילת .  אם ממשלת מצרים חתמה על השלום ,  האגודות המקצועיות חתמו על האי-שלום וטבעו בכך את אופיה של רוח השלום .  כך למשל ,  לא יוכל עיתונאי מצרי לבקר בישראל מבלי לסכן את זכויות הפנסיה שלו ,  המשולמות על ידי אגודת העיתונאים שאוסרת על חבריה לבקר בישראל ;  יבואני הספרים לא יוכלו להציג ספרים מישראל ביריד הספרים ;  אנשי קולנוע מצרים לא ייראו בסינמטק בתל אביב ;  וסופרים ייענשו בחרם .  זהו שלום של פרדוקסים .  סטודנטים מצרים יכולים ללמוד עברית ולהגיש עבודות מחקר על עמוס עוז אבל לא להיפגש אתו ;  עורך עיתון יכול להיפגש עם עיתונאי ישראלי ,  אבל לבקש ממנו שלא לצטטו ;  המחלקה לתרגומים במשרד התרבות מתרגמת יצירות ישראליות ובתנאי שהתרגום והמו"מ עליו נעשה דרך חברות זרות ,  לא ישראליות .  את מה שעשתה הדיפלומטיה מנסה התרבות לבלום .  כך אינטלקטואלים חשים כמי שבאמת מבקר את המשטר .  זהו שדה הקרב המותר ,  שבו סופרים ,  עיתונאים ,  עורכי דין ורופאים ,  שמקבלים שכר מן הממשלה שחתמה על הסכם עם ישראל ,  יכולים לחוש כאינטלקטואלים אמיתיים ,  מבקרי משטר .  איש לא יעניש אותם על החרמת ישראל גם אם יש בצעד הזה הפגנת ביקורת נגד המשטר .  נכון ,  זהו סוג של שלום שישראל יכולה לחיות אתו בשלום .  לא מלחמה .  שלום קר אינו דורש מחיר ישראלי .  השלום האחר ,  החם ,  יחייב אותה לסגת מן השטחים ,  להכיר במדינה פלסטינית ולסגור את חשבון העבר עם הפליטים הפלסטינים .  מי צריך אותו .  טוב לנו בקור .
 
התחזית :  קר ונוח לכולם 
לכולם נוח עם השלום הקר :  האינטלקטואלים המצרים יכולים לבקר את המשטר בחופשיות ,  וישראל פטורה מלסגת מן השטחים

