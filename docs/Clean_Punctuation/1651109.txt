 " מוכרים זכויות לדירות וירטואליות - והציבור ממהר לחתום "
 מאות האנשים שהצטרפו לקבוצת הרכישה של מגדלי ארלוזורוב בתל אביב קיוו לרכוש דירה יוקרתית במחיר מציאה - והזדרזו לחתום על הסכם הרכישה .  אלא שעיון בהסכם מעלה תהיות רבות .  למשל ,  האם הרוכשים יודעים שקנו קרקע ליחידת דיור ולא דירה ? 
 >  >  הרבה אופטימיות ותקווה ניכרו על פני חברי הקבוצה הגדולה העומדת לאכלס את מגדלי ארלוזורוב בתל אביב במהלך כנסי השיווק שנערכו בשבוע שעבר במרכז הירידים .  אחד מהם ,  דניאל  ( שם בדוי )  ,  רווק בן 31 ,  הסביר : " הפרויקט נשמע לי קורץ ומעניין .  העובדה שעוה"ד צחי ועידו חג'ג' בתמונה ובנק מזרחי טפחות מלווה נתנה לי ביטחון ותחושה שזה פרויקט רציני ".  לדברי דניאל ,  איש השיווק של הפרויקט הציע לו שתי אלטרנטיבות . " האחת ,  דירת שלושה חדרים של 75 מ"ר בקומה שמינית תמורת 1.37 מיליון שקל ,  והשנייה דירת שני חדרים ,  63 מ"ר בקומה 19 תמורת 1.18 מיליון שקל .  אני מעוניין מאוד לקנות דירה בפרויקט הזה .  במחירים האלה אני בקושי מוצא דירה בדרום העיר ",  הוא אומר .  בתחושה דומה הגיעו רוב חברי הקבוצה ,  שמאורגנת על ידי קבוצת חג'ג' ואור סיטי נדל"ן .  על הנייר מדובר במחירים אטרקטיביים יחסית לאלה הנהוגים בתל אביב ,  וכן מדובר במגדלים שלפחות לפי ההדמיות לא מביישים את מגדלי אקירוב ומגדלי yoo .  אך האם הרוכשים בארלוזורוב באמת מקבלים את התמורה שלה הם מצפים ?  מארגני הקבוצות - עו"ד צחי חג'ג' ,  אחיו עו"ד עידו חג'ג' וענבל אור ,  הבעלים והמנכ"ל של קבוצת אור סיטי נדל"ן - הפגינו רצינות רבה .  הכנס נערך בביתן ענק בגני התערוכה ,  עשרות אנשי שיווק ועורכי דין החתימו את הרוכשים שקבעו פגישות מראש ובתוך כעשר דקות נחתמו עשרות עסקות .  המפגש בין דניאל לאיש השיווק היה קצר ,  קולע ומקצועי ובמהלכו ניתן לדניאל נוסח הסכם למימוש האופציה לרכישת הנכס .  עם זאת ,  מעיון בהסכם שעליו חתמו הרוכשים ומהתייעצות עם עורכי דין שמתמחים בקבוצות רכישה ובמקרקעין ,  עולות שאלות .  ראשית ,  מארגני הקבוצה מציינים כי עם מימוש האופציה ומכירת הזכויות בקרקע יסתיים תפקידם ,  והם לא יהיו אחראים לבנייה ,  לתכנון או לניהול הקבוצה .  מי יהיה אחראי ?  המארגנים אינם אחראים על זה .  בקבוצות רכישה נהוג לבחור ועד יציג של הרוכשים שימשיך לנהל את המגעים מול הגופים השונים כמו מתכננים ואדריכלים ,  מנהלי ומפקחי העבודה מטעם הקבוצה ,  קבלנים ,  חשמלאים וועדות לתכנון ולבנייה - ויש לא מעטים כאלה .  עבור 486 איש מדובר בפרוצדורה לא פשוטה .  מה שכן ,  אם חברי הקבוצה יחפצו בכך ,  מארגני הקבוצה יהיו מוכנים להישאר על תקן יועצים וללוות את הוועד היציג של הרוכשים ללא אחריות וללא תמורה .  גם אם המארגנים יתנתקו מהקבוצה ,  חברי הקבוצה עדיין יזכו להיתקל שוב בעו"ד צחי חג'ג' ,  הפעם כעורך דין המייצג אותם ,  ואף יצטרכו לשלם לו 2% ממחיר דירתם כשכר טירחה . " הציבור פועל כעדר"דניאל הביע תמיהה על כך שבעוד ההסכם הוא לרכישת הקרקע ליחידת דיור ,  בפועל המארגנים מחתימים על רכישת דירה וגם מסכמים עם הרוכש באיזה בניין הדירה שירכוש ,  המערבי או המזרחי .  כמו כן הם מעבירים לרוכש סקיצה ,  הדמיה ומפרט של הדירה - שלמעשה לא קיימת עדיין - במקום לשווק לו יחידת קרקע .  בחוזה ,  לעומת זאת ,  המארגנים מציינים בחוזה : " הצדדים  ( הרוכשים הפוטנציאליים )  מציינים כי צד א' לא הציג בפני המשתתף מצגים כלשהם הקשורים במקרקעין או במצבם הפיסי ,  בעניין בנייה או אפשרויות בנייה או מצג אחר ".   " אין לקבוצות מחויבות חוזית עבור הרוכשים ",  מסבירה עו"ד רנה שבולת ,  בעלת משרד המתמחה בנדל"ן ובליטיגציה מסחרית . " וכך הן בנו את המסמך .  המארגנים לא מסבירים לקונה מה העלות הסופית של יחידת הקרקע ,  מה עלות הבנייה שישלם לקבלן ומה עורכי הדין מקבלים תמורת תשלום של 2% מדירה וירטואלית .  המסמך הזה לא כולל הצהרות ולא מצגים של המוכר והציבור פועל כעדר וחותם מבלי לבדוק .  מוכרים זכויות לדירות וירטואליות - והציבור ממהר לחתום . " למעשה ,  נראה כי קבוצות הרכישה נפרדות מהרוכשים מיד לאחר מימוש הקרקע .  זה סיכון גדול מאוד ,  אך קיים גם סיכון נוסף ,  כאשר הן מוכרות בפועל זכויות לדירה ונוהגות כך כמו כל קבלן אחר ".  לדברי עורך דין שמתמחה בקבוצות רכישה , " ההסכם אומר לחברי הקבוצה את הדבר הבא :  'קנו ממני את האופציה במחיר גבוה מהמחיר שעליו חתמתי עם בעל הקרקע - ואני יוצא מהקרקע ולא אחראי כלפיכם בכלום' .  לא ברור מהו שיעור הרווחיות של המארגנים ,  ולמעשה הדבר הבולט בהסכם הזה הוא שיום אחרי רכישת הקרקע 480 חברי הקבוצה נשארים לבד ".  גם דניאל הודה כי לא היה מודע לדברים רבים ,  כמו גם לכך שהמארגנים מסירים מעצמם כל חבות אפשרית ממיסוי שקשור לקרקע . " עלול להיווצר מצב שבו רשויות המס יראו במארגנים יזמים שמוכרים לאנשים דירות כמו כל קבלן ,  ולפיכך צריך להטיל עליהם מס רכישה על הקרקע בשיעור של 5% ממחירה .  לפי ההסכם ,  המארגנים מטילים את הכל על הרוכשים ",  אומר העו"ד . " מבטיחים 1,001 הבטחות"בהסכם כתוב שהקונה  " ראה את המקרקעין לפני חתימת ההסכם ובדק אותו פיסית ,  משפטית ותכנונית ,  לרבות התוכניות החלות והתנאים לפיהן ".  כמה קונים באמת עשו את הדברים ?  דניאל מודה שלא עשה דבר ,  וחבל .  מדובר בפרויקט סבוך ,  שיחייב את הקונים בתשלום עבור העתקת קו מתח גבוה שעובר במגרש ,  בהקמת מנהרה ממערב למזרח ,  בסלילת כבישים חדשים ,  פיתוח טיילת לאורך הפרויקט והקמת גשר שיקשר בין הצד המזרחי למערבי .  ברוב עלויות הקמת התשתית תישא העירייה ,  וביתר יישאו היזמים הבונים לכל אורך רחוב מנחם בגין .  מה חלקו של דניאל בעלויות הללו ?  הוא אינו יודע .  הוא רק מעיר שהוא לא ידע שהוא נהפך לסולל בונה .  דניאל גם לא ידע שההסכם בין המארגנים לקבוצת קרסנט הייטס ,  בעלי הקרקע ,  נקוב בדולרים כך שאם שער הדולר היציג יעלה על 4 שקלים ההסכם יוצמד לדולר .  משום מה ,  אגב ,  לא מצוין בחוזה מה יקרה אם שער הדולר יירד ,  מה שאמור להוריד את מחיר הקרקע בשקלים . " לא מסרו לי שום דבר בעניין העתקת קו מתח והוצאות תשתיות נוספות ",  מספר דניאל . " הם נתנו תחושה שהם מלווים ונמצאים בתהליך לכל אורכו .  מי כן יישא באחריות ?  איך הם קובעים ,  אם כך ,  שהקמת הפרויקט תימשך חמש שנים אם הם לא ימשיכו לארגן את הקבוצה ?  גם הסיפור של היתרי הבנייה לא ממש מובן . " עשו עלי רושם רציני מאוד במהלך הפגישה .  לקחו ביתן גדול ,  עם קפה ומאפה בחינם ,  לוחות אלקטרוניים ופלזמות שמציגות את הפרויקט ,  איש שיווק משכנע מאוד על כיסאות מנכ"ל מעור - בסך הכל עשו רושם של פרויקט ברמה .  מצד שני ,  איש המכירות עיניין אותי בנושא מפרט הדירה ,  אבל אני התעניינתי בדברים אחרים והרגשתי שצריך לחלוב את המידע ".   " מבטיחים להם 1,001 הבטחות בעל פה ",  ממשיכה שבולת . " תוכניות בניין העיר מאפשרות בנייה של 300 דירות בלבד בשטח של 100 מ"ר ,  ולא 486 ,  אז הם מסבירים שהם במגעים עם העייריה .  מתי זה יאושר ?  הרוכשים חותמים על מסמכי הקבוצה באופן ממש עיוור .  זה מה שנקרא חתול בשק .  המדינה צריכה להתערב כאן .  אסור לבצע עסקות כאלה .  לא ייתכן שציבור כל כך גדול ייקח סיכון כל כך גדול ,  מה שיכול לפגוע במשק כולו ,  כמו שקרה עם נפילת חפציבה ,  שפגע בכל הענף והבורסה .  אם הם ייפלו או ייפגעו זה יפגע בכולנו .  לקחו כאן פשוט את כל החוקים שמגינים על רוכשי הדירות וזרקו הכל לפח .  אנשים הם פשוט עדר ".  

" מוכרים זכויות לדירות וירטואליות - והציבור ממהר לחתום "
 מאות האנשים שהצטרפו לקבוצת הרכישה של מגדלי ארלוזורוב בתל אביב קיוו לרכוש דירה יוקרתית במחיר מציאה - והזדרזו לחתום על הסכם הרכישה .  אלא שעיון בהסכם מעלה תהיות רבות .  למשל ,  האם הרוכשים יודעים שקנו קרקע ליחידת דיור ולא דירה ? 

