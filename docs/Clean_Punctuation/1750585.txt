הממשלה מתכננת להטיל מס על מלגות סטודנטים
בעוד אלפי סטודנטים מפגינים בי-ם במחאה על  " חוק האברכים ",  מתברר כי בהצעת חוק ההסדרים מופיע סעיף לפיו מלגות שיוענקו לסטודנטים יחויבו במס ,  אלא אם הן ניתנו ממוסד הלימודים עצמו .  קדימה : " נתניהו משקר וצוחק לסטודנטים בפנים "
 גזירה חדשה על הסטודנטים בהצעת חוק ההסדרים ,  הנלווית להצעת חוק התקציב לשנים 2011-2012 :  לפי סעיף שמופיע בהצעת החוק ,  שכבר אושרה על ידי הכנסת בקריאה ראשונה ,  מלגות שיינתנו לסטודנטים יחויבו במס שכר ובמס הכנסה ,  אלא אם הן ניתנו ממוסד הלימודים .  זאת בניגוד למצב הנהוג כיום ,  בו כל המלגות של הסטודנטים פטורות ממס .  המשמעות המעשית של הגזירה היא עלייה בשכר הלימוד של הסטודנטים ,  משום שנכון להיום רבים מהם מקבלים מלגות המסייעות להם בתשלום שכר הלימוד .
 אגדות הסטודנטים של אוניברסיטת תל אביב הגיבה בזעם לפרסום ,  והודיעה כי בכוונתה לפתוח בחזית נוספת מול משרד האוצר .  יו"ר האגודה רן לבנה הוסיף כי  " במסגרת המלגות האלה סטודנטים מקבלים 2,000 שקלים בשנה עבור מעורבות חברתית .  האם את הכסף הזה שר האוצר מעוניין לגזול מהסטודנטים ?  מחר בבוקר נפתח במהלך שאליו יירתמו קרנות מלגות ,  עמותות וארגונים לשינוי חברתי שיאבקו בגזירה .  מדובר בביזיון ממדרגה ראשונה ". 
ממפלגת קדימה נמסר בתגובה לגזירה המוצעת ,  כי  " בלוף נוסף שנתניהו ניסה להסתיר מתפוצץ בפניו של הציבור בישראל .  נתניהו שוב משקר וצוחק לסטודנטים בפנים ". 
עוד מסרה קדימה כי  " רק ממשלה אטומה וצינית יכולה להוציא תחת ידיה גזרה אכזרית כזו נגד ציבור הסטודנטים ,  לגזול את כבשת הרש ובמקביל להפריח סיסמאות על שוויון .  לביבי אין מילה ולממשלתו אין לב ,  גם בעבור ציבור המהווה את עתידה של המדינה .  קדימה תאבק בכל דרך אפשרית נגד הצעת החוק האומללה הזו ותפעל בכל העוצמה לביטולה ". 
מ"מ יו"ר סיעת קדימה ,  ח"כ יוחנן פלסנר ,  אף שיגר מכתב בעניין לראש הממשלה בנימין נתניהו .  תחת הכותרת : " פגיעה קשה בסטודנטים ובנגישות להשכלה הגבוהה ",  כתב פלסנר : " אני מבקש ממך להתעשת ולבטל את הגזירה האכזרית והצינית הזאת לאלתר .  ההחלטה הזאת תפגע בתושבי הפריפריה ,  ובסיכוי של צעירים וחיילים משוחררים לרכוש השכלה גבוהה במדינת ישראל ודינה להימחק מספר החוקים שלנו .  אנו ניאבק בכנסת ובכל זירה אפשרית כנגד החלטה זו שהיא נטולת חמלה היגיון ורגש ".  
הצעת חוק ההסדרים אושרה בשבוע שעבר בקריאה ראשונה במליאת הכנסת .  ביום שני קיימה ועדת הכנסת דיון כדי להחליט לאילו ועדות לפצל את הסעיפים השונים בהצעת החוק ,  אם כי לא נערכה הצבעה בתום הדיון .  לאחר שוועדת הכנסת תפצל את הסעיפים לוועדות יחל הדיון בהכנה לקריאות שנייה ושלישית .
 מלשכת ראש הממשלה נמסר בתגובה כי , " המציאות היא הפוכה :  הממשלה בראשותו של בנימין נתניהו חוקקה חוק הפוטר ממס מלגות לסטודנטים .  לגבי טענת קדימה שבחוק ההסדרים קיים סעיף הממסה מלגות שאינן מאותו מוסד אקדמי ,  מדובר בזוטא אליה נטפלת קדימה .  זוהי החלטה של הדרג המקצועי במס הכנסה ,  וראש הממשלה הנחה לבדוק את נחיצותה ". 
עדכון ראשון :  20:00

הממשלה מתכננת להטיל מס על מלגות סטודנטים
בעוד אלפי סטודנטים מפגינים בי-ם במחאה על  " חוק האברכים ",  מתברר כי בהצעת חוק ההסדרים מופיע סעיף לפיו מלגות שיוענקו לסטודנטים יחויבו במס ,  אלא אם הן ניתנו ממוסד הלימודים עצמו .  קדימה : " נתניהו משקר וצוחק לסטודנטים בפנים "
 
