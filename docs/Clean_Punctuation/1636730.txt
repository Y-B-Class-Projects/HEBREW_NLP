H & M תנסה להתלבש על קסטרו וזארה 
" רשת האופנה תהיה זולה יותר ממתחרותיה ",  אומרים בכירים ב-H & M בתגובה לפרסומים כי המחירים בישראל יהיו גבוהים בכ-30% ממחירי הרשת בבריטניה
H & M ישראל מתכוונת להיות זולה יותר ממתחרותיה קסטרו ופוקס - כך אמרו ל-TheMarker אנדרו חורש ,  בעל הזיכיון של H & M בישראל ,  גלעד קרונר ,  מנכ"ל הרשת בישראל ועדי שפריר ,  מנהלת השיווק ,  בפגישה שנערכה עם החברה .  
הבכירים אמרו את הדברים בתגובה לידיעה לפיה המחירים של H & M בישראל ,  כפי שפורסמו באתר האינטרנט הבינלאומי של החברה ,  יהיו גבוהים בכ-30% ממחירי הרשת בבריטניה .  כדוגמה סיפקה הרשת מחיר טי-שירט ,  שתעלה בישראל 29.90 שקל ,  או חולצת פולו לגבר ,  שתעלה כ-59 שקל . " חולצת פולו אצל הרשתות המתחרות עולה יותר מ-100 שקל ",  טוען קרונר .  
עוד נמסר מהרשת כי בכוונתה לנקוט בגישה העולמית בכל הנוגע למדיניות הפרסום בישראל כך ,  תפרסם באמצעי המדיה השונים ,  בהם טלוויזיה ,  עיתונות ואינטרנט .  הרשת אינה מתכוונת לגייס פרזנטורים ישראלים ותשתמש בפרזנטורים הבינלאומיים ובסלבריטאים השונים המפרסמים ומשתפים פעולה עם הרשת בעולם .  
לגבי הסחורה שתגיע לישראל ,  מסרו הבכירים כי לעת עתה החנויות יכללו את כל ההיצע של הרשת ,  כולל בגדים ,  הנעלה ,  בגדי הריון ,  הלבשה תחתונה ואקססוריז ,  אך בשלב זה לא צפויים להגיע לארץ מוצרי הקוסמטיקה של הרשת ,  מכיוון שהדבר כרוך באישורים שונים ,  כמו אישור משרד הבריאות .  
במקביל ,  החברה הודיעה כי היא מתחילה לגייס מוכרים לחנויותיה .  החברה תפתח בתחילת פברואר בסדרה של ירידי גיוס לעובדים בקניונים שבהם היא מתעתדת לפתוח את חנויותיה ,  שבהם יתראיינו יותר מ-1,000 איש לתפקידי יועצי מכירות לחנויות .  היריד הראשון יתקיים בקניון עזריאלי בשבועות הראשון והשני של פברואר ויריד נוסף יתקיים בקניון מלחה בשבועות השני והשלישי של פברואר .  בכוונת החברה לגייס כ-200 עובדים לחנויות בתל אביב ובירושלים ,  וכ-100 עובדים נוספים לחנות בחיפה ,  זאת בנוסף לעובדים שכבר גויסו לעבודות מטה ,  לצוות הניהולי בחנויות ולמרכז הלוגיסטי .  גיוס העובדים ילווה בפרסום באינטרנט ,  בעיתונות ובנקודות המכירה שבהן יפתחו החנויות .  
כל עובדי המטה והנהלת החנויות עוברים כבר בימים אלה הדרכות עבודה בסניפי H & M באירופה ,  כדי ללמוד ולהטמיע את שיטות העבודה שלה .  החנות הראשונה של H & M בישראל תיפתח במארס בקניון עזריאלי ,  על שטח של כ-2,000 מ"ר .  הרשת חתמה גם על שישה מיקומים נוספים לפתיחת חנויות - קניון מלחה בירושלים ,  גרנד קניון בחיפה ,  קניון אבנת בפתח תקווה ,  קניון השרון בנתניה ,  קניון רחובות וקניון G בכפר סבא .  שטחי החנויות ינועו בין 1,200 ל-1,800 מ"ר .  החנות בחיפה תפתח באביב 2010 ,  והשאר במהלך 2011 .  
גבי רוטר ,  מנכ"ל משותף קסטרו ,  מוסר בתגובה : " קסטרו הוא בראש ובראשונה בית אופנה ישראלי בו פועל סטודיו הגדול בארץ עם מיטב מעצבי האופנה הישראליים .  קסטרו הוכתרה לחברת האופנה המובילה של העשור האחרון בישראל .  יחד עם מחויבותנו ללקוחותינו האופנתיים לעיצוב איכותי ושירות מצויין ,  אנו גם מחויבים למחירים אטרקטיביים ". 

H & M תנסה להתלבש על קסטרו וזארה 
" רשת האופנה תהיה זולה יותר ממתחרותיה ",  אומרים בכירים ב-H & M בתגובה לפרסומים כי המחירים בישראל יהיו גבוהים בכ-30% ממחירי הרשת בבריטניה

