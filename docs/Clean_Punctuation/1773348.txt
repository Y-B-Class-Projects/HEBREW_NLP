זעזוע ממכתב הרבניות : " למה שר המשפטים שותק ?  "
 חברי כנסת ואנשי מערכת המשפט הביעו זעם על המכתב עליו חתמו עשרות רבניות הקורא לבנות יהודיות שלא לעבוד בקרבת ערבים מחשש להתבוללות .  מנגד ,  ח"כ כ"ץ סבור כי זהו  " רצון העם "
 אנשי משפט ופוליטיקאים רבים הביעו אמש  ( שלישי )  זעם על המכתב עליו חתמו עשרות רבניות הקורא לבנות יהודיות לא לעבוד בקרבת גברים ערבים ולא לצאת עמם מחשש להתבוללות .  בכירים לשעבר במערכת המשפט אף מתחו ביקורת על ממשלת נתניהו שמאפשרת ,  לדבריהם ,  את הקריאות הגזעניות .
" אני מתפלא מאוד על המצב הסורר בארץ .  אנחנו נתקלים בזה בכל מקום שאנחנו הולכים .  בחלומות הכי גרועים שלי לא חשבתי שנגיע לגזענות כזאת ",  כך אמר השופט בדימוס סברי מוחסן . " מפליא אותי השתיקה של האנשים הדמוקרטים ,  אנשי המשפט ששותקים ולא עושים כלום .  זה שהממשלה לא עושה אני מבין ,  זה ממשלת ימין ,  אבל מה עם כל האנשים שדגלו תמיד בזכויות מיעוטים ,  איפה הם ?  ".  
לשופט מוחסן ביקורת על שר המשפטים יעקב נאמן ועל היועץ המשפטי לממשלה ,  יהודה וינשטיין ,  ושר המשפטים יעקב נאמן ,  על כך שאינם פועלים נגד ההתבטאיות הגזעניות . " שר המשפטים שומע את הדברים האלה ולא עושה כלום ,  אבל טוען שהוא אדם נאור ",  אמר . " אבל זה לא רק הם ,  אני גם פונה ל'עמך' ,  לכל האנשים שהתארחו בביתי ושאני ביקרתי אצלם ,  למה לא שומעים אותם ?  ". 
שר המשפטים לשעבר ,  פרופ' דניאל פרידמן ,  אמר כי לא קרא את  " מכתב הרבניות ",  אולם יצא נגד המכתב הקודם בו קראו רבנים שלא להשכיר או למכור דירות ל"נוכרים ".  לדבריו , " מכתב הרבנים הקודם לא נראה לי כלל ,  ואני מקווה שינקטו אמצעים כדי שאנשים שמועסקים על ידי המדינה לא ייצאו בהתבטאויות כאלה .  ערביי ישראל הם אזרחי המדינה ,  ויש להם את כל הזכויות ,  לרבות הזכות לשכור בתים במדינת ישראל ". 
מי שהזדעזע עמוקות ממכתב הרבניות היה הרב גלעד קריב ,  מנכ"ל התנועה הרפורמית בישראל . " החברה הישראלית מידרדרת לתהום עמוקה ואפלה ,  של גזענות ושנאת הזר ,  בעידודו של ממסד רבני מסית ומשולח רסן ",  אמר . " אחד לאחד ,  מחקים רבני ישראל ובנות זוגם החסודות את שיטותיהן ומעשיהן של הגרועים בשונאי ישראל ,  כאילו למדו בקפידה את מסכת ההסתה והדמוניזציה שקדמה לשנות חורבנה של יהדות אירופה .  זוהי חרפה וטומאה שגם אלף טבילות במקווה לא יצליחו להסיר ".  מארגון עדאלה נמסר בתגובה לפרסום המכתב כי הבעיה היא שמערכת אכיפת החוק במדינת ישראל נשלטת בידי מפלגה שחרטה על דגלה גזענות נגד האזרחים הערבים . " גם השר לביטחון פנים וגם יו"ר ועדת החוקה בכנסת ,  שייכים לישראל ביתנו ,  ואף שר המשפטים נאמן התמנה בהמלצת ליברמן .  במצב שכזה ,  אין פלא שהגזענות הופכת לדבר שגור בחברה הישראלית ",  נמסר .
 גם במערכת הפוליטית הביעו זעם על המכתב .  ח"כ נחמן שי  ( קדימה )  ,  אמר בתגובה לפרסומים ,  כי  " 'מכתב הרבנים' מתפשט כמו אש רעה בקרבנו שהגיעה אל הרבניות המוסיפות שמן למדורת השנאה .  שני המכתבים חייבים להדליק אור אדום בקרב האזרח השפוי .  אני מוקיע את מכתב הרבניות וקורא לכולנו  די לשנאת החינם ". 
יו"ר סיעת מרצ ,  ח"כ אילן גילאון ,  אמר כי  " מדכא להיווכח שעולם התורה שכח מהי דרך ארץ ומהי דרכה של תורה .  הארץ לא תבנה ממשטמה ,  שנאת זרים ופחד כלשהו מהם .  אם היתה תקווה שאולי הרבניות יפייסו וימתנו את הרבנים ,  הרי שהתקווה נגוזה עם המכתב ". 
מנגד ,  יו"ר האיחוד הלאומי ח"כ יעקב כ"ץ  ( כצל'ה )  הביע תמיכה במכתב ואמר כי הוא רק מעלה את רצון העם על פני השטח . " צף ועולה על פני השטח הרצון הפשוט של עם ישראל לשמור על עצמיותו בארצו .  הבנייה הבלתי חוקית ,  ההזדהות הפומבית הערבית עם הטרור ועם כל דבר אנטי ישראלי ואנטי יהודי יוצרים בעם תחושת תסכול .  העם חש שהכל הפקר בידי הערבים מול אוזלת יד של זרועות החוק והאכיפה בשל חששם מחלקים מרכזיים בתקשורת ,  מבית המשפט העליון ומהפרקליטות ,  שמייצגים אחוז אחד מהעם ,  רדיקלי ופוסט-ציוני ,  בתמיכתם הטוטלית בערבים פורעי החוק ". 
 ( עדכון ראשון :  28.12.2010 ,  23:10 ) 

זעזוע ממכתב הרבניות : " למה שר המשפטים שותק ?  "
 חברי כנסת ואנשי מערכת המשפט הביעו זעם על המכתב עליו חתמו עשרות רבניות הקורא לבנות יהודיות שלא לעבוד בקרבת ערבים מחשש להתבוללות .  מנגד ,  ח"כ כ"ץ סבור כי זהו  " רצון העם "
 
