כוסות התה התנפצו
אילולא החלטת המפלגה הרפובליקנית להיכנע ללחצי הקיצונים במסיבות התה ולבחור מועמדים נטולי ניסיון פוליטי ,  וקנאים בהשקפתם ,  בכמה מרוצים קריטיים במספר מדינות ,  ייתכן והרפובליקנים היו זוכים ברוב בסנאט ,  ולוקחים את כל הקופה .  מתיו סילבר מנתח את תוצאות הבחירות
מפלגתו הליברלית של הנשיא המכהן נחלה תבוסה מסחררת בבית הנבחרים של הקונגרס  אחרי בחירות חצי הקדנציה חלקה בו ירד בשיעור מדהים של 27% .  הפרשנים היו חלוקים לגבי הסיבות שהובילו למהפך ,  אך כולם הסכימו שהחלו לנשוב רוחות פקפוק בנשיא המכהן ,  שעלה משום מקום שנתיים קודם לכן ,  ונבחר במפתיע לאחר מסע בחירות היסטורי בו הכריזמה האישית הסתירה את ניסיונו הדל של הפוליטיקאי המקומי מאילינוי .  למחרת הבחירות ניתחו כל הפרשנים את מצבו החדש והפגיע של הנשיא .  ברור היה כי יתרת הקדנציה שלו תועבר בשיתוק שלטוני ,  וסיכוייו של המנהיג להיבחר לקדנציה שנייה בבית הלבן שאפו לאפס .
 נשמע מוכר ?  חכו עוד רגע .  השנה אינה 2010 והנשיא אינו ברק אובמה .  השנה היא 1862 ,  בחירות אמצע הקדנציה של הנשיא אברהם לינקולן ,  וכדאי אולי להיזכר מה קרה לתחזיות השיתוק של הפרשנים וכיצד נראו השנתיים האחרונות בכהונתו הראשונה ,  אחרי שמפלגתו איבדה רבע מהמקומות בבית הנבחרים .  הרי לינקולן כמעט ולא הספיק לעשות כלום .  הוא רק שיחרר את העבדים ,  אירגן את כוחות הצבא מחדש ,  הוביל לניצחונו של הצפון במלחמת האזרחים העקובה מדם ,  ולמעשה שמר על איחוד ארה"ב כמדינה חופשית בעלת נורמות חוקתיות .  כעבור 146 שנה ,  אותן נורמות חוקתיות אפשרו את בחירתו של איש שחור ,  עוד מועמד בעל ניסיון פוליטי דל ממדינת אילינוי ,  לנשיאות .
 כדאי לדייק :  הפסדה של המפלגה הדמוקרטית אמש היה קטן הרבה יותר מזה של מפלגתו של לינקולן ב- 1862 ,  בשיעור של 50% - הדמוקרטים איבדו אתמול 13% מהמקומות בבית הנבחרים .  במונחים אלקטורליים ,  דווקא תוצאות הבחירות לסנאט התקרבו למהפך של ממש ,  היות והדמוקרטיים איבדו 21% מהכיסאות .  אבל בגלל שרק שליש מהסנאט הועמד לבחירה ,  הנפילה החדה בפופולריות לא עלתה לדמוקרטים באיבוד הסנאט והם שמרו על הרוב .  בזכות עובדה מכרעת זו ,  נכשל ניסיונם של הרפובליקנים להשתלט על הזרוע המחוקקת בארה"ב .
 אין באמת הפתעות בתוצאות שמוצהרות בזמן כתיבת שורות אלה .  לפני הבחירות כתבנו כאן שהרפובליקנים ישיגו כ- 50 מקומות חדשים בבית הנבחרים וכ- 8 מקומות בסנאט ,  ובסוף הקונגרס ינוהל כישות מפוצלת ,  כפי שהתנהל כמה וכמה פעמים בעבר בתולדות ארה"ב .  וכך ,  תוצאות האמת אמנם מהוות מכה לאובמה ,  אך לא תהיה לו בעיה סטרוקטורלית בהתמודדויותיו בשנתיים הבאות .  לא רק שאפשרי למשול בארה"ב עם קונגרס מפוצל ,  אלא שמצב זה הוא שגרתי ,  ובמידה רבה מתאים למנטליות  " האיזונים והבלמים "  ששולטת שם מאז ומתמיד .
 למרות שהתוצאות עדיין חלקיות וכל פרשנות צריכה להילקח בעירבון מוגבל ,  דומה כי הכותרת של בחירות האמצע בארה"ב אינה ניצחון סוחף לימין הקיצוני המזוהה עם חוגגי  " מסיבות התה ",  אלא עלייתו של המרכז השפוי במפלגה הרפובליקנית .  ייתכן כי דווקא אובמה ,  שקיבל לכאורה סטירת לחי ,  יתאושש במהרה ,  ויסתבר כי המפסידה הגדולה אמש היתה שרה פיילין .  אילולא החלטת המפלגה הרפובליקנית להיכנע ללחצי הקיצונים במסיבות התה ולבחור מועמדים נטולי ניסיון פוליטי ,  וקנאים בהשקפתם ,  בכמה מרוצים קריטיים במספר מדינות ,  ייתכן והרפובליקנים היו זוכים ברוב בסנאט ,  ולוקחים את כל הקופה .  הימור מסיבות התה זה לא צלח :  במדינה כמו נבדה ,  המצביעים נרתעו מהמועמדת הרפובליקנית הקיצונית ,  שרון אנגל ,  שקראה במהלך מסע הבחירות לסגור את משרד החינוך הפדרלי ,  לבטל את מערכת הביטוח הלאומי ,  ולאסור על הפלות באופן מוחלט  ( גם במקרים של אונס וגילוי-עריות )  .  ליריבה של אנגל ,  הארי ריד ,  יו"ר הסנאט ואדם מנוסה בזירה הפוליטית ,  לא היה מנוס אלא להשיב אש בחשיפת הבוסריות המטורפת בעמדותיהם של אנגל ואוהדיה במסיבות התה .
 מבחינת הדמוקרטים ,  ניצחונו של ריד למעשה הציל את הסנאט .  כל הישג חקיקתי שממשל אובמה ישיג בשנתיים הקרובות  ( וליתר דיוק ,  כל הצלחה במניעת מהלכי חקיקה אפלים או גזענים נגד הומוסקסואלים או מהגרים או פנסיונרים או נשים אשר שואפות לשליטה בגופן )  יירשם לזכות החוכמה והנחרצות של הארי ריד ,  ושל כמה עמיתים דמוקרטים נוספים ,  שהצליחו להראות לציבור כי סדר היום במסיבות התה מופקר ומנוגד לזכויות היסוד המשוריינות בחוקה האמריקנית .
 כמובן ,  האזרח בארץ מתבונן בטלטולי הפוליטיקה בארה"ב מתוך מערכת שיקולים שונה מזו של המצביעים במדינות כמו נבדה ובדלוור .  אך למי שמשוכנע כי הפגיעה בפופולריות של אובמה תואמת את האינטרסים הישראליים ,  מומלץ לפחות לחשוב קצת עם מי הוא נכנס למיטה .  בשנתיים האחרונות נכרתה ברית בלתי קדושה בין ישראלים מבקרי אובמה וחוגגי מסיבת התה .  לישראלים בקטגוריה הראשונה מומלץ לצפות בתשדיר בחירות של שרון אנגל ,  שמעיד על היבטים של שנאת הזר ,  פרנויה ואתנוצנטריות ,  שהיו אמורים להיות מנוגדים לתפיסת היסוד של כל דמוקרטיה הבנויה על הגירה וחופש הזדמנויות ,  כמו מדינת ישראל .
 ועוד בשורה אחרונה וקצרה למי שחש מורת רוח מתוצאות הבחירות בארה"ב :  מי שציפה להתנחם בג'וינט בחוף מאליבו בקליפורניה ייאלץ להמתין עוד קצת .  כדי לברך על העלה הירוק ,  עדיין נצטרך לבקר בסיני או בהודו ,  אך לא בסן פרנסיסקו .  
 *  ד"ר מתיו סילבר הוא היסטוריון בחוג ללימודים רב-תחומיים במכללת עמק יזרעאל

כוסות התה התנפצו
אילולא החלטת המפלגה הרפובליקנית להיכנע ללחצי הקיצונים במסיבות התה ולבחור מועמדים נטולי ניסיון פוליטי ,  וקנאים בהשקפתם ,  בכמה מרוצים קריטיים במספר מדינות ,  ייתכן והרפובליקנים היו זוכים ברוב בסנאט ,  ולוקחים את כל הקופה .  מתיו סילבר מנתח את תוצאות הבחירות

