ניצנים של תקווה 
20 שנה אחרי שהדריכה סיורים בחולות ניצנים ,  חזרה סיון קלינגבייל לשמורת הטבע וגילתה שהנוף המיוחד הולך ונעלם - אבל עדיין שם .  בעידן של רפורמות נדל"ניות ,  גם זה משהו
 >  >  שבת בבוקר ,  חולות ניצנים .  חורשת אקליפטוס .  תיק על הגב ,  סנדלי שורש ,  משקפי שמש ושלושה ליטר מים .  יותר מ-40 ילדים - שלושה מהם שלי .  כמעט אותו מספר של מבוגרים .  אני מובילה טיול כיתה של בתי הבכורה ,  מנסה לחזור לגיל 19 ולהתחבר לטבע : " ילדים ,  יודעים מה זאת שמורת טבע ?  למה צריך לשמור על הטבע ?  מפני מי ?  "  פעם ,  בעידן אחר ,  שירתתי בבית ספר שדה שקמים בניצנים כמורה חיילת בחברה להגנת הטבע .  מדי בוקר הוצאתי ילדים לטיולים .  העולם היה אז פשוט - הרבה לפני שמישהו ידע מה הן פליטות פחמן והתחממות גלובלית ,  על הטבע היה צריך לשמור - כי נעים יותר לנשום אוויר נקי ,  לחיות במדינה בלי פסולת ,  לשתות מים לא מזוהמים וליהנות ממרחבים פתוחים ,  גם במדינה שראשיה מנסים לאנוס אותה ללבוש שמלת בטון ומלט .  כך מצאתי עצמי בשורות צבא המאבק לשימור חולות ניצנים והדיונה הגדולה באשדוד .  המצביא היה יאיר פרג'ון ,  מייסד בית ספר שדה שקמים והמנהל שלו אז ,  וכיום ראש המועצה האזורית חוף אשקלון .  פרג'ון ,  איש חזון ,  האמין שאהבת המולדת מגיעה דרך הרגליים .  הוא סבר שיהיה קל יותר לשכנע אנשים שאסור לבנות על רצועת החולות בין אשדוד לאשקלון בעוד הם רצים בדיונות ושואגים אחרי ילדיהם ,  המתגלגלים להנאתם בחולות . " אוהד ,  אוההדדדדד !  אל תרוץ קדימה !  ".  לכבשים יש אוכל חולות ניצנים משתרעים דרומית לאשדוד וצפונית לאשקלון .  הם מתחילים בדיונה הגדולה ובתוכם נמצאים שטח האש של בסיס ניצנים והיישוב ניצן .  הם שריד אחרון לחולות שפעם נדדו במישור החוף .  בניגוד לחולות בנגב שמקורם במדבר סהרה ,  החול המרפד את מישור החוף הדרומי מקורו בהרי הגרניט שבאתיופיה ,  והוא נפלט ליבשה דרך הים התיכון .  את מי זה מעניין ?  את בעלי החיים והצמחים שגדלים באזור ,  המאופיין בקרקע מדברית ובמשקעים מרובים יחסית ;  את האנשים שמכירים את היופי יוצא הדופן שלו ;  ואת כל מי שחרד למצב המים בישראל ,  שכן החול מאפשר למי הגשמים לחלחל אל אקוויפר החוף שממנו שואבת חברת מקורות מים .  בשנים הארוכות שבהן לא הייתי בחולות ניצנים התרחש נס קטן .  ב-2005 הצליחו פרג'ון וארגוני הסביבה להביא לכך שהחולות יוכרזו כשמורת טבע ,  ואיום הקדמה והפיתוח הוסר מעליהם .  כיום ,  כאשר הוא צריך להסביר איך זה קרה ,  מספר פרג'ון בחיוך : " אופיר פינס היה שר פנים לזמן קצר .  הוא לא ממש הבין עדיין מה קורה ואישר להכריז על החולות כשמורת טבע ".  אבל עוד כמה דברים קרו .  אנחנו צועדים .  ילדי הכיתה רצים אתי מלפנים ,  ההורים משתרכים מאחור .  פרג'ון מלווה אותנו ,  במראה התנ"כי שלו ,  צועד עם מקל ונותן לי הוראות הדרכה .  צועדים בסבך של שיטה מכחילה .  הפועה צובעת את החולות באדום-ירוק ואני מחכה שנגיע לחולות הפתוחים ,  שם אפשר יהיה לחפש עקבות של גרבילים וירבועים ,  המסתתרות מתחת ללענות .  אבל החולות רחוקים משזכרתי .  פרג'ון מסביר שאמנם החולות נותרו ,  אבל למעשה ,  לאט לאט מפסיקות הדיונות לנדוד .  בגלל סכר אסואן שהוקם במצרים בשנות ה-60 כבר לא מגיע חול לחופי ישראל ,  ובכלל ,  לדיונות אין ממש לאן לנדוד .  כן ,  חולות ניצנים הם בעצם ארגז חול תחום בין אזורי בנייה מסיבית . " זהירות ילדים ,  טרקטורון !  אסור להם לנסוע פה ,  למה הם נוסעים פה ?  !  ".  רועה בדואי מוביל עדר כבשים בין השיטות .  האנפות עפות מסביב .  מי שזוכר את החולות מלפני 19 שנה לא מסוגל לדמיין תמונה כזאת - אז הכבשים היו מסרבות ללכת על החול ,  ובכל מקרה ,  לא ממש היה להן מה לאכול כאן .  כיום החולות מתכסים בירק ופני הקרקע מתקשים ,  כך שקל יותר ללכת עליהם ויש פחות מקום להתגלגל .  בשלווה של בדואים מסביר פרג'ון כי בעתיד ייהפכו החולות לחורש ים תיכוני . " ככה זה ",  הוא אומר , " השפעתו של האדם ניכרת בכל ".  למחות את ההשפעה של האדם על המערכת האקולוגית אי אפשר ,  אבל גם אי אפשר להימנע מהמחשבה שאילו ב-2005 כבר היתה קיימת רפורמת הקרקעות שמקדם כעת ראש הממשלה בנימין נתניהו ,  לא היו כאן חולות ,  שקמים ולענות ,  אלא רק בניינים .  למי שפיספס ,  נתניהו לא רוצה רק להקל על סגירת מרפסות .  לפי הרפורמה ,  לא תהיה חובה להציב נציגי גופים ירוקים בוועדות התכנון או לבצע סקר סביבתי לפני שינוי תוכניות מתאר ואישורי בנייה באזורים חדשים .  המשמעות :  ראש עירייה או יזם שירצו לקדם בנייה מסיבית יעלו את הבולדוזרים .  רוצים לטייל בשטח פתוח ?  סעו לארץ אחרת . " ילדים ,  יודעים מי הלך פה ?  נכון מאוד ,  גרביל .  והנה חיפושית .  יודעים איך מזהים חרקים ?  רגע ,  בואו נרכז את כל הדברים לפני שאתם רצים לדיונה .  טוב ,  נו ,  בואו נרוץ - ואל תשכחו לשתות מים !  ".  בדרך חזרה אני מבקשת מפרג'ון להוביל .  אי אפשר לחזור בזמן ,  גם אם מוציאים מהמגירה את סנדלי הטיולים .  אבל אפשר ליהנות ,  לכמה שעות ,  ולחזור להיות מה שהייתי פעם ,  לפני הרבה שנים ,  שלושה ילדים ומאות אלפי מלים .
 
ניצנים של תקווה 
20 שנה אחרי שהדריכה סיורים בחולות ניצנים ,  חזרה סיון קלינגבייל לשמורת הטבע וגילתה שהנוף המיוחד הולך ונעלם - אבל עדיין שם .  בעידן של רפורמות נדל"ניות ,  גם זה משהו

