הפריפריה זקוקה למיתוג מחדש ? 
המדינה הופכת את הפריפריה לאטרקציה ?  דו"ח חדש של מכון ראות קובע כי הפתרון לפריפריה אינו בהבאת אנשים מהמרכז ,  אלא בחיזוק האזור והדגשת יתרונותיו הייחודיים .  כך הופכים את בית שמש לחבל היין הישראלי ,  ואת עכו - לאבן שואבת לתיירות מרפא 
הדו"ח המקיף האחרון של הלשכה המרכזית לסטטיסטיקה שפורסם השבוע סיפר את מה שכולם בעצם כבר יודעים :  הפערים בחברה הישראלית מתרחבים .  בעוד שאזור המרכז מצליח לשגשג ,  התושבים בפריפריה מרוויחים פחות ,  מתקשים למצוא עבודה ,  זקוקים יותר לשירותי הרווחה ,  מצליחים פחות בלימודים ,  חולים יותר וזוכים לשירותי רפואה איכותיים פחות .  
עם זאת ,  אפשר לומר לזכות הממשלות בעשורים האחרונים שהן לפחות מנסות לשנות את המצב .  כבר עשרות שנים פועלת המדינה לפיתוח הפריפריה באמצעות סבסוד מפעלים ,  הטבות מס ופיתוח תשתיות .  כעת מתכננת הממשלה להשקיע סכומים גבוהים בפיתוח תשתיות כבישים ורכבות מתקדמות בדרום ובצפון ,  בפרויקט עיר הבה"דים  ( מעבר בסיסי ההדרכה של צה"ל לנגב )  והקמת בית ספר לרפואה בגליל .  אבל לא ברור אם גם אלה יצליחו לסגור את הפערים שנפערו בחברה הישראלית .  
כבר בשנות ה-60 החלה הממשלה לסייע לתושבים בפריפריה באמצעים שונים ,  כמו פיתוח תשתיות ,  סובסידיות והקמת מפעלי תעשייה .  אבל בשנות ה-70 התברר שלמרות הסיוע ,  האבטלה בפריפריה מתגברת והצמיחה נהפכה לאטית יותר .  הממשלה ניסתה אז לתמרץ הקמה של מפעלים נוספים באמצעות חוק עידוד השקעות הון .  שני עשורים לאחר מכן ,  המפעלים המסורתיים שהוקמו בפריפריה פינו את מקומם לטובת ענפי הטכנולוגיה וההיי-טק שהתפתחו בישראל - בעיקר באזור המרכז - בעוד שהאבטלה והמצוקה בערי הפריפריה רק התחזקו . 
" תפישת הפיתוח של מדינת ישראל בפריפריה לא הוכיחה את עצמה במשך שנים .  יש מאמץ שיטתי לסגור את הפערים שפשוט לא מצליח ",  אומר גידי גרינשטיין ,  מנכ"ל ומייסד מכון ראות .  לאחרונה פירסם המכון דו"ח מקיף שבו הצעה חדשנית להתייחסות לפריפריה בישראל .  
הרעיון המרכזי בדו"ח הוא שעד עתה התייחסה ישראל לפריפריה כאל חלשה ,  ולכן המדיניות גרסה שצריך לחזק אותה מבחוץ על ידי פיתוח תשתיות ,  תמרוץ חברות ויצירת מקומות עבודה - במטרה לגרום לתושבים  " חזקים "  מהמרכז לעבור אליה .  ההנחה הסמויה היתה שבפריפריה יש מיעוט הון אנושי איכותי ,  והריחוק מהמרכז נתפש ככשל שוק מרכזי . 
" עד היום התפישה היתה שהטיפול בפריפריה אמור להיות באמצעות העברה של משאבים ושל תושבים מהמרכז לפריפריה ",  אומר גרינשטיין .  אבל תמיד יש מגבלה עם מה שאפשר לעשות בחלוקת משאבים ,  ובתפישה הזאת הפריפריה תמיד תהיה נחשלת ביחס למרכז ".  
ההצלחות של השיטה היו מעטות ,  ובטווח הארוך ההשפעה על רמת האבטלה ורמת החיים היתה מזערית ,  אם בכלל .  כך למשל ,  במפעל אינטל בקרית גת שלאחרונה קיבל מענק נוסף מהמדינה ,  מועסקים בעיקר עובדים המתגוררים במרכז .  15% מעובדי המפעל שחיים בעיר עצמה מועסקים רובם בדרג נמוך . 
" מחקרים מהעולם ומישראל מוכיחים כי יבוא של חברות ללא ליווי בצעדים תומכים אינו אפקטיבי לאורך זמן ",  נכתב בדו"ח .  עוד מצוין כי לפי מחקרים אחרים ,  גם הטבות מס לתושבים אינן אפקטיביות ולא משפיעות על מצבה של מרבית האוכלוסייה באזור .  
אז מה עושים ?  במכון ראות מנסים להציע פתרון ,  ומציגים חזון שאמור להפוך את ישראל לאחת מ-15 המדינות המובילות באיכות החיים של תושביהן בעולם - יעד שגם ראש הממשלה ,  בנימין נתניהו ,  הכריז עליו לאחרונה .  בדו"ח של המכון מוצעים כמה רעיונות לסיוע לפריפריה - שונים לחלוטין מהאופן שבו פעלה ממשלת ישראל לאורך השנים .  בין השאר ,  מוצע להפסיק להסתכל על הפריפריה כאזור מוחלש . " ההצעה שלנו היא לא לחפש את הפתרון מחוץ לפריפריה - הפתרון לפריפריה נמצא בתוכה ",  אומר גרינשטיין .  
מכון ראות חוקר בשנים האחרונות כיצד המשק הישראלי יכול לבצע  " קפיצת מדרגה ",  לפי הגדרתו - צמיחה מהירה ועקבית שמפירותיה ייהנו כלל תושבי האוכלוסייה .  המכון מציע להפסיק להתייחס לישראל כאל יחידה כלכלית אחת ,  ולאמץ מדיניות של פיתוח אזורי .  
למה הכוונה ?  בראות ממליצים לבחון את כל האזורים במדינה ,  ולאתר נכסים ייחודיים ויתרונות בכל אזור ואזור ,  שאותם אפשר לפתח .  מדובר ב-8-12 נכסים כאלה ברחבי ישראל ,  שיכולים לתת מענה לצרכים בינלאומיים ,  להתחרות עם מדינות אחרות בעולם העוסקות באותו תחום ולהביא לשגשוג באזור .  באופן הזה ,  טוענים בראות ,  תושג צמיחה ויצומצמו הפערים ברמה המקומית ,  מה שיזרז את הצמיחה בכלל המשק . 
" אפשר להגיע לקפיצת מדרגה במשק הישראלי באמצעות זינוק באזורים שונים במדינה .  אבל כדי להזניק אזור מסוים יש צורך לממש נכסים ייחודיים שקיימים בו ",  אומר גרינשטיין .  מדובר בתפישה שאומצה גם על ידי האיחוד האירופי וארגון ה-OECD .  
נכס אזורי ,  לפי הגדרת המכון ,  הוא  " איכות מקומית ,  כלכלית חברתית או סביבתית שנטועה במקום - כמו תרבות ,  היסטוריה ,  מורשת ,  טבע ,  או נוף ".  כדי להבטיח את תרגומו של נכס כזה לערך כלכלי נדרשים חדשנות ושיתוף פעולה מצד יזמים באזור ,  ראשי הרשויות והממשלה . 
" אם מקימים עוד חברת היי-טק בצפון או בדרום ,  מחר הדירקטוריון יכול להחליט שמעבירים אותה להרצליה או לקליפורניה ",  אומר גרינשטיין . " אבל אם הפיתוח מבוסס על נכס ייחודי שנטוע במקום אז אי אפשר להעביר אותו ,  וניתן לבסס עליו תפישת פיתוח למשך שנים ארוכות .  בנוסף ,  התוצר שלו יהיה נגיש להרבה אנשים בעלי עסקים קטנים שחיים באזור ,  ולכן זה יהיה הרבה יותר שוויוני ".  
החזון של ראות לא נשאר על הנייר .  בשנים האחרונות הם חברו לפרויקט שותפות 2000 של הסוכנות היהודית שמחבר קהילות יהודיות ברחבי העולם לקהילות בישראל ,  ולפרויקט אלכ"א של ג'וינט ישראל לשיפור המנהיגות במגזר הציבורי ,  בשיתוף חברת פרקסיס - המתמחה בליווי פרויקטים ומפתחת מודל המבוסס על גישת האזורים התחרותיים .  
יחד הם ביצעו פיילוט באזור בית שמש והגליל המערבי שבמסגרתו הם ניסו לאתר נכסים כאלה ולבחון כיצד לממש אותם כדי לבחון את מדיניות המכון .  האזורים האלה ,  שכונו מעבדות ,  הובלו על ידי חברת פרקסיס .  צוותי העבודה שנוצרו נפגשו עם יזמים קטנים וגדולים בכל אזור ,  אנשי עסקים וראשי הרשויות ,  כדי להבין איזה נכס לא ממומש מסתתר בכל אזור .  מפגשים אלה הולידו בכל אזור כמה תחומים שניתן לנצל .  אז יצרו השותפים סיפור מסגרת לכל אזור והחלו לפעול למיתוגו . 
" על בסיס הפעילות הזאת שיכללנו את התפישה של איך צריך לפתח את הפריפריה בישראל - בכל אזור כזה יש סיפור שאנחנו מאמינים שיכול להזניק אותו קדימה ",  אומר גרינשטיין .  הסיפור האזורי ,  לפי ראות ,  אמור לשמש חזון לאזור ומצפן ליזמויות מקומיות .  כך למשל ,  אזור בית שמש הוגדר כחבל היין ,  והצפון כחבל התיירות החווייתית .  באופן דומה ,  הנגב ,  שטוף השמש לאורך כל השנה ,  יכול ליהפך לאימפריה של אנרגיה סולארית וכבר כעת צצים בו מיזמים כאלה .  
גרינשטיין מוסיף כי לפי מסקנות המכון ,  כדי שהאזור יזנק ,  הנכס האזורי צריך להתחבר למגמה בולטת בעולם ,  כך שכל תושבי האזור יוכלו ליהנות מפירות הצמיחה שלו . " כשמתחברים למגמה גלובלית ,  מגדילים את העוגה של כולם ",  אומר גרינשטיין .  בנוסף ,  יש צורך לעודד את החדשנות שבטיפול בנכס וגם לפתח הון אנושי איכותי סביבו .  לפי הדו"ח של המכון ,  אם נכסים אזוריים כאלה ימוצו תתחולל צמיחה בת קיימא במשק ,  יכולת המשק להשתנות תשתפר בהתאם למגמות עולמיות ותאפשר שינוי בהרכב התוצר ,  חוסנה הכלכלי של הפריפריה יגדל וכך גם העוגה הלאומית . 
" כשהצגנו את הסיפור לתושבים ראינו את הברק בעיניים .  הם רואים שהם יכולים להוביל אותו במדינה ואולי גם בעולם כולו ",  אומר גרינשטיין .  
רעיה שטראוס ,  המכהנת כיו"ר שותפות 2000 של הסוכנות היהודית ותומכת במכון ראות ,  מסכימה עם גרינשטיין : " במדינה יש בעיה גדולה שמתבטאת בפערים גדולים מאוד בין הגליל והנגב למדינת תל אביב .  אנשים בגליל ובנגב עייפים מכל ההבטחות הגדולות שבאות מירושלים ומתל אביב וממי שבא לכאן לחצי יום עבודה וחוזר למרכז .  אנחנו אנשי האזור ונצליח ,  אין שום סיכוי שלא ".  
שטראוס ,  המתגוררת בנהריה ,  אומרת כי שיתוף הפעולה האזורי מעורר בה אופטימיות . " אנחנו צריכים לחשוב אזורית ,  אי אפשר שכל מועצה ורשות תפעל לחוד .  חייבים ללכת ביחד וכך כולם ירוויחו .  כולם ירוויחו אם נביא יותר תיירים ,  אם יהיו יותר מקומות עבודה .  הכל כבר קיים פה - צריך רק לחבר בין היזמים לבין הרשויות כדי שתהיה להם יותר עוצמה ולתת להם יותר מיומנויות .  אין לי שום ספק שנצליח ",  אומרת שטראוס . " אם לא נעשה את העבודה הזאת לא נהיה ,  אנחנו חייבים לקפוץ מדרגה ".  
במכון גם מציעים צעדים יישומיים לשיפור מצבה של הפריפריה : " על הממשלה לבחון תפישת פיתוח אזורי חדשה ואת היכולת לאמץ אותה כמדיניות ממשלתית ",  מציעים מומחי מכון ראות בדו"ח .  בשלב הראשון ,  הם אומרים ,  יש לקדם סקר שימפה את האזורים בישראל ולבחור בעד שלושה אזורים ראשונים שישמשו כפיילוט .  
בנוסף ,  צוות המכון ממליץ להקים ועדת מנכ"לים ממשלתיים בראשות מנכ"ל משרד ראש הממשלה ,  שתרכז את המעקב אחרי המדיניות ותפעל מול ההתארגנויות האזוריות .  צוות המכון מציע גם לממשלה ולארגונים חברתיים להשתתף ולתמוך בפעילות ,  להתנות חלק מתקציבי הפיתוח הממשלתיים בהתארגנויות אזוריות וללוות באופן מקצועי את הרשויות בתחומים אלה .  
לפי מכון ראות ,  אחת הבעיות בישראל שפוגעות בסיכויים לפתח את הנכסים האזוריים הוא מבנה השלטון המקומי בישראל והפעילות שלו מול הממשלה .  כיום ,  רוב ראשי הרשויות בישראל מתקשים לשתף פעולה זה עם זה ,  ולכן ,  בעיקר בפריפריה ,  כוחם מול הממשלה והיכולת המשותפת שלהם לפתור בעיות אזוריות קטנים מאוד .  
לכן ,  במכון מציעים להקים בהתנדבות כמה התארגנויות אזוריות שיאגדו רשויות ומועצות מקומיות ,  ארגונים ויזמים לפי מרחבים גיאוגרפיים ,  כדי להביא לשיתוף פעולה אזורי ולהרחבת  " הסיפור האזורי ".  המפגש הזה ,  לדעת אנשי המכון ,  יביא לעידוד החדשנות ולעיצוב חזון ארוך טווח לאזור .  במכון מציעים למסד את התארגנות הזאת תחת  " שולחן אזורי ",  שיאגד את השותפים שמחויבים לחזון ובהם הרשויות ,  העסקים ,  הארגונים ,  מוסדות ההכשרה והמחקר והעובדים במקום . " התארגנות אזורית אפקטיבית תכליל יישובים ורשויות חלשות .  שגשוג של אזורים יביא לצמצום פערים כלכליים וחברתיים בין הפריפריה למרכז ",  נכתב בדו"ח .  
בכמה מקומות בישראל התפישה הזאת כבר מיושמת .  אלכ"א מובילה כיום תהליך שבמסגרתו הסכימו שמונה ראשי רשויות בגליל המערבי לחבור יחד ולשתף פעולה . " מדובר בתהליך פורץ דרך ",  אומרת מנכ"לית אלכ"א ,  ד"ר מיכל חמו-לוטם . " מדובר ברשויות שבגלל גודלן הקטן לא הצליחו למנף תהליכים של צמיחה ושגשוג .  אחרי שכל המהלכים של איחוד רשויות לא הראו הצלחה ,  הצלחנו ליצור הסכמה בין ראשי הרשויות ".  
במסגרת הפרויקט של אלכ"א הוקם דירקטוריון של ראשי ערים שנרתם לטובת האזור כולו . " במקום שיתחרו זה בזה ,  הם נהפכו להיות גוף מחויב ",  אומרת חמו-לוטם . " הם שותפים לאותו כיוון ואותו חזון ,  ופותרים בעיות שאי אפשר היה לפתור קודם ".  
יפעת לינדר ,  המנהלת של אלכ"א בצפון ,  מציינת כי מדובר בהתארגנות של רשויות ,  מועצות אזוריות ,  עיריות ויישובים דרוזיים . " הם בחרו לייצר תהליך משותף ובאמצעותו הם מנסים לבנות ולפתח את כלכלת האזור .  במסגרת הזאת כבר הוקמו צוותי עבודה שכוללים אנשי מקצוע בתחומים שונים כמו תרבות וחינוך ,  וגם השיווק לפרויקטים שהם אחראים עליהם משותף .  האנשים בתוכנית כבר רואים שלשיתוף הפעולה הזה יש ערך ".  
ב-2008 חבר מכון ראות לשותפות 2000 של הסוכנות היהודית ,  כדי לבחון איך אפשר לקדם את קפיצת המדרגה בישראל .  אז הוחלט להקים באזורים שונים בישראל מעבדות ,  שבהן תגובש תפישת הפיתוח שמציע מכון ראות .  המעבדה הראשונה החלה לפעול באזור שפלת יהודה ובית שמש ביוני 2008 ,  ובינואר 2009 הוקמה המעבדה השנייה באזור עכו .  כיום מתחילים המכון ושותפיו לפעול באזור נוסף - הגליל המערבי .  
בשלב הראשון נבנה הסיפור האזורי על בסיס האזורים הייחודיים ,  בשיתוף עשרות יזמים מקומיים שתיארו מה הפוטנציאל באזור ומה החסמים שמשפיעים עליו .  בשלב השני הוקם שולחן אזורי שעוסק במציאת השותפים וגיוס תמיכה ומשאבים לאזור .  בשלב השלישי ,  שעדיין לא בוצע ,  יתחילו השותפים לפרויקט ליישם את תוכניות העבודה באזורים .  
באזור בית שמש ומטה יהודה כבר נמצאו הנכסים הייחודיים למקום - המורשת התנ"כית באזור ,  המיקום הגאוגרפי בין תל אביב לירושלים ,  וגם כמה יקבי בוטיק באזור שלדברי המכון יכולים להפוך את האזור ל"חבל היין "  של ישראל .  בנוסף ,  זוהו כפוטנציאל לצמיחה באזור מסעדות אתניות וסדנאות אמנים הפועלים שם .  לבסוף ,  הוחלט שהנרטיב של האזור ישקף אורח חיים רגוע ומאוזן ,  שמציע חיים בריאים וגם מתכתב עם המגמה העולמית של חזרה לשורשים ,  באמצעות ייצור מוצרים מקומיים ואיכותיים ,  חיים בקהילות קטנות ומודעות לסביבה .  
באזור עכו ומטה אשר נמצאו כמה יתרונות אזוריים שיכולים ,  לדברי מכון ראות ,  לתרום גם להשתתפות האזור בתחרות הגלובלית .  במכון טוענים שהיזמים הפועלים בתחום צמחי המרפא ,  הקוסמטיקה הטבעית ,  המזון האורגני ושמן הזית ,  בשילוב הפוטנציאל התיירותי באזור ,  עשויים לייצר מנוע צמיחה שיהפוך את האזור לשחקן בשוק איכות החיים  ( Wellness )  המתפתח בעולם ,  שלפי מחקרים שמציג המכון מגלגל 600 מיליארד דולר בשנה .  השותפים למכון מנסים להפוך את האזור לתחרותי ביחס לאזורים אחרים בעולם בזירה וטוענים שהוא יכול להתחרות גם עם האלפים השווייציים ,  באמצעות חזון שיקרב אותו לעיסוק בפיתוח טכנולוגיות ,  מוצרים ושירותים בתחום תיירות המרפא ואורח החיים הבריא .  
אנדריאה ארבל ,  מנהלת חטיבת השותפויות בסוכנות היהודית האחראית גם על שותפות 2000 ,  אומרת כי הפיילוט בבית שמש ומטה יהודה ובגליל התבצע בשיתוף קהילות מחו"ל . " השיטה היתה לכנס יזמים מהאזור ,  שהוזמנו למפגשים שם שאלנו מה לדעתם הסיפור המייחד את האזור .  התהליך היה מרתק ,  ומהחזון של כל האנשים האלה נוצרו סיפורים .  לאחר מכן מיפינו את כל המיזמים שקיימים באזור ויצרנו את הסיפורים .  אני מאמינה שאחד ממדדי ההצלחה בעוד חמש שנים יהיה שפה אזורית משותפת ,  שיהיה סיפור שכל האזור יזדהה אתו ",  אומרת ארבל . " אני מאמינה בסיכויי ההצלחה של הפרויקט ,  הוא יוצר אנרגיה ,  התרגשות ותזוזה בתוך הקהילה ,  שתעודד את חבריה להשקיע .  אני מאמינה שהצלחה תביא עוד הצלחה ,  שאנשים יתחילו לדבר על זה ,  ושבעוד כמה שנים האזור כולו יהיה מזוהה עם הדבר הזה ".  

הפריפריה זקוקה למיתוג מחדש ? 
המדינה הופכת את הפריפריה לאטרקציה ?  דו"ח חדש של מכון ראות קובע כי הפתרון לפריפריה אינו בהבאת אנשים מהמרכז ,  אלא בחיזוק האזור והדגשת יתרונותיו הייחודיים .  כך הופכים את בית שמש לחבל היין הישראלי ,  ואת עכו - לאבן שואבת לתיירות מרפא 

