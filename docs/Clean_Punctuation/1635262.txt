שופכים אור
תאורה היא אחד המרכיבים החשובים בתכנון ועיצוב הבית ,  אך לפני שרצים לקנות מנורה רצוי לדעת לאיזו מטרה היא מיועדת
מרוב אפשרויות אפילו תומס אדיסון היה מתבלבל .  אם פעם רכישת מנורה היתה כרוכה בטיול רגלי קצר לחנות מוצרי החשמל הקרובה והתלבטות בין שניים-שלושה דגמים פשוטים וזולים ,  הרי שבשנים האחרונות נדרש מסע מפרך בין עשרות חנויות תאורה ובחירת גוף תאורה מתוך אינספור דגמים ,  שמחירו עשוי להגיע לאלפים רבים של שקלים .
 ואם לא די בכך ,  כדי להתקין את המנורה החדשה צריך יותר מסולם וכוונות טובות .  נדרש ייעוץ מקצועי כדי לבחור מיקום למנורה ,  דגם שיתאים לצרכים שלכם - וגם מתקין מומחה .  תחום התאורה נהפך לתורה של ממש ,  שמקובל לסווגה לשלוש קטגוריות עיקריות :  אדריכלית  ( המכונה גם פונקציונאלית או טכנית )  , " ירוקה "  ותאורה דקורטיבית .  את המנורות האלה תוכלו למצוא במרכזים גדולים המתמחים בתחום ,  כולל כאלה הנחשבים מותגים . 
" התאורה תופסת נפח גדול במיוחד במקומות ציבוריים כמו מלונות ,  מסעדות ואפילו אולפני טלוויזיה ",  אומר ניסים שוהם מנכ"ל יבואנית גופי התאורה קרני תכלת אלקבס . " בשנים האחרונות גוברת הפתיחות לעיצוב בקרב הציבור ,  וכתוצאה מכך רבים רוצים להכניס הביתה את הרעיונות שהם רואים בחוץ ".  
וכפי שכבר הבנתם מדובר במיני-פרויקט - פנייה למומחה תאורה שיסייע בבחירת המיקומים למנורות ,  טכנולוגיית התאורה ,  אופי גופי התאורה וגם במציאת מתקין ,  בדרך כלל חשמלאי מוסמך .  עלות הפרויקט כולו עשויה להגיע לעשרות אלפי שקלים .  כשתישרף נורה תזדקקו כנראה לעזרה ,  שלא כמו במקרה של הברגת נורת הליבון הפשוטה .
 תאורה אדריכלית היא חלק בלתי נפרד מהתכנון האדריכלי ומעיצוב הפנים .  היא  " משרטטת "  ומדגישה את האלמנטים האדריכליים השונים ,  ונקבעת כבר בשלבים מוקדמים של התכנון .  
קיימות אפשרויות רבות בקטגוריה זו ,  בעיקר הלוגנים במנורות שקועות לאורך הרצפה ,  התקרה והקירות ,  או במקומות נסתרים ,  בנישות ובתעלות .  באמצעותן ניתן להעניק לחלל מראה משתנה ,  המיועד להתרחשויות ולצרכים השונים ,  בהתאם לשעות היממה .  
מקרני תכלת נמסר כי 60%-70% מהתאורה המותקנת בבתים חדשים נחשבת תאורה אדריכלית ,  והשאר - דקורטיבית .  רוב האדריכלים נותנים מענה לתכנון התאורה ,  אבל כשמדובר בבתים גדולים שהתכנון בהם מורכב ,  נכנס לתמונה מעצב תאורה מקצועי . 
" גם אלה שלא בונים בית חדש ולא משפצים ,  ובכל זאת מעוניינים בתאורה אדריכלית ,  יכולים להיעזר במתכנן תאורה ",  מציין יועץ ומעצב התאורה האדריכלית בני טבת . " יש מגוון פתרונות שלא מצריכים שבירת קירות או חפירת תעלות .  לדוגמה ,  שימוש במסילות שעליהן ניתן להתקין ספוטים רצים - בדומה לאלה שרואים במוזיאונים ,  שניתן להזיזם ימינה או שמאלה בכל פעם שמתחלפת תערוכה ".  
אם אינכם בונים או משפצים ,  ייעוץ של מתכנן ומעצב תאורה יעלה לכם כ-100 דולר לשעה .  כשמדובר בתכנון של פרויקט ,  המחירים מתחילים ב-10,000 שקלים .
 המאבק בהתחממות כדור הארץ שפך אור חדש גם על תחום התאורה .  הנורות הידידותיות לסביבה צורכות פחות חשמל ממנורות הליבון ומההלוגנים ,  אורך חייהן מגיע ל-15 אלף שעות  ( לעומת 1,000 שעות של ליבון ,  ו-2,000 של הלוגן )  ,  והן נחשבות תאורה  " קרה ",  שאינה מחממת את החלל ובכך מאפשרות לצמצם את השימוש במיזוג .  חרף יתרונותיה הרבים ,  בקרני תכלת אומרים כי התאורה הירוקה אינה פופולארית במגזר הפרטי בשל תמסורת צבע קרה וחיוורת ,  שלא לומר  " חולה ".  
בשוק מוצעים שני סוגים עיקריים של תאורה ירוקה לשימוש ביתי .  הסוג הראשון הוא תאורה פלורוסנטית או PL  ( פלורוסנטית קומפקטית )  ,  המתאימה יותר למטבחים ,  מחסנים וחדרי ארונות .  לא ניתן לעמעם נורות אלה באמצעות דימר ,  אלא אם אתם מוכנים להיפרד מ-300-800 שקל בעבור משנק אלקטרוני מיוחד שיעמעם את הפלורוסנטים .  נורות קומפקטיות  ( PL )  תוכלו לרכוש ב-10-40שקל ;  גופי תאורה או פרופיל לפלורוסנט יעלו עוד כמה מאות שקלים .  
הסוג השני הוא תאורת - LED נורות של עד ואט וחצי ,  המצריכות שנאי .  נורות אלה מעניקות אור אווירתי בלבד ,  בעיקר כקישוט ,  ומשמשות גימיק לאדריכלים ששותלים אותן בנישות .  מחיר :  החל מ-150 שקל ללד  ( ללא גוף תאורה ,  שמחירו עשוי להגיע לאלפי שקלים )  .
 הסוג השלישי של גופי תאורה ,  כאמור ,  הוא תאורה דקורטיבית .  כמו כל אלמנט דקורטיבי אחר בבית ,  התאורה הדקורטיבית תורמת ליופי ולאסתטיקה של החלל ,  ומותאמת לטון העיצובי בו ,  אם לא מכתיבה אותו .  זוהי תאורה המייצרת אווירה אינטימית ,  חמימה וביתית - שלא בהכרח מתאימה לקריאת ספר או לחיתוך סלט .  
ההיצע בחנויות של גופי התאורה הדקורטיביים מגוון למדי .  כך גם מחיריהם ,  שמתחילים במאות שקלים ומגיעים לעשרות אלפי שקלים ,  כשמדובר במותגים כמו Flos ,Artemide או בפרי יצירתם של מעצבים מובילים .  
אם אתם צופים בתוכנית הריאליטי  " האח הגדול "  ותהיתם בנוגע לסוס השחור והגדול ,  הרי לכם דוגמה לגוף תאורה דקורטיבי .  מדובר במנורה של חברת Moooi ההולנדית ,  בבעלותו של מעצב העל מרסל וונדרס ,  שמחירה כ-32 אלף שקל .  
בהקשר זה יש לציין את הנציגה הישראלית הבולטת בזירה הבינלאומית בתחום התאורה הדקורטיבית - איילה צרפתי ,  שמעצבת גופי תאורה פיסוליים עשויים מחומרים טבעיים כגון לבד ומשי ,  בהשראת יצורים אקזוטיים .  אלה נודדים בין תערוכות בינלאומיות ומוצגים בימים אלה בישראל בבית העיצוב אקסקלוסיב המתמחה בתאורה .  טווח מחירים :  החל מ-2,000 שקל למנורת שולחן ועד 40 אלף שקל לתאורת תלייה .
 
שופכים אור
תאורה היא אחד המרכיבים החשובים בתכנון ועיצוב הבית ,  אך לפני שרצים לקנות מנורה רצוי לדעת לאיזו מטרה היא מיועדת

