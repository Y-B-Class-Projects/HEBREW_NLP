דברי חלש
האלבום החדש של גיבורת האינדי-פולק לורה מרלינג , " I Speak Because I Can ",  מבטא את כישרונה ,  אבל חוטא במאמץ יתר ובפוזה יומרנית
אף שהיא רק בת עשרים ,  הסינגר-סונגרייטרית הבריטית לורה מרלינג כבר ראויה לתואר גיבורת אינדי-פולק .  אבל אם אתם אוהבים כוכבות שמחות ומקפצות ,  או לפחות שבעות רצון ,  אז היא לא הזמרת בשבילכם .  לורה מרלינג היא רצינית בערך כמו סרטן במעי הגס .
 מרלינג הגיעה ללונדון מהפריפריה בגיל 18 כשגיטרה אקוסטית בידה .  אלבום הבכורה שלה ,  Alas I Cannot Swim ,  שיצא בתחילת 2008 ,  היה התגלות .  שיר כמו My Manic and I  הקליקו למטה לקליפ הקריפי שלו  לא הותיר ספק לגבי הכישרון שלה .  
מרלינג נחשפה במסגרת גל הזמרות הבריטיות הצעירות - לילי אלן ,  קייט נאש ,  איימי וויינהאוס ,  אדל ,  דאפי ,  קרן פלס - ובלעדיו סביר להניח שהיתה ממשיכה לשיר בבתי קפה או מחוץ לתחנות הרכבת התחתית כשכובע למטבעות מונח לרגליה .  העניין הפתאומי של התקשורת הבריטית בכל זמרת צעירה חדשה עשה לה רק טוב ,  גם אם מההתחלה היה ברור שמבחינה סגנונית מרלינג שונה מאוד מכל האחרות :  היא לא עושה פופ והיא לא עושה סול .  הזמרת האהובה עליה היא ג'וני מיטשל .
 באלבומה הראשון יצרה מרלינג פולק-פופ עדין ושברירי .  מרגע שהחלה לשיר או לפרוט על הגיטרה היא הזכירה זמרות בריטיות כמו בת' אורטון וקתרין וויליאמס ,  וגם את כוהנת הפולק הבריטי הגדולה ,  סנדי דני מלהקת הפולק הסיקסטיזית Fairport Convention ,  שמתה הרבה לפני שלורה מרלינג נולדה .  אבל כשזה מגיע לסטייל ולטקסטים  לורה מרלינג היתה לגמרי עכשווית .  כשהתארחה בסינגל Young Love של המיסטרי ג'טס זה לא היה נראה מוזר .  היום מהלך כזה היה אולי קצת יותר מפתיע .
 מבחינה תדמיתית ,  לורה מרלינג של האלבום השני היא לא לורה מרלינג של אלבום הבכורה .  בגיל הזה ,  שנתיים הן המון זמן ,  ואם בתקופת האלבום הראשון מרלינג היתה ילדה היפסטרית חמודה בת 18 עם שיער מחומצן לבלונד פלטינה ,  פוני וסקיני ג'ינס ,  היום היא זמרת פולק ברונטית בת עשרים שלובשת שמלות שק ללא היסוס .  המראה שלה מתאים בול למוזיקה :  היא חיוורת ,  מלנכולית ,  עדינה ושברירית ,  אבל יחד עם זאת היא דרמטית וקשוחה ,  ועומדת איתנה נגד איתני הטבע  ( המטאפוריים ,  אם יורשה לי )  המאיימים להפיל אותה ואת כולנו .
 במראה החדש שלה מנסה מרלינג לשדר שהיא יוצרת רצינית ,  ואת אותם מאמצים השקיעה גם באלבום החדש ,  I Speak Because I Can .  הטקסטים ,  כצפוי ,  נעשו פיוטיים הרבה יותר .  לא תשמעו בשיריה החדשים מילים כמו fit  ( הביטוי הבריטי העדכני לכוסית/חתיכה )   מילה שכל להקה בריטית צעירה משתמשת בה בסיטונות ,  וגם מרלינג לא בחלה בה באלבום הקודם - אלא דימויים ממיתולוגיות ואגדות עם עתיקות .  זה אומר ,  כמובן ,  שקשה הרבה יותר להבין על מה היא מדברת ,  אבל עושה רושם שהיא מנסה לבטא את הקושי שבלהיות אישה .  
אמנם מרלינג לא התרחקה בהרבה מהטריטוריה המוזיקלית של האלבום הקודם ,  אבל האיזון השתנה :  קודם לכן היא יצרה פולק-פופ ,  אבל הפעם הפולק נהיה דומיננטי יותר ,  ומהפופ בקושי נשאר זכר .  את הטון העדין והאוורירי של האלבום הקודם מחליפה אווירה עזה וסוערת הרבה יותר ,  מה שבא לידי ביטוי גם בהפקה :  העיבודים הרזים הוחלפו בעיבודים עשירים ומגוונים יותר .  בניגוד לאלבום הקודם ,  הפעם נדיר שהגיטרה האקוסטית של מרלינג נשארת בודדה .
 הדימוי בקליפ של Rambling Man ,  שבו עומדת מרלינג על חוף הים ביום חורף קר כמו מבשרת על הסופה המגיעה ,  מתאים להרבה מהשירים באלבום .  ב"Alpha Shallows "   השיר הגועש ביותר בו - נדמה שמרלינג לא מבשרת סתם על סופה אלא על אפוקליפסה .  מנגד ,  יש גם קטעים עדינים וניק דרייקים ,  למשל Made by Maid .  כך או כך ,  כל השירים החדשים רציניים ועצובים ,  כעוסים ופראיים או לפחות מלנכוליים ונוסטלגיים .  הקטגוריה האחרונה היא הבעייתית ביותר . " Goodbye England "   שיר אהבה לאנגליה בשלג  כבר ממש נוגע בקלישאה .
 ההשתדלות והמאמץ המוגזמים שהושקעו ב-"I Speak Because I Can ",  והיומרנות המלווה אותו ,  הופכים את מרלינג לדי מעצבנת ,  אבל אי אפשר שלא להתרשם מכישרון כתיבת השירים וגם מקולה הצלול .  ברגע שהיא תפסיק לנסות להרשים או להתאים את עצמה לאיזשהו ארכיטיפ של זמרת פולק ,  נראה שיהיה בסדר .  לא יודעת אם הייתי ממליצה על האלבום החדש שלה ,  אבל אם הייתי המורה שלה למוזיקה בתיכון הייתי נותנת לה ציון גבוה .
 
דברי חלש
האלבום החדש של גיבורת האינדי-פולק לורה מרלינג , " I Speak Because I Can ",  מבטא את כישרונה ,  אבל חוטא במאמץ יתר ובפוזה יומרנית

