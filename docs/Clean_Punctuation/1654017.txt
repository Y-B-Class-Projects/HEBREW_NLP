ברננקי הודיע :  הריבית בארה"ב - ללא שינוי
כצפוי ,  החליט הבנק הפדרלי האמריקאי להותיר את הריבית ברמת שפל היסטורית של 0.25% בטענה כי הנתונים בתחום הדיור מוכיחים שעדיין לא הבשילו התנאים להעלאתה
הבנק הפדרלי הותיר היום את הריבית בארה"ב ללא שינוי ברמה של 0.25%-0.5% ,  בהתאם לתחזיות הכלכלנים .  למרות הצהרה אופטימית יותר בנוגע למצבה של הכלכלה האמריקאית ,  חזר הבנק הפדרלי על ההערכה בה דבק מאז חודש מארס לפיה הריבית בארה"ב צפויה להישאר ברמה נמוכה באופן חריג לפרק זמן ממושך .  
בהודעת הבנק נאמר כי מאז הפגישה הקודמת של ועדת השוק הפתוח של הבנק הפדרלי  ( FOMC )  בינואר התחזקו הסימנים כי כלכלת ארה"ב מתחזקת ,  וכי שוק העבודה החל להתייצב ,  בנוסף לעלייה מתונה בצריכה ובשכר הממוצע .  עם זאת ,  ציינו כלכלני הבנק כי ההשקעה בנדל"ן מסחרי בירידה ,  התחלות הבנייה טרם התאוששו והמעסיקים עדיין חוששים מגיוס עובדים חדשים .  
הבנק הפדרלי חזר על כוונתו לרכוש אג"ח מגובות במשכנתאות בסך 1.25 טריליון דולר כדי לתמוך בשוקי הדיור והמשכנתאות וציין כי ימשיך לעקוב אחרי מצב הכלכלה ,  וינקוט בצעדים המתאימים במקרה הצורך .  ההחלטה התקבלה ברוב של 9-1 ,  כאשר בכיר הבנק הפדרלי תומס הניג ביקש להסיר את ההערכה כי הריבית תישאר נמוכה באופן חריג במשך זמן ממושך ,  בטענה כי היא אינה נחוצה עוד .  
מרבית הכלכלנים צופים כי הבנק הפדרלי יתחיל להעלות את הריבית לפני סוף 2010 ,  עם תחילת ההתבססות של ההתאוששות הכלכלית בארה"ב .  מרבית הכלכלנים בארה"ב ,  לפי הסקר החצי-שנתי של הארגון האמריקאי לכלכלה עסקית  ( NABE )  ,  צופים כי הבנק הפדרלי יעלה את הריבית בחצי השנה הקרובה ב-0.25%-0.5% .  כלכלני UBS צופים כי הבנק הפדרלי יעלה את הריבית ל-0.5% עד סוף 2010 ול-2% עד סוף 2011 .  
באחרונה גלשה המחלוקת בין בכירי הבנק המרכזי לגבי הרמה הרצויה של הריבית גם לתחום הפומבי .  נשיא הבנק המרכזי של קנזס סיטי ,  תומס הניג ,  אמר החודש כי הבנק הפדרלי צריך להתכונן להעלות את הריבית למרות שיעור האבטלה הגבוה בארה"ב .  נשיא הבנק הפדרלי של בוסטון ,  אריק רוסנגרן ,  אמר בתגובה כי רמת הריבית האפסית הנוכחית  " מתאימה לחלוטין ". 

ברננקי הודיע :  הריבית בארה"ב - ללא שינוי
כצפוי ,  החליט הבנק הפדרלי האמריקאי להותיר את הריבית ברמת שפל היסטורית של 0.25% בטענה כי הנתונים בתחום הדיור מוכיחים שעדיין לא הבשילו התנאים להעלאתה

