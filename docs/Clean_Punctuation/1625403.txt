יש עתיד לעיתונות ,  לא לעיתונים
אם מישהו היה יודע מה יהיה בעתיד ,  הוא היה ממלא טופס לוטו ולא הולך להיות עיתונאי .  מזכ"ל מועצת העיתונות אריק בכר רואה עתיד ירוק למקצוע
רוצים את העתיד ב-300 מילה .  זה מה שהם רוצים ממני בוואלה !  איפה תהיה העיתונות בעוד עשור ,  הם שואלים .  כאילו שאני יודע איפה היא תהיה בעוד שנתיים .  כאילו ידעתי לאן השנים יטיסו אותי כשהגעתי לעיסוק התזזיתי הזה בשנת 1971 .
 אני עדיין שומר אותה אצלי בבית ,  את מכונת הכתיבה שלי .  אוליבטי דגם לטרה-32 .  היא חרשה אתי את כל העולם ,  מג'בלאות ביירות לשדות המוקשים של אנגולה ,  מהדיונות של נמיביה לגבעות השומרון ,  הרבה לפני שהנוער הנקרא כיום על שמן בא לעולם .  
ואם העבר הזה יכול לספר לי משהו ,  הרי זה שיש תשעה קבין של אווילות ויהירות בניסיון לחזות את העתיד של העיתונות .  כי ,  במבט לאחור מעבר לאותן שנים ארוכות ,  לא היה לדמיוני כל סיכוי לחזות לאן שניים-שלושה עשורים ייקחו את המקצוע הזה שלי .
 האלה שהתקשרו מוואלה !  בטח חושבים שהטלפון הסלולארי ניתן במעמד הר סיני .  שהאפשרות לשאול כל שאלה בהקשת כמה כפתורי פלסטיק ולקבל תשובה מיידית ;  להיות חבר של כל העולם בו-זמנית ;  לראות בניינים קורסים בצד השני של הפלנטה עוד לפני שהאבק שקע עליהם  שכל אלה איתנו מאז ומעולם .
 אז בואו ואספר לכם על ימים ,  רק לפני 20 שנה ,  שהסקופ היה רחוק לפחות כמו המרחק שלנו ,  העיתונאים ,  מהטלפון הציבורי הקרוב .  ושאת החדשות שלנו הבאנו לעולם במהירות של טלפרינטר מקרטע ,  שזה בערך 200 מילים בדקה ,  לפני תקלות טכניות ,  ולא כמו היום ,  כשאפשר להוריד בלוקבסטר הוליוודי ,  ממחשב של חנון שאתם לא מכירים בחוג הקוטב ,  בזמן שלוקח לכם להכין כוס קפה במטבח .
 אתם באמת חושבים שהדמיון שלי ,  לפני 20 שנה ,  היה מסוגל לראות את כל זה בא ? 
אבל אם אתם בכל זאת מתעקשים ,  בדבר אחד אני כמעט בטוח :  בעוד עשור ,  יהיו מעט מאוד אנשים בעולם שיקבלו את דיאטת החדשות שלהם על נייר .  בני דורי מבכים את העתיד המנוכר הזה ,  אבל אני דווקא מוצא את עצמי בצד של העצים המסכנים בסקנדינביה .  אני מוכן להתערב שהיו באזור מסופוטמיה כמה זקנים שקיטרו ,  לפני אלפי שנים ,  כאשר הפסיקו שם לכתוב על לוחות אבן ועברו לפפירוס .  ואני זוכר את החרדה שתקפה אותי כשהנחיתו עלי את מעבד התמלילים הראשון אצלנו במשרד ,  וביקשו ממני בנימוס לתת לאוליבטי שלי לנוח .  
אז היום מאיימים עלי שהעיתונות המודפסת הולכת להיעלם .  ואני שואל  אז מה ?  מה הטעם לכרות עץ ענק בפינלנד ,  לשנע אותו למפעל מזהם ,  לדפוק לו את הצורה עד שהוא הופך לגליל נייר כבד שמוטען על אונייה נוטפת חומרים מזהמים ,  ולטבול אותו בדיו מטנפת-אצבעות בישראל ,  רק כדי לספר לאנשים סיפורים שאפשר להעביר נקי ומיידי על איזה קורא ספרים דקיק ,  רב-שימושי ? 
העתיד בעשור הקרוב מרתק ,  בדיוק כפי שהוא בתחילתו של כל עשור .  וגם אם כמעט בלתי אפשרי לשרטט אותו במדויק מדמיוננו השואב את מוגבלותו מהעבר ,  העיתונות הולכת להיות חזקה יותר בסופו .  פחות מזהמת את הסביבה ,  ועם קצת מזל ואתיקה ,  פחות מזהמת בכלל .  
 *  הכותב הוא מזכ"ל מועצת העיתונות .  בעברו היה במשך שנים רבות כתב סוכנות  " רויטרס "  בישראל וברחבי העולם ,  ועורך חדשות החוץ של  " מעריב ". 

יש עתיד לעיתונות ,  לא לעיתונים
אם מישהו היה יודע מה יהיה בעתיד ,  הוא היה ממלא טופס לוטו ולא הולך להיות עיתונאי .  מזכ"ל מועצת העיתונות אריק בכר רואה עתיד ירוק למקצוע

