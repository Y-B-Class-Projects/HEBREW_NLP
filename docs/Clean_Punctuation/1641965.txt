גביע המדינה :  0:3 להפועל ת"א על הפועל חיפה
רגע לפני המפגש בקאזאן ,  הפועל ת"א לא התקשתה עם 0:3 על הפועל חיפה בדרך לשמינית הגמר .  לאלה ,  אניימה ושכטר כבשו
רגע לפני הנסיעה לקאזאן והמשך המרדף אחרי מכבי חיפה בליגה ,  הפועל תל אביב סימנה וי על המטרה השלישית של העונה - גביע המדינה .  אלי גוטמן סימן את משחק החוץ בקרית אליעזר נגד הפועל חיפה כ"משחק שאין ממנו דרך חזרה ",  אבל השחקנים שלו עשו את העבודה בלי יותר מדי בעיות עם 0:3 חלק .  האדומים מהכרמל ,  שהגיעו למשחק לאחר שבוע סוער ,  הודחו בסיבוב הראשון בפעם הרביעית בחמש השנים האחרונות .
 הפועל תל אביב זכתה ב-11 השנים האחרונות ארבע פעמים בגביע ובמועדון בהחלט בונים על זכייה נוספת .  המשוכה הראשונה בדרך לנשיא הייתה נמוכה במיוחד .  כבר אחרי שלוש דקות ניצל מהראן לאלה טעות חמורה של אושרי רואש .  וינסנט אניימה הוסיף את השני מהנקודה הלבנה רגע לפני ההפסקה ואיתי שכטר דאג לדקות אחרונות רגועות עם שער נהדר רבע שעה לסיום .  שלוש דקות לפני השער השלישי הורחק גילי ורמוט לאחר בעיטה מטופשת באיל טרטצקי והוא ייעדר מהמשחק הקרוב נגד מכבי אחי נצרת .  
בין שער לשער ,  התנהל משחק רדום על מי מנוחות .  הפועל תל אביב שלטה ללא עוררין במגרש ואילו הפועל חיפה ,  למעט מספר ניסיונות של ערן לוי ,  לא היוותה כלל יריב .  נראה כי המלחמה בין יואב כץ לשלומי דורה והדיווחים על הצטרפותו של ניצן שירזי לא הוסיפו לשקט ולא השפיעו לטובה על השחקנים .  בחיפה יצטרכו להתעורר כי הקבוצה נראית בדרך הבטוחה להסתבכות במאבקי התחתית .  
המשחק הניב מספר תקריות שלא קשורות לכדורגל .  עוד לפני השריקה שמע עדן בן בסט שהוא לא נכלל בסגל ובתגובה בעט בדלת חדר ההלבשה .  החלוץ צפוי להיענש .  אוהדי הפועל חיפה קיללו את אחיו של הבעלים מוני הראל ואת היו"ר אמיר לובין .  העניינים התלהטו במהרה ,  אך הסובבים הפרידו בין הניצים .  גם אביחי ידין שישב ביציע בגלל פציעה הותקף על ידי אוהדי חיפה כשקפץ משמחה לאחר השער השלישי שכבש שכטר .
 דקה 3 :  גול !  רואש ניסה להרחיק כדור פשוט ,  אך בעט על גופו של שכטר ,  הכדור ניתז לעבר לאלה שנותר פנוי וכבש מול אוהד כהן .  0:1 מהיר להפועל תל אביב .  
דקה 13 :  ערן לוי ניסה את כוחו בבעיטה חופשית מ-35 מטרים ,  הכדור קפץ על הקרקע וחלף ליד הקורה .  
דקה 14 :  הגנת הפועל תל אביב הרחיקה לא טוב ,  ערן לוי השתלט על הכדור וירה מ-20 מטרים כדור מסוכן מהאוויר .  אניימה הדף היטב .  
דקה 30 :  זהבי השתחרר מהשמירה וניסה את כוחו בבעיטה מחוץ לרחבה ,  אך הכדור פגש רק את הרשת החיצונית .  
דקה 45 :  גול !  בן לולו נגע בידו ברחבה לאחר בעיטה של שכטר ויפת שרק לפנדל מוצדק .  אניימה בעט רע ,  כהן נגע בכדור ,  אבל לא מנע את כניסתו לרשת .  0:2 .  
דקה 52 :  שכטר נכנס לרחבה והוציא לזהבי שבלי לעצור בעט מ-16 מטרים ,  כהן הדף לקרן .  נאתכו הגביה את הקרן ושכטר המשיך בנגיחה למשקוף .  
דקה 63 :  כדור קרן של הפועל חיפה נחת על ראשו של חרסיסיץ' הפנוי שנגח מחמישה מטרים וסחט הצלה גדולה מאניימה .  
דקה 72 :  כרטיס אדום !  אלון יפת קיבל סימון מהקוון כי ורמוט בעט ללא כדור בטרטצקי והחליט להרחיק את הקשר .  
דקה 75 :  גול !  לאלה יישר כדור לשכטר שהשאיר אבק לבן לולו והכניע בקלות את אוהד כהן .  0:3 .  
דקה 82 :  מבצע יפה של אבו ניל הסתיים בבעיטה חלשה שנהדפה על ידי אניימה .  
הרכב הפועל חיפה :  אוהד כהן ,  חי בן לולו ,  סביטי ליפנייה ,  אושרי רואש ,  אייל טרטצקי ,  יוסי דורה  ( אמיר אבו ניל ,  46 )  ,  בריאן חרסיסיץ' ,  רן אבוקרט ,  גל אראל  ( רוי לימה ,  62 )  ,  ערן לוי  ( חנן ממן ,  69 )  ,  ירו בלו .
 הרכב הפועל תל אביב :  וינסנט אניימה ,  עומרי קנדה ,  דגלאס דה סילבה ,  וואליד באדיר ,  דדי בן דיין  ( נפצע ,  גל שיש ,  10 )  ,  זוראב מנטשאשווילי ,  ביברס נאתכו ,  גילי ורמוט  ( הורחק ,  72 )  ,  ערן זהבי  ( שי אבוטבול ,  66 )  ,  איתי שכטר  ( ויקטור מרעי ,  78 )  ,  מהראן לאלה .
 
גביע המדינה :  0:3 להפועל ת"א על הפועל חיפה
רגע לפני המפגש בקאזאן ,  הפועל ת"א לא התקשתה עם 0:3 על הפועל חיפה בדרך לשמינית הגמר .  לאלה ,  אניימה ושכטר כבשו

