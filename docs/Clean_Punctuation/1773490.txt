גדול עלינו :  על ההיסטוריה של  " מסעות גוליבר "
" מסעות גוליבר ",  העיבוד הקולנועי החדש לקלאסיקה של ג'ונתן סוויפט ,  הוא רק פרק נוסף בסדרת העיוותים שנעשו לאחת הסאטירות הגדולות של הספרות הבריטית 
" מקום בו לא תוכל עוד המרירות הזועמת לכרסם בלב "  - כך ציווה ג'ונתן סוויפט ,  מחבר  " מסעות גוליבר ",  לחרות על מצבתו לפני שמת ב-1745 .  הסאטיריקן האירי  ( יליד 1667 )  אכל הרבה מרור בחייו וקיווה שיוכל לפחות לנוח בקבר ,  אבל גם זה לא קרה .  אין ספק שסוויפט משקיף עלינו מהשמים בייסורים כבר מעל 250 שנה והשאלה היא למה ?  וגם מדוע הפנטזיה ההוליוודית הטרייה על פי הרומן הענק שלו ,  שתגיע לאקרנים בישראל מחר  ( חמישי )  ,  תגרום לו לעשות כמה פליק-פלאקים חזקים במיוחד מתחת לאדמה ? 
ובכן ,  יש כאלה שכותבים למגירה וכאלה שכותבים לנשמה ,  אבל במקרה זה היעדים של המחבר היו אחרים לגמרי .  כפי שמתאר אוריאל אופק בספרו  " איך נכתבו ספרי ילדים "   ( הוצאת מסדה )  ,  סוויפט היה טיפוס מהזן של מארק זאקרברג  אדם בודד ולא מיוחס ,  ועם זאת מוכשר באופן חריג ,  שתמיד חש מקופח בחברה הבריטית המעמדית ועתירת משחקי הכוח .  סוויפט היה משוכנע תמידית שכולם בטוחים כי הם טובים ממנו ,  וקיווה להשתמש בעט שלו כדי להשפילם ולהעמיד אותם על טעותם .
 בהתאם לכך , " מסעות גוליבר "  היה תגובה על העלבון ששבר את גב הגמל .  זה קרה לאחר שהמלכה אן השלימה בהצלחה את מלחמתה נגד צרפת ,  והודיעה כי לרגל הניצחון תחלק תארים למי שהיא חפצה ביקרם .  סוויפט ,  שהיה מהבולטים בתומכיה ,  הניח שהיא תפרגן לו בדרגת בישוף  אך תחת זאת היא העליבה אותו במינוי לדיקן של כנסיית פטריק הקדוש שבדבלין .
" הם שולחים אותי לגלות !  הם יראים מנוכחותי בלונדון ,  אבל חכו נא ,  אין הם יודעים עדיין כי עטי עשוי לפגוע בהם גם ממרחקים ",  הצהיר בתגובה סוויפט .  אצל זאקרברג הנקמה הבשילה  ( לפחות לפי  " הרשת החברתית ")  בערב שבו בחורה זרקה אותו ,  אבל במאה ה-18 הכל קרה לאט יותר .  וכך ,  הסופר הפגוע חיפש במשך שבע שנים את הנשק המתאים ביותר כדי לנקום בשלטונות אנגליה .  הוא מצא אותו לאחר היתקלות מקרית בטיוטות שכתב כמה שנים קודם לכן לפרויקט משותף שלו ושל כמה מעמיתיו ,  שבמסגרתו הם היו אמורים לכתוב יחדיו ספר מסעות .
 סוויפט נטש בזמנו את המיזם ,  אבל הקריאה המחודשת במה שהספיק לכתוב לו האירה את עיניו  ז'אנר המסעות יהיה כלי אידיאלי ליצירת משל ושנינה על המנהיגים שפגעו בו .  התוכנית נראתה לו אז פשוטה :  גיבור הספר יהיה צעיר ממוצע ,  שדבר אינו מגוחך בו ,  וכל הדמויות הבדיוניות שיפגוש בהרפתקאותיו המופלאות יהיו אלגוריות מרומזות אך ברורות למנהיגים הנלעגים השנואים על סוויפט .  הסופר היה כל כך נלהב מן הרעיון ,  שהוא שקע בו טוטאלית במשך שנים ,  וכתב רומן עתיר ממדים ,  שבו ארבעה חלקים שונים .  הוא גם היה כה משוכנע שהמסרים שלו יובנו כהלכה ויזעזעו את אמות הסיפים באנגליה ,  עד שהסתיר את זהותו בפני המו"ל ,  ועם יציאתו של הספר ב-1726 התעקש לחתום עליו כ"למואל גוליבר ".  
סוויפט היה בטוח שבית המלוכה ,  האצילים ,  הפוליטיקאים ואנגליה כולה ידרשו לסקול באבנים את מחבר הספר ברגע שיסיימו לקרוא אותו ,  אבל קרה דווקא ההיפך המוחלט :  קוראיו הרבים של  " מסעות גוליבר "  דווקא חפצו להלל את הסופר האלמוני ולהוקיר לו תודה .  סוויפט ביקש לצחוק עליהם ,  אבל הם צחקו איתו .  כפי שהסופר חלם ,  הרומן שלו כבש את ההמונים ,  אך במקום להעיר אותם רק איפשר להם לשקוע עוד יותר באסקפיזם .
 לא זו בלבד שהקהל הבוגר לא הבין כהלכה את  " מסעות גוליבר "  אלא שהרומן נוכס במהרה בידי מוציאים לאור של ספרי ילדים ,  והם ניטרלו אותו סופית מכל עוקץ וארס .  הסיבה לכך היא שכדי להתאים את היצירה לקהל היעד החדש ,  אותם מו"לים קיצרו אותה ואף הורידו ממנה ,  ללא אישורו של סוויפט כמובן ,  שניים או שלושה מחלקיה . " מסעות גוליבר "  נולד כמפעל ספרותי עשיר ומורכב ,  שכדי להבינו יש לקרוא אותו במלואו ושבו חלק אחד משתקף ומהדהד באחר ,  אבל כל מה שנותר ממנו הוא סיפור פנטסטי קטן וקליל על אדם שמגיע לממלכת גמדים .  דבר דומה קרה באותה תקופה גם ל"רובינזון קרוזו "  של דניאל דפו ,  אבל זה לא ניחם את סוויפט  הספר שהיה אמור לגאול את נשמתו רק העכיר אותה עוד יותר ,  והוא הלך ונהיה מריר עד שיצא לחלוטין מדעתו ומת מיואש לחלוטין מן העולם .
 מה שסוויפט לא ידע הוא שכ-150 שנה לאחר מותו תיוולד אמנות הקולנוע ותעצים עוד יותר את העוול שנעשה לו .  על מדף הספרים עוד אפשר לאתר את הגרסה המלאה והבוגרת של  " מסעות גוליבר "  בצד שלל הקיצוצים הילדותיים שלה .  לעומת זאת ,  במסך הגדול ניתן למצוא כמעט אך ורק עיבודים מסוג אחד שנעשו לספר .  כל העיבודים הללו חזרו על אותם שני חטאים קדמוניים  הם התייחסו לשניים בלבד או אפילו רק לאחד מן החלקים שלו ,  והם לקחו מהם רק את הממד הפנטסטי ואת הבדיחות הפשטניות ביותר .
 דוגמה מובהקת לכך אפשר למצוא כבר באחד מן הגלגולים הקולנועיים הראשונים של  " מסעות גוליבר "    " Gulliver Mickey ",  סרט קצרצר תוצרת דיסני מ-1934 בכיכובו של מיקי מאוס .  לו סוויפט היה יודע שעכבר מונפש ייכנס יום אחד לנעלי גיבורו האנושי והפיקח ,  אולי הוא לא היה טורח לכתוב את הספר מלכתחילה .  אבל זה עוד לא היה הגרוע מכל  חמש שנים לאחר מכן ,  הפיקו אולפני האחים פליישר עיבוד ראשון באורך מלא לקלאסיקה .  כמובן שגם הם הפכו אותה לסרט אנימציה לכל המשפחה ,  אבל כיוון שהיה עליהם להתחרות בהצלחת  " שלגיה ושבעת הגמדים "  פורץ הדרך של דיסני מאותה שנה ,  הם גם הוסיפו לה הפעם כמה שירים מקוריים .  וכך ,  עבר  " מסעות גוליבר "  עיוות נוסף והפך מפסיפס של שנינויות מושחזות למסכת של פזמונים וריקודים .
 בשבעים השנה שעברו מאז נעשו בהוליווד עוד כמה עיבודים לרומן הקאנוני ,  ובכולם היו את המאפיינים של גרסאותיו הקולנועיות הראשונות .  באופן אירוני ,  הקבלה הזריזה של  " מסעות גוליבר "  לקאנון היתה הקללה הגדולה שלו .  העובדה שביטוי כמו  " גוליבר בארץ הגמדים "  הפך למטבע לשון ושהדימוי שלו נצרב בתודעה הקולקטיבית ,  גרמה לכך שמי שעיבדו את הספר בעצם לא התבססו עליו  ( ולפעמים בכלל לא קראו אותו )  אלא רק על תמונה אחת ועל משפט אחד ממנו .
 יוצאת הדופן היחידה היא המיני-סדרה שנעשתה ב-1996 על פי הספר ,  והפעם עם בריאן הנסון כמפיק ועם טד דנסון כגוליבר .  הסדרה השתרעה על פני שלוש שעות ,  ובהתאם להיקף החריג ,  היתה נאמנה מן העיבודים הקודמים והציגה את כל ארבעת חלקי הספר .  עם זאת ,  גם כאן היוצרים התעלמו במכוון מן ההיבטים הסאטיריים והאלגוריים ,  ותחת זאת התמקדו ברובד הפנטסטי של הרומן וגם חיזקו את הצד הרומנטי שלו .
 העיבוד הקולנועי הטרי ל"מסעות גוליבר "  אף לוקח צעד אחורה לעומת הגרסאות הקודמות ,  שכן עלילתו מתבססת רק על קמצוץ קטן מתחילת הספר ,  וכיאה לעידן המותגים , " גוליבר "  הוא בסך הכל השם המוכר שמאפשר לג'ק בלאק להביא לידי ביטוי את כישוריו הקומיים ,  שאין להם כל קשר עם רוחו של סוויפט .  הבדרן האמריקאי אף הכריז בלי בושה כי לא קרא את הספר לפני תחילת העבודה על הסרט ,  והודה כי גם לאחר שעשה זאת ,  לא הבין את האמירות הסאטירות שהיו במקור .  סוויפט ודאי לא ישבע נחת גם מכך שהקומיקאי הסקוטי בילי קונולי ,  המגלם בסרט את מלך הגמדים ,  הכריז כי הוא משתמש בתפקידו כדי להביע את חיבתו לנסיך צ'רלס .  בכך ,  השחקן הפך למעשה את מה שהיה מתקפה חריפה על בית המלוכה לחנופה לבעלי השררה .
 סוויפט יכול לכל הפחות להתנחם בכישלון הביקורתי והקופתי המסתמן של  " מסעות גוליבר ".  האם זה מלמד כי הקהל החליט שהגיע הזמן להתייחס לספר של סוויפט ביתר נאמנות ?   " גרדיאן "  הבריטי כבר קרא לתעשיית הקולנוע להרים את הכפפה ולהתמודד ברצינות עם המורשת המורכבת של הסאטיריקן המנוח .  זו לא תקווה מופרכת ,  שכן למרות כל העיוותים שנעשו לספר ,  עדיין יש בנמצא את גרסאותיו המלאות ,  וקיימים גם מחקרים מלומדים אודותיו ואנשים שמכירים ומבינים אותו היטב .  הקולנוע הבריטי כבר הוכיח בעבר שהוא מסוגל להביא אל הבד גם יצירות ספרותיות מורכבות  ( ראה  " טריסטרם שנדי "  של מייקל ווינטרבוטום )  ,  אז אולי עכשיו יגיע גם תורו של  " מסעות גוליבר ".  תארו לעצמכם את ריקי ג'רווייס וסטיב קוגן מלמדים את ג'ק בלאק למה התכוון סוויפט כשכתב על גמדים וענקים .  אם וכאשר פרויקט כזה יקרום עור וגידים ,  לבו של הסופר לבטח יהיה מריר קצת פחות .
 
גדול עלינו :  על ההיסטוריה של  " מסעות גוליבר "
" מסעות גוליבר ",  העיבוד הקולנועי החדש לקלאסיקה של ג'ונתן סוויפט ,  הוא רק פרק נוסף בסדרת העיוותים שנעשו לאחת הסאטירות הגדולות של הספרות הבריטית

