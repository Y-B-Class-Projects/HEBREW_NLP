מאות הפגינו במחאה על ביקור משלחת ישראל במרוקו
יו"ר הכנסת ראובן ריבלין עומד בראש המשלחת הישראלית לכנס הפרלמנטרי הים-תיכוני שנערך במרוקו .  מאות מרוקאים ופלסטינים הפגינו מחוץ לבנין הפרלמנט המרוקני נגד ישראל
מאות מרוקאים ופלסטינים הפגינו ביום שישי מול הפרלמנט במרוקו ,  בעת שהמשלחת הישראלית בראשות יו"ר הכנסת ראובן  ( רובי )  ריבלין ,  התארחה במקום .  ביקור המשלחת הישראלית נערך במסגרת השתתפות בכנס הפרלמנטרי הים-תיכוני .  
יו"ר בית הנבחרים המרוקני ,  עבד אל וואהב ראדי ,  תקף בנאומו בחריפות את ישראל על מדיניותה כלפי הפלסטינים ,  ובעיקר את מה שהגדיר  " המצור על עזה ".  לאחר מכן ריבלין עלה לנאום והשיב למתקפה . " יש לנו קונפליקט בן מאה שנים ועליו לבוא לידי סיום ,  לא בהסכמי שלום אלא במציאות אמיתית של שלום ,  תוך שיתוף פעולה וכבוד הדדי ",  אמר . " ישראל היא מדינתו היחידה של העם היהודי ,  והיותה מולדתם של הפלסטינים איננה יכולה לכרסם בכך .  לישראל הגיעו מיליוני פליטים יהודים מרחבי העולם שאין להם לאן לחזור .  אין דרך אחרת מלבד לשתף פעולה ולהביט יחד אל ההסדרים הקולקטיביים ".  
ריבלין פנה למשלחות הערביות מלוב ,  מירדן ומהרש"פ ואמר להן כי , " חובתכם לכבד את זכותנו לקיים כאן ריבונות ולמצוא את הדרך לחיות עמנו בשלום .  עליכם להבין שאי אפשר לאלץ אותנו לחתום כעת על הסכם ולהותיר את הפתרונות להמשך .  אין מקום לאלץ אותנו לחתום על הסכם שיביא את אירן ,  חיזבאללה וחמאס למרכזי הערים שלנו ולהותיר אותנו להתמודד אחר כך עם ההשלכות של הסכם כזה .  כאשר הפלסטינים יהיו מוכנים לשלום ייכון שלום ,  החיים יחד מחייבים את הפלסטינים להחלטות קשות ". 
במהלך שהותו במרוקו ,  ריבלין נפגש בין היתר עם יו"ר המשלחת הפלסטינית ,  תאיסיר קואבה .  כאשר קואבה טען כי הכיבוש לא התחיל ב-1967 אלא כבר ב-1948 .  יו"ר הכנסת השיב שאם כך הרי אנו עומדים מול שאיפה פלסטינית לראות את חיסולה של ישראל כמדינה .  קואבה ריכך את דבריו ואמר כי  " הפלסטינים מוכנים להסתפק ב-22 אחוזים משטחה של פלסטין ,  כדי להקים בה את מדינתם ". 

מאות הפגינו במחאה על ביקור משלחת ישראל במרוקו
יו"ר הכנסת ראובן ריבלין עומד בראש המשלחת הישראלית לכנס הפרלמנטרי הים-תיכוני שנערך במרוקו .  מאות מרוקאים ופלסטינים הפגינו מחוץ לבנין הפרלמנט המרוקני נגד ישראל

