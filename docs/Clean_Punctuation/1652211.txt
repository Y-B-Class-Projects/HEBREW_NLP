DBS כמעט מכונית 'על'
סדנת אדו-קומפטישן פיתחה ל-DBS של אסטון מרטין חבילת שדרוגים המעלה את ההספק ל-550 כ"ס .  האביר השחור מבריטניה
שני סטים מתוחכמים  ( דו-שלביים )  לשדרוג וחידוד עבור האסטון-מרטין DBS מציעה כעת סדנת אדו-קומפטישן לחובבי השיפורים בעלי האמצעים .  כל אחד מהם ,  תורם לה גוון שחור מזרה אימה ,  תא נוסעים מועשר בחומרי דיפון מיוחדים בתפירת עור לבן וכמובן את סדרות החישוקים והצמיגים הדביקים המעטרים את המפלס התחתון .  פרט לאלה ישנם על המדף עוד סלקציה של רכיבים ויזואלים אגרסיביים כמצופה ,  אולם תחת מכסה המנוע הפעילה הסדנה את כשפיה וסחטה עוד עשרות כ"ס כשי נחמד למי שמרגיש שה-DBS הרגילה ,  פשוט רגילה מידי עבורו .  
EDO טוענת שרצתה להפוך את ה-DBS למכונית 'על' לכל דבר ,  ועל כן היקף השדרוגים התמקד בדגשים על שיפור מכללי המנוע והשלדה .  כך לדוגמה ציידה את ה-DBS בקומבינציה של צמיגים מיוחדים מבית קונטיננטל בקוטר 255 מלפנים ו-295 מאחור ,  מרותכים לחישוקי סגסוגת קלי-משקל בקוטר של 21 אינטש .  סט המתלים הנמיך את המרכב בכמה מ"מ לשיפור האחיזה ,  ואפשר להוסיף כנף אחורית מתכווננת בהתאם לצרכי השימוש .  
ומה על המנוע ?  בחזית שוכנת יחידת ה-12 צילינדרים 6.0 ל' המסורתית של אסטון-מרטין אליה התייחסו באדו כבסיס מצוין להתחלה .  אך צריך לציין שלמרות המסוגלות של המנוע ,  בחרה הסדנה לייצר הספק גבוה אך במעט מהכוח הסדרתי ;  מ-511 כ"ס העלתה את ההספק ל-550 כ"ס ונתון המומנט מגיע כעת ל-61.5 קג"מ החל מ-3,100 סל"ד בשידוך לתיבת הילוכים בת שישה יחסי העברה .
 כדי להתקדם לזירת העל העוצמתית באמת ,  צריכה ה-DBS להצטייד במספרים מפחידים .  על פי הנתונים הקיימים היא עדיין רחוקה משם כברת דרך ,  מאחר ול-100 קמ"ש לוקח לה 4.1 שניות על השעון והמהירות המרבית אינה יכולה לחצות את גבולות 320 הקמ"ש .  באדו לא מפרטים את העלות ,  וכמנהגה מעדיפה שהמעוניין ירים את השפופרת וישמיע את קולו .  לא שצריך לשמוע את המחיר ,  היות וה-DBS לבדה עולה כמעט 300 אלף דולרים לפני מסים .
  .
 
DBS כמעט מכונית 'על'
סדנת אדו-קומפטישן פיתחה ל-DBS של אסטון מרטין חבילת שדרוגים המעלה את ההספק ל-550 כ"ס .  האביר השחור מבריטניה

