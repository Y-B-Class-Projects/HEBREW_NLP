 " יש לנו צורך בריאליטי "
 ב-"UTF8 ",  מנסה סהר עזימי לשלב בין מכונת הרייטינג של הטלוויזיה לעולם המופשט של המחול .  ראיון עם רקדן שאוהב את האח
 ( צילום :  יח"צ ,  עריכת וידאו :  גדי וינסטוק ) 
רייטינג היא לא מילה גסה .  היא אינה מילה גסה בעולם הטלוויזיה ,  שם חיים ומתים על פיה ,  וגם במגדל השן של אמנות המחול היא יכולה להיחשב כדבר מועיל .  אלא שרייטינג במחול אינו מתורגם לפרסומות ולזמן מסך אלא לכמות האנשים שאליהם מגיע היוצר ומציג את משנתו בעזרת הרקדנים על הבמה .  
בדיוק בנושאים האלה עוסקת יצירתו החדשה של הכוריאוגרף והרקדן סהר עזימי :  בריאליטי וברייטינג ובשאלה האם אפשר להביא אותם לבמה בצורה קצת אחרת . " כחברה יש לנו צורך בריאליטי ",  הוא מסביר בשיחה עם וואלה !  תרבות לרגל עליית המופע . " זה לא סתם שאנחנו צורכים את כל התוכניות הללו בצורה שכזו .  אחת השאלות שלי היתה איפה אני נמצא מול תרבות הרייטינג .  כיוצר אני כן מתעסק בקודים של רייטינג וכן מנסה בין השאר לשעשע את הקהל .  ישבתי בבית וניסיתי לפענח מה זה בעצם רייטינג של מחול ,  איך מחול מרגש ,  איך מחול מעניין ,  מהם הכלים שישאירו את הקהל במתח ".  
אלא שאת התשובה לשאלות ,  עזימי מודה בעצמו שעדיין לא מצא .  מה שכן - מהעיסוק בנושא ומהחקירה של הסוגייה נוצרה היצירה החדשה שלו , " UTF8 ".  פירוש השם הוא 8bit Unicode Transformation Format ,  ובמילים פשוטות יותר ,  שפת מחשב שמקדדת תווים באורך משתנה ליוניקוד ,  ובמילים עוד יותר פשוטות  קוד .  את הקוד הזה ,  שמשתנה מהופעה להופעה ,  מגיש לרקדנים ה"אח הגדול "   לוח ענק המשמש כמעין מסך אחורי ובו דולקות 64 נורות שמורות לרקדנים את מיקומם על הבמה ומי יבצע איזה חלק ביצירה .
" הקיר הוא בעצם הכוריאוגרף והוא מפעיל את הרקדנים בתוך המופע ",  ממשיך עזימי להסביר . " הרקדנים לא יודעים מי מבצע מה ,  עד לאותה נקודה בזמן שהקיר מציין את זה באמצעות הנורות .  לכל רקדן יש את הסולו שלו והקיר בוחר איזה סולו מתאים ,  איזה רקדן יבצע ואיפה בדיוק על הבמה זה יקרה .  התבנית והמוזיקה נשארות זהות בכל מופע . 
" גם בתוכניות ריאליטי יש מעט מאוד הפתעות ,  הפרקים בנויים בצורה כזו שהפורמט הוא קבוע והתוכן הפנימי משתנה ועובר מקטעים שבונים מתח לכאלה שפורקים אותו .  ניסיתי ליצור פורמט שמורכב מהקוד הזה .  חלק רגשני ,  חלק מצחיק ,  חלק משימתי שניתן לרקדנים .  הצורה של הדברים בהופעה היא קבועה אך התוכן הפנימי כל הזמן משתנה ".  
לא בכדי ,  אם כן ,  משווה עזימי את קיר התאורה של המופע ל"אח הגדול ",  לעורך בתוכניות ריאליטי ,  לגורם שיוצר מניפולציות על הבמה ,  על הרקדנים וגם על הצופה .  הרקדנים אינם יודעים לפני ההופעה האם הם יופיעו במופע באותו הערב בריקוד סולו או בדואט .  כל מה שהם יודעים הוא שהם צריכים לפעול לפי סימני הקוד המוסכמים אותם יסמן להם הלוח .  
עזימי ,  שגם רוקד בעצמו ביצירה ,  רואה בקיר התאורה כמעין כוריאוגרף שמשתתף יחד איתו בתכנון המופע ,  וכך הוא גם מאניש אותו ומתייחס אליו . " הקיר אומר לרקדנים איפה להתחיל ומורה להם איפה לסיים את הקטע על הבמה ,  כי הוא יודע איפה מתחיל הקטע הבא .  הקיר צופה ומראה את הצעד הבא על הבמה ,  והצופה יכול בצורה זו לראות את הבנייה של היצירה עוד לפני שהיא קורמת עור וגידים על הבמה וגם לראות את החוקיות שקיימת בקוד .  במהלך העבודה הרגשתי לפעמים שהקיר קצת תפס פיקוד והפך למעין 'אח גדול' ,  לא במובן של תוכנית הטלוויזיה אלא זה מיצירתו של ג'ורג' אורוול ,  '1984' ". 
הבדל מרכזי בין האח הגדול של ג'ורג' אורוול לבין האח הגדול של עזימי הוא בכך שהקוד שעל פיו הוא פועל הוא רנדמולי .  אין כאן יד מכוונת מלמעלה ,  אין העדפות לכאן או לכאן .  הבחירה איזה נורות יידלקו ואילו רקדנים ישתתפו בקטע מסויים היא אקראית .
 כשמכניסים ליצירה את אלמנט האקראיות אי אפשר שלא להתייחס לכוריאוגרף מרס קנינגהאם שפיתח ויצר את עיקרון המקרה במחול  ( Chance Operations )  .  קנינגהאם יצר בין השאר על ידי שימוש בהטלת מטבע או קוביה ונתן לגורל להחליט מה יבצעו רקדניו .  בין היתר ,  הוא טען כי על ידי כך הוא מקבל תוצאות שלא היה בוחר בהן בעצמו והדבר שובר את הקיבעון שקיים אצל כל כוריאוגרף ושנובע מהשפה האישית שלו .  
לדברי עזימי ,  הוא מאוד הושפע מתפיסה זו בניסיונותיו להשאיר את הרעננות על הבמה ,  לשבור את הקיבעון ולהפתיע גם את הקהל וגם את הרקדנים . " אלמנט ההפתעה על הבמה הוא אלמנט חשוב מאוד ",  הוא מספר . " רקדנים שמבצעים את אותה יצירה פעם אחר פעם ,  עלולים להיכנס לשאננות ולאבד את המתח ,  את החיות שלהם .  אני קורא לזה 'לעשות את זה על אוטומט ברוורס בלי להסתכל במראה' .  ברגע שאתה מחליף תנועה אחת ,  או משנה חזית של ההופעה ,  או תפקיד של רקדן ,  המתח הזה חוזר והצופה מקבל חוויה הרבה יותר חזקה ". 
בשלב זה השיחה עם עזימי גולשת למחוזות פילוסופיים יותר . " אפילו אם היינו עורכים את השיחה הזו מחר ,  הראיון היה נראה אחרת לגמרי .  מחול וריקוד זה אמנות של כאן ועכשיו ,  היצירה עולה על הבמה ונעלמת שעה אחר כך .  זה נכון שכל פעם שמבצעים אותה היא אכן שונה במשהו ,  הרקדנים מרגישים אחרת ,  הבמה שונה אבל ביצירה הזו ניסיתי להכניס עוד אלמנט של שינוי בין כל הופעה להופעה .  עוד אלמנט של הפתעה שיחייב את הרקדנים לשמור על ערנות ". 
גם כשהוא מתאר את אופן בחירת הרקדנים ,  עזימי משווה את הבחירה ל"אח הגדול ":   " רציתי לבחור איכויות שונות שיהיו במופע ,  ובכוונה בחרתי בשבעה רקדנים שמאוד שונים במה שהם מביאים לבמה .  נתתי לרקדנים להביא את העולם שלהם .  בקטע מסוים ביקשתי מהם שבעה אלמנטים שונים של פולקלור מעולמות שונים .  רציתי לתת להם את החופש ליצור מתוך תנועות שאינן בהכרח קשורות זו לזו באופן קוהרנטי ". 
היצירה נוצרה במקור עבור להקת מחול בקרואטיה ,  אבל כשחזר עזימי לישראל החליט להעלות את  " האח הגדול "  לארץ . " נורא עניין אותי מה יקרה עם 'UTF8' בארצות אחרות ,  כיצד הקוד יתפרש בתרבויות שונות .  אחרי שהגעתי מקרואטיה סיפרתי לתאורן את הרעיון וביקשתי שייצור קוד חדש .  היה מעט מאוד זמן והיה קשה לא להתפתות ולקחת את המודל הקרואטי ולהדביק אותו על הישראלי .  גם מהרקדנים ביקשתי שייצרו תנועות ומשפטים חדשים ". 
עזימי החל את דרכו במחול מאוחר יחסית וגם כאן מסתבר הוא קיבל הכוונה מאח גדול . " עד גיל 18 בכלל שרתי ,  זו היתה הדרך הכי טובה שלי לבטא את עצמי .  אחי אמר לי יום אחד שאני נראה על הבמה כמו בול עץ ,  אז התחלתי לקחת שיעורי ריקוד ומשם זה התפתח ותוך חצי שנה מצאתי את עצמי רוקד בלהקת ענבל ". 
אחרי להקת ענבל ,  עבר סהר לרקוד באנסמבל בת שבע ובמהלך השנים עבד עם עמנואל גת ,  נעה דר ,  רונית זיו וכוריאוגרפים נוספים .  בעשור האחרון החל סהר ליצור ככוריאוגרף עצמאי ויצירותיו הועלו בפסטיבלים בארץ ובעולם .  
למרות שההשקעה של ישראל במחול נמוכה יחסית לשאר העולם ,  עזימי רואה את ישראל כמעצמת מחול לא קטנה . " יש צמיחה אדירה במחול בישראל בשנים האחרונות .  זה נפלא שיש כאן עשייה מחולית וגם הממסד צריך להכיר בזה .  עוגת התקציב לא השתנתה ,  הלהקות הגדולות לא נפגעות מכך ,  וזה תמיד מעמד הביניים שמשלם .  כוריאוגרפים צעירים ולהקות קטנות לא יכולות להתקיים בארץ .  אני כיליתי את כל התקציב השנתי שלי על ההפקה הזו ואין לי מושג מה יהיה בהמשך השנה .  צריך להשקיע במחול ,  ברקדנים ובכוריאוגרפים ". 
בעיית התקציב במחול מוכרת לעזימי גם כמנהל תחום המחול בעמותת מתא"ן  ( מפעל התרבות והאמנות לנוער )  שנאבקת כמעט מדי שנה על קיומה . " מתא"ן מתקיים מכלום ,  רק מהאהבה שלנו .  אם המוסד הזה ילך אז המצב יהיה רע מאוד לרקדנים צעירים בישראל .  אנחנו מוציאים זן חדש של רקדנים עם יכולות טכניות גבוהות וכושר ביטוי אישי .  וזאת למרות שאין בארץ אקדמיה למחול שמיועדת לביצוע ולא להוראה ". 
לצד הביקורת כלפי הממסד ,  עזימי רואה גם צדדים פחות חיוביים בגידול האדיר שחל במחול הישראלי בשנים האחרונות . " הצמיחה האדירה ביצירה בישראל היא נהדרת מצד אחד ,  אך מצד שני צריך להבין שלא כל אחד יכול להיות כוריאוגרף .  זה תהליך ארוך מאוד להפוך ליוצר ולכוריאוגרף .  לא כל אחד יכול להוביל להקה ,  לי זה לקח הרבה מאוד שנים ללמוד ליצור עבורי ולהוביל להקה ליצירה ". 
עשר שנים מאז החל את דרכו ככוריאוגרף עצמאי ,  נראה שביצירה האחרונה שלו מוכן סהר לוותר על חלק מהמושכות ולהעביר אותן בהחלטה מודעת לידיו של  " האח הגדול "  על הבמה .


" יש לנו צורך בריאליטי "
 ב-"UTF8 ",  מנסה סהר עזימי לשלב בין מכונת הרייטינג של הטלוויזיה לעולם המופשט של המחול .  ראיון עם רקדן שאוהב את האח

