אחרי המהומות :  הר הבית נפתח למבקרים
המשטרה פתחה הבוקר את מתחם ההר למבקרים בני כל הדתות ,  אף שאתמול נפצעו 15 שוטרים ועוד עשרות פלסטינים בעימותים בירושלים .  בנוסף ,  צה"ל הסיר את הסגר שהוטל על יהודה ושומרון .  גורם במשטרה לוואלה !  חדשות : " כל ניסיון להפר את הסדר בבירה ייתקל ביד תקיפה "
  ( צילום :  רויטרס ,  קריינות :  אילן שניג ,  עריכת וידאו :  יאיר דניאל ) 
המשטרה פתחה הבוקר  ( רביעי )  את מתחם הר הבית למבקרים בני כל הדתות .  זאת בעקבות הערכת מצב שקיימה משטרת ירושלים .  כוחות משטרה גדולים פרוסים במתחם .  בנוסף ,  צה"ל הסיר הלילה את הסגר שהוטל על שטחי יהודה ושומרון .
 סנ"צ שמוליק בן-רובי ,  דובר מחוז ירושלים של המשטרה ,  מסר לוואלה !  חדשות : " כוחות גדולים פרוסים מסביב להר הבית ,  בסמטאות העיר העתיקה ובכפרים ומוכנים לכל התפתחות .  כל ניסיון להפר את הסדר ייתקל באופן מיידי ביד תקיפה ".  
בתוך כך הבוקר מתרחשים מספר עימותים אלימים ברחבי יהודה ושומרון בין פלסטינים לכוחות צה"ל .  זאת על רקע האירועים אתמול במזרח ירושלים .  סמוך לבית אל פוקא ,  דרומית לשכם ,  מיידים כ-100 מפגינים אבנים אל עבר כוחות צה"ל ,  שמפעילים נגדם אמצעים לפיזור הפגנות .  סמוך לכפר בית ענון ,  צפונית לשכם ,  מפגינים כ-20 פלסטינים ומיידים אבנים אל עבר כח צה"ל שנמצא במקום .  סמוך להתנחלות תקוע נרשמו מספר מקרים של ידויי אבנים אל עבר כלי רכב ישראליים וכן סמוך להתנחלות נווה צוף הפגינו פלסטינים וידו אבנים אל עבר כוחות צה"ל .  עד כה בכל האירועים לא היו נפגעים ולא נגרם נזק .
 בעימותים והפגנות רבות שנערכו אתמול במזרח ירושלים נפצע שוטר יס"מ בירי מידו .  הוא פונה לבית החולים הדסה הר הצופים במצב קל .  14 שוטרים נוספים נפצעו אתמול קל מיידוי אבנים ,  וכ-60 מיידי אבנים ומפגינים ערבים נעצרו עד לשעות הערב .  מפכ"ל המשטרה ,  רב ניצב דודי כהן ,  אמר אתמול כי  " רואים סימנים להפרות סדר ,  אבל לא סימנים המעידים על אינתיפאדה שלישית ". 
גם קצין בכיר באוגדת יהודה ושומרון אמר אתמול  " שלפי מה שאנחנו רואים בשטח ,  לא נראה שהעימותים הולכים לקראת אינתיפאדה ".  לדבריו ,  חמאס אינו מצליח  " להבעיר את השטח "  כהגדרתו לא רק בשל חששם של התושבים המקומיים מהרעה במצבם הכלכלי ,  אלא גם בשל פעילות יעילה של מנגנוני הביטחון הפלסטיניים .  הבכיר טען כי  " הגורמים הדומיננטיים היום הם כוחות הביטחון ,  ונאומו של חאלד משעל  אין בכוחו להשפיע על השטח .  האלפים אינם יוצאים לרחובות .  בפועל ,  אנחנו רואים שהיכן שיש הפרות סדר - כוחות הביטחון הפלסטיניים מגיעים ופועלים היטב וביעילות .  הם מביאים כוחות גדולים ומשתלטים על האירוע ". 

אחרי המהומות :  הר הבית נפתח למבקרים
המשטרה פתחה הבוקר את מתחם ההר למבקרים בני כל הדתות ,  אף שאתמול נפצעו 15 שוטרים ועוד עשרות פלסטינים בעימותים בירושלים .  בנוסף ,  צה"ל הסיר את הסגר שהוטל על יהודה ושומרון .  גורם במשטרה לוואלה !  חדשות : " כל ניסיון להפר את הסדר בבירה ייתקל ביד תקיפה "
 
