לזקור ולשכוח :  על  " סטון "  של אדוארד נורטון ורוברט דה נירו
אפילו הפטמות הזקורות של מילה ג'ובוביץ' לא מצילות את  " סטון ",  המותחן הנחות שקובר עוד יותר את הקריירות של אדוארד נורטון ורוברט דה נירו .  אבנר שביט מדליק את המזגן
לפני חודש התפרסם במגזין הבריטי טוטאל פילם מצעד שקרים לבנים שסיפרו כוכבי קולנוע לקהל לקראת הפצת סרטיהם האיומים והנוראים . " זה רוקי במיטבו ",  הצהיר סילבסטר סטאלון לפני יציאת הפרק החמישי והגרוע מכולם בסדרה ;   " אף צופה לא יתאכזב ",  הבטיח אדי מרפי בבוא  " השוטר מבברלי הילס 3 "  המזעזע ;   " כל אשה תאהב את זה ",  התגאתה האלי ברי בהקרנת הבכורה של  " אשה חתול "  זוכה הראזי .  לרשימה מכובדת זו מצטרף עתה אדוארד נורטון ,  שאמר בראיון לכבוד סרטו החדש , " סטון ",  כי יש בו איכויות שמזכירות את  " מועדון קרב "  ו"אמריקה X "  בכיכובו .  לאור הדעיכה בקריירה של נורטון ,  הצהרה זו היתה מהלך שיווקי מתבקש ,  אבל האמת היא שהאיכויות של  " סטון "  מזכירות דווקא את  " אשה חתול ". 
במובן אחד נורטון בכל זאת צדק :  הדמות שהוא משחק כאן מזכירה את גיבור  " מועדון קרב "   ( וגם את גיבור  " פחד ראשוני ")  באישיות המפוצלת שלה ואת גיבור  " אמריקה X "  באלימות שבה .  במקרה זה ,  נורטון מגלם אסיר תחמן שבשמו נקרא הסרט .  הוא מבקש לקצוב את עונשו ולהשתחרר מן הכלא ,  ולשם כך מתמרן את קצין המבחן שלו  ( רוברט דה נירו )  בשתי דרכים :  ראשית ,  הוא מדבר אל לבו בשלל מנטרות נוצריות ;  חשוב מכך ,  הוא שולח אליו את רעייתו המושכת  ( מילה ג'ובוביץ' )  ,  שאותה הוא מגדיר בלהט כאשה שמוכנה לעשות הכל במיטה ,  ותמיד עושה זאת היטב .
 סיפור מסגרת זה נשמע ראוי לסרט סוג ז' ,  מהסוג שמתהדר בשמות כמו  " האסיר ,  קצין המבחן ונערת הטלפון ",  ו"סטון "  מתגלה כנחות אפילו יחסית לסרטים מזן זה :  הוא נוטף מטעם רע ,  זימה וחלטורה ;  פיתולי העלילה שלו מתחלקים לשניים  או שהם מובנים מאליהם או שהם לא קוהרנטיים ;  הניסיון שלו ליצור סמליות בעזרת צילומי נוף כורע תחת עומס פאתוס ;  צילומי החוץ שלו מזכירים ברמת הפקתם זבלונים שמשודרים בשעות הקטנות של הלילה בערוץ הסרטים הישן ;  הברברת הנוצרית שלו ,  לעומת זאת ,  מזכירה דווקא את המתרחש בערוץ METV ההזוי .  העובדה שנורטון וחבריו דווקא משחקים לא רע מרעה את המצב ,  שכן הניגוד בין הקלאסה של השחקנים לבין האיכות המפוקפקת של הסרט מעמידה אותו באור מגוחך עוד יותר .  
למעשה ,  רק ממד אחד ב"סטון "  ראוי לציון :  הפטמות הזקורות של מילה ג'ובוביץ' .  השחקנית יפה כאן מתמיד ,  והפטמות שלה זוהרות בחשיכה שוב ושוב .  הן גורמות לדמות של דה נירו לאבד את ראשו ,  והן משכיחות לרגע מן הצופה את הצרה שאליה נקלע .  סביר להניח כי לא נזכה לראות השנה זוג פטמות שכאלה במסך הגדול ,  ובטח שלא צפינו בשכמותן ב"מועדון קרב "  וב"אמריקה X ",  כך שמבחינה זו ,  אפשר לומר כי אדוארד נורטון אפילו השתדרג .
 לאור האמור לעיל ,  אין פלא שמפיצי הסרט בארץ  ( הוא הופק בידי מילניום ,  החברה הישראלית-אמריקאית הידועה במוצריה הקלוקלים )  בחרו שלא להציג אותו בהקרנה מוקדמת לעיתונאים .  הם הרי קראו כבר את הביקורות עליו בתקשורת האמריקאית והבינו שנורטון עבד עליהם .  לפיכך ,  הלכתי לצפות בו בהקרנה מסחרית רגילה ומצאתי את עצמי באולם מלא בעשרות אנשים שקיוו דווקא כי השחקן המהימן יעמוד במילתו .  קולות המרמור התחילו בשלב מוקדם ,  וכמה מן הנוכחים אף נטשו את הזירה לפני הסיום .  היו גם אמיצים ששרדו עד הסוף ,  וכשעלו הכותרות נהג אחד מהם כאילו שהיה אוהד בית"ר הקורא למלמליאן להתפטר וזעק   " רוברט דה נירו צריך לפרוש ". 
המתלונן האלמוני מפנה את תשומת הלב לכיוון הלא נכון :  בשביל דה נירו בכל מקרה כבר מאוחר מדי ,  ומי שבאמת צריך לדאוג לו כרגע זה נורטון .  בגילו ובמעמדו הוא עוד יכול להציל את הקריירה שלו ,  אבל בקצב שבה היא מתקדמת ,  בעוד עשר שנים הוא ימצא את עצמו מבטיח שסרטו החדש מזכיר באיכויות שלו את  " סטון ",  ואפילו זה כבר לא יהיה נכון .
 
לזקור ולשכוח :  על  " סטון "  של אדוארד נורטון ורוברט דה נירו
אפילו הפטמות הזקורות של מילה ג'ובוביץ' לא מצילות את  " סטון ",  המותחן הנחות שקובר עוד יותר את הקריירות של אדוארד נורטון ורוברט דה נירו .  אבנר שביט מדליק את המזגן

