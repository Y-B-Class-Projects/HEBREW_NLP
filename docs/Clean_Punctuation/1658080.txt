עברנו רק כדי לראות
מראה מקום מה נשתנה
 >  >  הנוסע אחורה בזמן נדון מראש :  בנקודה מסוימת של המסע עיניו יצטעפו וגעגוע יפלח את לבו ,  ולו לרגע .  במסע כזה הילדות נהפכת כמעט תמיד לגן עדן ,  והנוסע בזמן - שפעם היה חלק מהנוף ,  כמו שכתב שלמה ארצי - כיום הוא כבר אורח .  אבל אחרי שימחה דמעה ומבטו יתבהר ,  הוא צפוי לראות מה שזר גמור לעולם לא יראה .  כי הנוסע אחורה בזמן מצויד בגאדג'ט יקר ערך :  משקפת תלת-ממד שרואה את מה שהיה ואת מה שהווה כמעט באותה חדות .  מרחק השנים מאפשר זאת .  קוראים לזה פרספקטיבה .  וכשמדובר בנוסע מוכשר במיוחד ,  לעתים הוא עשוי גם לראות את מה שיהיה ,  או לפחות לנחש .  הערב ,  כבכל ערב פסח ,  יתכנסו מיליונים בבתיהם ויתהו מה נשתנה .  גם כתבי themarker תהו ,  ואלה שהיו די אמיצים ולא חששו מדוק העצבות ומהתבוננות בתלת-ממד - נסעו אחורה בזמן למקומות מעברם ,  רק כדי שיוכלו לשוב להווה ולספר לנו מה השתנה - ומה אומר עלינו השינוי הזה .  סמי פרץ ,  פעם נח"לאי חדור אידיאולוגיה סוציאליסטית וכיום עורך themarker ,  חזר אל קיבוץ חולדה שבו שירת במשך חצי שנה - וגילה שהתפאורה נותרה על כנה ,  אבל המולת הילדים נעלמה והקיבוץ הופרט .  התקווה הגדולה של הקיבוץ המזדקן היא ההרחבה הקהילתית ,  שצפויה להזרים לו כסף ודם חדש .  נחמיה שטרסלר ,  בנו של ניצול שואה ופועל בנמל יפו ,  חזר לנמל ונזכר איך פעם התפוזים ועבודת הכפיים היו הדת השלטת .  כיום יש מקדשים חדשים ,  שאפשר למצוא בהם בעיקר בגדים ואוכל - קוראים להם קניונים - ואחד מהם צפוי לקום בקרוב גם בנמל .  מירב ארלוזורוב חזרה אל החוג לכלכלה באוניברסיטת תל אביב ,  שבו סיימה את התואר הראשון שלה לפני כעשור .  אבל במקום מסדרונות הומים וכיתות מלאות עד אפס מקום ,  היא מצאה בניין שומם וחוג שרבים ממרציו בעבר מלמדים כיום בחוגים יוקרתיים מעבר לים .  יורם גביזון עדיין לא מבין למה ראש העיר תל אביב הרס לו את הבית - אולם אוסישקין - ובינתיים שורק מהיציע להפועל אוסישקין ,  בתקווה שתצליח להגיע אל ליגת העל .  דבר טוב אחד קרה בכל זאת מאז חורבן הבית :  כיום הקבוצה היא בבעלות האוהדים .  איילה צורף חזרה לקהיר ,  בה בילתה ארבע שנים בילדותה ,  כבתו של שליח חברת כור .  זה היה בדיוק לאחר חתימת הסכם השלום - ואז דווקא קיבלו שם ישראלים בחום .  כיום ,  כדי להסתובב בעיר ללא חשש ,  היא נאלצה לספר לכולם שהיא ממלטה .  עידו באום ,  פעם גל"צניק ותמיד חובב חומוס ,  חזר למסעדת אבו חסן ביפו כדי לגלות שדבר לא השתנה - רק שהמנגבים נהפכו ליאפים ;  אריק מירובסקי גילה שהמוצב הצבאי בהר צפייה במטולה כבר לא בודד - ושכונה חדשה נבנתה סביבו ;  ויוסי שריד ,  למרות ניסיונות השכנוע שלנו ,  לא הסכים לחזור לכנסת ,  אבל הסכים לבכות את השינויים שחלו בו .  הסיפורים האלה ואחרים ,  שמצויים בין דפי הגיליון הזה ,  נעדרים דרישה עיתונאית אחת חשובה :  הם לא אובייקטיביים .  אבל במקרה הזה ,  זה בדיוק מה שהופך אותם לכל כך אמינים ומעוררי מחשבה .  קריאה מהנה וחג שמח ,
 
עברנו רק כדי לראות
מראה מקום מה נשתנה

