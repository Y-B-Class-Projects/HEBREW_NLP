אודי ניסן רוצה שכי"ל תממן 40% מהקמת מלונות ים המלח
לפי הממונה על התקציבים באוצר ,  אודי ניסן ,  יש להרוס את בתי מלון באזור ים המלח ולהקים אותם מחדש במתחם גבוה יותר .  לדבריו ,  כי"ל תהיה אחראית הוצאות בסכום של עד 2 מיליארד שקל
בדומה לוונציה השוקעת ,  גם מלונות ים המלח צפויים להיעלם תוך שנים אחדות - עד 2017 צפוי המפלס העולה של בריכות אידוי המלח להגיע עד אליהם .  כדי למנוע את היכחדות התיירות במקום ,  כיל ,  המפעילה את בריכות האידוי ,  מדינת ישראל והמועצה האזורית צפויות להשקיע סכום מוערך של 3-5 מיליארד שקל בהריסת בתי המלון והקמתם מחדש באזור בטוח יותר ,  תוך שדרוגם .  ב-40% מההוצאות תישא כי"ל ,  המדינה תישא בכ-35% ולשאר תהיה אחראית המועצה האזורית תמר . 
" השינויים במפלס ים המלח ,  בו נמצאים בתי המלון ,  הם בעיה לא פשוטה ",  אומר אודי ניסן ,  הממונה על התקציבים במשרד האוצר בראיון ל-themarker . " ואולם אני מסתכל על זה במחשבה שהבעיה של עליית המפלס יכולה להיות גם הזדמנות ,  כי אזור המלונאות שם מיושן והפיתוח הסביבתי לא אידיאלי ,  בלשון המעטה "
 עליית המפלס נובעת מהצטברות מלחים בקרקעית הבריכות של כיל .  עד כה נהגה החברה להקים סוללות סביב הבריכות ,  בהתאם לעליית המפלס .  ואולם הבעיה צפויה להחמיר בשנים הבאות ,  וועדה שהוקמה ב-2008 המליצה על שלוש חלופות :  הריסה ובנייה מחדש של בתי המלון ,  שעלותה הוערכה ב-3 עד 5 מיליארד שקל ;  בניית לגונה סביב בתי המלון וקציר המלח שנצבר בה ,  בעלות משוערת של 5 מיליארד שקל ,  תוך המשך הפגיעה בנוף הנשקף מבתי המלון ;  וכריית המלח שנאגר בקרקעית כל הבריכות וגורם לעליית המפלס ,  בעלות משוערת של 7 מיליארד שקל .  
כעת נראה כי משרד האוצר מעוניין לקדם את החלופה הראשונה . " הפתרון ממילא מחייב השקעת כספים משמעותית מאוד .  לכן ,  צריך לחבר בין הבעיה להזדמנות - וזה נמצא בהצעה להקים אזור מלונאות צמוד במפלס גבוה יותר ,  תוך פיתוח האזור מסביב ",  אומר ניסן . " המלונות שנמצאים ממש על החוף יועתקו לאזור החדש .  החלופה של קציר המלח יקרה הרבה יותר ,  ובסוף נישאר עם אזור מלונאות בינוני ומטה ,  בלי ניצול הפוטנציאל של האזור ".   
" גם הפתרון הקודם ,  של בניית סוללות ,  נעשה בשיתוף פעולה של כיל ,  המדינה והמועצה האזורית .  אני חושב שגם במקרה הזה יהיה הסדר משותף .  יש הערכות שונות לגבי העלות ,  הנעות סביב 3-5 מיליארד שקל ".  
במשרד האוצר מאשרים כי ישנה כוונה להציע לכיל  " עסקת חבילה ",  שתכלול שילוב בין השקעתה בשיקום ים המלח לתשלומי תמלוגים בגין חובות עבר וכרייה עתידית של אשלג .  המשרד תובע מכיל להחזיר תמלוגים בכ-115 מיליון דולר ,  שלטענתו העלימה לכאורה בהעברות חשבונאיות בין חברות הקבוצה .  בכיל טוענים כי התמלוגים הועברו על פי החוק וכי החברה לא העלימה הכנסות כדי להקטין את התמלוגים .  הנושא צפוי לעבור בקרוב לבוררות .  לצדו תידון גם האפשרות להכפלת שיעור התמלוגים ל-10% החל ב-2010 ,  אף שהשנה עומדת להסתיים .  
סלע מחלוקת נוסף בין האוצר לכיל הוא החוק החדש לעידוד השקעות הון ,  שלא יאפשר לחברה להמשיך ליהנות מהטבות מס מפליגות ,  מאחר שאינו חל על חברות שאין באפשרותן להוציא פעילות עיקרית לחו"ל .  בחודשים האחרונים מנהלת כיל מאבק ממושך נגד החרגתה מההטבות ,  הפוטרות אותה מתשלום מס בהיקף ממוצע של 500 מיליון שקל בשנה .  
מה מקורו של החוק החדש לעידוד השקעות הון ?   " אתחיל ממקום לא שגרתי ",  אומר ניסן ,  וחוזר לשנים 1999-2002 ,  אז כיהן כמנהל הרשות לפיתוח ירושלים ,  ונאבק להביא אליה חברות היי-טק .  לדבריו ,  בשנים אלה הבין כי חברות ההיי-טק מעדיפות לפעול במרכז ,  שם הן נהנות גם מהטבות המס הממשלתיות . 
" ניסינו אז להביא את חברת טבע לירושלים ,  שהוגדרה אז פריפריה לחברות היי-טק בלבד ,  כדי להביא אליה פעילות מתקדמת .  ועדיין נדרשו 20 פגישות לשכנע אותם .  זה היה כל כך בולט ,  שכאילו מעודדים את הפריפריה ,  אבל בפועל המרכז מקבל את כל ההטבות בצורה קיצונית ",  הוא משחזר . 
" תובנה שנייה שהובילה לחוק היתה כל הפספוס בהשקעות הון ,  אל מול השקעה בהון אנושי .  החוק מעניק הטבות להשקעות הון ,  בעוד שעולם ההיי-טק מבוסס על השקעות בהון אנושי ,  שלא צריכות להיות מופלות לרעה בפריפריה ",  אומר ניסן . 
" נושא נוסף הוא ריבוי סעיפי החוק והמסלולים השונים ,  שמקשה על חברות קטנות לזהות את ההטבות שהן יכולות להשיג במסגרתו ,  מכיוון שאין ברשותן צי של רואי חשבון ועורכי דין ,  כמו החברות הגדולות .  מורכבות זו הביאה לתופעת המאכערים ,  שמסתובבים עדיין במסדרונות השלטון ,  גם אם כיום הם מתהדרים בכרטיס ביקור של משרד עורכי דין או רואי חשבון מהמרכזיים במשק ",  הוא מוסיף .  
מסלול הטבות המס בחוק הנוכחי מעניק הטבות בכ-5 מיליארד שקל ,  שמהן נהנות בעיקר חמש חברות גדולות ,  בראשן טבע וכיל .  משרד האוצר רוצה לחלק סכום זה בצורה שוויונית יותר בין החברות במשק ,  כולל בינוניות וקטנות .  
החוק החדש מבטל את כל מסלולי הטבות המס הנוכחיים בחוק עידוד השקעות הון  ( למעט המסלול האסטרטגי ,  שנועד למשוך השקעות של חברות רב-לאומיות )  וקובע כי החל ב-2013 יהיה מס החברות במרכז 12% ,  לעומת 8% בלבד בפריפריה .  כל זה ,  לחברות מייצאות .  שאר החברות ,  שיימצאו מחוץ למסגרת החוק ,  ישלמו מס חברות שיירד בהדרגה ויגיע ל-18% ב-2016 .  שיעור המס כיום הוא 25% ,  וב-2011 הוא צפוי לרדת ל-24% .  
בחוק לא ייכללו חברות שאינן יכולות להעתיק פעילות לחו"ל ,  כמו חברות מחצבים ,  תיירות וחברות ממשלתיות ,  שהממשלה קובעת גם את מיקום השקעותיהן .  בהן נמצאת כיל ,  מקבוצת החברה לישראל שבשליטת עידן עופר ,  שקיבלה בשנים האחרונות הטבות מס בגובה 400-800 מיליון שקל בשנה ,  בהתאם להכנסותיה .  
ראשי הפריפריה תובעים להגדיל את פער המס .  בין השאר עלתה הצעה להוריד מס חברות בפריפריה ל-4% ואף ל-2% .  באוצר מוכנים להוריד את המס בפריפריה ,  אך מדגישים כי המהלך יחייב העלאת המס במרכז ,  מכיוון שמדובר בסכום קבוע של הטבות שלא ניתן להגדיל אותו .  
מנגד ,  יצאה התאחדות התעשיינים נגד העלאת המס במרכז .  בהתאחדות סבורים שהעלאת המס ל-13%-14% תמורת הורדת המס בפריפריה ל-6% תהפוך את ההטבה ללא כדאית לחברות היי-טק .  
הסעיף שעורר התנגדות קולנית במיוחד היה ,  כצפוי ,  ההחרגה של חברות ממנו . " האם מישהו שלא באמת אנחנו קובעים את מיקומו צריך לקחת כסף של משלם המסים ולשלם מס נמוך יותר ?  האם לא נכון יותר להשקיע אותם משאבים בעידוד חברות אחרות לבוא לפה ,  או להישאר פה ?  ",  טוען ניסן . 
" לא מדובר בחוק נגד כיל ואין לנו משהו נגד כיל .  את הטבת המס אנחנו נותנים במקומות שיש יצוא ולכאורה החברות יכולות למקם את העסק בחו"ל .  ההחרגה חלה על כל חברה שקשורה במחצבים ,  וגם בתיירות .  המלונות פה ,  ולכן לא ייהנו מההטבה .  היתרון היחסי של מלון בירושלים הוא ירושלים ".   
" בעניין כיל אנחנו בתפישת עולם ברורה מאוד שאין זה נכון לאפשר לה מחצית מההטבות .  זו שגיאה לקחת הטבות מחברות שיכולות לעודד הקמת מפעלים בישראל לצורך חברות שההטבות לא קובעות את המיקום שלהן ,  אלא משמשות רק כדי להגדיל את הרווח של הבעלים ומחזיקי המניות שלהן .  מבחינתנו אין משא ומתן ,  ואני מקווה שהכנסת תסתכל על טובת הציבור והפריפריה ". 

אודי ניסן רוצה שכי"ל תממן 40% מהקמת מלונות ים המלח
לפי הממונה על התקציבים באוצר ,  אודי ניסן ,  יש להרוס את בתי מלון באזור ים המלח ולהקים אותם מחדש במתחם גבוה יותר .  לדבריו ,  כי"ל תהיה אחראית הוצאות בסכום של עד 2 מיליארד שקל

