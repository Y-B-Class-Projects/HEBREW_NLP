אין סודות בחברה 
עבודה פנימית
 >  >  עמית שלום ,  אני מנהל מחלקה במשרד ממשלתי ועובדים תחתי כ-30 עובדים .  בשנה האחרונה החלטתי ,  כיוזמה אישית שלי ,  למנות שלושה עובדים מצטיינים לצוות חשיבה וייעוץ .  תפקיד הצוות הוא לייעץ לי בהחלטות חשובות - בפן המקצועי ובהתנהלות העובדים במשרד .  במהלך השנה הייתי מרוצה מהקמת הצוות .  הרגשתי שהוא עוזר לי לקבל החלטות טובות יותר וגם מביא בפני את קולותיהם ודעותיהם של כלל העובדים .  ואולם לפני כשבועיים שביעות הרצון שלי התחלפה באכזבה גדולה .  מתברר שדברים שאמרתי בחדרי חדרים ,  תחת הבנה שיש לויאליות בין חברי הצוות ,  עברו לעובדים מסוימים .  חברי הצוות שמעו ממני מידע חסוי והעבירו אותו לחבריהם .  כואב לי בעיקר שהם העבירו הערות שלי שבהן הבעתי חוסר שביעות רצון ואף כעס על חלק מהעובדים .  מבחינתי זו היתה הפרת אמון נוראה .  חבל לי שמה שאני לומד מכך זה שאין דרך להתייעץ עם הכפופים לי ושאי אפשר לתת בהם אמון .  אני די שבור מהעניין ומתלבט אם לפרק את הצוות .  טל טל שלום ,  אתה מתאר חוויה של בגידה חמורה .  במצבים כאלה ,  שבהם אנו חווים אכזבה ביחסים בין-אישיים ,  אנחנו נוטים לצבוע את התמונה בצבעים קודרים ,  ומפרשים את כל מערכת היחסים כמזויפת ואינטרסנטית .  במקרים קיצוניים יותר עלולה להשתלט גם נקודת מבט פרנואידית .  ואולם נראה שגם במקרה שלך לא הכל שחור .  היוזמה לבנות צוות מייעץ היא ברוכה .  הרגשת את היתרונות שלה לאורך השנה .  אם כן ,  מה היתה הבעיה בהתנהלותך ?  אני מסכים אתך שחברות בצוות שמייעץ למנהל אכן דורשת מידה של לויאליות ושמירת סודיות ,  אך זו נאיביות לצפות שתקבל אמון מוחלט תוך זמן קצר כל כך .  לאנשים יש חברים בעבודה שעובדים אתם שנים - אתה צריך לצפות שמידע יעבור .  אני לא חושב שיש דרך למנוע את זה .  במיוחד כשזהו צוות הנהלה חצי רשמי כמו זה שהקמת .  מדבריך אני מבין שאין לצוות תפקיד רשמי - החברים בצוות לא מקבלים תוספת בשכר ואין להם סמכות אל מול חבריהם לעבודה .  מתוך כך ,  תחושת השייכות שלהם לצוות המייעץ אינה גבוהה מאוד ,  והם מרגישים שהנאמנות שלהם לחבריהם חשובה יותר .  אמון הוא דבר שנבנה עם הזמן במהלך עבודה משותפת .  שווה לטפח אותו באמצעות יצירה של קבוצת שייכות ,  נתינת הטבות והאצלת סמכויות .  במיוחד קשה לצפות לאמון ולסודיות כשמדובר בהערות אישיות שלך על עובדים אחרים .  כאן כבר נראה שהשתמשת בצוות לצורכיך האישיים .  תפקיד המנהל הוא בודד מאוד .  אין עם מי לחלוק את החוויות שאתה עובר ואת התחושות שאתה חש כלפי אנשים שמכעיסים או מאיימים .  מתוך רצון להקל על הבדידות שלך ,  סיפרת לעובדים החברים בצוות את תחושותיך ,  ונוכחת לדעת שיש לזה מחיר כבד .  אני חושב שחשוב שלכל מנהל יהיה מקום שבו הוא יוכל לפרוק ולעבד את החוויות הלא פשוטות שהתפקיד מזמן .  זה יכול להיות ידיד ,  בן זוג ,  או איש מקצוע ,  אבל הוא חייב להיות מחוץ ליחידה שעליה הוא מופקד .  בתוך החברה ,  אתה חייב לשאת את בדידותך בגאון .  את ההכלה ואת החברות תיאלץ לחפש במקום אחר ,  לא אצל הכפופים לך .  - הכותב הוא פסיכולוג קליני .  לתגובות :  www.avoda-pnimit.com או amitwa8@gmail.com

אין סודות בחברה 
עבודה פנימית

