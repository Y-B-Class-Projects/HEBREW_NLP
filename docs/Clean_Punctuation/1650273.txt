הפיצריות מודות מקרב לב לאלירז 
מנכ"ל פיצה האט : " האח היה גדול מכפי שחשבנו - מכרנו בקצב של 1,000 שקל בדקה ".  הכנסות הזכיינית קשת מהתוכנית בעונה זו - לא כולל ההכנסות מהגמר - הסתכמו ב-87 מיליון שקל
בגמר  " האח הגדול "  צפו כ-1.5 מיליון איש ,  מה שסיפק לזכיינית קשת נתון רייטינג ראשוני של כ-30.6% מהאוכלוסייה היהודית .  נתוני רייטינג סופיים יפורסמו היום .  
בשעה 22:36 ,  לקראת ההכרזה על הזוכה ,  רשמה קשת שיעור צפייה של 39.2% .  בגמר של העונה הראשונה נרשם רייטינג מעט גבוה יותר ,  של כ-37% מהאוכלוסייה היהודית .  עונת ה-vip של התוכנית הסתיימה עם רייטינג של 31.7% .  
אבל לא רק קשת נהנתה מהרייטינג בערב הגמר .  גם עסקי המזון המהיר גזרו קופון ביום חמישי האחרון . " 'האח הגדול' היה גדול משחשבנו ,  לא ייאמן עד כמה התוכנית הזו חזקה ",  כתב מנכ"ל ובעלי פיצה האט ישראל ,  אודי שמאי ,  בעמוד הפייסבוק של רשת הפיצריות .  לדבריו ,  המכירות של פיצה האט זינקו במשך השידור לקצב של 1,000 שקל בדקה .  
הערב של רבים מהצופים החל עוד קודם ,  כשמכבי תל אביב עלתה למשחק חשוב מול סיינה .  ערבי צפייה כאלה מתאפיינים בצפייה בצוותא .  לפי הערכות ,  ערבים כאלה יכולים להביא לעלייה של עשרות אחוזים בכמות הזמנות מזון ב"טייק אווי "  בהשוואה לערב רגיל .  
הזוכה בעונה ,  אלירז שדה ,  יקבל מיליון שקל .  לאחר תשלום מס יישארו בידיו 750 אלף שקל .  בגמר נהנתה קשת מיותר מ-2 מיליון הודעות SMS ,  שעבור כל אחת מהן שילמו השולחים שקל אחד .  לדברי מנחה התוכנית ,  ארז טל ,  מדובר במספר גבוה לעומת השנה שעברה .  
הכנסות העונה הנוכחית ,  שמאז עלייתה לאוויר לפני שלושה חודשים וחצי כיכבה בראש טבלאות הרייטינג ,  הסתכמו בכ-87 מיליון שקל עבור העונה כולה ,  ובמיליונים נוספים מתוכנית הגמר בלבד .  ההכנסות כללו כ-10 מיליון שקל מחסויות ותוכן שיווקי ,  כ-5 מיליון שקל מערוץ 20 ומיליוני שקלים נוספים מהודעות sms והורדות בסלולרי .  
התוכנית שהתה 15 שבועות ברציפות במקומות הראשון והשני בטלבאות הרייטינג ,  החל בשבוע השידורים הראשון .  העונה הנוכחית מצטרפת לעונה הראשונה של התוכנית ולעונת ה-vip בטבלת התוכניות הנצפות בכל הזמנים ,  ומדורגת בה במקום הרביעי .  
בתוכנית הגמר ,  שנמשכה כשעתיים וארבעים דקות ,  שובצו מקבצי פרסומות רבים .  בין המפרסמים הבולטים היו רבוע כחול ,  המפעילה את רשת מגה בעיר ,  שניצלה את הרייטינג הגבוה לפרסומת חדשה .  כמו כן בלטו הבנק הבינלאומי ,  עם פרסומת בכיכובו של השחקן אסי כהן ורשת אייס .  נותנת החסות הגדולה של התוכנית ,  בזק ,  פירסמה את  " ברייק הזהב "  - פרסומת הגמר ששודרה רגע לפני ההכרזה על זהות הזוכה .  עבור הפרסומת שילמה בזק סכום מוערך של כ-200 אלף שקל .  
מנתונים על העונה הנוכחית שנמסרו מקשת עולה כי מדי שבוע ביקרו באתר  " האח הגדול "  כחצי מיליון גולשים יחודיים כשמאז השקת התוכנית נרשמו קרוב ל-28 מיליון ביקורים באתר .  יותר מ-45 מיליון צפיות וידיאו נרשמו בתוכני  " האח הגדול "  באתר ,  77% מהן בשידור חי של מצלמות ב"בית האח הגדול ".  ממוצע הצפייה בכל התחברות למצלמות השידור החי הוא 23.50 דקות .  כחצי מיליון גולשים הורידו את סרגל הכלים makolive .  
התוכנית  " האח הגדול "  הופיעה ב-2,653 כתבות בעיתונות המודפסת בישראל וב-2,888 אייטמים באתרי האינטרנט שנסרקים על ידי קבוצת יפעת .  שווי החשיפה שווה ערך לכ-50 מיליון שקל לפי מחירי מחירון ול-17.5 מיליון שקל במחירים ריאליים .  
מור לביא ,  מנכ"ל יפעת מחקרי מדיה : " התוכנית זכתה לסיקור נרחב לא רק בשל האופי המיוחד שלה ושל משתתפיה - שמושכים תשומת לב של רבים - אלא גם בשל הפעילות העסקית הענפה סביבה ,  הכוללת חסויות וביצוע פעילויות בתחום התוכן השיווקי ". 

הפיצריות מודות מקרב לב לאלירז 
מנכ"ל פיצה האט : " האח היה גדול מכפי שחשבנו - מכרנו בקצב של 1,000 שקל בדקה ".  הכנסות הזכיינית קשת מהתוכנית בעונה זו - לא כולל ההכנסות מהגמר - הסתכמו ב-87 מיליון שקל

