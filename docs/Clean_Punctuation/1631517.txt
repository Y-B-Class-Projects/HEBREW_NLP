מהקרת לכרך :  שינקין
מעין קרת מסתובבת בשנקין דווקא בזמן שהחנויות סגורות ומגלה מלא גברים שהיא לא ראתה קודם - הסיפור שלה מאחורי הצילום שלו
הראש שלי מפוצץ מהריב של אתמול . " למה אתה ככה ?  למה לא הקשבת לי אז ?  "  הוא מתנצל ,  צוחק ,  מנסה להסביר את מה שאני מבינה .  זה לא עוזר .  המילים מהדהדות לי ועוד לא ברור לי אם כבר סלחתי .  אני עולה ברחוב אלנבי מוכנה לקראת הגעתי לשינקין .  חדורת מוטיבציה מאווירת המלחמה הזאת ,  אני מוכנה לנסות לפצח את הרחוב הזה בשביל עצמי .
 שמונה בבוקר .  אין מה לעשות ,  אלה השעות שאני כבר מסתובבת בהן .  שינקין לעומת זאת מאוד שונה מאיך שאני מכירה אותו .  באחת עשרה הוא רחוב מלא חנויות ורוחש אדם לעומת עכשיו שהוא רחוב של בתים על חנויות סגורות ואנשים שגרים בהם .  זהו .  את זה אני לא תופסת ,  לגור בשינקין .  כי דווקא בשינקין אני מרגישה זרה .  בדרך כלל ,  כשהכל פתוח ,  כל תשומת הלב שלי מופנית לחנויות ,  לחלונות הראווה ,  לאורות ,  למוזיקה שבוקעת מכל חנות וחנות .  עכשיו אני מבחינה במרפסות פתוחות לרחוב ,  חלונות ירוקים ישנים עם תריסים מוגפים ,  אישה שיושבת ליד וילון כחול ארוך ומציצה .  חלק פה משופץ ,  חלק ישן ועוד רגע כמעט נופל .  זהו החותם של כל תל אביב .  בית שונה לגמרי ליד שכנו ההפוך ממנו ,  מעין קולאז' של ארכיטקטורות ,  סגנונות ,  תקופות ואנשים .  
עוד מעט יקנו פה פוקס ודיזל ,  נעליים יפות ,  מתנה לילד ,  תיקים ,  יקנו פה אוכל ב-am pm ,  במכולת קטנה שעושה משלוחים ,  בסופר אורגני ,  וינהלו פה חיים שלמים עם תחושה של בית .  אבל בשעה הזאת ,  כשכולם ממהרים לגן ,  אני רואה תופעה שלא ברורה לי :  בשינקין ,  כמעט כולם  ( כלומר כל מי שאני רואה )  הם אבות עם ילדים .  מה קורה ,  האמהות בשינקין לא מתעוררות ?  איך הן מצליחות לגרום לבני הזוג שלהן לתת להן עוד שעה לישון ?  או אולי הן עובדות כבר ממוקדם בבוקר והבעלים עם המקצועות החופשיים יכולים להתחיל מאוחר יותר ?  או שכולם כבר גרושים כאן וזה היום של אבא ? 
בבתי קפה עדיין כמעט ריק .  חוץ מילדה שיושבת עם אבא שלה וחברות מבוגרות שכבר שותות את ההפוך והקרואסון שלהן .  מנקה הזבל עובד באיטיות ,  מרוכז בניקוי שאריות מאתמול ומדי פעם מגניב אליי מבטים .
 בחורה מתולתלת ,  עם חצאית מיני מג'ינס ,  טייץ שחורים ,  גופיה שחורה רקומה ,  מגפיים ומשקפי שמש אדומים עוברת לצד אופנועים חונים על המדרכות .  אופניים חוצים את הרחוב לאורכו ולרוחבו ,  הסנדוויץ' של איציק ורותי כבר פתוח ואנשים כבר עטים לקבל לחמניה עם סלט ביצים .  
אני כמעט שלא מגיעה לפה .  קצת קשה לי עם הרחוב הזה ,  משהו בסטייל שלו קצת ליד בעיניי ,  קצת חושב שהוא משהו שהוא לא .  אמרו לי שפעם זה היה כמו המארה בפריז ,  שהיו חנויות בוטיק ייחודיות וריח של חו"ל .  היום זה סוג של רחוב קניון עם כל המותגים המסחריים ,  לצד כמה חנויות מיוחדות שנשארו .  לאנשים פה יש פנים של  " אני ראיתי כבר הכל ".  אבל בשעה הזאת ,  כשאני מגלה אנשים קצת יותר רגילים ,  אולי יש מקום לגישור בין המיתוס למציאות .  
אבל מה עם גישור ביני לבין בן זוגי ? 
שני גברים עם שפם צועדים בנמרצות לצד אישה עם תלתלתים בלונדיניים ,  טייץ שחור ,  חולצה ירוקה ארוכה ,  מעיל עור שחור ,  סיגריה וקפה בכוס טייק אווי ביד .  דוס רגוע חוצה את גינת שינקין עם עגלת תינוק וילד .  בחורה בחולצת בטן מפוספסת ,  ג'ינס צמוד ,  מגפיים עם עקבים שמשמיעים נקישות ,  שיער חלק פזור .  הגברים לידי מסובבים מבט אחריה .  גברים בחולצות פסים מסוגננות ,  ז'קטים דקים חצי רכוסים חצי פתוחים חושפים חולצה שחורה מתחת ומשקפי שמש שחורים .
 כשאני עוזבת את שינקין ,  החנויות כבר מתחילות להיפתח .  כל מוכרת מנקה את החלקה שלה ,  קרני שמש שולחות את אותותיהן ואני יודעת שאפשר להמשיך הלאה ,  לנקות את אתמול ולסדר את המדפים .
 
מהקרת לכרך :  שינקין
מעין קרת מסתובבת בשנקין דווקא בזמן שהחנויות סגורות ומגלה מלא גברים שהיא לא ראתה קודם - הסיפור שלה מאחורי הצילום שלו

