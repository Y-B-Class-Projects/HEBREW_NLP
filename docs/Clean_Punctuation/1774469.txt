2011 :  שנה טובה לחשבון הסלולרי
דרמה תקשורתית
 >  >  2010 תיזכר כשנה הסוערת ביותר שידע שוק התקשורת .  בשנה החולפת התרחש קרב ענקים בין מונופול תלת-ראשי שנלחם לשמר את כוחו הדורסני לבין נציג ציבור שביקש לפרק את ריכוז הכוח ולהחזיר את הבחירה לידי הרבים .  בראשונה ,  חרג המאבק האדיר הזה מהגבולות המסורתיים של מאבקים רגולטורים משמימים ,  ופרץ לתודעת הציבור מתוך מהדורות החדשות וכותרות העיתונים .  לראשונה הבינו לקוחות הסלולר כי אין חוק טבע המחייבם לשלם תעריפים הגבוהים פי חמישה ואפילו עשרה מהתעריפים שמשלמים לקוחות עסקיים גדולים .  הם הבינו כי שירות הלקוחות הגרוע שהם מקבלים והיעדר היכולת שלהם להשוות מחירים הם תוצאה של התחרות הנמוכה בענף .  אך מעבר לכל ,  הם הבינו כי הפתרון לבעיה אינו מסובך במיוחד ונמצא בידיהם של פוליטיקאים ,  כלומר האנשים שנבחרים על ידי הציבור ,  מקבלים שכר ממנו ,  ומחויבים לרווחתו .  ב-2010 הציבור דרש תחרות בסלולר ,  וקיבל .  אבל האירוע החשוב באמת של שנה סוערת זו לא התרחש בוועדת הכלכלה ,  בלשכת שר התקשורת או במשרד האוצר .  למעשה ,  אף פוליטיקאי לא היה מעורב בו ישירות .  האירוע החשוב של השנה התרחש לפני שבוע וחצי בלבד בחדר הישיבות של חברת פלאפון .  דירקטוריון החברה אישר למנכ"ל ,  גיל שרון ,  לארח מפעילים וירטואליים על הרשת של החברה .  אמנם החלטה זו חמקה מעיני רבים ,  אך היא העדות המעשית היחידה עד כה לשינוי הקרב בשוק .  במשך שנות קיומו ,  שאב מונופול הסלולר את כוחו האדיר משני תנאים :  האחיזה האיתנה בלקוחות והתגובה האחידה של שלוש זרועותיו :  סלקום ,  פרטנר ופלאפון .  כל עוד שני תנאים אלה התקיימו ,  הצליחו חברות הסלולר להדוף כל ניסיון חיצוני לצמצום כוחן .  כל הגבלה שהוטלה עליהן נתקלה בתגובה אחידה ,  שהותירה את הצרכן ללא בחירה .  העדות המרגיזה ביותר לכך היתה כאשר שלוש החברות לא התביישו להשתין מהמקפצה ולבצע ייקור תעריפים מתוזמן לקראת הפחתת תעריפי הקישוריות הלילה .  ההחלטה של פלאפון מערערת לראשונה את נקודת שיווי המשקל בשוק הסלולר .  פלאפון מניחה למפעילי הסלולר הווירטואליים להיכנס בינה לבין הלקוח הסופי .  הלקוחות של מפעילי הסלולר הווירטואליים ,  שירכבו על הרשת של פלאפון ,  לא יהיו לקוחותיה .  תנאי החוזה שלהם לא ייקבעו על ידי פלאפון .  גם מחיר השיחה שישלמו ,  יחסי החיוב ומבנה תוכנית התעריפים שלהם יהיו מחוץ לשליטתה .  פלאפון הסכימה לוותר על אחיזתה בלקוח ולאפשר לגורם נוסף להיכנס לשוק הסלולר .  החלטה זו לא מחלישה רק את פלאפון ,  אלא גם את פרטנר וסלקום .  עכשיו ,  כדי לשמור על המונופול ,  הן יצטרכו לגייס לצידן את כל המפעילים הווירטואלים - וזה כבר לא צפוי להיות קל .  פלאפון לא קיבלה החלטה זו לשם טובת הצרכן ,  אלא מתוך הבנה שאין לה ברירה .  המאבק להרחבת התחרות יצר את התנאים לכניסת מפעיל רביעי וחמישי לענף הסלולר .  לא מפעיל וירטואלי ,  אלא מפעיל מלא בעל תשתיות ואנטנות לכל דבר .  האיום הזה הוביל את פלאפון להבנה כי התחרות היא בלתי נמנעת וכי עדיף לה לקפוץ ראשונה למים .  החלטה זו היא התוצר החשוב ביותר של המאבק האדיר שהתרחש השנה והיא צפויה לשנות את שוק הסלולר המקומי גם בטווח הארוך ,  ולהעלות את רמת התחרות בו בכמה דרגות .
 
2011 :  שנה טובה לחשבון הסלולרי
דרמה תקשורתית

