שהאחרון יכבה את האור
ההתבזות מול בולטימור היא אינדיקציה לכך שתם העידן המפואר של ניו אינגלנד ,  ואיזו קבוצה היא מספר 1 ,  כרגע ,  ב-NFL ? 
התואר הכי מעצבן ,  לפחות לטעמי ,  שחולק העונה ב-NFL הוא  " שחקן הקאמבק של השנה ".  זהו פרס זניח ,  אמנם ,  אולם גם הוא יכול ללמד על הנטייה של בוחרים ללכת עם הפופולארי והמוכר ולא עם ההיגיון ,  אותה הנטייה שבגינה כמעט תמיד MVP הסופרבול ,  למשל ,  הוא קוורטרבק ,  טייגר וודס זוכה בפרס  " אתלט "   ( אתלט ,  ולא בשל הביצועים במיטה ..  .)  העשור וטרייסי מקגריידי נבחר לאולסטאר בכל שנה ,  גם כשהוא לא משחק .  עד כמה שניתן להעריך את החזרה של טום בריידי מפציעה לא קלה ,  מקומם לראות אותו מקבל את הפרס במקום וינס יאנג או ההוא שדרס בשבת את הגנת הג'טס ושנשא על גבו את סינסינטי אל הפלייאוף .  כי כל מי שעקב אחרי משחקים של הפטריוטס העונה ,  והיו לא מעט הזדמנויות לעשות את זה ,  הבין דבר פשוט - זה לא אותו בריידי .  המספרים היו שם ,  כל השאר לא .  קבוצות לא נבהלו ממנו כשנכנס לרד זון ולא התחפרו כשהוביל את הפטריוטס ליתרון ברבע הרביעי .  הסוואגר נעלם .
 כל הסימפטומים של המחלה התפרצו ברבע אחד - ההססנות בפוקט ,  המסירות שרחוקות מאזור החיוג ,  הזלזול של מוס ,  החיסרון של וולקר .  ובכל זאת ,  בריידי של 2006  ( לטעמי בעונה גדולה יותר אפילו מזו של 2007 בהתחשב בכלים שניתנו לו אז )  היה רחוק השמטה אחת של רישה קאלדוול מהעפלה לסופרבול ,  ואז לא היו לו את מוס ו-וולקר .  ג'אבאר גפני היה התופס מספר 1 של הקבוצה .
 אבל ,  כמובן ,  להאשים את בריידי לבדו בהפסד הפטריוטס יהיה בבחינת לעג לרש .  קו ההתקפה שלו התקפל כמו בימים הכי גרועים של דרו בלדסו ,  מוס ,  כאמור ,  החליט שזה יהיה המשחק שבו יסמן את הדרך מפוקסבורו החוצה ובצד השני ריי רייס ו-וויליס מגאהי הרגישו כל כך חופשיים ,  עד שג'ון הארבו לא הרגיש בכלל צורך לזרוק את הכדור .  
בסיטואציה שנוצרה ,  לא נותר אלא להפנות את האצבע המאשימה לביל בליצ'יק .  מי שעד לפני שנה נחשב למאמן אלמותי ,  איבד את זה לחלוטין .  בליצ'יק חובב האתגרים ניסה להמציא את עצמו מחדש כפי שעשה כל כך הרבה פעמים בקריירה ,  כולל בשנה שעברה עם מאט קאסל .  העונה הנוכחית הבהירה שלא נשאר לו דלק בטנק .  כשמסתכלים על ג'ו גיבס ,  שזקנתו מביישת את ימיו היפים  ( כמה פתטי הוא היה בעמדת הפרשן של ESPN ?  )  ונזכרים שגם הוא לקח פעם שלוש אליפויות ,  מבינים שיכול להיות שבליצ'יק הגיע לקצה היכולת .  ייתכן מאוד שאוהדי הפטריוטס הרבים ,  שצמחו בשנות ה-2000 עקב שלוש הזכיות בסופרבול ,  יצטרכו כעת לקחת שיעורים מאוהדי סן פרנסיסקו ,  שגדלו באייטיז על ג'ו מונטנה וג'רי רייס ונתקעו עם אלכס סמית' .  חוש הריח מעיד על כך שגם הם בדרך לשם .
 ושלא תטעו - לא בטוח בכלל שבליצ'יק איבד משהו מיכולות האימון שלו ,  הוא היה ונשאר מאמן גדול .  הבעיה היא בכל מה שמסביב .  במשך העשור טיפחו הפטריוטס גישה ,  שבליצ'יק היה אחד האחראים הראשיים לה ,  לפיה המועדון גדול מכל שחקן .  הם לא המציאו את הנוסחה ,  הם פשוט הפכו אותה למפלצת .  לוייר מילוי  ( שבוע לפני פתיחת העונה )  ,  טיי לואו ,  אסאנטה סמואל ,  דמיאן וודי ועוד רבים אחרים עזבו בהרגשה שנבעטו מהמועדון אחרי שנות שירות רבות . " אם לא טוב לך ,  תלך ",  אמרו רוברט קראפט ,  סקוט פיולי ובליצ'יק לכל מי שדרש חוזה משופץ .  אפשר להגיד שהחיתוך של טרוי בראון כדי למנוע ממנו כספי בונוס  ( הוא חתם מחדש זמן קצר לאחר מכן )  היה כשר ,  ובאותה מידה אפשר גם לקבוע שהוא היה בגדר מעשה נבלה .  אלה הפטריוטס של שנות ה-2000 ,  ועד השנה שעברה הנוסחה הזו דווקא עבדה לא רע .  
עד שהגיע הטרייד על ריצ'רד סימור ,  אותו מהלך שעליו אפשר ,  אולי ,  להצביע כעל הקטליזטור למפולת .  היחס לסימור ,  שדרש חוזה חדש ,  לא היה שונה מזה שקיבלו קודמיו ,  רק שהפעם לא השכילו בניו אינגלנד להבין שעל ידי שליחתו לאוקלנד הם מפרקים את הבית ,  הורסים את היסודות .  אולי הריצות של רייס ,  שעבר 6-7 יארדים כמעט בכל נשיאה ביום ראשון ,  עזרו להם לקלוט .  מסתבר שגם בעולם העסקים הקר והמנוכר יש מקום לקצת אמפתיה ,  שיעור שתמיד אפשר ללמוד ,  גם אחרי שיש לך שלוש טבעות סופרבול ברזומה .
 ג'ון אלוויי לא יכול היה לזכות בסופרבול עד שהוא זכה בו .  טום לנדרי לא ניצח משחקים גדולים עד שהחל לנצח אותם .  בסטטיסטיקות ונתונים מן העבר יש הרבה קסם ,  אבל שוב הוכח שכמו במקרים של אלוויי ולנדרי ,  מנצח מי שטוב יותר ולא מי שמחטט בדפי ההיסטוריה .  דאלאס של השבת האחרונה הייתה טובה יותר מפילדלפיה .  בעצם ,  קבלו שינוי הגדרה :  דאלאס ,  נכון לשבת האחרונה ,  היא הקבוצה הכי טובה ב-NFL .  
אמרו שהם לא מסוגלים לנצח בדצמבר ושעם טוני רומו הם לא יגיעו לשום מקום .  התצוגות המבישות בגרין ביי ונגד וושינגטון הובילו להשערה שג'רי ג'ונס מראה או-טו-טו לווייד פיליפס את הדרך החוצה .  ואז הגיע המשחק בניו אורלינס שהפך את הקערה ושינה לחלוטין את המומנטום .  הקאובויס החלו להיראות כמו הג'איינטס של 2007 - קבוצה עם מאמן וקוורטרבק מושמצים שמתחברת בזמן ,  הגנה אופורטוניסטית ומלוכדת שחונקת את הקוורטרבק היריב ובעיקר המון התלהבות ואדרנלין .  הסיינטס ,  מנגד ,  איבדו לחלוטין את הביטחון במשחק ההוא .  בשבת תארח ניו אורלינס את אריזונה והקאובויס יסעו למינסוטה .  אל תתפלאו אם לבוקרים יהיה עוד משחק אחד שאותו יארחו העונה  ( תיקון )  - נגד הקרדינלס .
 - אל תתרשמו מהפקרות ההגנה של אריזונה נגד גרין ביי .  הקרדינלס הם מץ' אפ שקשה לכל קבוצה ,  במיוחד במשחקים מהסוג הזה ,  כי לקורט וורנר כמעט תמיד יש יותר גדול כשמגיע הזמן לשלוף .  גם המשחק בניו אורלינס יהיה דומה ,  כשמנגד יעמוד דרו בריס ,  עוד אחד ממלכי האקדוחנים של הליגה .  אבל אל תניחו שהציפורים האדומות יפסידו במץ' אפים הגנתיים יותר .  ובקיצור :  אל תבטלו את האפשרות שיגיעו שוב לסופרבול והפעם ,  אולי ,  גם יזכו בו .  
- קצת יותר משלוש שעות במוצ"ש הבהירו סופית וחד משמעית שדארל ריוויס הוא פשוט תותח-על .  כן ,  ידענו את זה קודם ,  וכן - היינו צריכים לראות שוב .  
- הבעיטות העלובות של שיין גרהאם ,  שהחטיא פעמיים מטווחים של 28 ו-35 יארד בסינסינטי ,  הן מפגן של היחנקות ,  בעיקר כשמנגד הראה ג'יי פילי מהג'טס ,  ששימש גם כבועט נייח וגם כבועט מרחיק ,  כיצד עושים זאת נכון .  גם לסטיבן גוסטקובסקי ולניל ראקרס היו רגעים מביכים ,  ובכלל ,  לבועטים העונה לא הייתה יותר מדי נחת ,  מה שמוביל למחשבה שמאמנים יהיו הרבה פחות שמרניים ברד-זון בסיבובים הבאים .  
- אפילו כשהובילה 0:24 ,  ניתן היה להתרשם שבולטימור סובלת באופן קבוע מאינטליגנציה נמוכה .  אי זריקת דגל הערעור של הארבו ,  עבירות מיותרות בדאון שלישי ,  בונקר מבוצר כדי לגלח את השעון  ( מה שהצליח מול הפטריוטס מהסיבות שהוזכרו למעלה )  - כל אלה לא גורמים לתחושה שהרייבנס מסוגלים לנצח באינדיאנפוליס .  מה כן גורם לתחושה הזו ?  אחד ,  ריי לואיס .  
- ואם הזכרנו את ג'ון הארבו ,  מה שעשה מרווין לואיס ,  שהשאיר את הבנגאלס בלי אופציות ערעור לאחר רבע אחד בגלל שתי החלטות רעות ,  גובל בפשע .  
- מאז ומעולם נודעתי כמהמר גרוע ,  וה-1 מ-4 שלי בשלב הוויילד קארד  ( גם אם זה לא פורסם ,  הלכתי על הפטריוטס והבנגאלס ,  בנוסף להימורים על פילדלפיה ואריזונה )  הם עוד נדבך במסורת מפוארת של כשלונות .  אבל גם לי יש רגע קטן של ניצחון ,  של  " אמרתי לכם ".  הנה התחזית שפורסמה למשחק בין אריזונה לגרין ביי : " אל תתפלאו אם בסיום היומיים המפרכים הללו ,  תצאו עם תובנה שזה היה המשחק הטוב ביותר שראיתם בסיבוב הנוכחי .  אריזונה ,  ולא בלב קל ".  עזבו רגע את הפגיעה בזהות המנצחת ,  מי שהלך לישון במחצית פשוט הפסיד .
 
שהאחרון יכבה את האור
ההתבזות מול בולטימור היא אינדיקציה לכך שתם העידן המפואר של ניו אינגלנד ,  ואיזו קבוצה היא מספר 1 ,  כרגע ,  ב-NFL ? 

