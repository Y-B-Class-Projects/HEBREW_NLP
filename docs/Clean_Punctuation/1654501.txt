 " לשווק נדל"ן - זה לשווק דרך חיים "
 בעקבות העלייה בביקושים והתחרות הגוברת מצד קבוצות הרכישה ,  יזמי שוק הנדל"ן מנסחים אסטרטגיות חדשות ואגרסיביות לשיווק ,  ומגדילים את ההשקעה .  גיא גינדי : " כשאתה מוכר 290 דירות בחודש במקום בשלוש שנים ,  אתה מוציא תקציב פרסומי של שלוש שנים בחודש "
  >  >  ההוצאה על רכישת דירה היא הגבוהה ביותר שלה יידרשו רוב האנשים במהלך חייהם ,  וכשמדובר בהחלטה כה משמעותית - הקרב על לבם של הרוכשים הפוטנציאליים קשה במיוחד .  בשנה האחרונה צמחה התחרות על הצרכן בענף הנדל"ן לממדים חדשים בגודלם ,  עם פרסום בהיקפים חסרי-תקדים ושיווק אגרסיבי שלא בוחל באמצעים . " שיווק נדל"ן שונה משיווק מוצרים אחרים ,  מכיוון שדירה היא מוצר עם מעורבות רגשית גבוהה מאוד ",  מסביר ירון צוברי ,  ראש אגף שיווק באפריקה מגורים . " היחידים שלא משקיעים תשומת לב רבה ברכישת דירה הם משקיעים ,  שלא רוכשים דירה אחת בלבד ".  לדברי צוברי ,  בשנים האחרונות  " שיווק הנדל"ן נעשה מוטה-צרכן הרבה יותר .  כששיווקו דירה לפני חמש שנים שיווקו את הפרטים הטכניים שלה ,  כמו המחיר .  בשנים האחרונות מתקשרים יותר את ההתאמה לצרכיו של הלקוח כמו הסביבה ההוליסטית והפיתוח הסביבתי .  בהתאם לפרויקט הספציפי שמים דגש על שכונות שיש בהן הכל - השקט ,  המשפחתיות ,  הקהילה והעיצוב ".  הראשון שסימן את נקודת המפנה בשיווק נדל"ן היה פרויקט שכונת המגורים שרונה בתל אביב של גינדי השקעות .  ההשקעה המוערכת בפרסומו בטלוויזיה ובעיתונות הסתכמה ב-1.5 מיליון דולר בחודש .  הסכום אינו כולל את הוצאות החברה על פרסום נרחב בשילוט חוצות ,  בעלות של כמה מאות אלפי שקלים נוספים .  כחלק מהקמפיין הקפידה גינדי להוציא מדי כמה ימים ,  ולעתים אפילו בכל יום ,  הודעה על מספר הדירות שמכרה בפרויקט .  לדברי גיא גינדי ,  מבעלי גינדי אחזקות ,  הפרסום לא נועד רק לשם קידום מכירות ,  אלא הוא חלק מבניית המוניטין של החברה . " הרבה מאוד אנשים חושבים שכשאתה מפרסם זה משום שאתה לא מוכר ",  הוא אומר . " אנחנו חושבים שכשאתה מוכר - אז תפרסם .  כשאתה רואה שאתה מוכר 290 דירות בחודש במקום בשלוש שנים אז אתה מוציא תקציב פרסומי של שלוש שנים בחודש אחד ".  מאחורי שיטת השיווק ,  לפי גינדי ,  עומד הרעיון שלפיו  " פרסום אגרסיבי מגיע לאוזניים של יותר אנשים .  אתה נהפך לשיחת היום ומצליח להגיע גם אל המתלבטים ,  ואחרי שהם שמעו על הפרויקט כמה פעמים הם גם מגיעים ומתעניינים .  בנוסף ,  כל מי שגר בשרונה גאה לגור שם וכולם יודעים מה זה הפרויקט ואיפה זה שרונה .  בשביל למתג מוצר אתה צריך להוציא הרבה מאוד כסף ".  עמיר שאלתיאל ,  מנכ"ל חברת אלדר שיווק ,  שעוסקת בשיווק נדל"ן מסביר כי  " לשווק נדל"ן זה לשווק דרך חיים .  מיתוג פרויקטים מתחיל באפיון קהל המטרה - מה הם מחפשים ברמה האמוציונלית וברמה הרציונלית .  לאחר מכן אתה מתחיל לבנות את השפה שתדבר אל קהל המטרה הפוטנציאלי של הפרויקט .  כשאני מדבר על שפה ,  אני מדבר על השפה הגרפית והרעיונית . " בשביל לעשות מיתוג מוצלח צריך לתת לו ערך מוסף כדי לבדל אותו מפרויקטים מתחרים ",  אומר שאלתיאל . " בפרויקט אקו בכפר סבא הירוקה של זיתוני וגינדי ,  למשל ,  הערך המוסף היה ההיבט הסביבתי .  כבר בשם שניתן לפרויקט המטרה היתה לנכס את השכונה הירוקה ליזם .  מאז השם נהפך לשם גנרי וכשאנשים באים לקנות דירה בפרויקט אחר באותה שכונה ,  הם מתייחסים אליו בשם אקו .  דוגמה נוספת היא white city בנווה צדק .  קראנו לפרויקט בשם הזה כדי להמשיך תהליך קיים של שימור .  הפרויקט הוא אמנם חדש ,  אבל הוא מתייחס למגמת השימור בעיר תל אביב ,  בין היתר עם עיצוב אתני ועוד ".   " בשביל עסקה טובה צריך החלטה מהירה"אחת מדרכי שיווק הדירות שצוברת פופולריות באחרונה היא אירועי מכירה מרוכזים .  באירוע מכירה במגדלי ארלוזורוב בתל אביב ,  למשל ,  שילמו עשרות משתתפים 50 אלף שקל על הרשמה לרכישת דירה בפרויקט .  כדי להקנות לרוכשים תחושת ביטחון נערכים האירועים בחלל משרדי שמשדר יוקרה ואוריינטציה עסקית ,  עם ספות עור ,  מסכי פלזמה ופינות כיבוד .  בחלל מוצבת גם עמדה של הבנק המלווה את הפרויקט - שמשדרת חוסן כלכלי .  אלמנט משמעותי באירועי המכירה הוא יצירת לחץ בקרב הלקוחות .  במקרים רבים מופעל הלחץ בכמה אפיקים :  אל האירוע מוזמנים אנשים רבים כדי לייצר דחיפות ;  מסכי ענק משדרים את מספרי הדירות הזמינות שיורדים והולכים ונציגי המכירה מסבירים כי מדובר בהזדמנות חד-פעמית ומוגבלת בזמן .  לדברי שאלתיאל , " אנחנו נמצאים בתקופה שבה הביקוש עולה על ההיצע ולעתים נוצרים מצבים ,  שתוך פמפום תקשורתי נכון ,  מעלים את הביקוש לרמה כזו שהלקוחות כבר רועדים ורוטטים ורוצים את הדירה במקום הנחשק .  לעתים הקונים אפילו מוותרים על חלק מהבדיקות שצריך לעשות .  ראינו את זה עכשיו בכמה פרויקטים של קבוצות רכישה ,  שבהם התקבלו החלטות על-ידי לקוחות בצורה די מהירה בלי בדיקות יסודיות מספיק ".  לגבי האפשרות ששיטת ההלחצה שבה נוהגות חברות שונות מייצרת צרכנים לא מרוצים ,  אומר גינדי : " זה נכון שאנשים לא אוהבים לקנות בלחץ ,  אבל בשביל לעשות עסקה טובה לפעמים אתה צריך לקבל החלטה מהירה .  בשרונה עשינו שיווק אגרסיבי .  אני בטוח שאם היה להם יותר זמן יכול להיות שהיתה להם קניה יותר מהנה ,  אבל אלה שחיכו צריכים לקנות את המוצר בחצי מיליון שקל יותר - אז אני חושב שמי קנה עשה את ההחלטה הנכונה ".  גינדי מודה כי אחד מהגורמים המרכזיים שהביאו להתגברות התחרות בשוק ולשיווק אגרסיבי יותר הן קבוצות הרכישה שתפסו תאוצה . " קבוצות הרכישה הן טרנד שהרגשנו מאוד ב-2009 ואנחנו מתחרים בהן .  היתרון שלנו הוא שאנחנו מבינים טוב יותר את החומר ,  מבינים את הביקושים ויודעים לייצר מוצר יותר טוב ונכון .  אבל ללא ספק אנחנו מרגישים אותן בתחרות ובמכרזים ורואים שחלה עליית מחירים בשוק שנגרמה כתוצאה מהרבה שחקנים חדשים בענף שמעוניינים לרכוש קרקעות ".  ענבל אור ,  מנכ"ל חברת אור סיטי שמארגנת קבוצות רכישה ובין היתר בונה את מגדלי ארלוזרוב ,  מסבירה כי  " בקבוצות רכישה יש הרבה יתרונות ,  אך יש בהן גם חיסרון אחד - כל הקודם זוכה .  יש ביקוש והדירות שאנחנו מציעים הן טובות והמיקום נהדר והפרויקט סגור מכל ההיבטים - יש בנק מלווה ,  קבלן מבצע עם התחייבות למחיר ויש את האלטרנטיבה הטובה למחיר .  כשרוכש מזהה את זה אז הוא ירצה לקנות מהר .  יש כאלה שהתלבטו ,  הלכו וחזרו ,  הגיעו ובחרו דירה אחרת אם היא לא נשארה .  יש כאלה שבזמן שקראו את ההסכם נמכרה להם הדירה .  זה לא טריק שיווקי ,  זה פרויקט דגל מבוקש טוב ונכון ".  

" לשווק נדל"ן - זה לשווק דרך חיים "
 בעקבות העלייה בביקושים והתחרות הגוברת מצד קבוצות הרכישה ,  יזמי שוק הנדל"ן מנסחים אסטרטגיות חדשות ואגרסיביות לשיווק ,  ומגדילים את ההשקעה .  גיא גינדי : " כשאתה מוכר 290 דירות בחודש במקום בשלוש שנים ,  אתה מוציא תקציב פרסומי של שלוש שנים בחודש "
 
