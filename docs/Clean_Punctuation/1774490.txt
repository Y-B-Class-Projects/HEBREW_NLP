לא אופציה : " השביעייה "  מול  " לילה כלכלי "
" השביעייה "  היא התשובה של ערוץ 2 ל"לילה כלכלי "  המצליחה .  אלא שכל עוד למנחה טלי מורנו אין את הספק הבריא שבו ניחן שרון גל ,  לערוץ 10 אין מה לדאוג
על פי אמרה ישנה , " כלכלן הוא אחד שיסביר לך מחר מדוע מה שחזה אתמול לא קרה היום ".  בגדול ,  המשפט הנכון הזה אומר דבר אחד :  כלכלה היא סוג של קזינו .  שים את הז'יטונים שלך על מספר מזל ,  סובב את הרולטה ותקווה לטוב .  חלק מרוויחים ,  חלק פחות ,  בשורה התחתונה הרוב מפסידים .  
מה יש בו ,  בעולם הבלתי יציב והלא רציונלי הזה ,  שהפך להיות כל כך מסקרן ,  עד שתוכניות כמו  " לילה כלכלי "  של ערוץ 10 ו"תוכנית חיסכון "  של רשת הפכו למפלצות שגובות יותר מ-10 אחוזי רייטינג ?  כיצד חדר לסלונינו מה שפעם היה נחלתם הבלעדית של אנשי עסקים ובורגנים אמידים ,  אלה שהיו גוללים תחת בית שחיים את העיתון הוורוד וקוראים בסקרנות  ( או לפחות מעמידים פנים )  על שווקי ההון ,  או משתאים לרגל ידיעה על מציאת נפט באגם בנברסקה ?  לא ברור ,  אבל נראה שזה עובד לא רע .  בקשת הבינו שהם לא יכולים להישאר בחוץ והשיקו בשבוע שעבר את  " השביעייה ",  התרנגולת שאמורה להטיל עבורם ביצי זהב . 
" תוכנית חיסכון "  עולה ב-19:30 כסוג של חימום לחדשות . " לילה כלכלי "  מוגשת לאחר  " היום שהיה ",  סוג של דז'סטיף לאחר ארוחה דשנה של שידורים .  לא קשה לעמוד על ההבדל בין השתיים :  לאחת אופי חדשותי מובהק ,  השנייה קלילה ונמרצת .  איזה מתכון עובד ?  תלוי אם אתם מעדיפים את הרשמיות של קרן מרציאנו או את השובביות והטיפול הקליל-אך-ספקני של שרון גל .  אפשר לנחש שעם  " השביעייה "  כיוונה קשת יותר ל"לילה כלכלי ",  בעיקר בשל שעת השידור המאוחרת והניסיון לייצר תוכנית מעמיקה עם עטיפה בידורית .
 הפורמט כולל שני סיבובים של תעתיק כמעט מושלם ל"יציע העיתונות "  של ערוץ הספורט  ( קונספט ששייך במקור לקונצרן הספורט האמריקאי ESPN )  :  המנחה ,  במקרה הזה טלי מורנו ,  מקיפה את עצמה בשניים עד שלושה פאנליסטים ומנהלת דיון בן שבעה סעיפים ,  שכל אחד מהם קצוב בזמן ומופסק בצליל זמזם .  היא עושה את זה פעמיים  פעם אחת עם נציגי  " העם "  כביכול ,  הפעילה החברתית מירב כהן ואיש העסקים יוסי קוצ'יק ,  ופעם שנייה ,  בדיון מקיף יותר על פחות נושאים ,  עם נבחרי הציבור .
 התוצאה לא טובה במיוחד .  ראשית ,  הפאנליסטים .  הם אמורים להתעמת ביניהם ,  אבל הפעילה החברתית מירב כהן ואיש העסקים יוסי קוצ'יק הסכימו כמעט על כל סעיף ולא סחפו את האולפן לדיון ער ,  למרות הציפייה לשוני קוטבי בהשקפותיהם .  גם הסמול טוק היה טפל וברובו מאולץ .  חברי הכנסת כרמל שאמה ,  איתן כבל ורונית תירוש ,  שהתארחו בחלק השני ,  לא ממש יצרו אווירה של התנצחות פוליטית והרדימו סופית את אלה שעוד צלחו את הפאנל המייגע שקדם להם .  ביום כזה אפשר ואפילו הכרחי להעלות לדיון פעם אחת את השאלה האם צריך לקחת את הפנסיה למשה קצב ,  פעמיים זה כבר קצת מוגזם .  כנ"ל לגבי תקציב החליפות של חברי הכנסת ,  נושא שראוי ל-15 שניות של תהילה ,  בוודאי שלא לשני סבבים של דיונים מתישים .  אסתר באיו ,  סבתא סימפטית ,  צולמה מביתה כנציגת העם ,  אולם הצבתה כדעה מקדימה לשלושה ח"כים מפולפלים ומנוסים העלימה כליל את אפקט האזרח הקטן שמשמיע את קולו ומדבר בשם העם .
 נקודת המוצא של  " לילה כלכלי "  היא הטלת הספק .  שרון גל משדר שהוא לא מאמין לאף אחד ושכולם עובדים עלינו בעיניים .  הוא לא ייתן למרואיין שלו לדבר על מושגים סתומים כמו  " המשק "  או  " אופציות נגזרות "  בלי שנקבל הסבר במה מדובר וחשוב יותר  כיצד בדיוק כל זה נוגע לנו .  בדרך כלל ,  האורח מוצמד אל הקיר בלי אפשרות לברוח .  אמרת ש-2011 תהיה שנה טובה שבה נעשה כסף ?  תוכיח .  לא הוכחת ?  אתה מזיין את המוח עד שיוכח אחרת .  אם זה מה שאנחנו חושבים ,  אין שום סיבה שהמנחה שלנו לא יחשוב כך בשבילנו .  התוכנית לוקה לעתים בפופוליזם ,  אבל בסך הכל מספקת את הסחורה והופכת מונח מפחיד כמו  " כלכלה "  לקצת יותר ידידותי . 
" השביעייה ",  לעומת זאת ,  לא מטילה את הספק הזה .  מורנו היא מגישת אקטואליה מנוסה וחיננית ,  אבל לא בטוח שהיא תפורה לתוכנית כלכלית .  היא משחקת במערך נסוג  מציגה שאלה וזזה הצידה ,  נותנת למרואייניה להשתלט על הדיון בלי כל ניסיון להצית אש .  התחושה שמתקבלת ממנה היא של שופט בקרב אגרוף שמחכה לגונג כדי לשלוח את המשתתפים למנוחה ולעבור לסיבוב הבא .  הבעיה היא שהם עצמם לא ממש מודעים לכך שמצפים מהם לנוק אאוט .  רצוי ,  כמובן ,  לא להגיע לרמת הוולגאריות הבלתי נסבלת של  " יציע העיתונות ",  אבל בתוכנית כזו חובה ליצור דיון פורה ,  לעתים קולני ,  שעל הדרך גם יסביר לנו כמה דברים שאנחנו לא מבינים ובעיקר שנוגעים ישירות לכיס שלנו .  זה קרה בקטנה פעם או פעמיים ,  בוודאי שלא מספיק פעמים .  
כמו כל תוכנית חדשה ,  אפשר לפטור את  " השביעייה "  בנסיבות המקלות של חבלי לידה ,  אבל לא זו הסיבה ,  אם להשתמש במונחים רלוונטיים ,  שההנפקה שלה כשלה .  קשת חושבת לנגוס בעוגת הרייטינג גם דרך העולם הכלכלי ,  אבל לפחות בגזרה הזו ,  לא נראה שבערוץ 10 צריכים להיות מודאגים .
 

לא אופציה : " השביעייה "  מול  " לילה כלכלי "
" השביעייה "  היא התשובה של ערוץ 2 ל"לילה כלכלי "  המצליחה .  אלא שכל עוד למנחה טלי מורנו אין את הספק הבריא שבו ניחן שרון גל ,  לערוץ 10 אין מה לדאוג

