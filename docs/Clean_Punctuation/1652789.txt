מה אומר שוק ההנפקות המבעבע
חם בתל אביב
במרכז החיזוי המטאורולוגי יודעים לספר שפברואר והימים הראשונים של מארס 2010 היו החמים ביותר לעונה זו מזה 50 שנה .  ולא רק מזג האוויר חם :  בדיקה של הנעשה בשוק ההון הישראלי מראה שעסקי האוויר וניירות הערך רותחים .  יציאה אטית מהמשבר העולמי ?  מהומות וחשש מחדלות פירעון ביוון ?  אבטלה של 20% בספרד ?  משבר חובות בבריטניה ?  את הסוחרים ,  המנפיקים והספקולנטים כאן אלה לא מעניינים .  הם מזהים מגמה עולה והזדמנות להרוויח כסף מהיר ומיד קונים ,  ממנפים ,  מנפיקים ,  מוכרים וחוגגים .  מדד ת"א 25 נמצא במרחק 2% בלבד משיא כל הזמנים .  נכון ,  ישראל נפגעה מהמשבר פחות מהמדינות העשירות של המערב ,  אבל במשבר למדנו שהמתאם בין הבורסות בעולם נהפך לכמעט מושלם .  כולן ירדו יחד ,  וכולן התאוששו יחד .  העובדה שתל אביב חזרה לשיא היא יוצאת דופן :  הבורסה האמריקאית ,  שמכתיבה את המגמה ,  נמצאת במרחק 28% מהשיא .  האם הסוחרים בתל אביב יודעים משהו שעמיתיהם בוול סטריט לא הבינו ?  הפער לא נובע מכך שהכלכלה האמריקאית מדשדשת .  בורסת סין ,  המדינה שצומחת ב-10% בשנה ,  שיצאה לפני כולם מהמשבר וחילצה את שאר העולם על ידי קניית החוב האמריקאי ,  נמצאת כ-50% מתחת לשיא של 2007 .  2.גם בשוק האג"ח המחירים מבעבעים .  לאחר המפולת של 2008 החלו מחירי האג"ח הממשלתיות להתאושש ,  ולמרות נפילות מתוקשרות כמו זו של אפריקה ישראל ,  הם שבו לרמות של ערב המשבר .  בגלל הריבית האפסית בפיקדונות בנקאיים והריבית השלילית באג"ח ממשלתיות הצמודות ,  מוכנים המשקיעים ללכת רחוק כדי לרכוש אג"ח קונצרניות המציעים עוד כמה שברירי אחוז של תשואה .  התוצאה :  קרנות נאמנות המתמחות בהשקעה באג"ח בעלות דירוג נמוך או ללא דירוג כלל ,  כלומר אג"ח זבל ,  נמצאות בשיא כל הזמנים ,  ואילו פער התשואה בין אג"ח לא מדורגות לאג"ח הממשלתיות בישראל הוא 7%-9% ,  בעוד שבארה"ב הוא 8%-10% .  כלומר גם באג"ח המחירים היחסיים כאן גבוהים מבארה"ב .  פער מביך עוד יותר בין המציאות הישראלית לתמונה בשאר העולם מתגלה בענף נוסף :  הנדל"ן .  נתונים טריים של בנק ישראל מראים ששוק הדירות בגוש דן נהפך לשוק פיננסי לכל דבר .  הוא מונע על ידי אשראי זול ,  ועל ידי רכישת דירות להשקעה ולא למגורים .  בכנס של בנק ישראל שהתקיים ביום חמישי שעבר הציג סגן המפקח על הבנקים ,  אור ספיר ,  נתונים מבהילים על הגידול באשראי שנטלו משקיעים פרטיים לרכישת דירות .  בעוד שמחירי הדירות כאן בשיא כל הזמנים ,  ארה"ב מציגה שוק נדל"ן שמלקק את פצעיו ,  ושבו המחירים נמוכים ב-30% מהשיא .  השוואת המחירים בתל אביב מול ארה"ב מעוררת גם היא השתאות .  דירה סטודיו בת 70 מ"ר בסוהו ,  השכונה הנחשבת והאופנתית של ניו יורק ,  רשומה למכירה באתר הלוחות הפופולרי קרייגסליסט במחיר של 550 אלף דולר ,  כ-2 מיליון שקל - קרוב למחיר שתשלמו עבור דירה זהה באחד המגדלים החדשים והמושקעים בתל אביב .  לא מפתיע לגלות שבבנק ישראל מודאגים מעליית המחירים המהירה הזאת .  ספיר עצמו הזהיר בשבוע שעבר שהריביות המשתנות שבהן מומנו הדירות עשויות להפוך לבעיה לאומית ,  למשל במקרה של עליית ריבית בצירוף ירידה במחירי הדירות ותעריפי שכר הדירה .  אבל סימני רתיחה אלה מחווירים לעומת השוק הראשוני - שוק ההנפקות החדשות .  יותר מ-100 חברות עמלות ממש בימים אלה על הכנת תשקיפים לגיוסי הון בבורסה .  לאחר חופשת הפסח צפויות עשרות רבות של חברות להציע לציבור את המניות ,  האג"ח והאופציות שינפיקו .  כולם רוצים להנפיק :  חברות טובות וראויות שבמחירים האלה מוכנות להכניס את הציבור כשותף ,  אבל גם חברות הנמצאות בקשיים ומעוניינות לנצל את ההזדמנות לגייס הון ולהציל את עורן .  הפתגם הידוע של השוק הראשוני אומר  " לא מנפיקים כשצריך ,  מנפיקים כשאפשר "  - ועכשיו אפשר .  גם בשאר העולם יש עלייה ניכרת בהנפקות אג"ח ,  אבל הנפקות מניות הן אירועים מזדמנים .  בארה"ב ,  כלכלה גדולה פי 70 מהישראלית ,  מתוכננות פחות הנפקות ברבעון השני של 2010 מאשר בישראל .  אפילו שכר הברוקרים ,  הסוחרים ,  האנליסטים ומנהלי השקעות ,  שמגיע לעתים גם ל-10 מיליון שקל בשנה ,  הוא סימן מובהק של התחממות יתר .  אי נוחות של מנוסים המידע הזה אינו אומר שהבורסה בשיא או שהיא תקרוס בקרוב .  להפך :  היציאה מהמשבר רק החלה ,  והניסיון ממשברי העבר מראה ששלב העלייה והתנפחות המחירים נמשך בדרך כלל כמה שנים .  המומחים והפעילים הוותיקים מעריכים לכן שמשבר בבורסה או גל ירידות גדול לא יגיעו השנה .  אלא שכל מי שחווה את תהפוכות שוק ההון הישראלי בשני העשורים האחרונים אינו יכול להימנע מלחוש כיום אי נוחות לנוכח גל ההנפקות והיצע ניירות הערך החדשים שעומד להציף את השוק .  גלים כאלה ,  של עשרות הנפקות חדשות תוך חודשים בודדים ,  ראינו ב-93' ,  ב-99' ובעוד כמה סיבובים .  חודשים בודדים לאחר מכן ,  כל אותם גלים הסתיימו באותה דרך :  ירידות חדות ,  הפסדים ומפח נפש .
 
מה אומר שוק ההנפקות המבעבע
חם בתל אביב

