מלחמתו של הנגיד פישר בשוק הנדל"ן 
מלים בקבלנות
 >  >  לאחרונה ,  כולנו חווים ורואים את צעדיו של הנגיד פישר במלחמתו בעליות המחירים החלות בשוק הנדל"ן ובחשש מהיווצרותה של בועת נדל"ן .  צעדיו של פישר פוגעים בסופו של דבר בכיס של כולנו .  אז מה בעצם בנק ישראל עושה או לא עושה ?  בשוק בישראל קיים לחץ של ביקוש רב מול היצע מועט ,  כיוון שבישראל קיימת דרישה הנובעת מהגידול הטבעי באוכלוסייה לכ-40 אלף דירות בממוצע בשנה ,  לעומת מלאי דירות זמין של כ-9,000 דירות כיום עם התחלות בנייה בקצב של כ-20 אלף בשנה .  בנוסף ,  קיים חוסר של עשרות אלפי יחידות דיור מהשנים שבהן המדינה לא הוציאה מכרזים .  המדינה מנסה לפעול על צד הביקוש בדרך של העלאת הריבית .  העלאת הריבית פוגעת בלוקחי המשכנתאות ,  שכן עבור מרביתם כל עלייה ,  ולו קטנה ,  בריבית מעלה באופן דרמטי את ההחזר החודשי שלהם .  בצד ההיצע ראוי לציין כי המדינה מוצאת את עצמה בסיטואציה מורכבת .  מחד ,  המדינה רוצה למכור קרקעות ובזול ומצד שני היא מקבלת מחירי שיא בעבור הקרקע .  נשאלת השאלה ,  אז מה באמת המדינה רוצה יותר ?  לסייע לשוק ולחסרי הדיור או ליהנות מהכנסות גבוהות בגין מחירי הקרקע שרק הולכים ותופחים ומעשירים את קופתה .  כפי שמסתמן מהמציאות בה אנו חיים ,  נראה שהמדינה בחרה באפשרות השנייה .  נראה שלמדינה אין באמת פתרון לבעיית המחירים ,  שכן היא יכולה לטפל באמת רק בצד הביקוש - כלומר על ידי העלאת הריבית ,  זו הפוגעת ,  כאמור ,  בשכבות החלשות יותר .  ההישג היחידי ,  אולי ,  של בנק ישראל הוא צמצום התופעה של רכישת דירות רבות על ידי משקיעים - שהגיעה לכ-30 אלף יחידות מיד שנייה במהלך 2009 - שלהם עלות המימון חשובה שכן תהליך קבלת ההחלטות של משקיע מבוסס על כדאיות כלכלית בלבד ,  בניגוד לשיקולים אמוציונאליים מצד זוגות צעירים .  בתרבות הישראלית ,  שאיפתו של זוג צעיר היא לגור בדירה בבעלותו .  שורש הבעיה הוא שהסיוע שנתנה המדינה בעבר נעלם כלא היה ,  עובדה הפוגעת ביכולתם של זוגות צעירים ,  שהם הגלגל המניע את השוק ,  להגיע לדירה .  צמצום מלאי הקרקעות הזמינות לבנייה ,  למול ביקושים קבועים וחוסר במלאי הנגזר מאי שיווק של קרקע במשך שנים ,  יוצר לחצי ביקוש כבדים על השוק שייפתרו אך ורק באמצעות הסרת חסמים ביורוקרטיים ושחרור קרקעות זמינות לבנייה לשוק .  אם לא כן ,  אנו עשויים לראות את המחירים הולכים ומאמירים ,  כך שכל צעדי בנק ישראל בימים אלו הם כמזיגת שמן רותח על המדורה אבל לא מים לכיבויה .  ובנוגע להודעה של פישר השבוע בעניין ייקור נוסף במשכנתאות של יותר מ-800 אלף שקל :  בטווח הקצר ייקח לשוק זמן ללמוד את ההוראה החדשה .  ואולם להערכתי הוראה זו לא תשפיע באופן משמעותי על הביקושים ,  שכן עד שלא יימצא פתרון להיצע ,  רף המחירים לא ישתנה באופן מהותי .  - הכותב הוא הבעלים והמנכ"ל של המכון למחקר וייעוץ אסטרטגי vcell

מלחמתו של הנגיד פישר בשוק הנדל"ן 
מלים בקבלנות

