הוכרע הסכסוך בין בזק בינלאומי ל"הארץ ":  העיתון יוכל למכור את מניותיו בוואלה ללא אישור החברה
הוצאת עיתון  " הארץ "  מחזיקה בכ-32.6% ממניות וואלה
הוכרע הסכסוך בין בזק בינלאומי לבין עיתון  " הארץ "  בנוגע למכירת מניות העיתון בוואלה תקשורת : " 'הארץ' רשאית למכור את מניותיה ,  ללא צורך באישור מטעם בזק ",  כך קבע היום הבורר השופט בדימוס ד"ר אליהו וינוגרד.הוצאת עיתון  " הארץ "  מחזיקה בכ-32.6% ממניות וואלה .  ביוני 2009 הגישה בזק בינלאומי ,  המחזיקה 34.2% ממניות וואלה ,  בקשה למתן צו מניעה האוסר על העיתון לנהל משא ומתן או לקבל הצעות למכירת המניות .  בבקשה נטען כי המו"מ שמנהל העיתון למכירת חלקו בוואלה עם גורמים כמו שמרוק ישראל ,  ס.ה .  סקיי השקעות ,  וטייגר הולדינגס ,  מנוגד להסכם בין הצדדים מסוף שנת 2000 ,  האוסר על  " הארץ "  למכור את חלקו בלא אישור מראש ובכתב של בזק בינלאומי .  לטענת בזק , " לשני הצדדים בהסכם היה חשוב להבטיח את זהותו של השותף שינהל עימם את וואלה ,  ולהבטיח שלא יאלצו לנהל את הפורטל - המזוהה עמם - עם מתחרה עסקי שלהם או עם חברה בעלת מוניטין גרוע ". בתגובה טען העיתון כי הבקשה הוגשה בניסיון לטרפד ולעכב את מכירת המניות לרוכשים פוטנציאליים ולהוריד את שווי מניות  " הארץ ",  כדי שבזק בינלאומי תוכל לרכוש בעצמה את השליטה מ"הארץ "  בתנאים הנוחים לה .  עוד טען העיתון ,  שמיוצג על ידי עוה"ד זאב ליאונד ואלון נדב ,  כי בהסכם בעלי המניות מדצמבר 2000 אין איסור על קיום מו"מ למכירת מניות  " הארץ "  בוואלה .  לטענת העיתון ,  ההסכם המסדיר את השליטה שלו ושל בזק בינלאומי בוואלה מאפשר לצד שכנגד ,  במקרה של מכירת מניות מחוץ לבורסה ,  זכות מוגבלת להתנגד לזהות הרוכש ,  באמצעות אחד המנגנונים של זכות סירוב ראשונה או זכות הצטרפות ואולם פרשנותה של בזק בינלאומי כי מכירת מניות העיתון מחוץ לבורסה כפופים לקבלת הסכמתה מראש ובכתב היא מופרכת .  הסכסוך הועבר לבוררות אצל וינוגרד ,  אשר קבע כי  " מקובלת עלי הפרשנות שנתנה הארץ להסכם ".  לדבריו , " הצדדים לא שכחו להביע את מחשבותיהם ורצונם ואומד דעתם בנושא מכירת מניות .  הם נתנו לכך ביטוי ארוך ומפורט בסעיף 5 .  הם קבעו שם מנגנון מסוים של זכות סירוב ראשונה וזכות הצטרפות .  אם אכן כוונתם היתה כאמור בפרשנות בזק ,  האם לא היינו מצפים למצוע בסעיף 5 עצמו את האמירה המפורשת : " כל אחד מהצדדים לא יהיה רשאי למכור או להעביר את מניותיו ללא אישור בכתב של הצד האחר ".  אך אמירה כזו איננה ". תכלית ההסכם ,  קבע וינוגרד ,  היתה כי  " כל צד רשאי למכור מניותיו ללא צורך באישור הצד האחר .  עליו לתת לצד האחר זכות סירוב ראשונה או זכות הצטרפות .  יחד עם זאת ,  כדי לשמור על השליטה המשותפת של בעלי המניות ,  אין למכור זכות שליטה בלבד ללא אישור הצד האחר .  גם כאשר מוכרים במקשה אחת 22% מניות וזכויות בהן ,  פתוחה הדרך לצד הנשאר לנצל את זכות הסירוב הראשונה .  אם לא ניצל אותה ,  וכדי לא לאפשר מלחמות שליטה ,  ולפגוע על ידי כך בזכויות הצד שנשאר ,  יחוייב הרוכש לקבל על עצמו את כל ההתחייבויות של הצד המוכר .  התוצאה תהיה שהצד הרוכש יבוא בעליו של הצד המוכר ,  על זכויותיו וחובותיו והוא לא יוכל לפגוע בצד הנשאר יותר ממה שהיה יכול לעשות הצד המוכר ,  אם בכלל ". על בזק הוטל לשלם לבורר את חלקה בשכר טרחתו ,  וכן 50 אלף שקל בגין שכר טרחת ב"כ הארץ .
 
הוכרע הסכסוך בין בזק בינלאומי ל"הארץ ":  העיתון יוכל למכור את מניותיו בוואלה ללא אישור החברה
הוצאת עיתון  " הארץ "  מחזיקה בכ-32.6% ממניות וואלה

