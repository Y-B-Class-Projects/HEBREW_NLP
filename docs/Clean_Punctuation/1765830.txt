כמה יעלה לכם הסיכוי למצוא אהבת אמת ? 
מצוידת בסקרנות גדולה ,  באופטימיות זהירה ובתקציב שנתנו לה בעיתון ,  יצאה עדי הגין ,  רווקה תל-אביבית בת 31 ,  לחפש אהבה ■ היא שוטטה שעות ארוכות במרחב הווירטואלי ,  התייעצה עם מומחיות ,  עברה סדנאות והגיעה למשרד שידוכים רציני ■ למרות המאמץ ,  אהבה היא לא מצא
הוא הציע שניפגש לפיקניק לילי בפארק הירקון ,  והודיע שיאסוף אותי משדרות רוטשילד .  הסכמתי מיד ,  בלי לחשוב על הסיכונים האפשריים .  דייט על שמיכה בפארק - יש שיגידו שמדובר בקונצפט רומנטי ,  אבל הנחתי דווקא שמדובר בחיסכון :  אחרי הכל ,  כשאתה יוצא לאינספור פגישות ראשונות שהשגת באתרי היכרויות קשה לפעול על פי קוד ההתנהגות החברתי שדורש ממך לשלם גם עבור הבחורה .  שי  ( שם בדוי )  ,  33 ,  מראשון לציון הגיע בדיוק בזמן .  כבר כשהבחנתי בו לראשונה מחוץ למכונית הבנתי שאין סיכוי ,  אבל זרמתי .  זרמתי גם כשהוציא מתא המטען בקבוק יין פתוח ,  מלא בחציו .  באותו הרגע לא חשבתי על סכנות כמו סם אונס ,  אלא בעיקר על העובדה שהקמצן הזה אפילו לא טרח להביא בקבוק יין שלם עבורי .  סיימנו די מהר את חצי הבקבוק ,  והוא שאל אם אני מעוניינת בעוד יין - כי במקרה יש לו עוד בקבוק באוטו .  כשהינהנתי בחיוב ,  הוא הודה שאין לו פותחן .  למזלי ,  דאגתי לכך מבעוד מועד ושלפתי חולץ פקקים מהתיק .  אם נגררתי לדייט משמים שכזה ,  אמרתי לעצמי ,  עוד כוס יין תוכל להפוך אותו לקצת יותר מעניין .  סבלתי אותו למשך שעתיים וחצי בדיוק ,  בעיקר מפני שלא היה לי לאן לברוח .  הוא היה נחמד ,  אבל לא יותר מזה ,  ולצערי הייתי תלויה בו בטרמפ הביתה ולא היה לי נעים לחתוך באמצע ולחסוך לשנינו זמן מיותר .  כשהוא הוריד אותי ליד הבית ,  מבושמת כלוט ,  הבנתי שאם לא אלמד להיות ישירה וכנה ,  החודש הזה יהיה קשה במיוחד ,  נפשית וגם פיסית ,  בעיקר עבור הכבד שלי .  זה היה הדייט הראשון בחודש שבו בחנתי על בשרי כמה עולה למצוא אהבה בימינו .  את תעשיית החתונות הענפה כולנו מכירים - זוגות צעירים מוציאים מאות אלפי שקלים עבור ערב יחיד במינו שמוקדש רק להם .  אבל כיום ,  בעידן שבו כמעט 50% מנשות אזור המרכז בגילי 30-34 הן רווקות  ( ככה אומרים בלשכה המרכזית לסטטיסטיקה )  ,  ההוצאות הכספיות מתחילות לפני שמלת הכלה ,  הצלם והדי.ג'יי .  למעשה ,  הן מתחילות כבר בשלב החיפוש :  מנויים לאתרי היכרויות ,  מרתון של דייטים ראשונים ,  טיפוח אישי וגם ייעוצים למיניהם ,  החל בפסיכולוגים וכלה במאמני דייטינג ומנחי סדנאות למימוש עצמי ולזוגיות .  ככה זה בימינו :  רבים מהרווקים והרווקות זקוקים למעט עזרה בתחום שאמור להיות כל כך טבעי עבור כולנו .  אז יצאתי גם אני לחפש אהבה ,  עם נכונות להשקיע סכום כסף לא מבוטל ועם מעט אופטימיות זהירה .  השבוע הראשון :  אסרטיבית וחזקה ?  רגישה ועדינה !  כדי להפיק את המקסימום מהתנסותי בעולם ההיכרויות ,  החלטתי לפנות בשלב ראשון לייעוץ מקצועי .  התחלתי עם אסתה ברודצקי-קאופמן ,  יועצת דייטינג ותיקה ,  שמעידה על עצמה שהיא אחת החלוצות בתחום .  ללא הקדמות מיותרות ,  היא עברה להדרכה מעשית בנבכי עולם ההיכרויות הווירטואלי . " החלק המשמעותי ביותר בכרטיס הפרופיל שלך הוא התמונה .  אני ממליצה לצרף שתיים :  תמונת גוף מלאה ותמונות ראש-כתפיים וגם חזה ,  אם יש לך אחד להתגאות בו .  אני ממליצה לשכור אפילו את שירותיו של צלם מקצועי .  תמונה שווה יותר מ-1,000 מלים ,  והיא צריכה לשקף את טיב הקשר שבו את מעוניינת .  לא כדאי לשים תמונה זנותית מדי ,  וגם לא מאירוע מיוחד ,  כי היא תיראה מזויפת ".  משם עברה ברודצקי-קאופמן לחלק המילולי של הכרטיס . " אסור שהטקסטים יהיו מפרכים .  מלות המפתח הן שיווק המוני ,  מאחר שרוב האנשים נכנסים לאתרים כדי לפסול מראש ,  כי כולם פוחדים בעצם מקשר ממשי .  לכן חייבים לעשות כמה שפחות טעויות מול הקהל הפוסל .  לא כדאי להיות מתוחכמים מדי ".  היא המליצה לי לערוך סיור וירטואלי בין כרטיסי גברים ,  לבחון מה הם רוצים ולכתוב את התכונות שלי לפי גחמותיהם ,  ובמיוחד לכלול את העובדה שאני עדינה ,  נשית ורכה ,  גם אם אני לא כזו . " אף גבר לא מתלהב מאשה אסרטיבית שעומדת על שלה ",  היא פסקה , " טקסט טוב יהיה כזה שיש בו ביטויי מגדר הולמים .  היתה לי לקוחה בעלת חגורה שחורה בקרטה והיא לא הבינה למה לא פנו אליה כשציינה זאת כאחד מתחביביה הבולטים ".  ככלל ,  ברודצקי-קאופמן מאמינה בחוקי מגדר מסורתיים . " את לא צריכה לפנות למישהו בעצמך .  תשימי אותו במועדפים או שתסתכלי בכרטיס שלו באופן שיבחין בכך .  תחכי שיפנה אליך .  גברים פועלים מתוך שני יצרים :  מין וכיבוש .  אם גבר יקבל ממך מספר טלפון מהר מדי ,  יש סיכוי שהוא יאבד עניין .  כל עוד תשהי את הטלפון ותציעי לו קודם את השם שלך בפייסבוק או כתובת מייל ,  הוא ירצה אותך יותר ".  עם זאת ,  היא מסייגת : " אם יש בחור שמפתח מערכת יחסים במרחב הווירטואלי מבלי להעביר אותה למציאות ,  כנראה שיש לו בעיה להתחייב וכדאי שתביאי את זה בחשבון ".   " אז צלחתי את שלב הפלרטוט הראשוני באינטרנט ,  מה אני עושה לקראת הדייט עצמו ?  ",  אני שואלת .  ברודצקי-קאופמן חוזרת לעניין המראה . " את חייבת להיראות במיטבך .  העין שלנו מורגלת לאסתטיקה מושלמת מכל המגזינים והטלוויזיה ,  ולכן את צריכה להכין את עצמך לדייט בהתאם ,  מה שאומר לעשות גבות ,  שפם ,  פן ,  איפור קל ומייק-אפ שהולם אותך .  גם החזייה צריכה להיות מושלמת ,  כי אם היא לא מחזיקה את החזה כמו שצריך ,  הערב ייגמר בכך שהוא יבהה בו כל הערב במקום להתמקד במה שאת אומרת .  לבשי את הבגד שהכי הולם אותך ,  ורצוי שזו תהיה שמלה - כי זה לבוש מגדרי מובהק ".  ברודצקי-קאופמן המליצה לי גם על דייטים שמעוררים פעילות ומעודדת פגישות בברים ,  כי  " רמת האינטימיות בהם גבוהה יותר ,  אלכוהול מוריד עכבות וזה מצוין ".  היא המליצה לי לא לחשוף את עצמי יותר מדי בדייט ובטח שלא לדבר על התנסויות קודמות באתרים . " מה עם התשלום ?  ",  אני חוקרת .  היא משיבה שלדעתה ,  אם הוא רוצה המשך כדאי שישלם עלי , " אבל את לא צריכה להיות חזירה ולהזמין ללא הכרה ",  היא מוסיפה .  היא איחלה לי בהצלחה בהמשך ושילחה אותי לדרכי .  מצוידת בשלל הוראות הפעלה ,  חשתי מוכנה לעבור לשלב המעשי בהתנסות .  אחרי מפגש עם צלמת מקצועית וסקירת כל התמונות שנמצאו על המחשב מהטיול של אחרי הצבא ועד היום ,  נבחרו כמה תמונות שהסכמתי להגיד שהן סבירות .  אתרי ההיכרויות הראשונים שנבחרו היו ג'יי דייט והחצי השני .  החלטתי לפעול בעצת היועצת והסתרתי את התכונות הגבריות שלי .  לצורך העניין ,  כבר לא הייתי חזקה ,  עצמאית ואסרטיבית ,  אלא רגישה ,  נשית ונהנית ממחוות ספונטניות רומנטיות .  איכס .  בשנייה שנרשמתי ,  החל הציד .  הגברים הבחינו בבשר הטרי שנכנס לזירה ואיגפו אותי מכל כיוון ,  מהודעות אישיות ועד לצ'אטים בשעת לילה מאוחרת .  מבוהלת מהמתקפה המשולבת ,  ברחתי משני האתרים והחלטתי לחזור אליהם למחרת בבוקר .  אולי אז הזאבים הטורפים יחזרו להיות בחורים תמימים .  בערב שלמחרת אזרתי אומץ ונכנסתי שוב לאותם אתרים .  הפעם נחלתי הצלחה :  פתאום הגברים שפנו אלי נראו אטרקטיבים למדי ואפילו נעניתי לכמה מהם .  אחרי צ'אט עם שי ,  נקבעה הפגישה הראשונה .  לבחור השני ,  שניסה לפנות אלי בצ'אט וקיבל התעלמות מכיוון שלא היתה לו תמונה ,  הענקתי את מספר הטלפון לאחר שפנה אלי בהודעה אישית ,  שבה חשף את מראהו והסביר שמכיוון שהוא פסיכולוג ,  הוא אינו יכול להרשות לעצמו לשים תמונה באתר ,  שמא אחת המטופלות שלו תקלוט אותו .  הוא נראה טוב ודרש ממני את מספר הטלפון באופן מקסים וגברי ,  שלא הייתי יכולה לסרב לו .  מאז נעלמו עקבותיו .  בדיעבד הבנתי שהעובדה שגברים לוקחים את מספר הטלפון שלי לא בהכרח אומרת שהם יעשו בו שימוש .  גם בשעות שלפני הדייט הראשון בפארק הירקון ,  הייתי שקועה באינטרנט .  שולחת קריצה פה ,  מפלרטטת שם ובהחלט מרגישה על גג העולם מעודף החיזורים .  מאות גברים צפו בפרופיל שלי ,  כמה עשרות שלחו הודעות וקריצות .  הרגשתי מחוזרת כמו שלא הייתי מעודי .  עבודתי העיקרית היתה לברור את המוץ מהתבן .  אבל הייתי שיכורה מכמות המחזרים ,  ולא הבחנתי בכך שאולי אין בכלל מוץ ,  רק תבן .  סיכום שבועי יועצת דייטינג :  320 שקל לפגישה צלם מקצועי :  200-800 שקל מנוי בג'יי דייט :  129 שקל מנוי בחצי השני :  94 שקל דייט ראשון :  אין הוצאות שבוע שני :  הדילמה הנצחית - מי משלם את החשבון ?  לאחר 72 שעות של המתנה בכיליון עיניים ,  קיבלתי את האישור המיוחל מאתר ההיכרויות אלפא ,  שפותח את שעריו רק לקרייריסטים ,  ונהפכתי לאחת מ-65% מכלל הפונים שזוכים להיכנס לנבכי הרשת האקסקלוסיבית .  ההתרגשות התחלפה באכזבה ממספר הפניות הזעום שלו זכיתי ,  אחרי שהתרגלתי לשפע של ג'יי דייט .  במקביל וללא תכנון מקדים ,  כנראה בהשפעת ההתנסויות ,  הכרתי במסגרת התנדבותית עלם חמודות ,  חן  ( שם בדוי )  ,  ולאחר שיחה ארוכה ומרתקת שבסופה לא הספקנו להחליף פרטים ולהיפרד כראוי ,  החלטתי שאני לא נכנעת לניסיונות אילוף הסוררת הגברית ונתתי דרור לאסרטיביות :  השגתי את מספר הטלפון שלו כדי להזמין אותו לצאת ,  על אף שזה אסור בתכלית האיסור על פי הכללים .  יועצת הדייטינג הציעה ללכת לקנות מוצר איפור ,  ולקבל גם ייעוץ קוסמטי חינם .  העדפתי לוותר על העצה ,  ובמקום האיפור הענקתי לעצמי טיפול פנים ,  שגרם לעור פניי לקרון ,  כך לפחות על פי חברותיי לעבודה .  פינקתי את עצמי גם במניקור פלוס פדיקור .  זה בטח לא יזיק להעצמת המראה הנשי .  כדי להעמיק את כישוריי ואת סיכויי בתחום הזוגיות ,  פניתי למומחית נוספת ונרשמתי לקורס של שרון רובינשטיין ,  מאמנת לתקשורת זוגית שהקימה את המרכז לאימון ולהכוונה אישית .  רובינשטיין פיתחה את תיאוריית האמזונה והפרינסס :  הראשונה היא אשה עוצמתית וחזקה ,  גברית אם תרצו ,  שאליה גברים יימשכו בטירוף ,  יעשו הכל כדי לכבוש אותה ולאחר שיבצעו בה את זממם ימשיכו הלאה . " הם רואים אותה כסוג של גבר וכאתגר כיבושי בלבד .  החכמה היא להיות עוצמתית ,  בעלת כוח פנימי .  את הכוח הזה אפשר לייצר באמצעות רכות נשית ,  וזו הפרינסס - שמשכילה להשתמש בעוצמה נשית ".  רובינשטיין טוענת שמאחורי כל אמזונה עומד גבר שעיצבן אותה . " נשים לא נהפכות לאמזונות קשוחות וחדות סתם כך .  מישהו הביא אותן למצב הזה .  זה לא בטבע שלהן .  בסופו של דבר ,  לגברים יש צורך להרגיש גברים והם ירגישו הכי חזקים ליד אשה שתגרום להם להרגיש כאלה .  כיום גבר הוא אינדיווידואל שמזין את עצמו .  הוא יכול להתקיים לבד בעולם עם צי משרתות - עוזרת ,  זונה וכן הלאה .  הוא זקוק לאשה שתגרום לו להרגיש גבר ".  הנשים שמגיעות לסדנאות שלה ,  לדברי רובינשטיין ,  הן בנות 35 בממוצע . " הבחורות שבאות אלי הן ברמה גבוהה מאוד מבחינת השכלה וקריירה .  ככל שהאשה מוצלחת יותר ,  כך היא זקוקה יותר לעזרה עם המין הגברי .  בחורה שאפתנית ומצליחה נדבקת בתכונות גבריות מהסביבה והסממנים הנשיים שלה נעלמים בהדרגה .  אני מחזירה את התכונות שנעלמו ".  רובינשטיין מעבירה גם סדנאות לגברים שצריכים ללמוד מחדש איך להתחיל עם בחורה . " אני נותנת להם כלים קטנים :  איך לקחת את מספר הטלפון ,  שפת גוף ,  סימולציית הליכה .  לדוגמה ,  כשאתה הולך עם בחורה ,  תמיד תצעד בצד הקרוב לכביש ".   " כל מה שאני מלמדת ,  גם סבתא שלכן יכולה היתה להסביר לכן ",  אומרת רובינשטיין בתחילת הסדנה למיומנויות שיחה בין נשים לגברים .  הבנות רושמות את דבריה בשקיקה .  הן נראות מאוד מודעות לעצמן ולמראן :  בעוד אני מרגישה כמו סחבה מרוטה לאחר שגירדתי את עצמי בקושי מהמיטה בבוקר שישי ,  הן נראות כמו מיליון דולר .  הבגדים ,  הציפורניים והאיפור מתוקתקים למשעי .  אלה שדיברתי אתן מצטיירות כבחורות אינטליגנטיות ומקסימות שבמבט ראשון לא ברור למה הן זקוקות לעזרה בתחום מערכות היחסים .  כולן מעידות שהסדנאות עזרו להן פלאים .  מצד שני ,  כשמוציאים כל כך הרבה כסף ,  אף אחת לא תודה שמדובר בבזבוז .  ההצלחה ,  מבחינת רובינשטיין ,  נמדדת בהצעות נישואים :  אם הוא לא מציע תוך חצי שנה ,  כדאי לעשות חושבים ולערוך לו שיחת חיתוך כי אולי הוא לא רציני מספיק .  היא טוענת שיש לה אחוזי הצלחה גבוהים ביותר : " כל שבוע אני מקבלת שש-שבע הזמנות לחתונות של בוגרים שלי ".  כהוכחה ,  אחד מבוגרי סדנאות הגברים שנהפך למדריך אצלה מגיע לקורס בשביל לצלם הצעת נישואים לחברתו ,  אף היא בוגרת הסמינר .  לאחר הקורס החלטתי להגביר הילוך וקבעתי לעצמי שני דייטים ,  ערב אחר ערב .  הראשון היה נמרוד  ( שם בדוי )  ,  34 ,  מקיבוץ באזור המרכז .  כבר בטלפון משהו בו נשמע לי מוזר ושקלתי לוותר על הפגישה ,  אבל ניסיתי לשכנע את עצמי שזה שוב יצר הבררנות שמנסה למנוע ממני לתת לאנשים הזדמנות .  כשהגעתי לקרן הרחוב שבה סיכמנו להיפגש ,  הבנתי ששוב נפלתי בפח של תמונה מוצלחת במיוחד ,  שבהחלט שייכת לבחור אבל לא תואמת את מראהו בדרך כלל .  מכיוון שהתעצלתי להתרחק מהבית ,  הובלתי אותו לבר השכונתי שלי ,  טעות שלא תחזור על עצמה יותר לעולם .  כבר בהליכה לשם הבנתי שאין לנו שום דבר במשותף ושהערב הולך להיות קשה .  הפתרון הגיע בדמות שלוש כוסות וודקה טוניק שנלגמו מהר מדי ועל בטן ריקה .  אחרי שעתיים שדמו לנצח ,  הזמנו חשבון והוצאתי את כרטיס האשראי שלי .  מתוך ידיעה שאני לא מתכוונת להיפגש עמו שוב ,  חשתי שמן הראוי שאשלם לפחות חצי מהסכום .  הוא לא התווכח ,  נטל מידי את הכרטיס ואמר לברמן לחייב את הכרטיס בחצי מהסכום .  כשיצאנו משם הוא אמר לי שהברמן התלונן על הטיפ הזעום שהשאיר לו . " יאללה ,  מה הוא חושב לעצמו ?  ",  אמר בביטול , " כאילו שאני צריך להשאיר לו משהו ".  ברגע שנפרדתי מהקיבוצניק חזרתי שוב אל חשכת הבר והתנצלתי עמוקות בפני הברמן . " עזבי ",  ענה בביטול .  רשמתי לפני את הלקח :  לעולם לא לקחת דייט ראשון לבר שאת מעוניינת לחזור אליו .  לדייט שהיה לי למחרת הגעתי עם ציפיות גבוהות יותר .  כמה ימים לפני כן דיברתי בטלפון עם גיא  ( שם בדוי )  ,  40 ,  מתל אביב .  השיחה ,  שנמשכה כ-40 דקות ,  זרמה באופן טבעי .  הפגישה ,  לעומת זאת ,  מעט פחות .  גיא קבע את המקום ואת השעה והתייצב בבר עוד לפני שהגעתי .  במהלך השיחה התחלתי לחוש מיצוי ,  והעניין שהיה לי בו לפני כן התחלף ברצון עז לשוב לביתי .  גיא דווקא לא הרגיש בכך :  הוא שילם את החשבון ,  והציע שנמשיך למקום אחר כדי לאכול .  משום מה הסכמתי ,  למרות הידיעה שאין לי כל רצון להיפגש עמו שוב .  כשישבנו במסעדה ,  הוא התוודה ואמר שבטלפון נשמעתי כלבתית ,  קרה ומסוגרת ,  רחוקה לגמרי מהתכונות הנשיות שהזכרתי בפרופיל - והתגלו בדייט .  אני תהיתי אם העובדה ששתקתי רוב הפגישה גרמה לו למצוא בי את הנשיות שחיפש .  כשהגיע החשבון ,  הוצאתי שוב את כרטיס האשראי ,  כי בכל זאת ,  הוא שילם בבר .  ציפיתי שנשלם חצי-חצי ,  אבל הוא הגיש את הכרטיס שלי למלצרית ושילם רק את הטיפ .  סיכום שבועי טיפול פנים :  300 שקל מניקור ופדיקור :  230 שקל מנוי באלפא :  109 שקל סדנה אצל שרון רובינשטיין :  570 שקל ;  סמינר :  1,850-2,650 עבור שלושה מפגשים דייט ראשון :  100 שקל דייט שני :  70 שקל שבוע שלישי :  הבחור שחשף את פרצופו האמיתי לאור האכזבה מהיצע הגברים שפנו אלי עד כה ,  רכשתי מנוי ב-look4love וב-areyouinterested ,  שהחל כאפליקציה חינמית בפייסבוק ונהפך לאתר היכרויות חובק עולם בתשלום .  לא הבנתי מה הולך באפליקציה הזו :  חוץ מגברים ששלחו לי מתנות וקריצות ללא הרף ,  אף אחד מהם לא הציע הצעה קונקרטית .  הרגשתי כאילו אני נמצאת בעיצומו של משחק שאיש לא הסביר לי את כלליו .  איך אני אמורה בכלל לזכות בנקודות וכמה אני מקבלת על שליחת כל מתנה ?  זה אתר היכרויות או סתם משחק וירטואלי ?  פרט לכמה שיחות שגלשו למסנג'ר במקרה הטוב וגוועו בתיבת ההודעות במקרה הרע ,  דייט אמיתי לא יצא מהאפליקציה הזו .  השעות הארוכות שביליתי בשיטוטים אחר הפרופיל המושלם החלו לייאש אותי .  השקעתי חלק ניכר מזמני בניהול כמה פרופילים בו זמנית .  נמאסו עלי כל אותם הגברים שניסו לפתח מערכת יחסים וירטואלית לטווח ארוך ,  בלי להיפגש כמובן .  בשביל מה להרוס את הפנטזיה עם פגישה ממשית ?  למרות המיאוס ,  קבעתי דייט עם אייל  ( שם בדוי )  ,  39 ,  מרמת גן .  הוא חיכה לי מתחת לבית ,  וכשירדתי ביקש שאחליט לאן הולכים כי הוא לא מכיר ברים באזור .  הובלתי אותו לבר ,  שהיה שקט ונעים באמצע השבוע .  נהנינו משיחה מרתקת ואט אט גם האמון בדייטינג החל לחזור אלי מבלי ששמתי לב .  חשבתי שאולי ההשקעה מתחילה להשתלם .  הנה בחור שאני יכולה לחשוב על פגישה נוספת עמו .  כמו ג'נטלמן מושלם ,  הוא שילם את החשבון וליווה אותי לביתי .  כשהגיע רגע הפרידה ,  הוא החליט לקלקל את הרושם הראשוני . " שנזרום אליך ?  ",  שאל בלי בושה . " לא .  אני צריכה לקום מוקדם ולא מתאים לי ",  השבתי וניסיתי לנתב את השיחה לכיוונים אחרים .  הוא ,  חסר סבלנות ונימוס בסיסי ,  קטע אותי ושאל אם אני מתכוונת לתת לו לעלות או שאני אומרת לו לילה טוב ,  כי הוא עייף ואין לו כוח לשיחות בטלות . " סע לשלום ",  הצבעתי על הכביש ,  סובבתי אליו את הגב ונכנסתי הביתה .  לא אמרתי נואש והחלטתי לפנות בעצמי לגברים שמוצאים חן בעיניי ,  בניגוד לעצותיה של יועצת הדייטינג - ובעידודה של הפסיכולוגית שלי שדווקא הורתה לי לתפוס יוזמה .  במקביל אזרתי אומץ והתקשרתי לחן .  הניסיון האמיץ נחל הצלחה וקבענו להיפגש .  ואז פנה אלי אמיר  ( שם בדוי )  ,  35 ,  שביקש להציע לי חברות בפייסבוק .  התעלמתי כי לא רציתי שיחטט לי בפרופיל ובתמונות .  אחרי הכל ,  עמוד הפייסבוק שלי פרטי ונועד עבורי ועבור 580 מחבריי הטובים ביותר .  בטמטומי נתתי לו את כתובת המייל ,  שסייעה לו כמובן למצוא אותי ברשת החברתית .  הצעת החברות לא איחרה לבוא .  חלפו כמה ימים ולא שמעתי ממנו - הנחתי שהציץ בתמונותיי בפייסבוק ונבהל .  אבל בעודי מטיילת בשדרות רוטשילד עם הכלבה באחד הלילות ,  לבושה במיטב מחלצותיי  ( מכנסי טרנינג מהוהים וסווטשירט עם כתמי אוכל )  ,  עם שיער אסוף ברישול ועיניים טרוטות ,  נעצר מולי בחור על אופניים . " עדי ?  ",  הוא פנה אלי בלי להתבלבל . " אמיר ,  נכון ?  ",  שאלתי בתקווה שרעידת האדמה הצפויה לפקוד את מחוזותינו תתרחש בזה הרגע ותגאל אותי מהמעמד המביך . " אם כבר נפגשנו ,  אולי נשב על הספסל ונדבר קצת ?  ",  הוא הציע באדיבות .  הטיול הקצרצר עם הכלבה נהפך לדייט לילי ספונטני .  לפני שנפרדנו הוא ביקש את מספר הטלפון שלי .  הטלפון בושש לבוא והבחור נמחק אחר כבוד מרשימת החברים שלי .  סיכום שבועי מנוי ב-look4love :  119 שקל מנוי ב-areyouinterested :  20 דולר דייט ראשון :  אין הוצאות דייט שני :  אין הוצאות שבוע רביעי :  אתה ההוא מהתמונה ?  כשאף לא אחד מעשרות הבחורים שאליהם פניתי חזר אלי ,  החלטתי לפנות לאפיקים מסורתיים יותר .  משרד השידוכים של רותי פרי קיים מאז 1983 .  לדברי אילנה ,  שערכה לי שיחת ייעוץ ,  המאגר שלהם מכיל מאות אנשים איכותיים ,  משכילים ,  ממעמד סוציו-אקונומי גבוה למדי .  כל אחד נבדק על ידי חוקר פרטי כדי לוודא אין עבר פלילי או תעודת נישואים במשרד הפנים .  כל נרשם נדרש להמציא גם אישור רפואי כדי להבטיח שאין מחלות פיסיות או נפשיות .  אילנה הסבירה שאם אחליט להשתמש בשירותיהן ,  אבלה כמה שעות עם מאבחנת שתנסה לקרוא אותי ולהתאים לי את הנפש התאומה שלי .  לאחר מכן הן יבדקו במאגר הגברים מי יכול להתאים לי ויציעו לי כמה אפשרויות .  ברגע שתהיה הסכמה בין שני הצדדים ,  הן כבר יודיעו לי מתי הבחור אמור להתקשר .  לאחר הפגישה ,  צוות המשרד יערוך משוב לשני הצדדים ויעדכן אם היתה התעניינות הדדית .  על פניו ,  זה נראה לי כמו פתרון נפלא :  צוות היועצות עושה עבורי את כל העבודה השחורה ,  אין צורך בשיטוטים בין פרופילים שעות על גבי שעות והניג'וס הכרוך בדחיית מחזר טורדני מוסר ממני - היועצות יעשו זאת בשבילי .  אך אליה וקוץ בה ,  חתיכת קוץ ענק יש לציין ,  כזה ששווה 20 אלף שקל . " אל דאגה ",  הרגיעה אותי אילנה כשראתה את פרצופי המבועת למשמע הסכום האסטרונומי . " את משלמת בהתחלה רק 10,000 שקל ,  שאותם את יכולה לפרוש על פני 18 תשלומים .  את החצי השני תשלמי כשתיסגרי עניין ,  אם בחתונה או במגורים משותפים ומחויבות ".  התשלום מקנה לי מנוי לשנה במשרד . " ומה אם לא אמצא את הנפש התאומה שלי תוך שנה ?  ",  אני מקשה .  אילנה מרגיעה אותי ומספרת ש-70% מהרשומים מוצאים אהבה דרך המשרד בפרק הזמן הזה ,  ו-15% מוצאים אהבה בדרכים אחרות . " ומה על ה-15% הנותרים ?  ",  אני נחרדת מהמחשבה שאמצא את עצמי באותה קבוצה מוקצית . " על אף שזה מוגדר לשנה ,  אני לא אזרוק אף אחד מהמאגר בתומה ואמשיך לשלב גם את ה-15% האלה בהצעות השידוכים .  יש כאלה שנמצאים אצלנו שלוש שנים ועדיין מובאים בחשבון ".  בלית ברירה חזרתי לאתרים הזולים .  רמי  ( שם בדוי )  ,  39 ,  גרוש פלוס אחד מחולון ,  קפץ עלי ברגע שנכנסתי לג'יי דייט וביקש להוסיף אותי למסנג'ר .  התמונה שלו נראתה מעט מעורפלת ומחשידה ,  אבל הסכמתי בכל מקרה .  התברר שכבר שבועיים לפני כן ניהלנו שיחה במסנג'ר ,  שבסיומה החלטתי שהוא סתם מורח אותי ומנסה למשוך אותי למערכת יחסים בעלת אופי מיני וירטואלי וניתקתי כל מגע .  הוא החליף תמונה באתר ולכן לא הבחנתי שמדובר באותו אדם .  הודעתי לו שאני לא מתכוונת לנהל שיחת רשת אל תוך הלילה ואם הוא לא רוצה להיפגש ,  שיניח לי לנפשי .  הייתי בטוחה שהאולטימטום שלי יגרום לו לברוח אל חשכת המרחב הקיברנטי ,  אך הוא דווקא הציע פגישה .  הפעם למדתי את הלקח ולא לקחתי סיכונים :  הודעתי לו שאגיע לאסוף אותו ומשם נחליט איפה נשב .  בדיעבד גיליתי שזו היתה החלטה גאונית .  חיכיתי לו מחוץ למכונית ,  וכשיצא החוצה הבנתי שאין שום סיכוי שאני מבלה אתו ערב שלם . " את נראית הרבה יותר טוב במציאות מאשר בתמונות ",  החמיא לי .  רציתי לומר לו שחבל שאני לא יכולה להגיד את אותו הדבר לגביו .  לדעתי ,  לא רק שהתמונות היו מעורפלות ,  הן גם היו מזויפות .  הוא נראה מבוגר בעשר שנים לפחות ,  ובמהלך השיחה גיליתי שהוא גר בימים אלה עם אמו ,  פרט קטן שהוא בחר משום מה להשמיט .  כעבור 10 דקות התנצלתי שביזבזתי את זמנו ,  והבהרתי שכאן נפרדות דרכינו .  הוא דווקא החמיא לי על הכנות .  נפרדנו כידידים .  גם עם חן נפגשתי בהמשך השבוע .  הפגישה ,  שנערכה בצהריי שישי נעים במיוחד והיתה דווקא מאוד מוצלחת לטעמי ,  הובילה למפח נפש לאחר שנוכחתי כעבור כמה ימים שמדובר בעוד תל-אביבי טיפוסי ,  שמפריח הבטחות לאוויר ונעלם בחשכת הפחד ממחויבות או חוסר הרצינות ,  ללא טיפת הוגנות או נימוס כלפי הבחורה שעמה נפגש .  הביטחון העצמי שלי צנח לשפל חסר תקדים ושוב נדרשה עזרה מקצועית כדי להחזיר את האמון בעצמי ולהצליח לשווק את עצמי לרווקי ישראל .  נפגשתי עם המאמנות האישיות לי-אור סלע ועדי קמחי ,  שהחליטו לנתב את חברותן רבת השנים לסדנת נשים ליצירת זוגיות .  הן לא עורכות הכללות לגבי גברים ונשים ,  גם אין להן כללים ברורים ובדוקים לתפיסת גבר החלומות . " אנחנו מאמינות שאת צריכה להביא את עצמך למערכת יחסים .  להיות מי שאת ",  פורשת קמחי את משנתן . " החלק הראשון של הסדנה הוא תקשורת עם עצמי והחלק השני הוא תקשורת עם החוץ .  נקודת המוצא שלנו היא שהשנים והניסיון העמיסו עלינו מגננות ,  שאנחנו צריכות להיפטר מהן ".  מטרת העבודה בקבוצה ,  לדברי סלע ,  היא לשבור את הסטריליות שנוצרת בטיפול של אחד על אחד . " יש משהו מאוד מעמת בקבוצה .  כשאדם נמצא בין כמה אנשים ,  הוא מגיב באופנים שונים לכל אחד וכך אפשר לראות רבדים ותגובות שונות של אותו אדם ,  והאנשים השונים משמשים לו כמראה .  כך תוכלי גם לראות איך את מגיבה לסוגי גברים שונים ".  טווח הגילים שנרשם לקבוצה של השתיים הוא 30-38 , " נשים שהתבססו בקריירה ולא עצרו לבנות מערכת יחסים בדרך ",  הן מסבירות . " אנחנו מקצות עשרה מקומות בכל סדנה ונפגשות לפני כן עם הבנות כדי לוודא התאמה .  בסדנה אנחנו משלבות תרגילים חווייתיים שייצרבו לנו בתוך החושים ובזיכרונות באופן הטוב ביותר ".  יצאתי מהשיחה אתן מעודדת ,  בהחלטה לחזור לעצמי ולעשות מה שמרגש לי נכון ,  מבלי להיפטר מתכונותיי שלא הולמות את מגדרי .  החודש הזה ,  שבו יצאתי לדייטים בסיטונות ותיקשרתי עם עשרות גברים באמצעות האינטרנט ,  אמנם לא הביא לי את האהבה שביקשתי למצוא ,  אבל השכלתי ממנו .  למדתי שגברים משקרים באתרי היכרויות ,  בעיקר לגבי הגובה שלהם ;  למדתי שהעובדה שגבר מפלרטט אתך ואף מבקש את מספר הטלפון שלך ,  לא מעידה שהוא יעשה בו שימוש ;  למדתי גם שנדרשת סבלנות אין קץ בחיפושים אחר פרופילים מועדפים ;  ולמדתי על עצמי שאני לא טובה בהוראות הפעלה מדויקות ונדרש לי בחור שלא נרתע מבחורה חזקה ,  עצמאית והחלטית .  כנראה שבאמת אי אפשר לקנות אהבה ,  אבל החיפוש אחריה מצריך ממון לא קטן ,  וגם אחרי שתשקיעו אין ערובה שתצליחו למצוא אותה .  סיכום שבועי משרד שידוכים :  10,000 שקל  ( מתוך 20 אלף )  דייט ראשון :  אין הוצאות דייט שני :  אין הוצאות סדנת נשים ליצירת זוגיות :  1,800 שקל לעשרה מפגשים

כמה יעלה לכם הסיכוי למצוא אהבת אמת ? 
מצוידת בסקרנות גדולה ,  באופטימיות זהירה ובתקציב שנתנו לה בעיתון ,  יצאה עדי הגין ,  רווקה תל-אביבית בת 31 ,  לחפש אהבה ■ היא שוטטה שעות ארוכות במרחב הווירטואלי ,  התייעצה עם מומחיות ,  עברה סדנאות והגיעה למשרד שידוכים רציני ■ למרות המאמץ ,  אהבה היא לא מצא

