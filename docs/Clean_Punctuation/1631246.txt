מכתימים את המגזר העסקי 
מינוי בעייתי
 >  >  יכול להיות ,  שרענן דינור ייצא צח כשלג מהחקירה שהתנהלה סביבו בפרשת המינויים הפוליטים ,  שנמצאת עדיין לפני הכרעה אצל היועץ המשפטי לממשלה .  המשטרה אמנם המליצה להעמידו לדין ,  אולם היועץ טרם אמר את דברו .  מנגד ,  אולמרט ,  שדינור נחשב יד ימינו והמוציא לפועל של מהלכיו ,  הועמד לדין בהמלצת היועץ המשפטי לממשלה ,  ובימים אלה מתנהלים הדיונים המשפטיים בעניינו .  ייתכן שגם אולמרט ייצא נקי מרבב .  כל עוד בית הדין לא אמר דברו ,  שניהם זכאים .  צודקים אלה שטוענים ,  כי זכותו של אדם להתפרנס בכבוד .  עם זאת ,  יש משהו מטריד בהתנהלות משפחת לבנת ,  אליה הצטרפה גם משפחת רוזן ,  בהכשר שהן נותנות לאולמרט ודינור .  החשדות נגד אולמרט קשים ,  וכיוון שדינור היה אחד ממקורביו הבולטים ,  קשה להאמין שלא ידע ,  לא שמע ולא ראה את מה שאולמרט נחשד בו .  גם לגבי ידידם המשותף ,  אברהם הירשזון ,  אמר דינור ערב משפטו ,  כי הוא אינו מאמין בחשדות שמיוחסים לו .  ברור שמשפחת לבנת החליטה לפרוש חסותה על אולמרט ,  וככל הנראה היא זו שמשכה מאחורי הקלעים כדי לסייע במינוי מקורבו למנכ"ל תעבורה תפזורת .  בחברה אומרים שלא ידעו על החשדות נגד דינור ,  ושהוא בכלל רק אחד המועמדים .  קשה להאמין ,  שפרשת דינור ,  שגם היא סוקרה בראש מהדורות החדשות ,  חלפה מעל ראשי החברה מבלי שחשו בה .  אנשי ציבור בכירים צריכים להיות רגישים למשמעויות המוסריות של התנהלותם יותר מאחרים ,  כי הם משמשים לא פעם מודל לחיקוי .  הם יודעים שככל שתפקידם בכיר יותר הם נבחנים בזכוכית מגדלת חזקה יותר .  כשהם מצטרפים לפוליטיקה הם יודעים שישלמו בפגיעה בפרטיותם .  אפשר היה לצפות מהם ,  שיגזרו על עצמם הינתקות מהמיגזר העסקי טרם יצאו נקיים כשלג מהאשמות נגדם .  שילובם במגזר העסקי בעודם תחת חקירה או משפט גורמת לפגיעה בתדמיתו .  המגזר העסקי מצדו צריך להשהות את ההתקשרות עמם עד לסיום ההליכים נגדם ,  כדי לא להעביר מסר לציבור ,  כי האשמות נגד אישי ציבור בולטים הן עניין קל שבקלים ושאפשר להתעלם מהן .
 
מכתימים את המגזר העסקי 
מינוי בעייתי

