גולדסטון ,  ראית מה צה"ל עושה בהאיטי ? 
צה"ל פועל בהאיטי בדיוק כמו שהוא פעל בעזה  בנחישות ,  בעוצמה ובהגנה על חלשים .  צביקה פוגל קורא לשופט גולדסטון להבין ש"צה"ל הוא צבא הגנה והצלה ולא צבא של פושעי מלחמה "
 אז מה אתה אומר מר גולדסטון היקר ,  האם יכול להיות שהצבא  " הבלתי מוסרי "  הוא אותו צבא שנותן היום סיוע לפליטי הרעש בהאיטי ?  האם אותם מפקדים ששלחו חיילים לקרב נגד חמאס ברצועת עזה ושטענת בתוקף שהם מבצעים פשעים נגד האנושות ,  הם אותם מפקדים ששלחו את חייליהם ורופאיהם לסייע למאות אלפי מסכנים אי שם בהאיטי ? 
מה שלעולם לא תוכל להבין מר גולדסטון היקר ,  הוא שהפקודות היו אותן פקודות  לצאת ולסייע להגן על חייהם של אלה הזקוקים לכך .  הפקודות ,  מר גולדסטון ,  התייחסו ליהודים ,  לפלסטינים ולגויים מעבר לים .  צה"ל ,  מר גולדסטון ,  הוא צבא הגנה והצלה ולא צבא של פושעי מלחמה .  כאז כן היום ,  הפקודות היו ויהיו לסייע לכל מי שמושיט את ידו לעזרה ,  ולקטוע את היד המבקשת להרוג בנו .  הלוחמים שחרפו נפשם ברצועת עזה נוכח אנשי הטרור של החמאס ,  ראו לעיניהם את הצורך לא לפגוע בבלתי מעורבים ובחפים מפשע ,  גם במחיר סיכון עצמם .  אותם לוחמים ממש ,  עלו על מטוסים וטסו אלפי קילומטרים מביתם ,  כדי להעניק מיכולתם ומעוז רוחם להצלת בני עם אחר .
 למרות היותך בן לעם היהודי ,  שנאתך העצמית כה גדולה ,  עד שאינך יכול להבחין בצדקת הדרך ,  במוסר נקי ובנכונות לשלם בחיים למען מטרה ראויה .  את הגאווה הישראלית בעת חילוץ ילד מן ההריסות ארבעה ימים לאחר הרעש יכולים רק אנחנו לחוש .  אתה ,  מר גולדסטון ,  לעולם לא תדע גאווה ישראלית מהי .  לא טרחת לבוא לישובי  " עוטף עזה "  כדי לראות את הניצוץ בעיני הילדים והוריהם ,  שחשו שוב תחושת ביטחון לאחר מבצע  " עופרת יצוקה ".  כן ,  מר גולדסטון ,  זו אותה גאווה וזה אותו ניצוץ ולשניהם אחראי אותו צבא ,  אותם לוחמים ואותם מפקדים .
 היכולת של צה"ל לטוס כה רחוק ,  להקים בית חולים שדה במהירות ,  להתחיל לתת טיפול לנפגעים וליילד ילד בכאוס השורר בסביבה ,  הם ההבדל בינינו הממהרים להושיט יד לעזרה לבין מדינות אחרות בעולם ,  שכוחן בהקמת בתי משפט בינלאומיים ובדיבורי סרק .  את ההבדל הזה ,  מר גולדסטון ,  לא השכלת להבין .  אתה תרגמת את תוצאות הקרב ב"עופרת יצוקה "  לשימוש מופרז בכוח .  לא היה בך הכוח להודות ,  שתוצאות המבצע הן אלה שיוצרות סיכוי לעתיד משני צידי הגדר ,  לישראלים ולפלסטינים .  אילו היה צה"ל מתמהמה ופועל בחוסר מקצועיות ,  היו ב"עופרת יצוקה "  הרבה יותר נפגעים בשני הצדדים .  אילו היה צה"ל מתמהמה ופועל בחוסר מקצועיות בהאיטי ,  היו עדיין אלפים רבים משוועים לטיפול רפואי ומתים לשווא ברחובות ההרוסים .
 אתה לא לבד מר גולדסטון .  כמוך ישנם כמה נשמות טובות בישראל שנאלמו .  אתם לבטח תתעוררו רק לאחר שנאלץ לצאת שוב להגן על עצמנו .  למעלה מ-500 רקטות וכמספר הזה פצצות מרגמה נורו מרצועת עזה לעבר שטח מדינת ישראל מאז  " עופרת יצוקה "  ואתה ,  מר גולדסטון ,  לא השמעת אפילו צליל אחד של הרהור נוסף ,  שלא לומר ערעור ,  על הדו"ח המפוקפק שלך .  אתה כמו אותן נשמות טובות לא תתנו לעובדות לבלבל את מסקנותיכם .  אתה ושכמותך לא מבינים כי חוסר היושר והפרופורציה שלכם ,  מניעים את גלגלי המוטיבציה של חמאס ומוסיפים שמן למדורת הטרור .
 להאשים את צה"ל בפשעי מלחמה ,  מר גולדסטון ,  זה כמו להאשים את  " סולם ריכטר "  ברעב ובתופעות הביזה בהאיטי .  בשני המקרים חוסר היכולת של השלטון לדאוג לאזרחיו מוביל לאסון .  אשמח לממן לך כרטיס טיסה להאיטי ,  שם אולי יאור בך הניצוץ ויהיה בך הכוח להודות בטעותך .  שם ,  רחוק מעין המצלמות וחליפות בית המשפט ,  אולי תבין את הרוח הישראלית ותצליח לספוג מעט גאווה שתחזיר לך את כבודך .
 
גולדסטון ,  ראית מה צה"ל עושה בהאיטי ? 
צה"ל פועל בהאיטי בדיוק כמו שהוא פעל בעזה  בנחישות ,  בעוצמה ובהגנה על חלשים .  צביקה פוגל קורא לשופט גולדסטון להבין ש"צה"ל הוא צבא הגנה והצלה ולא צבא של פושעי מלחמה "
 
