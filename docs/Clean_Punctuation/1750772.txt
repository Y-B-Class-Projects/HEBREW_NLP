yes מדווחת על חזרה לרווחים 
חברת הלווין yes שבה חוזרת להציג רווחים ברבעון השלישי עם שיא של 140 מיליון שקל ברווח התפעולי .  עם זאת ,  הוצאות המימון ממשיכות להעיק על החברה והסתכמו בכ-54 מיליון שקל 
חברת הלוויין yes מקבוצת בזק מדווחת על תוצאות שיא ברבעון השלישי של 2010 .  לאחר שנאלצה לרשום הפרשה חד פעמית ברבעון הקודם ,  חזרה yes להציג שיפור ברווחיות כאשר ברבעון השלישי של 2010 הציגה רווח תפעולי בניכוי פחת  ( EBITDA )  של 140 מיליון שקל .  מדובר ברווחיות שיא ,  אשר מהווה כ-34.5% מהמכירות .  מנכ"ל החברה רון אילון היה מאוד מרוצה מתוצאות ואמר כי  " תוצאות אלו הן הישג אדיר לחברה ולעובדיה .  בימים אלו אנו משלימים את גיוס האג"ח של yes אשר עם סיומה ידורג בדירוג A- ,  זו העלייה שלישית בדירוג תוך פחות משנה ".  
על רקע שוק הטלוויזיה המתכווץ ,  הצליחה yes להמשיך ולהגדיל מצבת לקוחותיה ב-2,300 נוספים ,  כך שנכון לתום הרבעון מספקת החברה שירותי טלוויזיה רב ערוציים ל-575 אלף משקי בית .  בשל כך ,  הצליחה yes לצמוח בהכנסותיה בכ-4% ,  לעומת הרבעון המקביל אשתקד ,  כך שהן הסתכמו בכ-395.3 מיליון שקל ברבעון השלישי .  לצד הצמיחה בהכנסות ,  רשמה החברה ירידה קלה של 1.3% בהוצאות המכר לעומת הרבעון המקביל אשתקד ,  דבר אשר מסביר את העלייה ברווחיות הגולמית והתפעולית שלה .  
הרווח לפני הוצאות מימון לבעלי מניות ומסים ברבעון השלישי עמד על כ-18 מיליון שקל לעומת כ-16 מיליון שקל בתקופה המקבילה אשתקד ,  ולעומת הפסד של כ-50 מיליון שקל ברבעון הקודם .  יש לציין כי הרבעון הקדום סבל מהפרשה חד פעמית של תמלוגים לאקו"ם בגין שנים קודמות .  
שורת הוצאות המימון ממשיכה להעיק מאוד על התוצאות של החברה .  הוצאות המימון לבנקים ולמוסדות פיננסיים אחרים ברבעון השלישי של שנת 2010 הסתכמו בכ-54 מיליון שקל לעומת כ-45 מיליון שקל ברבעון המקביל .  הוצאות המימון לבעלי מניות ,  שהן הוצאות רעיוניות שלא יוצאות למעשה מקופת החברה ,  הסתכמו ברבעון השלישי בכ-96 מיליון שקל .  הוצאות אלו הן הגורם העיקרי להפסד הנקי הגבוה שרושמת החברה רבעון אחר רבעון .  הפסד זה הסתכם ברבעון השלישי בכ-78 מיליון שקל לעומת הפסד של כ-88 מיליון שקל ברבעון המקביל .  

yes מדווחת על חזרה לרווחים 
חברת הלווין yes שבה חוזרת להציג רווחים ברבעון השלישי עם שיא של 140 מיליון שקל ברווח התפעולי .  עם זאת ,  הוצאות המימון ממשיכות להעיק על החברה והסתכמו בכ-54 מיליון שקל 

