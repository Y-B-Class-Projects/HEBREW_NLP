הכנסת אישרה את חוק ברית הזוגיות לחסרי דת
החוק מאפשר לעשרות אלפי עולים מחבר העמים לשעבר ,  הנחשבים חסרי דת בשל ספק ביהדותם ,  להירשם בישראל כזוג נשוי .  החכים החרדים נעדרו מההצבעה
חוק ברית הזוגיות המצומצם לחסרי דת עבר אמש  ( שני )  בקריאה שנייה ושלישית בתום דיון ארוך במליאת הכנסת .  חברי הכנסת החרדים נעדרו מהמליאה בזמן ההצבעה וחברי הכנסת של קדימה הצביעו בעד .  
ההצבעה עברה ברוב של 56 חברי כנסת מול ארבעה מתנגדים בלבד .  בין המתנגדים היו חברי הכנסת של מרצ וח"כ דב חנין  ( חד"ש )  .  חברי הכנסת הערבים נעדרו מן ההצבעה ,  וחברי הכנסת של קדימה תמכו בה .  כמו כן נעדרו מן ההצבעה חברי סיעת ש"ס ויהדות התורה .
 התגובות לאישור החוק במליאת הכנסת לא איחרו להגיע .  יו"ר  " ישראל ביתנו ",  השר אביגדור ליברמן ,  אמר כי  " אישור חוק ברית הזוגיות הוא אחד מאותם הרגעים הנרשמים בדפי ההיסטוריה של הכנסת ושל מדינת ישראל .  אישור החוק הוא פריצת דרך משמעותית בכל הנוגע לענייני דת ומדינה ,  ובסופו של דבר הוא יביא לכך שבישראל לא יהיו אזרחים שאינם יכולים לממש את זכותם האלמנטרית לחיות עם בחיר או בחירת לבם ולזכות בהכרת הממסד ". 
יוזם החוק ח"כ דוד רותם  ( ישראל ביתנו )  אמר כי  " זהו יום היסטורי ,  יום בו הצלחנו לפרוץ סדק בחומה שהייתה בצורה במשך 62 שנה וכתבנו לראשונה בספר החוקים של מדינת ישראל את המושג 'ברית הזוגיות' .  לעיתים יש לפעול בצורה חכמה אם רוצים להשיג את המטרה הסופית .  אי אפשר להמשיך בגישה של 'הכל או לא כלום' ,  גישה שהביאה לנו עד היום רק 'כלום' ".  'ישראל ביתנו' הבטיחה לבוחרים להעביר את החוק בשלמותו ,  ואנחנו נקיים את ההבטחה ". 
יו"ר הקואליציה ,  ח"כ זאב אלקין  ( ליכוד )  ,  בירך אף הוא על אישור החוק ואמר כי  " היום הכנסת עשתה צעד היסטורי כשאישרה הצעת חוק שרבים וטובים דיברו עליה במשך 15 שנה ולא הצליחו להעבירה .  הוכחנו שרק בהידברות ניתן להתקדם בפתרון בעיות סבוכות בנושאי דת ומדינה ,  וכך נעשה גם בהמשך הדרך ". 
הצעת חוק ברית הזוגיות לחסרי דת קובעת כי בני זוג חסרי דת ,  רשאים להינשא בפני רשם הזוגיות ולהיות מוכרים כזוג נשוי .  הצעת החוק קובעת גם כי בית דין דתי הוא שיחליט בסופו של דבר אם אחד מבני הזוג משתייך לדת .
 החוק ,  שיזמה מפלגת ישראל ביתנו ,  עורר סערה ציבורית והביא לתגובות חריפות מצד ארגונים מתנגדים שונים ,  כדוגמת חברי הפורום למען בחירה חופשית בנישואין ,  הטוענים כי החוק דווקא מחמיר את מצבם של מרבית מנועי החיתון .  
בקדימה אומנם הצביעו בעד החוק ,  אך טענו כי היעדרות הח"כים החרדים מן ההצבעה מעידה על אובדן שליטה של ראש הממשלה בקואליציה . " נתניהו מאבד שליטה גם על הקואליציה .  היעדרותם ההפגנתית והמתריסה של חברי ש"ס ויהדות התורה מהמליאה והפרתה לראשונה של המשמעת הקואליציונית - חשפה את הסדקים וחילוקי הדעות הקשים בקואליציית ההישרדות של נתניהו .  זהו סממן נוסף לאיבוד השליטה מצדו על חברי ממשלתו .  כך נראית קואליציה ללא דרך ,  ללא מכנה משותף ועם ראש ממשלה שלא יודע מה הוא רוצה "  נמסר בהודעת המפלגה .
 בהמשך לכך ,  ח"כ יוחנן פלסנר מקדימה טען כי  " הקואליציה אישרה חוק ברית זוגיות בנוסח ג'ורג' אורוול .  לפני הבחירות ישראל ביתנו הבטיחה פתרון ל- 300 אלף עולים מחבר העמים .  במקום זאת ,  העבירו פתרון מקוצץ ומדולל שרלוונטי עבור פחות מ- 300 אזרחים בשנה ,  שגם עבורם יצרו גטו מיוחד ומיותר של חסרי דת ".  גם ח"כ שלמה מולה ,  חברו למפלגה ,  תקף את הממשלה ואמר כי , " מוכרים לנו קואליציה מלוכדת ,  אבל ברגע האמת החרדים נעלמו .  ממשלת נתניהו התחילה את הספירה לאחור לכיוון התפרקותה ". 
במרצ ,  שהתנגדו לחוק ,  תקפו את מפלגת ישראל ביתנו ומתחו ביקורת על תכני החוק .  ח"כ ניצן הורוביץ אמר עוד לפני ההצבעה : " זהו חוק שאף אחד לא יוכל ליהנות ממנו ,  חוץ מליברמן ,  שעובד על הציבור בעיניים .  כל הצעות ברית הזוגיות למיניהן הן לעג לרש כפול - גם הפרת ישראל ביתנו את הבטחתה לציבור בוחריה וגם טיוח הפתרון האמיתי והיחיד לכלל הקבוצות המופלות בדמות נישואין וגירושין אזרחיים .  הגיעה העת שמדינת ישראל תכיר ברצונו ובזכותו של הרוב הגדול בישראל להינשא על פי בחירתו ללא התערבות הממסד האורתודוקסי שהולך ומקצין - ולא לאמץ יוזמות חקיקה מפלות ומקפחות ,  המוליכות שולל את הציבור ". 
עדכון ראשון :  00:11

הכנסת אישרה את חוק ברית הזוגיות לחסרי דת
החוק מאפשר לעשרות אלפי עולים מחבר העמים לשעבר ,  הנחשבים חסרי דת בשל ספק ביהדותם ,  להירשם בישראל כזוג נשוי .  החכים החרדים נעדרו מההצבעה

