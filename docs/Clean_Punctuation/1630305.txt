גרגורי : " אני בכלל מאוכזב שלא ניצחנו "
 הקאמבק המופלא של נצרת מול בני יהודה  ( 2:2 )  לא סיפק את גרגורי שטען : " יש לנו 7 שחקנים בחיתולים ".  לוזון : " צריכים בדק בית "  
הדרמה הגדולה של המחזור התרחשה בעילוט .  מכבי אחי נצרת פיגרה 2:0 מול בני יהודה ,  אך שערים של תומר חמד ואיסמעיל עאמר בתוך תוספת הזמן קבעו 2:2 דרמטי .  נועלת הטבלה נותרה במקום האחרון עם 12 נקודות ,  אך בהחלט יכולה להיות מעודדת לאחר שהציגה יכולת טובה והגיע למספר רב של מצבים ליד שערו של רן קדוש.בני יהודה המאוכזבת רשמה משחק שני ברציפות ללא ניצחון . 
" כשהיינו בפיגור 2:0 ,  היינו עם הראש באדמה .  היינו שבורים ,  אבל למרות זאת היינו דומיננטיים יותר ",  סיפר בסיום ג'ון גרגורי שעדיין מחכה לניצחון ראשון בארץ הקודש . " בני יהודה אפילו לא התקרבה אלינו ,  ובקושי הגיעה למצבים ",  דיבר האנגלי על יחסי הכוחות במגרש . 
" יש לנו 7 שחקנים שעדיין בחיתולים .  ילדים שבבוקר הולכים לבית הספר ורק אז באים לאימון ",  הסביר גרגורי את בעיית חוסר הניסיון של הקבוצה . " ומנגד שיחקנו נגד קבוצה מנוסה מהמקום הרביעי והיינו הרבה יותר טובים מהם .  אני בכלל מאוכזב שלא ניצחנו את המשחק .  אנחנו חייבים להמשיך לשחק ככה .  אולי חוסר הניסיון מנע מאיתנו לנצח ,  אבל אני שמח שהבקענו פעמיים בתוספת הזמן ולא הפסדנו .  החלק הקדמי היה מצוין למרות שהחמיץ הרבה .  אנחנו לוקחים מהמשחק הזה את התקווה להמשך טוב יותר ". 
מאמן בני יהודה גיא לוזון סיכם : " נצטרך לעשות בדק בית ולבדוק מה קרה לנו הערב .  אסור לנו להגיע למצב שבו אנחנו מובילים 0:2 לקראת הסיום ויורדים מהמגרש בסופו של דבר עם נקודה אחת .  אני חושב שאחי נצרת היו היום מצוינים ושיחקו יותר טוב מאיתנו .  נתאמן חזק ,  נעבוד קשה ונשפר את מה שטעון שיפור לקראת השבוע הבא ".  

גרגורי : " אני בכלל מאוכזב שלא ניצחנו "
 הקאמבק המופלא של נצרת מול בני יהודה  ( 2:2 )  לא סיפק את גרגורי שטען : " יש לנו 7 שחקנים בחיתולים ".  לוזון : " צריכים בדק בית "  

