פורמולה 1 :  לקראת עונת 2010
ביום ראשון הקרוב יכבו הרמזורים האדומים ועונת 2010 של סבב הפורמולה 1 תצא לדרך .  הפעם יהיה מעניין או שוב נשתעמם ? 
אם במעמד זה לפני שנה חשבנו שלפנינו עומדת העונה החשובה ביותר של הפורמולה 1 ,  טעינו או שפשוט הקדמנו את זמננו ב-12 חודשים .  בסוף השבוע הקרוב תחל העונה החשובה ביותר  ( באמת )  של סבב המירוצים היוקרתי בעולם ,  ובתקווה שגם תהיה מעניינת יותר .  קבוצות חדשות ,  שינויים בתקנות ,  מעבר נהגים דומיננטיים בין קבוצות דומיננטיות לא פחות וכמובן ,  חזרתו למסלול של הנהג המעוטר מכולם מה שיעמיד ארבעה אלופי עולם על הגריד כששניים מהם באותה הקבוצה .  צריך יותר מזה ?  נקווה שהפעם לא נתבדה .
 עונת 2009 לוותה בלא מעט שערוריות שנבעו ממשחקי כוח ופוליטיקה בין איגוד הקבוצות FOTA להתאחדות ה-FIA כשבשורה התחתונה הכסף הוא זה שמדבר .  השיא הגיע בדמות הכרזה על פרישתן של שמונה קבוצות ובראשן פרארי לטובת הקמת סבב מתחרה ,  מה שהביא לבסוף להתקפלות ה-FIA וגם תרם קצת להחלטה של הנשיא מקס מוזלי לפנות את מקומו לז'אן טוד .  הייתה כמובן גם התפוצצות פרשת  " בריאטורה-פיקה-סינגפור "  ופרישתן של יצרניות חשובות כמו ב.מ.וו וטויוטה ,  אך יותר מכל ,  הבעייה הגדולה היא שבשורה התחתונה גם שינויי התקנות הרדיקליים שהוכנסו לא תרמו ליותר מידי עניין על המסלול והרי זה מה שבאמת חשוב .  
עונת 2009 החלה בדומיננטיות מוחלטת של קבוצת בראון GP ונהגה ג'נסון באטון כשעל הפרק יתרון שנוי במחלוקת בדמות הדיפיוזר הכפול שאושר לבסוף לשימוש .  זה היה מאוחר מידי כנראה עבור רד-בול ,  שללא ספק יכולה הייתה לתת פייט רציני יותר ואף לסיים בראש .  מנגד ,  לקבוצות החזקות כמו פרארי ומקלארן לקח קצת זמן להסתגל לתנאים החדשים ,  שלא לדבר על ב.מ.וו שהשתרכה הרחק מאחור והחליטה לבסוף לפרוש כאמור .
 על כן ,  לאחר עונה די בינונית אם נהיה נדיבים ,  כל שנותר הוא לקוות שהפעם המצב אכן ישתפר .  אתם יודעים ,  לאן זה עוד יכול להתדרדר ? 
כמידי שנה ,  גם הפעם כולל ספר התקנות סעיפים חדשים כשהעיקרי שבהם הוא איסור התדלוק .  על המכוניות לשאת כמות מספקת של דלק לקצת יותר מ-300 ק"מ  ( אורכו של מירוץ )  ,  מה שמשנה לחלוטין את אסטרטגיות הקבוצות שלא לדבר על ההשפעה על יכולות המכונית .  כניסה לפיטס תידרש להחלפת צמיגים בלבד ,  תהליך שיקח כשלוש שניות ואותו מנסות היצרניות לקצר .  
איסור התדלוק יצר למעשה לא מעט אילוצים ,  בעיקר בשל הכפלת גודל מכלי הדלק ומשקלם לכ-240 ליטרים ו-160 ק"ג בקירוב .  השינוי המיידי הוא לכיול השלדה שבסיס גלגליה הוארך בכ-20 ס"מ וכמו כן הופרה חלוקת המשקל בין הציר הקדמי לאחורי .  ההשפעה על היכולות הדינמיות של המכונית גדולה מאוד ומעניין יהיה לראות מי מהקבוצות תצליח להסתגל לכך הכי מהר .  
שינוי נעשה גם בקשר שבין המכונית לאספלט .  הצמיגים הקדמיים הפכו צרים יותר בשני ס"מ וגם העונה יחוייבו הנהגים להשתמש בשתי תרכובות במהלך מירוץ .  עוד באותו עניין ,  עדכון לתקנות יאסור את השימוש בחיפויי הגלגלים וכן חימום יתאפשר לסולייה בלבד .  כל הנ"ל אמנם עשוי להעלות את רמת העניין והמתח לקהל בכל מירוץ ,  אך נשאלת השאלה המתבקשת - אם ההתאחדות רוצה להכריח את הקבוצות לצמצם הוצאות ,  מדוע היא מכניסה כאלה שינויים בזבזניים ? 
בפן היותר מלאכותי של התקנות למען עניין לציבור ,  החל מהעונה תשתנה שיטת הניקוד  ( שיטה שיושמה גם באליפויות ה-WRC וה-WTCC )  .  המנצח יזכה ל-25 נק' בעוד סגנו ל-18 ו-15 למקום השלישי .  יתר הניקוד יהיה 12-10-8-6-4-2-1 כך שלמעשה עשרת הנהגים הראשונים ידורגו במקום שמונה עד כה .  השיטה החדשה אמורה ליצור מאבקים נחושים יותר כדי לעקוף ,  ובעיקר לנוכח ההפרש בין המקומות הראשונים וכך גם לעניין רב יותר בטבלאות הניקוד .
 עוד נקודה שכדאי לציין היא המנוע .  החלפת יחידת הכוח במהלך סוף שבוע של מירוץ תוריד את הנהג עשרה מקומות על הגריד בזינוק למירוץ במקום חמישה עד כה ,  וכך גם במירוץ שלאחר מכן .  עונש זהה יינתן למקרה ונהג ישתמש שיותר משמונה מנועים לאורך העונה .
 19 מירוצים יתקיימו העונה ,  כאשר הראשון בינהם הוא בחריין ביום ראשון הקרוב .  מסלול סאקיר עבר מספר שינויים שהוסיפו לו עוד כמה מאות מטרים ונקודות עקיפה .  שינוי נעשה גם במסלול סילברסטון שמארח את הגרנד פרי הבריטי עם קטע חדש שזה לשם  " ארנה "  בשל פיזור הצופים סביבו .
 לסבב מצטרפת השנה דרום קוריאה כמארחת הטרייה ביותר כשהמסלול בתחומה ממש נבנה בימים אלה .  אולם ,  מירוץ זה עדיין בסימן שאלה ותלוי באישור ותקינה שיקבל מההתאחדות  ( לבטח ללא בעייה )  .  מסלול וותיק שחוזר השנה הוא זה על הנושא את שמו של ז'יל וילנייב במונטריאול קנדה ,  שנעדר מהסבב ב-2009 .
 אחרי שיישרנו קו ,  כמיטב המסורת הגיע הזמן להציג את הקבוצות והנהגים ולנסות גם לנבא את אשר יהיה .
 הקבוצה הבריטית למהדרין שסיימה את קשרי השותפות שלה עם מרצדס  ( המנוע נשאר )  ,  שוב תזכה לשאת את המספרים 1 ו-2 על מכוניותיה ,  הפעם בזכות אלוף העולם המכהן ג'נסון באטון שהצטרף לשורותיה אחרי עונת האליפות בבראון GP .  העובדה כי יחד עם לואיס המילטון מדובר בשני אלופי העולם האחרונים של הסבב ,  עשויה ליצור עניין רב בשל תחרותיות פנים ארגונית .  מעניין גם יהיה לראות אם בקבוצה יעדיפו אחד על משנהו .
 בשבועות האחרונים עמדה המכונית החדשה של מקלארן תחת עיניה הבוחנות של פרארי ורד-בול ,  שטענו כי האופן בו עוצב סנפיר חיפוי המנוע ביחס לכנף האחורית אינו על פי התקנון .  בקבוצה דחו את הטענות כלאחר יד והמשיכו בהכנות למירוץ ביום ראשון כשבינתיים ב-FIA מאשרים כי הכל תקין .  לעומת מבחני טרום העונה לפני שנה ,  הפעם הציגה הקבוצה יכולת טובה יותר וביום האימון האחרון בברצלונה אף קבע המילטון את ההקפה המהירה .
 ההימור שלנו :  מקום שני לקבוצה ומלחמה בין הנהגים על סגנות האליפות
במקביל לפירוק השותפות עם מקלארן ,  רכשה היצרנית הגרמנית את השליטה באלופת העולם קבוצת בראון GP שלפני שנה וקצת עוד הייתה הונדה .  ואם מקלארן היא בריטית למהדרין ,  הרי שכאן מדובר על קבוצה גרמנית .  רוס בראון הבריטי אמנם ימשיך לעמוד בראשה ,  אולם ההחלטות תגענה ממטה היצרנית בשטוטגארט .
 מרצדס כך מסתמן תספק את מרבית הכותרות השנה  ( כל עוד לא יחזרו החיכוכים עם ההתאחדות )  בזכות חזרתו של מיכאל שומאכר  ( 3 )  למסלול .  הגרמני הוותיק בן ה-41 שמחזיק באמתחתו שבע אליפויות עולם ,  שב לאחר שלוש שנות שבתון כשהוא משאיר מאחור חיבור כמעט אינטגרלי עם פרארי .  לצידו של שומי ינהג ניקו רוזברג  ( 4 )  הצעיר ,  שצריך להתעלות על הגדול מכולם .  האם הוא יעמוד בלחץ ? 
ההימור שלנו :  מקום רביעי לקבוצה ולשומי ,  ולא מעט צרות מכיוונו של רוזברג
למרות שהוכתרה רק כסגנית האלופה ,  רד-בול הייתה הקבוצה המרשימה ביותר ב-2009 .  גם באימוני טרום עונת 2010 הציגה הקבוצה שבבעלות יצרנית משקה האנרגיה המכונף יכולת גבוהה ,  למרות תקלות מכניות פה ושם שנראה כי התגברה עליהן ללא בעייה .  את עמדת הנהגים ימשיכו לאייש סבסטיאן ווטל  ( 5 )  ומארק וובר  ( 6 )  .
 עיניים רבות יביטו בווטל ,  הגרמני המוכשר שרוצה יותר מכל להשיג תואר ראשון .  עונת 2009 הייתה סוג של טבילת אש עבורו ,  וחישול לקראת העונה שתבוא .  וובר לצידו ,  הציג אף הוא יכולת משכנעת לפני שנה ובמהלך המבחנים האחרונים קבע תוצאה שהעלתה מספר גבות .  בנוסף ,  לניסיון הרב בהחלט יש כאן משקל שיעזור לצמד לסיים עם תואר כפול .  
ההימור שלנו :  ווטל אלוף ,  וכך גם הקבוצה
הנה קבוצה שאסור לה לשחזר את הישגי העונה שעברה ,  זו שנפתחה כגרועה ביותר ב-60 שנותיה בסבב .  עם המקום הרביעי בטבלה ורק שבעה פודיומים מ-17 מירוצים  ( מהם נצחון אחד בודד )  ,  הגרעין הקשה בקרב הטיפוסי יעלו בוודאי למודנה ולא בנימה חיובית למקרה והתמונה שוב תחזור על עצמה .  
לא לחינם ויתרה פרארי על אלוף העולם שלה קימי רייקונן  ( לא שצריך היה לחפש סיבות לשחררו )  ובמקומו להביא את אחד הנהגים הטובים בסבב ,  פרננדו אלונסו  ( 8 )  .  מי שהיה אלוף עולם פעמיים בעבר ,  כבר הצהיר כי ה-F10 היא מכונית הפורמולה הטובה ביותר בה נהג מעולם .  לצידו ינהג פליפה מאסה  ( 7 )  שחוזר מפציעה קשה ,  אך ספק אם הוא יצליח להאפיל על הספרדי שהציג תוצאות משכנעות יותר במבחנים .  מעניין גם יהיה לראות את מי תעדיף הקבוצה כמספר אחד שלה ,  קרב מעניין בפני עצמו .
 ההימור שלנו :  רק מקום שלישי ,  אלונסו שני
לפני כשנה עמד באוויר החשש שהקבוצה הוותיקה תפשוט את הרגל ותביא קץ לשושלת מכובדת של הישגים .  זה לא קרה בסוף ,  גם בזכות העובדה כי לאט ובביטחה משתלטים עליה גופים עסקיים שבסופו של דבר עשויים לקחת את המושכות מידיו של המייסד פרנק וויליאמס .  חשוב לציין כי השנה תשתמש הקבוצה במנועי קוזוורת' המעט חלשים יותר במקום מנועי טויוטה ,  מה שלא יתרום לה להישגים גדולים .
 הכשרון הגדול של וויליאמס ,  ניקו רוזברג ,  עזב לטובת מרצדס ובסוג של חילופי ידיים הגיע במקומו רובנס באריקלו  ( 9 )  הוותיק שפספס אך במעט את תואר הסגנות ב-2009 .  את קאזוקי נקג'ימה המאוד מאכזב מחליף ניקו האלקנברג  ( 10 )  ,  אלוף סדרת ה-GP2 .  מבחני טרום העונה לא הציגו ביצועים משכנעים ונראה כי הקבוצה תתקשה לעמוד בקצב של המתחרות על אפו וחמתו של באריקלו שהצהיר כי יש כמה אסים בשרוול .  
ההימור שלנו :  מקום שביעי
עד לרגע האחרון עמדה גם רנו בסימן שאלה לגבי המשך השתתפותה בסבב .  בסוף נמכרה השליטה בקבוצת הפורמולה 1 לקבוצה עסקית פרטית שהעדיפה להשאיר רבע מהמניות בידי היצרנית מצרפת וגם את השם שלה בחזית המכונית .  שמה של יצרנית רכב נוספת יתנוסס על המכונית - לאדה הרוסית .
 לאחר שאיבדה את אלונסו לטובת פרארי ,  ברנו הצליחו להביא רק את רוברט קוביצה  ( 11 )  שישמש כנהג המוביל לאחר ששוחרר מב.מ.וו .  לצידו ינהג לראשונה בסבב נהג רוסי ,  עם או בלי קשר לנותנת החסות .  ויטלי פטרוב  ( 12 )  אמנם חסר ניסיון ,  אולם ארנקו המלא ב-15 מיליון יורו יכפר על כך ,  לפחות בשלבי ההתאקלמות הראשונים שלו .  
ההימור שלנו :  מקום תשיעי ועונה אחרונה תחת השם רנו
זה היה מפתיע מאוד .  לאחר שלא הצליחה ללקט נקודות במשך עשרות מירוצים ,  פתאום ב-2009 מצאנו מכונית פורס אינדיה בעמדת הפול-פוזישן על הגריד .  זה היה ג'יאנקרלו פיסיקלה בגרנד פרי הבלגי בספא ,  שנחשב לאחד המסלולים המאתגרים בסבב .  זה נגמר עם מקום שני ומקום רביעי לאחר מכן במונזה .
 עושה הרושם כי פורס אינדיה תהיה הקבוצה המפתיעה השנה ,  שתעמוד על התפר הדק המפריד בין הקבוצות הגדולות לבינוניות למרות שהקבוצה הבאה בתור תעשה לה חיים קשים .  נהגיה ישארו אדריאן סוטיל  ( 14 )  והאיטקלי ויטאנטוניו ליוצי  ( 15 )  שהחליף פיסיקלה שלא ינהג בעונה באופן רשמי .
 ההימור שלנו :  מקום שישי ויותר מפודיום בודד
אמנם לפני רגע אמרנו שפורס אינדיה תהיה הקבוצה המפתיעה העונה ,  אולם בינתיים מי שעושה זאת היא טורו-רוסו שהציגה לא אחת ביצועים מפתיעים במבחני טרום העונה .  בקבוצה מצהירים על ניתוק מוחלט מאמא רד-בול ,  ובינתיים נראה כי זה לא מפריע לה  ( ואולי יעזור ?  )  להתמודד על הבכורה בין הקבוצות הבינוניות .
 טורו-רוסו שבסיסה נמצא באיטליה ,  תמשיך להחזיק בתצורה המקורית של מנוע מבית פרארי בשני נהגיה הצעירים .  מדובר כמובן בסבסטיאן בואמי  ( 16 )  וחיימה אלגוארסוארי  ( 17 )  שימשיכו לנסות גם העונה לשכנע את בעל הבית דיטריך מאטשיץ להעביר אחד מהם לקבוצת האם במקום וובר למקרה ותהיה זו עונתו האחרונה .
 ההימור שלנו :  מקום חמישי ופודיום אחד או שניים
השם המחייב שמחזיר למסלול מסורת ארוכת שנים ,  מגיע הפעם ממלזיה .  יחד עם קוזוורת' כספקית מנועים ,  מדובר על אחד השילובים עליהם ניתן רק להתרפק בערגה לנוכח ביצועי העבר .  יקח קצת זמן עד שהקבוצה תחזור לקרבות בחזית ולצמד הנהגים יארנו טרולי  ( 18 )  והייקי קובליינן  ( 19 )  מצפה עבודה קשה .
 שני אתגרים עומדים בפני לוטוס בעונת הבכורה שלה בסבב לאחר שנים כה רבות - 1 .  לשפר את המכונית באופן מתמיד ;  2 .  לסיים ראשונה מבין שלוש הקבוצות החדשות .  לשמחתה ,  קבוצה אחת פרשה בטרם עת  ( USF1 )  כך שהיא התקדמה מקום אחד לפחות .
 ההימור שלנו :  מקום אחד לפני אחרון
'היספניק רייסינג טים' ,  HRT ,  זה השם שנבחר ממש בדקה ה-90 למי שעד כה הוכרה כ'קאמפוס-מטה'  ( גם לוגו רשמי נראה כאילו אולתר בשנייה )  .  למעשה ,  הקבוצה הספרדית שלא התייצבה ולו ליום מבחן אחד עם המכונית שלה ,  ניצלה לאחר שגרעין השליטה עבר למישהו שיכול להזרים לה קצת יותר מזומנים .
 האכזבה מהקבוצה לא תהיה העובדה כי היא תסיים את העונה במקום האחרון ,  אלא זה שבתחתית הטבלה יתנוסס באופן קבוע השם סנה ,  שמביא ברונו אחיינו של איירטון הגדול תחת מכונית מספר 21 .  לא זו הדרך המתאימה לשם כל כך גדול לחזור לסבב המירוצים היוקרתי בעולם .  לצידו של סנה ינהג ההודי קארון צ'נדהוק  ( 20 )  שהוכרז כנהג הרשמי קצת אחרי שהשם HRT פורסם רשמית .
 ההימור שלנו :  ראשונה מהסוף
אל תתנו לשם הקבוצה לבלבל אתכם .  ב.מ.וו אכן פרשה ובאחורי המכונית פועם מנוע ה-V8 של פרארי ,  אך בשל עניינים פרוצדוראליים ואולי כספיים שמה ישאר עוד עונה אחת לפחות .  לאחר שהודיעה הבווארית על פרישה ,  ניסה המייסד המקורי פטר סאובר להשאירה בחיים והתהליך הצליח בסופו של דבר .
 כמעט כמו מרצדס ,  גם סאובר מחזירה לפעילות נהג עבר - פדרו דה לה רוסה  ( 22 )  הספרדי בן ה-39 שאת שנותיו האחרונות העביר כנהג מבחן במקלארן .  לצידו ינהג קאמוי קובייאשי  ( 23 )  ,  תגלית העונה הקודמת למרות שהשתתף רק בשני מירוצים  ( עם טויוטה )  .  היפני ירצה לבסס עצמו כנהג מוכשר ולא כהבלחה של רגע ,  במטרה להשיג כיסא טוב יותר אולי כבר השנה .  
ההימור שלנו :  מקום שמיני והרבה אשקן מכיוון קובייאשי
את דרכה היא החלה כמאנור ,  אבל לאחר שגרעין השליטה עבר לידיו של ריצ'ארד ברנסון הבעלים של תאגיד וירג'ין ,  גם השם הוחלף בהתאם .  איש העסקים הצבעוני יביא הרבה כסף למסלול ואולי פיתוחים מעניינים מעולם התעופה שם נמצא חלק מהונו הכספי .  נוסף על כך ,  הוא יביא שערוריות מהסוג החיובי שיעלה חיוך על פני מתחריו והקהל שמגיע לצפות במירוצים .
 את תפקיד הנהג הוותיק והמנוסה ימלא טימו גלוק  ( 24 )  ולצידו לוקאס די גראסי הצעיר  ( 25 )  .  השניים ינסו לתת משוב למהנדסים כדי שאלה ישפרו את המכונית ממירוץ למירוץ .  נקודות הן סוג של אקזוטיקה קשה להשגה עבורה לפחות העונה כמו לשאר הקבוצות החדשות ,  והעיקר יהיה לסיים מירוצים .
 ההימור שלנו :  אלופת הקבוצות החדשות
14/03  סאקיר ,  בחריין28/03  מלבורן ,  אוסטרליה04/04  ספאנג ,  מלזיה18/04  שנגחאי ,  סין09/05  קטלוניה ,  ספרד16/05  מונטה-קרלו ,  מונקו30/05  איסטנבול-פארק ,  טורקיה13/06  מונטריאול ,  קנדה27/06  ולנסיה ,  ספרד  ( אירופה ) 11/07  סילברסטון ,  בריטניה25/07  הוקנהיים ,  גרמניה01/08  הונגרורינג ,  הונגריה29/08  ספא ,  בלגיה12/09  מונזה ,  איטליה26/09  סינגפור10/10  סוזוקה ,  יפן24/10  יונגאם ,  דרום קוריאה07/11  אינטרלאגוס ,  ברזיל14/11  יאס-מרינה ,  אבו-דאבי

פורמולה 1 :  לקראת עונת 2010
ביום ראשון הקרוב יכבו הרמזורים האדומים ועונת 2010 של סבב הפורמולה 1 תצא לדרך .  הפעם יהיה מעניין או שוב נשתעמם ? 

