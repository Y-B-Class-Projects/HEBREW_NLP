הפעם לכלכתם
המדולנדס החדש נוצץ ונקי ,  התפאורה שמסביבו והג'טס לא כל כך .  דוד רוזנטל העביר אחר צהריים בהשראת הסופראנוס
עיתונאי הספורט המנוח מבוסטון וויל מקדנה אמר פעם על המדולנדס : " כשאתה נוסע לשם ,  קודם אתה מריח את זה ,  אחר כך אתה רואה את זה ובסוף אתה גם דורך על זה ".  זו הייתה אמירה שנכונה במלואה לגבי איצטדיון הג'איינטס הישן שעמד שם עד השנה ,  ובחציה גם לגבי האיצטדיון החדש .  לא בגלל המבנה המשוכלל שאליו עוד נגיע בהמשך ,  אלא בשל הדרך לשם .  הרגעים הראשונים שלאחר יציאת הרכבת מפן סטיישן לסיקוקוס ,  ניו ג'רזי ,  בואך המדולנדס ,  הם אלה שחושפים את התרמית הגדולה של מנהטן - אי נוצץ שמשדר עושר ושררה ,  רחוק רק קילומטרים ספורים משדות עגומים ,  ביצות ומפעלים נטושים שבסביבתם עגלות טריילר שמחכות להירתם למשאית .  
בסוף הדרך הקצרה הזו עומד המדולנדס החדש .  איך הוא ,  תשאלו ?  כמו כל איצטדיון חדש .  מריח נקי ,  נראה נקי ,  תלוש לחלוטין מאווירת כורי הפחם התאצ'ריסטית שמקיפה אותו ,  פרח מלבלב ויפה במדבר אפור וחסר השראה ,  המגרש היחיד ב-NFL שמשרת שתי קבוצות .  כמו ,  בעצם ,  שהיה עד עכשיו . " הרצון של הג'טס באיצטדיון משלהם גרם לעיכוב בבניה ",  אומר מארק למפינג ,  יו"ר המדולנדס החדש שהיה עד לפני שנתיים נשיא קבוצת הבייסבול סט .  לואיס קרדינלס  ( בראיון שתואם דרך ESPN ישראל )  . " ברגע שגם הם וגם הג'איינטס הגיעו להבנות שלא ריאלי לבנות שני איצטדיונים ,  הבנייה התחילה להתקדם ".  למפינג מתגאה במיוחד בוורסטיליות של האיצטדיון . " צריך לזכור שאנחנו ,  בניגוד לכל מגרש אחר בליגה ,  עובדים בכל שבוע .  פעם אחת הוא המגרש הביתי של הג'טס ופעם אחת של הג'איינטס .  זה דורש החלפה מיידית של כל התפאורה והמרצ'נדייז .  בטרום העונה היינו צריכים להשאיר פה אנשים שיעבדו לתוך הלילה ,  כי שתיהן שיחקו כאן יום אחרי יום .  אבל הלוואי עלינו צרות כאלה ".  
אבל זה ,  כמובן ,  רק החימום .  ההצגה האמיתית לא שייכת לצוות הפיתוח של המדולנדס החדש ,  אלא לשחקני הג'טס ובעיקר לאוהדים .  יש איזושהי תחושה שכל מי שגר בניו ג'רזי ,  במיוחד אם הוא אוהד ג'טס ,  הופך באיזשהו שלב בחייו להיות חלק מהקאסט של  " הסופראנוס ".  אתה יכול להיוולד למשפחה בלונדינית בעלת עיניים כחולות ,  ברגע שאתה מגיע לגיל 40 השיער שלך מאפיר בצדעיים ,  אתה מושח אותו לאחור עם קילו ג'ל והעיניים נהיות שחורות ותובעניות .  ההוכחה החיה לכך היא הברנש שצועק בפה חסר שיניים למישהו לא מזוהה : " Eh ,  Steve ,  whe da fuck is Joe ?  ",  בחיקוי לא מכוון אבל מוצלח מאוד לג'יימס גנדולפיני .  מצד שני ,  בהחלט ייתכן שהוא דווקא מניו יורק ,  כי ניו יורק היא העיר שבה לכולם קוראים סטיב או ג'ו .
 הציפיות מהג'טס גבוהות .  אחרי ההפסד לבולטימור במחזור הפתיחה ,  הגיעו חמישה ניצחונות רצופים ,  השניים האחרונים דחוקים ועם לא מעט מזל ,  אבל גם מראים על אופי .  אחת התחפושות היותר אופייניות ביציעים מספר שעות לפני ליל כל הקדושים היא של רקס ריאן ,  שעלה כמה מדרגות בדרך למעמד של אלוהים .  כל מה שצריך הוא אוזניות ,  פאה אפורה וכרית שמוחבאת מתחת לבטן ויוצרת דימוי של כרס ענקית .  הם אוהבים את ריאן ,  אוהדי הג'טס ,  כי יש לו פה גדול ובמיוחד משום שהוא עומד מאחוריו .  מבחינתם ,  גרין ביי הפצועה והחבולה היא רק עוד מהמורה קטנה ובלתי מורגשת בדרך אל הפלייאוף .  
אלא שפתיחת המשחק מבשרת אחרת .  מסתבר שמייק מקארתי הכין את גרין ביי ,  ולא רק בצד המקצועי אלא בעיקר המנטאלי .  בגלל רשימת הפצועים המתארכת הכניסו הפאקרס הרבה שחקנים חסרי ניסיון להרכב ,  מה שגרם לשופטים לזרוק לא מעט דגלים צהובים .  לכל אורך המחצית הראשונה לא נזרק ,  כמדומני ,  אפילו דגל אחד כנגד גרין ביי .  המשמעת הזו עזרה לאורזים לא רק להישאר במשחק ,  אלא גם להכתיב את הקצב שלו .  
ריאן הוא בדרך כלל אחד ממנהלי המשחק הטובים ביותר בליגה ,  אבל להתמודדות הזו הוא הגיע לא מוכן .  משהו בפתיחה המהממת של הפאקרס הוציא אותו מפוקוס .  הסילונים לא נראו מפוקסים והמאמן החליט ללכת על מהלך טריק מעניין ולזייף פאנט .  סטיב וות'רפורד ,  הבועט המרחיק ,  רץ והשיג ,  לכאורה ,  דאון ראשון ,  אבל לאחר הערעור של גרין ביי נקבע שהוא לא עשה זאת והכדור חזר לגרין ביי .  מייסון קרוסבי העלה את הפאקרס ליתרון 0:3 ,  והנקודות שלו ,  שנראו תחילה כמעט חסרות משמעות ,  עוד יעשו את ההבדל .  הן ,  וההחלטות הבאות של ריאן .
 הדבר הכי מעצבן שאפשר למצוא בג'טס ,  מלבד האוהד המאוס אד הכבאי  ( למה להפוך את הדבר הזה לאייקון ?  )  ,  הוא צפירות האזעקה העולות ויורדות כשהקבוצה נכנסת למוד של הגנה .  בכל פעם שהתקפת גרין ביי עולה למגרש ,  המוח קולט צליל מעוות שמשלב בין התחושה של ערב יום השואה להכרזה על פתיחת מלחמת יום הכיפורים .  אבל זה כנראה עוזר להגנת הג'טס ,  שממשיכה להשתיק את ארון רוג'רס והפאקרס .  משחק הריצה של האורזים לא מדהים גם כך מאז פציעתו של ריאן גרנט ,  וההגנה של הסילונים היא יותר מדי בשבילם .  
אלא שלמזלה של גרין ביי ,  ריאן לא ממש הופיע למשחק .  מהלך הפייק פאנט של וות'רפורד היה הפעולה החיובית האחרונה שלו ,  פחות או יותר ,  בהתמודדות .  אחרי שערער על פאמבל ולא זכה ,  סמוך להפסקה הוא ערער על מהלך נוסף ,  של חטיפה למסירה של מארק סאנצ'ז .  לא היה שום היגיון בערעור במקרה הזה ,  גם בשל מיקום הכדור  ( הג'טס היו בועטים פאנט בכל מקרה ,  בחלק המגרש של גרין ביי )  וגם משום שזה היה ערעור שני במשחק .  מכיוון שהוא כשל בראשון ,  לא הייתה לריאן הזדמנות לקבל עוד אחד .  כך או אחרת ,  היה ברור שההחלטה תתנקם בו בהמשך .  כדי לזרות להוסיף חטא על פשע ,  הוא גם הפסיד בערעור .  
סאנצ'ז ייצר יחד עם ג'ריקו קוצ'רי מספר מהלכים גדולים ,  אבל הג'טס מצאו בכל פעם מחדש דרך לא לשים נקודות על הלוח ,  אם על ידי החטאת שער שדה ,  עבירות מטופשות או איבוד .  כשברבע הרביעי תלש צ'רלס וודסון המעולה את הכדור מידיו של דסטין קלר ,  ההילוך החוזר הראה בבירור שיש מקום לערער .  אצטדיון שלם נחר ודרש דגל אדום ,  רק שמה לעשות ,  לג'טס כבר לא הייתה את האפשרות הזו .  ריאן עוד בזבז שלושה פסקי זמן כשעל השעון נותרו יותר מארבע דקות ,  ובעצם חרת ברזומה את המשחק הגרוע ביותר שלו כמאמן ניו יורק .  העובדה שהקבוצה שלו לא שמה אפילו נקודה אחת על הלוח רק מעצימה את התחושה .  
גרין ביי בעצמה הצטיינה ביציעים .  קשה להבין איך קבוצה שמגיעה מעיירה כל כך קטנה מביאה עימה כל כך הרבה אוהדים לכל מגרש ,  וקשה היה להבחין בין הירוק של הג'טס לזה של הפאקרס .  אבל אפילו יותר מהקהל המסור שלהם ,  הפאקרס נתנו שיעור בנחישות ובהגנה .  הכניסה של צ'רלי פפרה בקוצ'רי מנעה השלמה בדרייב הכי חשוב של הג'טס במשחק ,  ובמהלך שלאחר מכן גילה קליי מת'יוס האדיר לסאנצ'ז איך מריח בית השחי שלו .  עד ההתמודדות הזו ,  גרין ביי לא הייתה ממושמעת ולא ידעה לסגור משחקים .  יכול מאוד להיות שבמדולנדס החדש היא סללה לעצמה מחדש את הדרך לשלבים הגבוהים של הפלייאוף .  
ורק הערה קטנה לסיום :  כנראה שיש דברים שרואים אחרת בטלוויזיה ובמגרש .  היה משחק פוטבול גדול .  ובעצם ,  עוד הערה קטנה אבל גדולה לסיום :  תודה מיוחדת לג'ן סינגארי מ-ESPN על הסיוע בלוגיסטיקה סביב המשחק .
 
הפעם לכלכתם
המדולנדס החדש נוצץ ונקי ,  התפאורה שמסביבו והג'טס לא כל כך .  דוד רוזנטל העביר אחר צהריים בהשראת הסופראנוס

