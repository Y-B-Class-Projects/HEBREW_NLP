סמדג'ה : " חושש שבסיום העונה נבכה על הנקודות האלה "
 בהפועל רעננה היו מאוד מאוכזבים מספיגת שער שוויון מאוחר מהפועל באר שבע וגם מצאו את האשם :  מביא הכדורים
בצוות המקצועי של הפועל רעננה זעמו בסיום ה-2:2 הערב  ( שבת )  נגד הפועל באר שבע על מביא הכדורים ,  שלטענתם החזיר את הכדור מהר מדי לשחקני באר שבע לפני כדור החוץ שהוביל לשער השוויון הדרמטי של סיראז' נסאר ,  שתפס את הגנת רעננה לא מוכנה .  
המאמן אלי כהן לא התרצה בסיום מהמחמאות שקיבל מאנשי באר שבע ,  כשגם אלונה ברקת בירכה את ראשי רעננה ואמרה להם כי זו קבוצה שונה לגמרי מזו שהפסידה במחזור הראשון בנגב . 
" אנחנו לא הולכים לתחרות מלכת היופי וזה לא עוזר לי שטופחים לי על השכם ",  סיפר מאמן רעננה . " יכולנו לסיים את המשחק הרבה לפני ,  אבל לא עשינו את זה ושוב שילמנו את מחיר חוסר הניסיון .  זו קבוצה צעירה וזה קורה ,  אני מקווה שזה לא יעלה לנו ביוקר בסיום העונה ". 
שאול סמדג'ה נראה שבור מאיבוד שתי הנקודות בסיום ואמר : " אם כבר באר שבע פה ,  כשאני שיחקתי אימן אותי אליהו עופר והוא היה אומר על משחק כזה שזה שוד לאור היום ,  וזה פשוט ככה .  היינו צריכים לסיים את זה ,  יכולנו לשים שלושה או ארבעה שערים כמו כלום ,  שטפנו את המגרש ובסוף קיבלנו גול בדקה ה-94 וזה הדבר הכי כואב שיש .  קשה לי אפילו להסביר כמה אני מאוכזב ".  
סמדג'ה הוסיף : " היינו צריכים את שלוש הנקודות האלו כמו אוויר לנשימה .  אחרי כל ההחמצות ידעתי שזה בדרך ,  העדפתי כבר שלא נגיע למצבים מאשר להגיע למצבים ולהחמיץ כי אני יודע שתמיד במשחקים כאלה בסוף אתה סופג .  כולנו אשמים ,  גם אני הייתי צריך לצאת יותר ולכוון את הקבוצה כדי שנכבוש .  במצבנו אני חושש שבסיום העונה אנחנו עוד נבכה על הנקודות האלה ". 
גיא עזורי ,  שכרגיל שמע את אוהדי באר שבע קוראים לו להתפטר ,  העדיף שלא להתייחס לקריאות . " אני מאושר שהצלחנו להשיג את השוויון בדקת הסיום .  זה מגרש קשה ,  הפועל רעננה קבוצה לא קלה בכלל .  לאור כל השחקנים שאיבדנו במהלך העונה אני מרוצה מהיכולת .  אנחנו עוד נתחזק בחלון ההעברות ונראה טוב יותר ".  
המאמן התייחס גם לג'יימס ביסו שחתם בקבוצה ואמר  " ביסו הוא חשיבה לעתיד ולא לעכשיו .  הוא חלוץ מוכשר מאוד אבל הוא רק בן 18 ,  לכן אנחנו לא בונים על פריעת השטרות כבר העונה ". 

סמדג'ה : " חושש שבסיום העונה נבכה על הנקודות האלה "
 בהפועל רעננה היו מאוד מאוכזבים מספיגת שער שוויון מאוחר מהפועל באר שבע וגם מצאו את האשם :  מביא הכדורים

