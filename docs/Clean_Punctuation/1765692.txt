 " אנחנו בתוך משבר במערב אירופה עכשיו .  זה זמן ההזדמנויות "
 יו"ר חברת הנדל"ן אספן ,  גיא פרג ,  והמנכ"ל ,  אילן גיפמן מסכמים עשר רכישות באירופה מתחילת 2009 ומסבירים : " אתה יכול לגייס היום באירופה הון בריבית של 3.5% ,  ואז כל עסקה שתעשה בתשואה של 8% בשנה משאירה לך בשר להרוויח "
  >  >  שכונת גבעת אולגה שממערב לחדרה היא תופעה נדל"נית .  כפי שלהרצליה יש את הרצליה פיתוח ,  גם השכונה שבפאתי חדרה היתה אמורה ,  בזכות המיקום שלה ,  ליהפך ל"חדרה פיתוח ".  אבל השכונה הגובלת בים אינה מתרוממת .  אחד הסמלים לכך הוא המחזה הנגלה לעיני מי שממשיך בכביש הכניסה לכיוון חוף הים :  פיגום הענק המתנוסס מולו היה אמור להיות מלון יוקרה וגולת הכותרת של כפר הנופש המקומי ,  אך הוא מתפקד כפיל הלבן של היישוב כבר עשור .  מי שעומדת מאחורי השלד הענקי היא החברה הציבורית אספן ,  הנסחרת בתל אביב לפי שווי של רבע מיליארד שקל .  בראיון עם היו"ר של החברה גיא פרג והמנכ"ל שלה אילן גיפמן ,  ניתן להבין כמעט מיד כי הראש של השניים נמצא במחוזות רחוקים בהרבה מגבעת אולגה .  הפיגום באולגה ורבים מהנכסים הישראליים של אספן הם ירושה שקיבל בעל השליטה הנוכחי בחברה - רוני צארום - מבעלי הבית הקודמים של אספן .  אבל את הצעדים המשמעותיים עושה החברה בימים אלו באירופה . " תבדוק בשנה האחרונה איזו חברת נדל"ן מניב עשתה הכי הרבה רכישות ,  ותראה שאנחנו בשלישייה הפותחת ",  אומרים גיפמן ,  ופרג בראיון ל-themarker .  על רקע חוסר הוודאות לגבי כיוון שוקי הנדל"ן במדינות המערב ,  אספן משתייכת לסדרה של חברות נדל"ן וגופים פיננסיים ישראליים שלא מתמהמהים ומבצעים השקעות נדל"ן נרחבות בשנה האחרונה במדינות המערביות .  מתחילת 2009 ביצעה אספן עשר רכישות גדולות בהיקף כולל של כ-400 מיליון שקל במערב אירופה - גרמניה ,  שווייץ והולנד - במשרדים ,  במבני לוגיסטיקה ובתעשייה .  45% מהנדל"ן להשקעה של החברה כיום הוא בחו"ל .  הרבה דמויות היו מעורבות באספן בעבר .  רואה החשבון של המדינה יצחק סוארי ,  איש העסקים אליעזר פישמן ,  ואיש עסקים נוסף - מריו לזניק .  ב-2007 השלים צארום ,  שעשה את הונו בענף ההיי-טק ,  את רכישת השליטה בחברה ,  ואספן שינתה כיוון .  בשלוש השנים האחרונות גייסה אספן 400 מיליון שקל - 100 מיליון שקל במניות ו-300 מיליון באג"ח .  דש איפקס ,  אקסלנס ,  הפניקס ומנורה מבטחים הם בעלי עניין בחברה .  הכסף שגויס שימש לרכישות - מ-2007 צמח היקף הנדל"ן להשקעה של החברה מחצי מיליארד שקל ל-1.2 מיליארד שקל .  תשואה של 8% לעסקות רכישה הבחירה בהשקעה במערב אירופה - ולא בנדל"ן ישראלי - פשוטה בעיני גיפמן ופרג .  גיפמן : " התשואה להון בחו"ל היום גבוהה משמעותית מבישראל .  באירופה התשואה להון - מזומן על מזומן - היא יותר מ-10% ".  פרג : " זה אפילו 15%-20% אם אתה מנטרל את תשלום הקרן .  בארץ אנחנו שוק קטן ותנאי המימון פחות אטרקטיביים ".  צריך להיות סיכון שמגיע עם תשואה כזו על ההון .  גיפמן : " כשאתה מדבר על לקוח ספציפי - צריך לבחון כל שוכר .  ככל שהשוכר טוב יותר ,  הסיכון נמוך יותר .  אבל תנאי המימון טובים יותר בחו"ל .  גיוסי האג"ח בישראל נעשים בריבית של 6% ,  בעוד שהריבית באירופה מאוד מאוד זולה ".   " אתה יכול לגייס היום באירופה הון בריבית של 3.5% ,  ואז כל עסקה שתעשה בתשואה של 8% בשנה משאירה לך בשר להרוויח - אפילו כדי להחזיר בארץ את מה שלווית כדי לצבור את ההון העצמי .  הבנקים בישראל לא למדו להעניק מימון בפחות מ-6% . " ולגבי הסיכון - גרמניה היא המנוע הכלכלי של אירופה .  היא יציבה .  השוק הגרמני מלא הזדמנויות והריבית נמוכה .  אנחנו פועלים במיקומים חזקים ,  בהמבורג ,  בשטוטגרט .  לא תמצא אותנו ביוון או פורטוגל ".  לא שם אמורות להימצא היום ההזדמנויות הגדולות ?  גיפמן : " המדינות האלה לא במצב טוב .  גם אם תמצא במקום הזה נכסים טובים ,  תתקשה למצוא מימון ולא תדע מה מצב השוכר ".  אז אם אתם מפחדים מהמדינות האלה - אתם לא מפחדים שהן יגררו את כל מערב אירופה למשבר ?  גיפמן : " אנחנו בתוך משבר במערב אירופה עכשיו .  אנחנו מפחדים כמו כולם .  אבל אין סיכוי בלי סיכון .  זה זמן ההזדמנויות . " המשבר מתבטא בכך שהבנקים זהירים מאוד .  פעם יכולת למצוא מימון של 85% מהרכישה .  היום הממוצע הוא 70% - ולא ניתן לכל אחד .  מרווחי הסיכון עלו בלפחות 1% .  באנגליה מרווחי הסיכון הם 2% מעל היוריבור  ( השער שבו בנקים באיחוד האירופי מלווים לבנקים אחרים באיחוד )  .  בגרמניה זה 1.5% .  בישראל יותר . " כיום גם אם ההלוואה היא נון ריקורס  ( הלוואה שהביטחונות שלה הם הנכס שלהשקעה בו היא משמשת )  ,  המלווים רוצים לדעת מי בעל הבית .  למשל ,  כשסגרנו את העסקה בשווייץ ,  הגיעו לישראל נציגים מיוביאס - כדי לפגוש פה את גיא .  מצד שני המחירים ירדו ,  יש היצע גדול יותר ואת חלון ההזדמנויות הזה של מחירים נמוכים מינפנו וניצלנו ".  כשאתה אומר שהמחירים ירדו ,  לאיזו תקופה אתה משווה אותם ?   " ללפני שנתיים .  לא מזמן קנינו בהמבורג נכס שמושכר לעשר שנים במחיר שמשקף תשואה של 10% בשנה ".  מי מכר את הנכס הזה ?   " הבנק .  מכר נכס שהבעלים שלו נקלעו לקשיים ".  אז איך הגעתם דווקא אתם לרכוש את הנכס הזה ?   " יש לנו מטה בגרמניה ,  ואנחנו משלמים שם למתווכים שיאתרו נכסים ".  יש לכם מטה רק בגרמניה ?   " לא ,  יש לנו אנשים גם בהולנד ובשווייץ .  שמאים ,  מהנדסים ויועצים שעובדים בשבילנו ".  כמה עולה להחזיק מטה כזה באירופה ?   " העלות השנתית של המטה באירופה היא 2 מיליון שקל ".  מחפשים הזדמנויות גם בישראל הכנסות החברה משכירות בינואר-ספטמבר צמחו ב-18% ל-60 מיליון שקל .  שני שלישים מהם עדיין נובעים מישראל .  גיפמן ופרג מנפנפים לא רק בעסקות שהם עשו בחו"ל ,  אלא גם באיתור הזדמנויות לא שגרתיות בישראל . " העסקה שעשינו בנצרת למשל ,  בהר יונה .  זה לא טריוויאלי .  נצרת עילית היא לא תל אביב .  וזו עסקה ב-10% תשואה - גם ,  לעשר שנים .  השגנו לה מימון של 70% מהנכס ,  בריבית זולה ",  הם אומרים .  גיפמן : " בקריית שמונה למשל היו לנו שני נכסים שהיו מושכרים לנביעות .  קנינו עוד בניין ומכרנו את כל השלושה במחיר ששיקף תשואה של 7% .  לנו זה אטרקטיבי .  אם אנחנו קונים נכס במחיר שמשקף תשואה של 8.5% בשנה ומוכרים אותו בתשואה של 7% ,  ההפרש של 1.5% מסדר אותנו .  זה מייצר לנו 3-4 מיליון שקל ".  פרג : " עוד תחום שנכנסנו אליו פה בשנה האחרונה הוא תחום האנרגיה הסולרית .  הגענו למסקנה שהוא סינרגי לנדל"ן המניב ".  למה סינרגי ?  פרג : " זה דומה לנדל"ן מניב .  גם פה מדובר בשוכר ממשלתי לטווח ארוך ,  ומימון דומה בשיעור של 80% .  וגם פה אתה משקיע הון עצמי ומקבל החזרים .  החזר ההון העצמי הוא בתוך שש שנים ,  ותעריף רכישה ממשלתית של החשמל באירופה הוא קבוע על פי חוק לתקופה של כ-20 שנה .  גם בארץ הקמנו מערכות סולריות על נכסים שלנו - וכך אנו משביחים נכסים ".  הצרה היא שזה תחום שתלוי לגמרי בסבסוד ממשלתי .  פרג : " זה נכון ,  ללא סבסוד אין פה כדאיות ".  בבעלות אספן כיום שלוש מערכות סולריות ,  שמניבות כ-500 אלף שקל בשנה .  תשואה של 45% מתחילת השנה כשנרכשה הורכבה אספן מקבוצה של שלוש חברות ציבוריות ,  אך בתקופה זו מחקה את החברות הבנות אספן נדל"ן ואספן נכסים ברווח של 20 מיליון שקל .  אספן גרופ חילקה השנה לראשונה דיווידנדים .  מדיניות הדיווידנד שלה מגדירה שיעור של עד 50% מהרווח הנקי של החברה ,  ולא יותר מ-50% מתזרים המזומנים מפעילות שוטפת שלה .  מניית אספן הציגה תשואה של 45% מתחילת השנה .  עם זאת - במבט ארוך טווח - מי שהשקיע במניה בסוף 2007 עד היום כמעט לא ראה ערך מהשקעתו .  בשבועות האחרונים הגדיל צארום את אחזקתו במניות החברה ב-0.15% בסדרה של רכישות של מניות החברה במנות קטנות .  יתרת איגרות החוב של החברה כיום מסתכמת ב-160 מיליון שקל ,  והונה של החברה הוא 309 מיליון שקל .  הוצאות המימון של החברה ברבעון השלישי צמחו ל-45 מיליון שקל כי הן צמודות יורו ופרנק שווייצרי .  עתיד המניה תלוי בהגשמת הציפיות של גיפמן ופרג מהרכישות שביצעו לאחרונה .  ולגבי גבעת אולגה ,  הירושה שלהם ממריו לזניק ,  הם אומרים : " בפרויקט בכפר הים יש כיום 520 דירות חוץ מהמלון .  כשקנינו עוד היו בו 50 דירות לא מכורות .  מכרנו אותן ,  וברווח .  קידמנו גם במלון את התוכניות .  אנחנו תקועים שם מול משרד התיירות ,  שלא מאפשר לנו לאכלס אותו בשיטת דירות נופש ,  אבל אנחנו בקשר שוטף עם העירייה "   .

" אנחנו בתוך משבר במערב אירופה עכשיו .  זה זמן ההזדמנויות "
 יו"ר חברת הנדל"ן אספן ,  גיא פרג ,  והמנכ"ל ,  אילן גיפמן מסכמים עשר רכישות באירופה מתחילת 2009 ומסבירים : " אתה יכול לגייס היום באירופה הון בריבית של 3.5% ,  ואז כל עסקה שתעשה בתשואה של 8% בשנה משאירה לך בשר להרוויח "
 
