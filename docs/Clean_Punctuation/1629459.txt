ניסה לרצוח בת משפחה ונשלח ל-15 שנה בכלא
עטיה אל עביד הגיע לפני כשנתיים לביתה של קרובת משפחתו ביישוב שגב שלום וניסה לרצוח אותה על רקע חילול כבוד המשפחה .  בנוסף ,  הוא היכה בראשו של בנה בן ה-10
בית המשפט המחוזי בבאר שבע גזר היום  ( רביעי )  15 שנות מאסר בפועל על עטיה אל עביד משגב שלום ,  שהורשע בניסיון רצח של קרובת משפחתו המתגוררת אף היא ביישוב .  אל עביד הגיע לפני כשנתיים לביתה של בת משפחתו ,  ביקש מבנה מטען לטלפון נייד וכוס מים וכאשר האישה באה לברכו לשלום ,  הוא הצמיד אותה לקיר ,  נטל חרב שהיתה תלויה על הקיר וחבט בה לעיני ילדיה .  אל עביד היכה פעם אחר פעם בראשה של קרובת המשפחה וכן בראשו של בנה בן ה-10 .  כתוצאה מכך נגרמה לילד פציעה בראש .  בן נוסף שניסה להגן על האישה ספג אף הוא חבטות מאל עביד .  לאחר מכן אל עביד הפיל את קרובת המשפחה לרצפה ,  הניח את רגלו על בטנה וניסה לדקור אותה באמצעות החרב .  שכן שהוזעק למקום ,  הצליח להדוף את אל עביד .
 אל עביד הורשע על פי כתב אישום שהוגש נגדו על ידי עו"ד יואב עטר מרפקליטות המדינה .  כתב האישום ייחס לאל עביד סעיפים של ניסיון רצח ,  גרימת חבלות חמורות ועוד .  פרקליטו של אל עביד טען כי מרשו ביצע את המעשה על רקע שמועות של חילול כבוד המשפחה מצדה של האישה .  לדבריו ,  אל עביד הביע חרטה על האירוע .  הפרקליט ביקש שלא להחמיר בעונש מרשו ,  לאור נסיבות אישיות שהביאו אותו לבצע ניסיון לרצח ואת התנדבותו לשירות ביחידה לוחמת בצה"ל ,  שם אף היה מועמד לקבל תואר של חניך מצטיין פלוגתי .  הסניגור הוסיף עוד שמרשו ניסה מספר פעמים להתאבד והשתחרר בשל כך מצה"ל .  כמו כן ,  טען הפרקליט כי אל עביד הידרדר לשימוש באלכוהול וסמים והוחרם על ידי משפחתו ובשל כך הוא ניסה להשיב את כבודו בביצוע המעשים שבהם הורשע .  
עורך הדין עטר טען מנגד כי הדברים שאותם ביצע אל עביד נעשו ללא התגרות מצדה של האישה או משפחתה .  לדבריו ,  חוות הדעת של שירות המבחן ,  אינה מאפשרת לתלות את המעשים במצב אישי קשה . " אל עביד סובל מהפרעות נפשיות ואין בחוות הדעת כדי להקל בעונשו ".  השופטים ברוך אזולאי ,  נתן זלוצובר וצילה צפת קבעו שאל עביד ביצע את מעשיו באלימות ואכזריות מתוך כוונה להמית את קרובת המשפחה .  בהכרעת הדין צוין כי אל עביד הגיע לבית המתלוננת בתואנת שווא כשידוע לו שבעלה אינו בבית וביטא במהלך התקיפה את כוונתו המילולית לקטול אותה מפני שפגעה בכבוד המשפחה .  בית המשפט גזר על אל עביד כאמור 15 שנות מאסר ואף פסק כי עליו לשלם למתלוננת פיצויים בסכום של 50 אלף שקלים .
 
ניסה לרצוח בת משפחה ונשלח ל-15 שנה בכלא
עטיה אל עביד הגיע לפני כשנתיים לביתה של קרובת משפחתו ביישוב שגב שלום וניסה לרצוח אותה על רקע חילול כבוד המשפחה .  בנוסף ,  הוא היכה בראשו של בנה בן ה-10

