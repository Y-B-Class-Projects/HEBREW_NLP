מר כריזמה
באסלר קרא לו  " אובמה הלבן ",  העיתונאים השוו אותו למוריניו ומאמן יריב ביקש ממנו חתימה .  עם אישיות סוחפת יורגן קלופ מחזיר את דורטמונד לצמרת
ב-2008 נערכו בחירות בעיירה הקטנה הורנברג שבמדינת באדן-וירטמברג בגרמניה .  כשהממונים על הבחירות החלו בספירת הקולות ,  הם נתקלו בפתק לבן אחד ,  שעל גביו נרשם השם  " יורגן קלופ ".  כמובן שקלופ לא רץ לראשות העיירה הקטנה ,  אבל די היה בפתק אחד כדי להצביע את הפופולאריות הגדולה לה הוא זוכה בגרמניה ובעיקר באזור בו נולד וגדל .
 הזריחה של המאמן הכריזמטי והאינטליגנטי החלה עוד לפני כן .  ב-2006 היה חלק מהצוות שזכה בפרס  " משדר השנה בספורט "  בטקס פרסי הטלוויזיה הגרמנית ,  על עבודתו במונדיאל ,  ובאותה שנת 2008 בה רצה אותו אחד מתושבי הורנברג כראש העיירה שלו ,  הוא נבחר ל"מרכיב המשקפיים של השנה "  מטעם ארגון אופטיקה מסוים .  קומיקאים חיקו אותו בטלוויזיה ,  ובנוסף הוא חזר לסיבוב נוסף על המרקע ,  הפעם לכבוד יורו 2008 .  
יחד עם זאת ,  למרות שהפך לכוכב תקשורתי בשמי כדורגל המקומי בזכות משב הרוח הרענן שהביא ,  קלופ לא שכח שהוא קודם כל מאמן כדורגל ולהצלחה בתחום הזה הוא כיוון .  ב-2008 קיבל את ג'וב האימון בבורוסיה דורטמונד ,  אבל המינוי גרר גם תגובות שביקשו להפוך את מעמד הכוכבות ההולך וגובר שלו לסיבה שדווקא בגללה הוא לא היה צריך לקבל שדרוג בקריירה .  מתנגדיו טענו שהכריזמה שלו והיותו מרואיין טוב ואדם שמתבטא בצורה נהדרת ,  משווים לו מעמד של מאמן טוב בהרבה ממה שהוא באמת .  העונה הוא התחיל לגרום לאותם מבקרים לאכול את הכובע .
 המראה הצעיר והפרוע שלו ,  ההופעות התקשורתיות והתגובות האמוציונליות שלו אחרי שערים וניצחונות של קבוצתו ,  גרמו למי שכן העריך את יורגן קלופ ,  לכנות אותו  " מוריניו של וסטפאליה ",  אבל התכונות הנ"ל היו רחוקות מלהיות נקודת הדמיון היחידה בין השניים .  עם הזמן עשה קלופו את שמו כטקטיקן מושבע ,  כזה שיעדיף תוצאת תיקו על הימור שבין ניצחון להפסד ,  אבל מעבר לכל הוא נודע כמוטיבטור גדול ולמי שמאחד את הקבוצה סביבו .  
קלופו ,  שעוד בימיו כשחקן הפך לסטודנט למדעי הספורט ,  מונה למאמן מיינץ במארס 2001 אחרי ששיחק בה במשך 11 שנים ,  והציל את הקבוצה הצנועה מירידה לליגה השלישית .  בשתי העונות שלאחר מכן כמעט הוליך אותה לבונדסליגה הראשונה ובתוך זמן קצר הפך ליקיר השחקנים ,  שהעריצו אותו והיו נכונים לעשות הכל בשבילו .  בהמשך קנה גם את ליבם של האוהדים ובסיום עונת 2003/4 עלתה מיינץ לבונדסליגה לראשונה בתולדותיה .  המאמן האהוב היה חתום על ההישג יותר מכל אחד אחר .  
קלופו הצליח להצעיד את מיינץ פעמיים ברציפות למקום ה-11 והמכובד ,  אבל הקבוצה הקטנה נשרה בחזרה לליגה השנייה ב-2007 ולא הצליחה לשוב בניסיון הראשון .  יחד עם זאת ,  מועדוני הליגה הראשונה זכרו למאמן הכריזמטי את סיפור ההצלחה עם קבוצה שלא נמצאה על המפה לפני כן ובקיץ 2008 החליטה דורטמונד להמר עליו .  המאמן המסור התלבט והתחבט ,  אבל לבסוף החליט שהוא לא יכול לסרב ובכאב רב עזב את הקבוצה בה בילה 18 שנים כשחקן ולאחר מכן כמאמן .
 בורוסיה דורטמונד נקלעה לקשיים כספיים קשים כבר בסיום המילניום הקודם ואחרי שלא הצליחה לצאת מהם ,  הבינו ראשיה שהם זקוקים לשינוי תפיסתי .  במקום לנסות להתחרות בשאר הקבוצות הגדולות על החתמת שחקנים נוצצים ,  החליטו בוסטפאליה להתמקד בפיתוח שחקני בית ובקניית פרוספקטים מבטיחים ,  אבל לא יקרים .  קלופו היה האיש המושלם לעבודה עם צעירים ,  שזקוקים להכוונה ולמאמן שמצטיין בתחום המנטלי .  
למרות פתיחה בינונית לעונה שעברה ,  השחקנים בצהוב-שחור התחילו להתרגל למאמנם לקראת אמצע העונה .  הם ציינו לטובה את השיחות בחדר ההלבשה לפני ובמהלך משחקים וכשסבסטיאן קהל הואשם על ידי המשטרה שהוא נהג תוך שהוא מדבר בפלאפון ,  הוא הסביר שהוא מקליט את האסיפות של קלופ במכשיר הסלולרי בצורה קבועה ומאזין להן שוב ברכבו . " השחקנים של דורטמונד מגיעים בכל משחק לקצה גבול היכולת שלהם ",  נכתב על העבודה הפסיכולוגית שעשה המאמן ,  שלבסוף הצעיד את קבוצתו למקום החמישי .  
ההמשך הישיר לעונה שעברה הגיע בחודשיים האחרונים ,  כשדורטמונד פתחה את העונה עם חמישה ניצחונות משישה משחקים ששווים כרגע מקום שני ,  והיא נראית מלאת מוטיבציה ונלהבת ,  קבוצה בצלמו של מאמנה .  לשיאה בינתיים היא הגיעה עם 1:3 בחוץ על שאלקה בדרבי החם ביותר של גרמניה ,  הניצחון הראשון שלה על היריבה השנואה אחרי יותר משלוש שנים 
" בעיני קלופו הוא ברק אובמה הלבן ",  כתב לפני שנה שחקן העבר והפרשן בהווה ,  מריו באסלר ,  וכעת נראה שאם המאמן הכריזמטי ימשיך לסחוף את שחקניו ,  זה רק עניין של זמן עד שהוא יחלוף על פני האקסית שלו ,  מיינץ ,  שכרגע מוליכה את הטבלה במפתיע .  השאלה היא האם הוא יצליח גם להישאר לפני מתחרות אחרות על התואר .
 במבחן הגדול ביותר עד כה ,  אותו דרבי נגד שאלקה ,  קלופו הציב הרכב שכלל שלושה שחקנים בלבד מעל גיל 22 .  אבל כשהם יודעים שיש להם גב רחב ,  צעירים כשינג'י קגאווה ,  נורי שאהין ,  מריו גוצה וצמד הבלמים בני ה-21 ,  מאטס הומלס ונבן סובוטיץ' פשוט לא פחדו .  לאור העובדה שגרמניה כבר ראתה בשנים האחרונות כמה אלופות מפתיעות ,  אין סיבה שהילדים והמאמן של דורטמונד לא יצליחו להחזיר את הכתר לראשונה מאז 2002 .
 אחרי משחק אימון של דורטמונד נגד פדרבורן לפני עונת 2008/9 ,  ניגש מאמנה דאז של האחרונה ,  פאבל דוצ'ב וביקש מעמיתו חתימה . " בשביל אשתי ,  היא מעריצה כל כך גדולה שלך ",  הסביר .  אם דורטמונד תמשיך לנסוק ,  קלופו יחלק עוד הרבה חתימות ,  אבל בגרמניה יפסיקו להשוות אותו לברק אובמה או לזו'זה מוריניו .  הוא יהיה פשוט יורגן קלופ ,  אדם סוחף ומרתק ומאמן גדול .
 
מר כריזמה
באסלר קרא לו  " אובמה הלבן ",  העיתונאים השוו אותו למוריניו ומאמן יריב ביקש ממנו חתימה .  עם אישיות סוחפת יורגן קלופ מחזיר את דורטמונד לצמרת

