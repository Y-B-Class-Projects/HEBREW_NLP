בזק מוכרת נכסים בהיקף של יותר מ-300 מיליון שקל 
בעקבות המעבר לטכנולוגיה מתקדמת יותר בזק מוכרת נכסים ששימשו כמרכזות תקשורת בכל המדינה .  בכוונתה לצמצם את מספר המטות ל-16 בלבד
 >  >  חברת בזק אמנם אינה חברת נדל"ן ,  ועסקי הליבה שלה הם בתחום התקשורת ,  אך השינויים הטכנולוגיים והארגוניים שעברה החברה איפשרו לה למכור עשרות נכסים .  מרכזות ישנות נהפכו לביצי זהב ובשנים האחרונות מכרה בזק נכסים בהיקף של מאות מיליוני שקלים .  מבדיקת הנכסים שמוצעים למכירה עולה כי שוויים המצטבר יותר מ-300 מיליון שקל .  שני הנכסים שיכולים להניב לבזק את ההכנסה המרשימה ביותר נמצאים בתל אביב ובירושלים .  בתל אביב מחזיקה החברה את בניין מרכזת צפון ברחוב אבן גבירול ,  שמוערך בכ-100 מיליון שקל .  הבניין אמנם משמש כיום את בזק אך הוא נמצא בסביבת מגורים של בניינים בני שלוש-ארבע קומות ,  ומולו נבנה פרויקט היוקרה אנטוקולסקי של חברת ב.יאיר בשיתוף הפרסומאית יפית גרינברג ,  בן שמונה קומות .  תוכניות הבנייה כבר מייעדות את הקרקע למגורים .  גם המיקום של אחת ממרכזות בזק בירושלים נחשב איכותי - מרכזת רחביה ברחוב שופן ,  המתפרשת על 1.7 דונם .  אפשר לבנות במקומה 24 דירות על פי תוכנית בנייה בתוקף ,  ולפי הערכות שווי המגרש הוא כ-90 מיליון שקל .  לבזק עשרות נכסים שהצטברו במשך שנים .  כחברת תקשורת בזק הפעילה 140 מרכזות שנבנו במרכזי הערים בגלל הצורך להיות בקרבה פיסית למשתמשים .  אלא שתהליכים טכנולוגיים וארגוניים איפשרו לחברה  " להיפטר "  מהנדל"ן שאינו קשור לליבת העשייה העסקית שלה ,  כאשר השאיפה היא לצמצם את מספר המטות ל-16 בלבד .  ב-2005 בזק הופרטה והמבנה הארגוני שלה שונה מחלוקה למחוזות ומרחבים למבנה ארגוני עם מטה ארצי וזרועות פונקציונליות .  התהליך הזה איפשר לה לפנות מטות ניהוליים בכל המדינה .  אך הדחיפה העיקרית לפינוי נכסי הנדל"ן הגיעה דווקא מהשינוי ברמה הטכנולוגית .  שני שינויים גרמו לצמצום שטחי הנדל"ן שהיא מחזיקה בהם :  הראשון ,  מעבר מרשת אנלוגית לדיגיטלית בשנות ה-90 ,  מאז נמכרו כבר עשרות נכסים ;  השני המעבר לרשת ngn ,  רשת התקשורת החדשה של בזק ,  שמייתרת לחלוטין את רוב המרכזות הישנות .  אלא שתהליך מכירת הנכסים תלוי בתוכנית ההנדסית של החברה :  היכן לפרוס את הרשת וקצב הפריסה .  מטרתה של בזק היא לפרוס כ-80% מהרשת עד 2012 .  מבנה טיפוסי של מרכזייה הוא מבנה בן שתיים-שלוש קומות על מגרש בשטח של 1-5 דונמים .  רוב הבניינים מיועדים לשימוש משרדים ,  מתקני תקשורת או מבני ציבור ייעודיים שאינם אטרקטיביים במיוחד ליזמי נדל"ן .  לכן הרוכשים נדרשים לרוב לתהליך של השבחה - שינוי ייעוד המגרש למגורים או מסחר והגדלת זכויות הבנייה .  כך למשל מרכזייה ישנה של בזק ברחוב ויצמן בתל אביב ,  שנמכרה באחרונה לאיש העסקים אלי עזור ושותפים נוספים תמורת כ-45 מיליון שקל .  על המגרש תוכנית המאפשרת בנייה של 70 דירות ,  אך המיקום ליד מגדלי אקירוב מאותת על סיכוי סביר שהיזמים יבקשו להגדיל את מספר הדירות .  לבזק אין עניין להחזיק את כל נכסי הנדל"ן שבבעלותה .  כל מכירה היא חלק מתהליך של התייעלות וקיצוץ בהוצאות תפעול .  אין לזלזל ב"הכנסה הצדדית "  שמניבות הקרקעות שלה .  אחת המכירות הגדולות שביצעה החברה היא מכירת מתחם בזק בצורן בסוף 2006 לחברת פאנגאיה .  בזק מכרה אז קרקעות בהיקף של 956 דונם ללא תוכניות בנייה תמורת כ-90 מיליון שקל .  בסוף 2007 מכרה בזק נכס ברחוב יהודה הלוי בתל אביב לחברת חבס תמורת כ-55 מיליון שקל .
 
בזק מוכרת נכסים בהיקף של יותר מ-300 מיליון שקל 
בעקבות המעבר לטכנולוגיה מתקדמת יותר בזק מוכרת נכסים ששימשו כמרכזות תקשורת בכל המדינה .  בכוונתה לצמצם את מספר המטות ל-16 בלבד

