המפלגות בבריטניה פתחו בקמפיין הבחירות
כ-5 חודשים לפני הבחירות ,  מפלגת האופוזיציה השמרנית מובילה בסקרים ומציבה את הכלכלה במרכז הקמפיין .  יו"ר המפלגה דיוויד קמרון : " אביא שינוי שמבוסס על עקרונות של שאפתנות ואחריות "
 שתי המפלגות הגדולות בבריטניה פתחו היום  ( שני )  במה שאמור להיות קמפיין בחירות ארוך ומלא השמצות .  אף שעדיין לא נקבע תאריך רשמי לבחירות ,  בשתי המפלגות מבטיחים לבוחרים שנים של הידוק חגורה ומצוקה כלכלית ,  במקום הבטחות הבחירות הרגילות לשגשוג וצמיחה .  המשבר הכלכלי צפוי להיות הנושא המרכזי בבחירות ,  ושתי המפלגות הגדולות ינסו לשכנע את הבוחרים כי הן יהיו אלה שיוציאו את הממלכה מהמשבר ויובילו את המדינה לעתיד טוב יותר .
 המפלגה השמרנית ,  בהנהגת דיוויד קמרון איש יחסי ציבור לשעבר בן 43 ,  היא המועמדת המובילה לנצח בבחירות ,  שייערכו ככל הנראה בתחילת חודש מאי .  השמרנים צפויים לחזור להנהגת המדינה ,  לאחר 13 שנות שלטון של מפלגת הלייבור ,  שמונהגת כיום על ידי ראש הממשלה גורדון בראון .
 הפופולריות של מפלגת הלייבור נפגעה בעקבות המיתון המתמשך ,  המלחמה באפגניסטן וחשיפת ההוצאות הכספיות של חבריה ,  שעוררה סערה בממלכה .  כיום מעניקים הסקרים במדינה פער דו ספרתי לשמרנים על פני מפלגת הלייבור .
 במסיבת עיתונאים שערך הבוקר קמרון ,  בה הציג את מצע הבחירות שלו ,  הוא הזכיר את קמפיין הבחירות של ברק אובמה ,  והציע  " שינוי שמבוסס על עקרונות של שאפתנות ואחריות ".  קמרון טען כי בריטניה אינה יכולה להמשיך עם הסגנון הישן של הפוליטיקה או להמשיך לתפקד עם  " ראש ממשלה חלש וממשלה מפולגת ".  
מנהיג האופוזיציה הסביר בדבריו ,  בין היתר ,  כיצד ישקם את מערכת הבריאות במדינה .  לדברי קמרון ,  הוא אינו מתכוון  " להכניס כספים ולקוות לטוב "  - ואמר כי אם ייבחר הוא יבצע רפורמה בריאותית ,  שתאפשר לאזרחים הממלכה גישה טובה יותר לשירותי בריאות .  קמרון גם הגן על כוונתו לקצץ את הגרעון התקציבי והזהיר כי ההלוואות הרבות מסכנות את דירוג האשראי של המדינה .  הוא תקף את התוכנית הכלכלית של הממשלה ,  ואמר כי היא  " מאיימת על השיקום עם חובות גדולים יותר ,  אי יציבות גדולה ,  מסים גבוהים ,  אחוזי ריבית גבוהים ואבטלה גבוהה ".  
מנגד ,  שר האוצר מטעם מפלגת הלייבור ,  אליסטר דרלינג ,  קרא לקמרון ומפלגתו לפרט כיצד הם מתכננים לקצץ את הגירעון והזהיר כי התקדמות מהירה מדי תפגע בשיקום הכלכלה .  לטענתו של דרלינג ,  יש  " חור שחור "  של 34 מיליארד ליש"ט בתוכניות הכלכליות של קמרון והמפלגה השמרנית . " אם אתם רוצים לקצץ בחצי את הגרעון במשך שלוש שנים וחצי ,  זה יוסיף עוד כ-26 מיליארד ליש"ט לסכום שאתם מוציאים מהכלכלה ",  אמר דרלינג . " אני לא חושב שזה יהיה הגיוני לעשות את זה כרגע ". 
מומחים בבריטניה מסבירים כי למרות הפער שפתחה המפלגה השמרנית בסקרים ,  לא נראה כי תצליח להקים ממשלה רחבה ,  אם אכן תנצח בבחירות .  לדבריהם ,  קיים סיכוי רב כי לאחר הבחירות יווצר  " פרלמנט משוסע בו לאף מפלגה אין רוב ברור ",  מה שגורם לחשש כבד בשווקים הכלכליים ,  כיוון שממשלת מיעוט או קואליציה מרובת משתתפים יהיו חלשים מדי בכדי לנקוט בפעולות לטיפול בכלכלת בריטניה וצמצום הגירעון .
 
המפלגות בבריטניה פתחו בקמפיין הבחירות
כ-5 חודשים לפני הבחירות ,  מפלגת האופוזיציה השמרנית מובילה בסקרים ומציבה את הכלכלה במרכז הקמפיין .  יו"ר המפלגה דיוויד קמרון : " אביא שינוי שמבוסס על עקרונות של שאפתנות ואחריות "
 
