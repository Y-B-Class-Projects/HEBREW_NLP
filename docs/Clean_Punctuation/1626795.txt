הוא עוד ישוב
מה הם 10 הטרנדים ששלטו בעיצוב מאז שנת 2000 והאם הם ישרדו את העשור הבא ?  ממשיכים לסכם עשור
בגדי וינטג' וחנויות יד שנייה שצצו בכל מקום בשנים האחרונות ,  היו חלק מטרנד נוסטלגי שבא לידי ביטוי גם בעיצוב פנים ;  אט אט נראו יותר פריטים בחנויות העיצוב שנראו כאילו נשלפו מסלון בשנות ה-60 .  הטרנד הרטרואי החזיר לבית המודרני את הטפטים הצבעוניים ,  כרזות פרסום ישנות וחפצים ישנים כמו פטיפונים ,  מקלטי רדיו ,  גובלנים וכלי פורצלן .  בראשית דרכו ,  היה ניתן למצוא אותו בחנויות בודדות ,  בשווקי פשפשים ובבוידעם של סבתא ,  אך כיום ,  מעצבים רבים נוטים לחקות את המראה המיושן .  הסגנון מאופיין ברהיטים והדפסים בצורות מעוגלות ופרחוניות וצבעוניות חזקה ועליזה .  החומרים העיקריים ברטרו הם זולים יחסית ,  כמו פלסטיק ,  דמוי עור ופורמייקה .  
אימצו את הטרנד :  זה התחיל מסטודנטים שלא היה להם כסף לקנות ריהוט חדש והסתפקו בשאריות מבית סבתא ,  ועבר גם לפריקים של הסיקסטיז ולטיפוסים נוסטלגיים .  כיום זהו ז'אנר של אספנים ומביני דבר .  
האם הטרנד ישרוד את העשור הבא ?  סיכוי קלוש ששנות ה- 50 -60 יעניינו מישהו בעשור הבא בעיצוב בית ,  אך לבטח יעטרו מקומות ציבוריים ומוזיאונים .
 בעקבות תעשיית ההיי טק שהגיעה לשיאה בסוף העשור הקודם ,  נולד טרנד חדש בעיצוב הבית -עיצוב היי טקיסטי .  הסגנון הזה מבוסס על חומרים תעשייתיים ,  בצבעוניות של אפור ולבן ,  זוויות ישרות לצד שימוש נרחב בזכוכית וחלונות פרופיל בלגי ,  החוברים יחד למראה שמקדש ומפאר את ההתקדמות הטכנולוגית .  הריצוף בסגנון הזה הוא גרניט פורצלן ,  גופי התאורה שקועים בתקרה ומכשירי החשמל במטבח עשויים נירוסטה .  באופן כללי זהו טרנד שהביא עימו קרירות ,  ניכור ומראה נקי במיוחד .
 אימצו את הטרנד :  טיפוסים סטריליים במיוחד שלא מסוגלים לחיות בסביבה צבעונית ,  ואלו שטוענים ש"הסגנון בבית קר אבל הלב חם ".  
האם הטרנד ישרוד את העשור הבא ?  לטרנד ההיי טקיסטי יש יתרון משמעותי שגורם לו לשרוד הרבה זמן ;  הוא למעשה המשך של הגל המינימליסטי שהיה לפניו ,  ובעשור הבא הוא ימשיך איתנו בשם החדש - תעשייתי .  הטרנד ההייטקיסטי אם כך ,  ימשיך איתנו ככל הנראה תקופה ארוכה ,  כל פעם בווריאציה מעט שונה .
 הטרנד הניו אייג'י והחיבור לדתות המזרח אשר החל בעשור הקודם והמשיך גם בנוכחי ,  הביא עימו לעולם המערבי את הפנג שואי  תורה סינית עתיקה ,  המבוססת על הקשר שבין האדם והסביבה בה הוא נמצא .  התורה מלמדת כיצד כדאי לארגן את החפצים בכל חלל בצורה מסוימת כדי להכניס לתוכו את האנרגיות הרצויות .  רבים שרצו לעשות הסבה מקצועית מבלי ללמוד 4 שנים לתואר ,  למדו להיות יועצי פנג שואי והארץ נשטפה  " ביודעי דבר "  שהפיצו את התורה .  האלמנטים הפופולאריים ביותר בטרנד  ( שאומצו גם על ידי אלו שלא ממש מבינים במה מדובר )  הם מזרקה בכניסה לבית או לעסק כמביאה מזל ,  פעמוני רוח שתלויים בסמוך לחלונות כמכניסי אנרגיה חיובית לחלל ,  סגירת מכסה האסלה להרחקת רוחות רעות ,  ומאותה סיבה גם הימנעות ממראה בחדר השינה ועוד .
 אימצו את הטרנד :  המאמינים באנרגיות חיוביות  ( לתשומת לב הגולש ארז מבית  " האח הגדול ") 
האם הטרנד ישרוד את העשור הבא ?  לא רק שישרוד אלא גם יצבור תאוצה .  לאחרונה המגמה לשימוש ביועץ פנג שואי מתרחשת כבר בשלב רכישת הבית ,  שבודק האם המקום מתאים מבחינה אנרגטית למגורים או לא .
 העלייה מרוסיה הביאה עימה לא רק דוקטורים ,  אנשי רוח ונשים יפות ,  אלא גם סגנון עיצובי המתהדר בפאר ובעושר שבאים לידי ביטוי באבני קריסטל ,  פריטים מוזהבים ,  שנדליירים גדולים ,  שטיחי עור ,  כלי אוכל מכסף וכדומה .  הטרנד הנובורישי יקר מטבעו ולכן נולדו לו חיקויים זולים שנראים בהתאם .  
אימצו את הטרנד :  בעלי הממון ,  בעיקר יוצאי מזרח אירופה .
 האם הטרנד ישרוד את העשור הבא ?  הטרנד הנובורישי נחשב יחסית יציב ,  משום שהוא מעיד על יוקרה וסטטוס שאנשים רבים רוצים לאמץ לעצמם .  עם זאת ,  ייתכן שהוא לא יתקבל כל כך יפה בעשור הבא בשל הנושא האקולוגי המביא עימו רצון לעצב מן הקיים ולחסוך במשאבים יקרים ,  אך הוא ללא ספק ישרוד ועוד יחזור בגדול .
 הפז"ם הארוך של הסגנון הכפרי מעיד על היותו טרנד יציב במיוחד .  מילת המפתח היא עץ ,  עץ ,  ועוד קצת עץ ,  עם תוספות קטנות של אבן ,  קרמיקה ,  ברזל ושטיחים כבדים במיוחד בצבעוניות כהה בגוונים חומים .  זהו טרנד חמים וביתי שמתאים יותר למדינות סקנדינביות משר למדינתנו החמה ובכל זאת ,  יש לו קהל מעריצים גדול גם אצלנו .  
אימצו את הטרנד :  בעלי הצימרים למיניהם ואנשים שגרים באזורים קרים  ( בטוח לא אילתים )  המעוניינים ליצור סביבת מגורים חמימה .  האם הוא ישרוד את העשור הבא :  ישרוד באופן חלקי .  הטרנד הכפרי יישאר בעשור הבא בעיקר במטבחים וינטוש את שאר חלקי הבית .
 טרנד המאופיין כ"קצת מהכל "  - סגנון שבו ניתן לשלב מספר סגנונות עיצוביים כמו :  שולחן מעצבים לצד כורסה משוק הפשפשים ,  תמונה של אייקון פופולארי ,  שטיח זברה וגוף תאורה רטרו .  ובמילים אחרות - פריטים שונים לחלוטין שהקשר ביניהם הוא מקרי בהחלט ,  מתקבצים תחת קורת גג אחד ומקבלים לגיטימציה  " עיצובית ".  שום דבר איננו מוגבל בטרנד האקלקטי ,  לא הצבע ,  לא הצורה וכמובן לא החומר ,  ולכן הוא נחשב טרנד נוח יחסית לבריות .  
אימצו את הטרנד :  אנשים שלא מפחדים מבלגן בעיניים .  
האם ישרוד את העשור הבא ?  בהחלט כן .  הסגנון האקלקטי יגיע לשיא חדש בעשור האחרון ואף זוכה בימים אלה לשם החדש  - " מקסימליסטי ". 
נושא האקלים ומצבו של כדור הארץ הגיע גם לעולם העיצוב .  הדבר בא לידי ביטוי בנטייה להשתמש יותר בחומרים מן הטבע ופחות בחומרים מלאכותיים .  שאריות של מפעלי טקסטיל ,  פורמייקה ומוצרים מעץ הופכים להיות חומרי גלם עבור מעצבים שונים ,  שמביאים הביתה את הטרנד הכי ידידותי ומתחשב .  
אימצו את הטרנד :  ממחזרים כפייתים ,  אנשים אכפתיים וכאלה שעדיין מאמינים שיצליחו לשנות את העולם .
 האם הטרנד ישרוד את העשור הבא ?  אם אל גור וחבריו ימשיכו לעבוד במרץ ,  הטרנד האקולוגי יילך ויצבור תאוצה .
 טרנד השאבי שיק ,  שמאופיין בסגנון כפרי ורומנטי ,  מקורו באירופה של המאה ה- 18 .  בניגוד לטרנד הכפרי והכבד ,  שאבי שיק הוא קליל ,  נעים ורענן .  הצבע הדומיננטי בו הוא לבן עם תוספות של ורודים דהויים ואוף וויט .  לסגנון יש אפקט רך מרגיע ומלטף ,  שבא לידי ביטוי במוצרי טקסטיל טבעיים כמו פשתן עם עיטורי תחרות רומנטיות למיניהן .  הרהיטים המשתייכים לטרנד זה הם בעלי מראה משומש המעניק תחושה אינטימית וביתית .  
אימצו את הטרנד :  רומנטיקנים וכאלה שלא שמעו מעולם את המשפט הידוע  " לבן מתלכלך מהר ".  
האם הטרנד ישרוד את העשור הבא ?  כן ,  אך יצטמצם למספר מוגבל של חדרים בבית ,  בעיקר חדרי תינוקות ויחידות הורים .
 הסגנון האפריקאי מאמץ אלמנטים ויזואליים הקיימים בשבטים האפריקאים ,  כמו מסכות ,  שטיחים ורהיטים עשויים עור ,  רהיטי עץ בעיצוב פרימיטיבי ופריטים ומוצרי טקסטיל מנומרים .  לטרנד האפריקאי  שבטי ,  יש מראה מסתורי וחייתי שמעניק אווירה סקסית ודרמטית לבית .  
אימצו את הטרנד :  שוחרי נשיונל ג'יאוגרפיק וכאלה שחושבים שלדרוך על חיה מתה בצורת שטיח זה קלאסה .
 האם הטרנד ישרוד את העשור הבא ?  הטרנד יצטמצם לכדי פריט אחד בלבד שיעטר חדרי מגורים בודדים כמו מסכה או תוף ,  אך אט אט יעזוב אותנו .
 הקבוצה האמנותית ההולנדית  " דה סטייל ",  שנולדה בתחילת המאה ה-20 ,  הייתה הראשונה שדגלה בצורות הגיאומטריות וריבוי של קווים בזוויות שונות שחוזרים על עצמם בתבניות קבועות .  מאז הטרנד הגיאומטרי בא לידי ביטוי בעיצוב פנים ואדריכלות בכל פעם שמעצב כזה או אחר מחליט להחיות אותו מחדש .  ישנם מעצבים וחברות שמזוהים איתו במיוחד ,  כמו חברת העיצוב  " מיסוני לבית ".  
אימצו את הטרנד :  הטרנד הפך נפוץ מאוד ,  גם אם לא כ"טוטאל לוק "  בבית ,  אלא כנגיעות גיאומטריות בלבד .  
האם הטרנד ישרוד את העשור הבא ?  כן ,  כשהוא משתלב בטרנדים אחרים .
 
הוא עוד ישוב
מה הם 10 הטרנדים ששלטו בעיצוב מאז שנת 2000 והאם הם ישרדו את העשור הבא ?  ממשיכים לסכם עשור

