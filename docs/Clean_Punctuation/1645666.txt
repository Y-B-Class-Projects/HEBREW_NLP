ספרד :  ריאל מדריד הביסה 2:6 את ויאריאל
ריאל הביסה 2:6 את ויאריאל במשחק בו הקבוצות שכחו להגן .  11 דקות לסהר בהפסד אספניול .  0:1 לאלמריה על אתלטיקו
המחזור ה-23 בליגה הספרדית נמשך ביום ראשון בערב ,  לאחר שנפתח אמש  ( שבת )  עם שלושה משחקים ,  ביניהם הניצחון הגדול של ברצלונה 0:4 על ראסינג סנטאנדר בקאמפ נואו .  במשחק המרכזי של הערב אירחה ריאל מדריד והמאמן מנואל פלגריני את קבוצתו לשעבר ,  ויאריאל ,  והביסה אותה בקלילות יחסית בסנטיאגו ברנבאו 2:6 .  לפיכך ,  הפער בצמרת בין המוליכה ברצלונה והשנייה ריאל שב לשתי נקודות בלבד .
 אתלטיקו מדריד קיוותה להמשיך את המומנטום שלה אחרי הניצחון המצוין שלה על ברצלונה ,  הראשון על האלופה העונה ,  אך נוצחה על ידי אלמריה 1:0 ,  והיא לא מצליחה להתרחק מהתחתית .  אתלטיק בילבאו הביסה בסן מאמס הביתי את טנריפה 1:4 .  ספורטינג חיחון השיגה ניצחון חוץ נאה על סראגוסה 1:3 .  בשני משחקים נוספים שהתקיימו ,  גברה מלאגה על אספניול המידרדרת 1:2 ,  כשבן סהר נכנס כמחליף בדקה ה-79 .  במשחק נוסף נפרדו אוסאסונה ו-ויאדוליד בתיקו 1:1 .
 יממה לאחר שברצלונה הגדילה את היתרון בפסגה לחמש נקודות ,  אירחה הקבוצה של מנואל פלגריני את הצוללת הצהובה .  כזכור ,  המאמן הצ'ילאני של ריאל הגיע אליה בקיץ לאחר קדנציה מוצלחת מאוד במדריגל ,  ופגש אותה בפעם השנייה מאז עקר לעיר הגדולה .
 הבלאנקוס חזרו לסנטיאגו ברנבאו לאחר ההפסד במשחק הראשון במסגרת שלב שמינית הגמר של ליגת האלופות 1:0 לליון בחוץ .  פלגריני פתח עם סרחיו ראמוס וראול אלביול כבלמים ,  מרסלו פתח מגן שמאלי בעוד שאלבארו ארבלואה שיחק בצד ימין .  את הקישור האחורי איישו לסאנה דיארה וצ'אבי אלונסו ,  כשהשלישייה הקדמית מנתה את כריסטיאנו רונאלדו ,  קאקה ואסטבן גראנרו .  גונזאלו היגואין פתח כחלוץ בודד .
 18 דקות עברו בשלווה על יושבי הברנבאו עד אשר הם קפצו בפעם הראשונה ,  כשרונאלדו שלח בעיטה חופשית אימתנית לפינה הגבוהה של דייגו לופז .  הבעיטות של רונאלדו לעתים נראות כמו טיולי שיוט מונחים .  מלאכת מחשבת .  לאחר הכיבוש חשף רונאלדו חולצה עם הכיתוב :  מדיירה  ( באנגלית )  ,  והתייחד עם הנספים בשטפונות באי הפורטוגלי .
 עוד לפני שהתיישבו אוהדי ריאל ,  כבר נפסק פנדל .  היגואין חדר לרחבה ונפל ,  ספק הוכשל על ידי איבן מרקאנו ,  השופט הצביע על הנקודה הלבנה ,  וקאקה לא התקשה להכפיל את התוצאה בדקה ה-20 .  אלא שלאחר 11 דקות ,  בניגוד למהלך המשחק ,  מרכוס סנה צימק בבעיטה חופשית מרשימה ביותר מ-20 מטרים .
 בדקה ה-54 ארבלואה העביר כדור על הקו לרונאלדו ,  שבנגיעה אחת העביר רוחב נהדר למרכז ,  היגואין הגיח מאחור וכבש את השלישי .  ושוב ,  בדקה ה-66 ,  ויאריאל הגיחה כמעט משום מקום וחזרה למשחק לאחר דאבל פס מצוין בין רובר פירס לנילמאר ,  שהסתיים בגול דרדל'ה של הברזילאי .  בדקה ה-71 רונאלדו שלח את מרסלו ,  שהוציא רוחב להיגואין ,  הארגנטינאי כבש בקלילות מארבעה מטרים את הרביעי והשני שלו .  בדקה ה-79 רונאלדו בישל עוד אחד ,  הפעם לקאקה ,  שהבקיע את החמישי ,  בדקה ה-87 רונאלדו הוכשל ברחבה ,  ואלונסו בעט פנימה ,  אלא שהושפט פסק על פנדל חוזר ,  הבאסקי לא התקשה וכבש בשנית ,  ובסיום 2:6 ענק .  ריאל מחברת ניצחון חמישי ברצף ,  והיא מקצצת את הפער בחזרה מבארסה לשתי נקודות .
 הקבוצה הבאסקית של חואקין קאפרוס המשיכה את העונה הטובה שלה כשהשיגה ניצחון מספר 11 בליגה .  לשם השוואה ,  בשנה שעברה ,  שבה נאבקה הקבוצה נגד הירידה ,  היא השיגה 12 ניצחונות במשך כל העונה .  פרננדו יורנטה העלה את בילבאו ליתרון אחרי 18 דקות בפנדל ,  וטנריפה נשארה מאותה דקה ב-10 שחקנים לאחר שחוסה אנטוניו קולבראס הורחק .  גאיסקה טוקרו הוסיף עוד אחד אחרי חמש דקות .  בדקה ה-54 אנדוני איראולה העלה את בילבאו כבר ל-0:3 .  אלפארו צימק  ( 59 )  ,  אבל איגור גבילונדו חתם את התוצאה בדקה ה-63 .  טנריפה עדיין מתחת לקו האדום והמלחמה שלה לעלות מעליה תהיה מתישה .
 סראגוסה - ספורטינג חיחון 3:1
הקבוצה מאסטוריה קצרה ניצחון משמעותי .  פעם הלה רומארדה של סראגוסה היה אחד המגרשים המפחידים בליגה ,  אלא שבעונה הנוכחית היא לא מצליחה לשמור הרבה על הבית .  מאטה ביליץ' העלה את האורחים ליתרון שבע דקות לסיומה של המחצית הראשונה ,  כאשר לואיס מוראן כבש את השער השני  ( 63 )  .  בדקת הסיום של המשחק נכבשו שני שערים :  ראשון כבש חאבייר אריזמנדי מסראגוסה ,  שצימק ל-2:1 ,  אבל דויד בארל חתם את התוצאה .  חיחון צוברת נקודות ליום סגריר ,  סראגוסה עדיין מגרדת את הקו האדום מלמעלה .
 הקבוצה של מאוריסיו פוצ'טינו ממשיכה ללכת מדחי אל דחי והיא סופרת הפסד מספר 11 העונה .  פרננדו העלה את הקבוצה מאנדלוסיה ליתרון כבר בדקה ה-13 ,  כשבדקת הסיום של המחצית הראשונה ויקטור רואיז איזן .  המילה האחרונה במשחק הייתה של הביתיים ,  כשויקטור אובינה כבש את שער הניצחון רבע שעה לסיום .  החלוץ הישראלי בן סהר ,  שפתח על הספסל ,  החליף את חאבייר מארקז בדקה ה-79 ,  אבל לא הצליח להביא את השוויון .  מלאגה עוברת את אספניול בטבלה ,  שמתחילה להריח מצדה כבר את הקו האדום .
 אלמריה - אתלטיקו מדריד 0:1
הקבוצה של קיקה סאנצ'ז פלורס הגיעה גאה למשחק החוץ שלה באלמריה ,  לאחר שהייתה בשבוע שעבר לראשונה שמנחילה הפסד לברצלונה בליגה העונה  ( 1:2 )  .  הקולצ'ונרוס לא הצליחו להבקיע ,  מה שעשו דווקא טוב בוויסנטה קלדרון נגד בארסה ,  כמו גם אלמריה ,  שבדקה ה-87 שברה מצידה את הקרח עם שער של פאבלו פיאטי .  אתלטי עם הפסד 10 העונה .
 משחקים נוספים :
 אוסאסונה - ויאדוליד 1:1לאוסאסונה :  חאבייר קמוניאס  ( 86 )  ,  לוויאדוליד :  אריס מדוניאנין  ( 80 )  .
 
ספרד :  ריאל מדריד הביסה 2:6 את ויאריאל
ריאל הביסה 2:6 את ויאריאל במשחק בו הקבוצות שכחו להגן .  11 דקות לסהר בהפסד אספניול .  0:1 לאלמריה על אתלטיקו

