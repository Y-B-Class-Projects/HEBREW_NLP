 " למדינה אין שליטה בבנק "
 רף : " המדינה תעשה טוב אם תמכור את אחזקותיה בזמן הקרוב ".  מאור : " לא קיבלתי החלטה לעזוב את תפקיד המנכ"לית בזמן הקרוב ".  לאומי מציג את הרווח הגבוה במערכת הבנקאות :  2 מיליארד שקל ב-2009
 >  >   " אני חושב שהמדינה הצהירה שהיא עומדת למכור את אחזקותיה בבנק לאומי .  למדינה אין למעשה שליטה בלאומי "  - כך אמר איתן רף ,  יו"ר בנק לאומי היוצא ,  בראיון בלעדי ל-themarkertv לרגל פרסום הדו"חות הכספיים של לאומי אתמול .  לדבריו , " המדינה מחזיקה קצת יותר מ-10% מהבנק .  אני חושב שהיא תעשה טוב אם תמכור את אחזקותיה בבנק ,  והיא תעשה טוב אם יהיה תיקון מהיר לחוק מראני .  אז השליטה בבנק תיעשה ,  כפי שמקובל במדינות העולם ,  דרך השוק ,  עם פיקוח הגון וצודק של בנק ישראל ,  שיבטיח שבעלי השליטה בבנק ינהגו כפי שצריך לנהוג ".  לאומי סיים את 2009 עם הרווח הגבוה במערכת הבנקאות של יותר מ-2 מיליארד שקל .  ואולם למרות התוצאות הנאות ,  נושא החלפת היו"ר בבנק עמד במרכז תשומת הלב במסיבת העיתונאים .  המנכ"לית גליה מאור התייחסה לשאלה אם תישאר בתפקידה כמנכ"לית למרות שפרשה מהמירוץ ליו"ר הבנק : " לא קיבלתי החלטה ללכת בזמן הקרוב ,  יש חשיבות רבה בשימור היציבות בלאומי והובלתו בדרך סדורה .  החלפת היו"ר מחדדת את הצורך בשמירה על יציבות ניהולית ,  המבוססת על יחסים תקינים בין הדירקטוריון להנהלה ".  כשנשאל רף במסיבת העיתונאים מה דעתו על ההתבטאות של יו"ר בנק הפועלים ,  יאיר סרוסי ,  שהפועלים הוא הבנק המשפיע ביותר במערכת ,  ענה שכל זמן שהפועלים ירווח 700 מיליון שקל בשנה פחות מלאומי ,  לא אכפת לו שסרוסי יאמר זאת גם בשנה הבאה .  ל-themarkertv אמר רף כי המטרה לא להיות משפיע ,  אלא להיות לאורך זמן הטוב ביותר ללקוחות ,  הרווחי ביותר ולתרום לקהילה שבה הבנק פועל - ובכך מוביל לאומי .  לאומי סיים את 2009 עם עלייה של 10% בהכנסותיו מפעולות מימון ומתן אשראי .  הרווח הנקי הסתכם ב-2.014 מיליארד שקל ב-2009 ,  לעומת רווח של 92 מיליון שקל בלבד בכל 2008 ורווח של 3.357 מיליארד שקל ב-2007 - שנחשבה לאחת השנים הטובות בתולדות מערכת הבנקאות הישראלית .  הבנק סיים את הרבעון הרביעי של 2009 ברווח של 544 מיליון שקל ,  לעומת הפסד של 1.183 מיליארד שקל ברבעון המקביל .  הבנק הציג ב-2009 תשואה של 10.2% על ההון העצמי ,  לעומת תשואה של 0.5% ב-2008 .  הפרשותיו של בנק לאומי בעבור חובות מסופקים  ( חובות שהבנק מטיל ספק ביכולתו לגבות )  ירדו ב-29% ל-1.517 מיליארד שקל  ( 0.74% מתוך האשראי שמעניק הבנק לציבור ,  לעומת יחס של 1% בסוף 2008 )  .  יחס הלימות ההון המינימלי שדורש בנק ישראל הוא 9% ,  כשהמפקח על הבנקים ,  רוני חזקיהו ,  מעוניין לראות יחס הלימות הון של 12% לפחות בבנקים .  יחס הלימות ההון שנקבע בידי הבנק המרכזי מגדיר מהו היקף ההון שאותו יכולים הבנקים לחלק כאשראי מתוך כלל ההון שברשותם .  ההון שבו לא ניתן לעשות שימוש לצורכי אשראי אמור לשמש ככרית ביטחון לפיקדונות הציבור .  ככל שהבנק שומר יותר הון ,  הוא נחשב ליציב יותר .  בבנק לאומי הודיעו כי לנוכח החישוב החדש ,  יציג הבנק יחס הלימות הון של 14.09% .  לאומי פירסם אתמול בראשונה יעד הלימות ההון לשנה הקרובה .  יעד הלימות ההון של לאומי  ( לפי באזל 2 )  הוא 14.0%-14.5% ,  ויעד ההון הראשוני  ( רובד ראשון )  הוא 8.0%-8.5% .  אחד הסעיפים הבולטים שתרם לעלייה ברווחי הבנק הוא רווח של כ-700 מיליון שקל ,  רובו ממכירת מניות בזק ו-hot ,  וכן רווח של 237 מיליון שקל מניהול קופת הפיצויים של הבנק .  בכל 2008 הסתכם ההפסד משני הסעיפים האלו ב-738 מיליון שקל בלבד .  סך העמלות שגובה הבנק נותר ללא שינוי ברמה של 3.5 מיליארד שקל .  היקף האשראי שמעניק לאומי לציבור קטן ב-4% ב-2009 והוא מסתכם כעת ב-204.7 מיליארד שקל .  היקף הפיקדונות שמחזיק הציבור בבנק עלה ב-2.3% ב-2009 ל-250.4 מיליארד שקל .

" למדינה אין שליטה בבנק "
 רף : " המדינה תעשה טוב אם תמכור את אחזקותיה בזמן הקרוב ".  מאור : " לא קיבלתי החלטה לעזוב את תפקיד המנכ"לית בזמן הקרוב ".  לאומי מציג את הרווח הגבוה במערכת הבנקאות :  2 מיליארד שקל ב-2009

