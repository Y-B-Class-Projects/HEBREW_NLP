יוצאים ברווח
2 מיליון שקל ,  שותפים ,  המון חברים בפייסבוק  ( "כי יחסי ציבור טובים זה 90% מההצלחה ")  - זה המתכון הבסיסי למי שרוצה להיכנס לסצינת חיי הלילה בתל אביב ,  שנשלטת כיום בידי קבוצות של בליינים בשנות ה-20 לחייהם  ? "זה טוב עד גיל 33-32 אחרי זה אתה כבר מאבד את זה "
  >  >  אם הכל יתנהל כמתוכנן ,  בזמן שכ-350 אלף ישראלים יחגגו את ראש השנה האזרחית הערב ,  טל גרנית ,  28 ,  יחייך בסיפוק ויספור את הכסף .  כבר שבועות שהוא ושותפיו ממועדון האוקטופוס וממועדון tlv השכן בנמל תל אביב מתכננים את מסיבת הסילבסטר - שיא פעילות סצינת המועדונים מדי שנה .  את המלחמה על כל בליין הם התחילו לפני כשלושה שבועות . " תיכננו מסיבה מיוחדת מאוד ,  עם רקדניות ,  בובות ענק ,  תפאורת כריסמס ושלג שיורד מהתקרה ",  הוא אומר . " תהיה גם זמרת מפורסמת שתופיע ,  אבל אסור לי להגיד את שמה ".  באוקטופוס וב-tlv צופים כי למסיבה יגיעו כ-1,000 בליינים . " ההשקעה אדירה ,  אבל זו הדרך שלנו להחזיר לבליינים שנמצאים אצלנו כל השנה ",  אומר גרנית .  כדי לכסות את העלויות יגבה המועדון דמי כניסה של 50-70 שקל  ( ביום רגיל הכניסה ללא תשלום )  .  מעבר להכנסות מהכרטיסים ,  גם מכירות האלכוהול במקום צפויות לזנק . " אני צופה יותר הכנסות .  אנשים מוציאים יותר כסף כדי לחגוג את תחילת השנה ",  הוא אומר .  באתר המסעדות 2eat חולקים את התחזית של גרנית וצופים שהוצאות הבליינים יגדלו ב-25% לעומת ימי שישי רגילים .  לפי הערכת האתר ,  בלייני הסילבסטר יוציאו כ-50 מיליון שקל הערב .  יו"ר איגוד הברים והמועדונים בישראל ,  רונן מיילי ,  סבור שעל אף הגידול במספר המבלים הערב ,  50% יותר מבערב שישי רגיל , " ההכנסות לא יהיו גדולות בהתאמה מכיוון שלכל מועדון או בר יש כמות מקסימלית של אנשים שאותם אפשר להכניס פנימה .  עם זאת ,  רמת התחלופה במועדונים תהיה גבוהה מהרגיל - אם למקום מותר להכניס 300 איש אז הערב תהיה תחלופת מבלים בסדר גודל של 400-450 איש ".  הילדים של הלילה בערב יום חמישי האחרון ,  בתור למועדון המרקיד בתל אביב ,  נראה היה שהמסיבה זולגת החוצה .  כמעט 100 אנשים צבאו על הדלתות ומתחתיהם הבאסים הרעידו את הרצפה . " אני מחכה פה חמש דקות ,  אם לא נותנים לי להיכנס - אני הולך ",  מילמל לטלפון נייד גבר צעיר בחליפה כחולה ,  אבל נשאר בתור למשך כחצי שעה נוספת .  הסלקטורית קראה מדי פעם שם מתוך רשימת מוזמנים .  זה שנקבו בשמו מיהר להידחק בין הממתינים בתור - ייאושו נעלם ברגע והתחלף בתחושת סיפוק .  התור בחוץ נמשך ,  אבל הוא בפנים .  התור שמחוץ למועדון המרקיד מזכיר את התור שמחוץ למועדון האוקטופוס בהרכבו האנושי ובתקוותיו המיידיות .  הממתינים הם צעירים ,  יפים ולבושים בחסכוניות למרות הקור וכולם מנסים ללכוד את תשומת לבה של סלקטורית ,  צעירה עם מבט קשוח .  גם המרקיד ,  כמו האוקטופוס ,  נפתח לפני כחודשיים וכשם שבאי המקום דומים זה לזה ,  גם הבעלים של שני המקומות מזכירים אחד את השני .  מאחורי האוקטופוס והמרקיד עומדות ,  כמו מאחורי מועדונים רבים בתל אביב ,  קבוצות של יזמים צעירים ,  בדרך כלל צעירים בני 27 שמכירים את חיי הלילה .  לאחדים מהם גם השכלה עסקית ,  אבל זו אינה תנאי הכרחי .  את האוקטופוס פתחו גרנית ושותפיו ,  בהם טל ספיר ואלעד מלינסקי ,  לפני כחודשיים .  השלושה חברים בקבוצה של שמונה אנשים ,  שבבעלותה שלושה מקומות בילוי נוספים בעיר :  מועדון הצ'ינצ'ין ,  שנפתח לפני כשנה ;  הסאבלט ,  שעובד רק בעונת הקיץ ;  ומסבאת האביר ,  שנפתחה בשיתוף פעולה עם חברת טמפו ,  ומשיבה לחיים את מותג הבירה הוותיק שעל שמו היא קרויה . " אני והשותף שלי ,  גרנית ,  היינו עורכים מסיבות בהוד השרון ,  שם גדלנו ",  מספר ספיר . " זה היה כבר בגיל 17 .  היינו עושים את זה בשביל הכיף - מביאים חברים למסיבות ומקבלים שוברים לשתייה חינם .  כשהייתי בן 23 טסתי למיאמי וגרתי שם שנתיים .  ניהלתי שם שני בארים ולמדתי את רזי המקצוע .  כשחזרתי לישראל התחלתי לארגן מסיבות ,  אבל מגיע שלב שבו אתה אומר לעצמך - אני טוב בעסק הזה ,  אני מתפרנס יפה ,  אז למה לא לפתוח מקום ?  אנחנו בגיל החם ביותר של ברנז'ת הבילויים של תל אביב .  התחברנו עם קבוצה טובה שמשלבת חבר'ה צעירים לצד בעלי ניסיון שמנהלים את העסק ,  וזה עובד ".  דן נפתלי ,  בן 29 ,  שייך לקבוצה המתחרה שבבעלותה מועדון המרקיד .  נפתלי שותף בשני מקומות נוספים - הגזוז ,  שצימצם את שעות פעילותו לאחרונה ,  והבר מנדלימוס .  לפני כן היה שותף גם במועדונים ליהמן ברדרס וקלרה ,  שנמכרו .  גם הקריירה של נפתלי התחילה כבר בתיכון : " גדלתי ברמת השרון ,  ומאז שאני זוכר את עצמי הייתי מארגן מסיבות ",  הוא מספר . " היינו ילדים נמרצים מאוד ,  וכבר אחרי הצבא אירגנו חוף אקטיבי בנתניה עם חדר כושר ופעילויות .  אחרי זה למדתי מינהל עסקים בבינתחומי ,  וגם שם אירגנתי מסיבות ואירועים לכל החבר'ה ".  את שותפו במרקיד ,  שלומי דיין  ( צ'ומפי )  ,  הכיר נפתלי בבינתחומי .  כמו נפתלי ,  ספיר וגרנית ,  גם דיין חילק כבר מגיל צעיר הזמנות לאירועים ואירגן מסיבות בירושלים ,  שבה גדל . " יש נהירה גדולה של ירושלמים לתל אביב ,  אף אחד כבר לא נשאר שם ",  הוא מספר .  הדמיון אינו מקרי .  רוב בעלי המועדונים בתל אביב היו יחצ"נים ומארגני מסיבות כבר בזמן לימודיהם בתיכון .  אלה מביניהם שבלטו ביכולותיהם החברתיות והצליחו להביא קהל רב למסיבות ,  נהפכו ברבות הימים לשותפים במועדונים . " כשאתה בא להקים עסק כזה ,  עם שאיפה למחזורים מסוימים ,  הקבוצה חייבת אנשי יחסי ציבור טובים - זה 90% מההצלחה ",  מסביר דיין . " למקום ,  לנכס ולשם אין בכלל משמעות ",  מסכים נפתלי . " זה רק האנשים .  מי שאין לו יחסי אנוש ,  אין לו מה לחפש בתחום ".  בלי עזרה מההורים עם כל הכבוד ליחסי אנוש ,  כדי להקים מועדון צריך גם כסף .  נפתלי ודיין מספרים כי ההשקעה הנדרשת לפתיחת מועדון כמו המרקיד היא כ-2 מיליון שקל ,  כולל בנייה ,  ריהוט ומשקאות ו"השאיפה היא לכסות את ההשקעה בתוך שלושה-ארבעה חודשים ".  לדברי נפתלי ,  כשחברי הקבוצה שבה הוא חבר החליטו לפתוח את המועדונים , " לא היינו צריכים לגייס יותר מדי כסף .  חלק היה הון עצמי של הבעלים ,  ואולי הלוואות קטנות מבנקים ". הבנקאים מעניקים אשראי לעסק בתחום שהם לא מכירים - הם הרי לא צעירים בליינים ?  נפתלי : " הם לא מכירים את חיי הלילה ,  אבל סומכים עלינו .  שום עסק לא בטוח .  בכל מקרה ,  האשראי שלנו לא מאוד גדול .  מצד שני ,  לעסק כזה נכנס הרבה מאוד מזומן ,  ומאוד קל לנהל את תזרים המזומנים ".  הבנקים אולי סומכים על היזמים הצעירים בסצינת המועדונים ,  אבל בחלק מהמקרים הם גם מכירים את ההורים שלהם - וזה לא מזיק כלל .  נפתלי הוא בנו של איש העסקים רוני נפתלי - בעל השליטה במי עדן .  אבא עוזר עם העסק ?   " אין לו קשר לזה ,  הוא לא מעורב ",  מבהיר נפתלי .  עם או בלי קשר להורים ,  תזרים המזומנים במועדון של נפתלי ודיין מרשים .  בכל ערב כמעט חוגגים במרקיד כ-1,000 איש ,  שכל אחד מהם משלשל לקופה כ-50 שקל בממוצע תמורת אלכוהול .  בחישוב מהיר מדובר בהכנסות של יותר ממיליון שקל בחודש .  בנוסף ,  הם מספרים , " יש בליינים שמארגנים במועדון אירועים לחברים או לבני משפחה ויכולים לשלם 30 אלף שקל לערב ,  חוץ מהקהל הרגיל ".  ותודה לפייסבוק בחזרה למועדון המרקיד ,  ליל חמישי בשבוע שעבר .  על הרחבה אחד היחצ"נים . " אני עובד במועדון בדרך כלל בימי שבת ",  הוא מספר . " היום באתי רק לבלות ",  הוא אומר בחיוך וממשיך לנוע לפי הקצב .  לידו עובר יחצ"ן אחר ,  סטודנט שנה חמישית לרפואה ,  שעובד הערב .  לא ,  אם יפתח עסק עצמאי יום אחד זה לא יהיה מועדון . " זו בטח תהיה קליניקה ,  לא מועדון ",  הוא צועק כדי להתגבר על הרעש .  נפתלי מספר כי את שלושת המועדונים שבבעלות הקבוצה שבה הוא חבר מקדמים כ-100 יח"צנים .  בעבר יח"צנים היו מקבלים שכר לפי מספר האנשים שהם מביאים לאירוע ,  כיום חייהם קלים יותר :  הם מרוויחים שיעור מסוים מההכנסות של אותו ערב שבו הם פועלים . " הרציניים מביניהם מרוויחים גם 20 אלף שקל בחודש ,  ויש כאלה שגם הרבה יותר ,  בתקופות מסוימות ",  הוא אומר .  היח"צנים הם בדרך כלל צעירים עם לא מעט חברים במעגלים רבים .  התפקיד שלהם הוא להביא כמה שיותר בליינים אטרקטיביים - כאלה ששופכים לא מעט כסף - למקומות הבילוי . " אנחנו רואים מיד מי יחצ"ן שמשקיע ,  מתרוצץ ושולח הזמנות .  חבר'ה כאלה אנחנו מגייסים ",  אומר דיין .  בני ה-27 המכתתים רגליהם ומפעילים את הקשרים האישיים שלהם לטובת קידום המסיבות נחשבים כבר לדור הוותיק של היח"צנים . " אני אמור להגיד תודה למרק צוקרברג .  בגלל פייסבוק נורא קל כיום להזמין אנשים ולהכיר אנשים חדשים ",  אומר דיין . " אבל מצד שני ,  איבדתי ככה את הערך המוסף שלי .  הייתי יחצ"ן מהדור הישן ,  שבאמת מכיר אנשים וכיום ,  כל אחד שיש לו 600 חברים בפייסבוק נהיה יחצ"ן ".  ספיר מסכים : " הלוואי שהיינו נשארים כמו בדור הישן ,  שבו כל אדם מזמין את החברים בטלפון או מחלק הזמנות ".  אבל לפייסבוק יש גם יתרונות :  בעלי מקומות הבילוי דואגים שבכל ערב יסתובב במועדון צלם ,  יתעד את הבליינים הקבועים - ויעלה את התמונות שלהם לרשת החברתית . " זה אמצעי להמשיך את הקשר עם הקהל גם אחרי הבילוי ",  מסביר דיין . " אנשים לפעמים מזמינים אצלנו מראש תמונת פרופיל חדשה לפייסבוק ".  לצד פייסבוק ,  מנהלי מקומות הבילוי רוכשים גם חבילות גדולות של סמסים מוזלים ,  שמשמשים לשליחת הזמנות למסיבות .  ככלל ,  הודעות כתובות הן צורת התקשורת המועדפות על אנשי הלילה . " לא תראה אף אחד בחיי הלילה בלי בלקברי ",  אומר נפתלי . " זה הכי נוח לכתוב הודעות ולעדכן את המנהלים בערב את מי להכניס ".  קצב רצחני סצינת המועדונים בתל אביב מוכיחה כי החורף הנוכחי חם לא רק בגזרת מזג האוויר .  בענף נרשם שיא במספר מקומות הבילוי .  מיילי מעריך כי בתל אביב פועלים כיום 600-700 מועדונים וברים .  יש גם הטוענים כי השוק הגיע לנקודת רוויה לאחר ששורת מועדונים נוספת נפתחה באחרונה . " זה דורש התמודדות ,  אבל הקבוצות הטובות לא ירגישו את זה ",  מעריך דיין . " יש גם עלייה במספר הבליינים - אנשים יוצאים הרבה יותר באמצע שבוע - אבל לא באותה מידה של פתיחת המקומות החדשים ".   " תחרות זה טוב ",  מסכים ספיר , " אבל אין ספק שכל אחד מהברים מרגיש כשנפתח בר חדש .  מצד שני ,  הקבוצות בנויות מכל כך הרבה יח"צנים ,  כך שהפגיעה היא מינורית ולא גדולה מדי .  הקבוצות החזקות מתמודדות יפה ויש להן עבודה ,  ברוך השם ".  למה בכלל לפתוח מקום חדש כשיש לכם מקומות אחרים ?  דיין : " הקהל התל אביבי חש מיצוי במהירות וצריך לגוון לו .  השיטה עובדת כשפועלים לפי עונות ,  חורף וקיץ .  בסופו של דבר ,  אנחנו מבינים שתוחלת החיים של מקום כזה היא קצרה ,  וצריך להמשיך לעניין את הקהל ".  כשתוחלת החיים העסקית כה קצרה ,  כל הקצב בביזנס הזה הוא מהיר ביותר . " בתוך כחמישה שבועות מאז שסגרנו חוזה על המקום ,  הגענו למצב שבו כבר מכרנו בירה ",  אומר דיין . " אנחנו מצליחים לזרז את התהליכים של הבנייה ,  השיפוצים ורכישת הריהוט ,  כי יש משמעויות כספיות גדולות מאוד ללוח הזמנים ".  גם הקריירה בתחום המועדונים קצרת מועד . " זה טוב עד גיל 33-32 אחרי זה אתה כבר מאבד את זה ",  אומר נפתלי , " אין אנשים בגילים האלה שנמצאים בפרונט ".  דיין מסכים : " זה לא תחום לכל החיים .  יש מקרים של אנשים שעברו את גיל 35 ונמצאים כיום מאחורי הקלעים ,  אבל אתה לא יכול להיות בפרונט בגילים האלה .  הבליינים הם פשוט לא בני גילך ".  עם רזומה כזה בגיל צעיר ,  אפשר להעריך כי היזמים הצעירים ימשיכו להרים פרויקטים גם אחרי שיצאו מחיי הלילה . " נמשיך להיות יזמים ",  אומר נפתלי , " אבל כנראה בתחום אחר .  צברנו קשרים רבים במהלך השנים ,  ובוודאי נשתמש בהם בעתיד ".  ספיר ,  שלמשפחתו יש סוכנות ביטוח ,  לא שולל אפשרות שיצטרף לעסק המשפחתי ,  אבל מספר כי התחיל לגבש גם כמה הצעות אחרות : " יש המון רעיונות שמתחילים לתפוס תאוצה .  הציעו לנו גם להשתלב בתחום קבוצות הרכישה .  אבל בינתיים אנחנו חיים את הרגע ".  סייעה בהכנת הכתבה :  סיון גבעול

יוצאים ברווח
2 מיליון שקל ,  שותפים ,  המון חברים בפייסבוק  ( "כי יחסי ציבור טובים זה 90% מההצלחה ")  - זה המתכון הבסיסי למי שרוצה להיכנס לסצינת חיי הלילה בתל אביב ,  שנשלטת כיום בידי קבוצות של בליינים בשנות ה-20 לחייהם  ? "זה טוב עד גיל 33-32 אחרי זה אתה כבר מאבד את זה "
 
