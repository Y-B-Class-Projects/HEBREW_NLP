מחקר :  הציבור החרדי לא נכנע להנהגתו - למרות הפירסומים בתקשורת
למרות הקמפיין התקשורתי נגד שימוש בסלולר - חרדים רבים המשיכו להחזיק מכשיר סלולר  " לא כשר "
 חדשות מפתיעות לחברות המבקשות להגיע לציבור הצרכנים החרדי .  מסתבר שהציבור החרדי ,  אינו ממהר לעשות את רצון רבותיו .  בין 2004 ל-2007 התקיים אחד הקמפיינים הגדולים של הנהגת הציבור החרדי ,  נגד חברות הסלולר ,  בדרישה לספק לציבור החרדי מכשירים סלולריים  " כשרים "   ( מכשירים המאפשרים אך ורק שיחות נכנסות ויוצאות )  .  הקמפיין לווה בידיעות ,  כתבות מאמרי דעה ועוד בעיתונות החרדית ובפשקווילים ,  אשר הביעו עמדה ברורה - אסור בשום אופן להשתמש במכשיר סלולרי שאינו  " כשר ",  ומי שעושה זאת יוקע.המחקר ,  שנערך במכללה האקדמית ליפשיץ על ידי ד"ר צוריאל ראשי ,  בחן את הקמפיין התקשורתי שהתקיים בשנים 2004-2007 בשוק הסלולר .  לפי המחקר ,  התקשורת החרדית שמשה ככלי בכדי לאיים על הציבור החרדי יותר מאשר ייצגה את המציאות בפועל ,  וכי הציבור החרדי נכנע לתכתיבי ההנהגה החרדית רק למראית עין .  על פי המחקר ,  העיתונות החרדית הציגה את המערכה כנגד חברות הסלולר כמאבק היסטורי ,  המהווה חוליה בשרשרת מאבקים הרואיים בתולדות העם היהודי .  זאת ,  תוך הצגת המצייתים כמי שנמנים על הרוב בעוד הממרים הוצגו כמיעוט מגונה ומוקע .  למלל התלוו איומים וסנקציות שפורסמו מעל דפי העיתונות ,  שהמשיכה לקרוא בכל התקופה לחרם צרכנים בלתי מתפשר מחד גיסא ,  ולנאמנות לכל אותן חברות כלכליות שקיבלו את דרישות ההנהגה הרוחנית מאידך גיסא .  אולם כל אלו לא ייצגו את הלך הרוח בחברה החרדית נאמנה .  לפי הנתונים שהגיעו מכ-340 אלף בני אדם המהווים את נפח השוק הפוטנציאלי של שוק הטלפונים הסלולריים בקרב החברה החרדית ,  רק 96 אלף רכשו מכשיר  " כשר "  וכ-225 אלף מחזיקים מכשיר שאינו  " כשר ",  כלומר ,  חלק גדול מחזיקים שני מכשירים .  האחד  " למען ייראו "  והשני  " למען ישמעו ". בהתייחס לחברות המסחריות ציין ד"ר ראשי : " נקודת המוצא של המחקר היא אומנם תקשורתית אולם יש לו חשיבות עצומה גם מההיבט הכלכלי .  המסקנה המתבקשת היא שלמרות הרושם שנוצר ,  הציבור החרדי אינו מציית להנהגה החרדית בעיניים עצומות בדל"ת אמותיו ,  ועל כן הוא עשוי לרכוש מוצרים שלא אושרו ע"י ההנהגה החרדית .  הדבר משמעותי ביותר עבור ספקיות האינטרנט ,  עליהם הכריזה ההנהגה החרדית מלחמה בחודשים האחרונים ,  תוצאות המחקר מלמדות כי הציבור החרדי לא יתנתק במהרה מעולם האינטרנט ומהאפשרויות הרבות שעולם זה מציע לו ,  למרות הרוחות הנושבות מההנהגה החרדית ומכלי התקשורת החרדיים בעניין זה ".  פרופ' יואל כהן ,  ראש בית הספר לתקשורת במרכז האוניברסיטאי אריאל וחבר סגל אקדמי במכללה האקדמית ליפשיץ ,  התייחס לתוצאות המחקר ואמר :  המחקר מראה שוב את הקושי של המנהיגות החרדית להטיל מרות על האוכלוסייה החרדית .  יש לציין שזו לא הפעם הראשונה שזה קורה .  אף שהמנהיגות החרדית הצליחה להטיל מרות בעניין כניסת טלוויזיה ועיתונים חילוניים לבית החרדי ,  היא לא הצליחה בשלמות להטיל מרות בנושא כניסת הרדיו לבית החרדי .  המחקר מעלה שאלה לטווח ארוך ,  האם ייתכן שהחומה החרדית התרבותית מתחילה לגלות סדקים שלא במהרה ייאחו ? 

מחקר :  הציבור החרדי לא נכנע להנהגתו - למרות הפירסומים בתקשורת
למרות הקמפיין התקשורתי נגד שימוש בסלולר - חרדים רבים המשיכו להחזיק מכשיר סלולר  " לא כשר "
 
