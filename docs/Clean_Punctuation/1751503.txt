יורוליג :  הפסדים מפתיעים לברצלונה ופנאתינייקוס
אלופת אירופה הפסידה בביתה 69:61 לפנרבחצ'ה/אולקר ,  לובליאנה הנפלאה הדהימה את אוברדוביץ' ושחקניו עם 84:85
לאחר שלל המשחקים המעניינים וההפתעות אמש  ( רביעי )  ,  המחזור השלישי של היורוליג הגיע הערב לסיומו והביא איתו מספר הפתעות נוספות .  במשחק הדרמטי ביותר של הערב גברה לובליאנה הנפלאה על פנאתינייקוס הגדולה 84:85 אחרי הארכה ,  ועלתה לראש בית ד' .  בבית ג' נרשמה הפתעה גדולה גם כן ,  כאשר פנרבחצ'ה/אולקר של נבן ספאחיה רשמה 61:69 ענק בברצלונה ,  בדרך לשמירה על מאזן מושלם .  הנציגה הספרדית הנוספת ששיחקה הערב ,  ריאל מדריד ,  דווקא ייצגה בכבוד את המדינה ,  כאשר חזרה מרומא עם 56:74 נאה .  
רומא - ריאל מדריד 74:56
מעטים האנשים שחשבו כי דווקא רומא הצנועה תוליך את בית ב' ,  ותהיה היחידה ללא הפסדים עם הכניסה למחזור המשחקים השלישי .  אלא שהחבורה של מתאו בוניצ'יולי מציגה כדורסל טוב מאוד עד כה ,  ואחרי שגברה במחזורי הפתיחה על באמברג ושרלרואה ,  בשלושת המחזורים הקרובים מחכות לה ריאל מדריד ,  מלאגה ואולימפיאקוס .  קל זה לא יהיה ,  על אחת כמה וכמה כשמוסיפים את הפציעות של צמד הפורוורדים האיטלקים ,  לואיג'י דאטומה ואנג'לו ג'ילי .  
מנגד ,  הבלאנקוס של אטורה מסינה חזרו לעצמם אחרי התבוסה במשחק הפתיחה לאולימפיאקוס ,  וגברו במחזור הקודם על מלאגה במשחק חשוב במיוחד .  ניצחון מחר עשוי להכניס את קבוצת הפאר ממדריד למומנטום ,  שכן במחזורים הבאים מחכות לה באמברג ושרלרואה החלשות .  מי שלא יוכל ליטול חלק במאמץ המלחמתי הוא פבלו פריג'יוני הפצוע ,  כאשר בהיעדרו יחלקו סרחיו רודריגז וסרחיו יול את הדקות בעמדת הרכז הספרדית .
 ברצלונה - פנרבחצ'ה/אולקר 69:61
איזה יופי של משחק קיבלנו הערב בברצלונה .  מצד אחד אלופת אירופה המכהנת ,  שנראית כפייבוריטית הברורה לחגוג זכיה שניה ברציפות במפעל הבכיר ביבשת ,  ומהצד השני קבוצת פאר משופרת מטורקיה ,  שחולמת להפוך את הפוטנציאל הגדול למציאות .  ואכן ,  הציפיות הגדולות התגשמו ,  עם הגנות נהדרות ומשחק שברובו היה דרמטי וצמוד ,  עד הסיום המפתיע ,  ובו רשמה בארסה את הפסד הבכורה שלה ביורוליג העונה .
 מנגד ,  האורחים נראים מצוין בפתיחת העונה ,  וברבע השני הם עלו ליתרון 18:27 אל מול האוהדים הספרדים המופתעים .  ברצלונה חזרה לעצמה ואף עלתה לרבע האחרון ביתרון 44:45 ,  אלא שרוקו אוקיץ' העלה את פנרבחצ'ה/אולקר ל-57:62 ,  שתי דקות לסיום .  החטאות קריטיות של פיט מיקאל ויאקה לאקוביץ' מנעו מאלופת אירופה קאמבק נוסף ,  והחבורה של נוון ספאחיה ניצלה זאת כדי להשלים את ההפתעה ,  לרשום את נצחונם השלישי ברציפות ,  ולהיצמד לסיינה בראש הבית .
 אוקיץ' הוביל את האורחים המאושרים עם 13 נקודות ו-6 ריבאונדים ,  בעוד מרקו תומאס המוכשר הוסיף 12 .  את ברצלונה המאכזבת הוביל פיט מיקאל עם 17 ,  אלא שאחוזי קליעה נוראיים של לאקוביץ' ונבארו מחוץ לקשת  ( 1 מ-11 )  לא ממש הותירו לקטלאנים צ'אנס רב .  
שולה - ריטאס וילנה 69:73
זה היה קשה מאוד ,  אבל בסופו של דבר אפשר להגיד מזל טוב לשולה הצנועה ,  שרשמה את ניצחון הבכורה שלה ביורוליג .  המשחק הלך צמוד לרוב אורכו ,  כאשר לרבע האחרון עלו הצרפתים ביתרון 49:55 .  הליטאים צימקו ואפילו עלו ליתרון 62:63 עם שלשה של חאליד אל אמין ,  שתי דקות לסיום ,  אלא שפביאן קאוסר ,  המצטיין במשחק ,  הריץ את שולה ל-0:5 מהיר ,  שהעניק לה את הניצחון הדרמטי בסופו של דבר .  ריטאס המאכזבת רושמת את הפסדה השלישי ברציפות ,  ואת הפסד החוץ השישי ברציפות שלה במפעל .  קאוסר הוביל את המנצחים עם 20 נקודות ,  כאשר וולה אבדלוביץ' הוסיף 15 .  מנגד ,  19 של מרטינס גצ'ביצ'יוס לא הספיקו לריטאס .
 לובליאנה - פנאתינייקוס 84:85  ( אחרי הארכה ) 
המשחק הטוב ביותר של הערב התרחש בסלובניה ,  כאשר הביא אל הפרקט שתי קבוצות בלתי מנוצחות שהלכו ראש בראש עד השניה האחרונה .  בסופו של דבר הקבוצה הנפלאה של יורי זדובץ' חוללה את ההפתעה הגדולה של הערב ,  כאשר התלמיד לחלוטין עלה על רבו - ז'לימיר אוברדוביץ' ,  ובעוד שפנאתינייקוס רשמה הפסד בכורה ביורוליג ,  לובליאנה עלתה לפסגת בית ד' .  
 הרבע הראשון היה שייך לפנאתינייקוס ,  אלא שברבע השני הראתה לובליאנה את הפוטנציאל הענק שלה ,  כאשר השאירה את היוונים על 6 נקודות בלבד ,  בדרך ליתרון 26:37 .  פנאתינייקוס השיבה עם רבע שלישי של 9:20 ,  ובדקות האחרונות הדרמה הגיעה לשיאה .  סאשו אזובולט העלה את המארחת הנפלאה ל-67:70 ,  אלא שדיאמנטידיס קלע חמש פעמים ברציפות מהעונשין ,  ופנאתינייקוס עלתה ל-70:72 .  גמור ?  לא אם תשאלו את ולאדו אילייבסקי ,  שקלע סל גדול ממש בשניות האחרונות ,  ושלח את המשחק להארכה .  
בחמש הדקות הבאות לובליאנה המשיכה במומנטום ,  כאשר שלשה גדולה של אילייבסקי הלוהט בצירוף דאנק של קני גרגורי העלו את המארחת ל-75:80 .  הירוקים מאתונה עוד הצליחו לצמק ,  אך לא יותר .  קווין פינקני ,  אקס הפועל ירושלים ,  שוב הוביל את הסלובנים עם 16 נקודות ,  כאשר גם לגרגורי  ( 13 )  ואילייבסקי  ( 11 )  והיו מצוינים .  דיאמנטידיס מילא את דף הסטטיסטיקה מהצד השני עם 20 נקודות ,  7 ריבאונדים ו-5 אסיסטים ,  אך זה לא הספיק .  

יורוליג :  הפסדים מפתיעים לברצלונה ופנאתינייקוס
אלופת אירופה הפסידה בביתה 69:61 לפנרבחצ'ה/אולקר ,  לובליאנה הנפלאה הדהימה את אוברדוביץ' ושחקניו עם 84:85

