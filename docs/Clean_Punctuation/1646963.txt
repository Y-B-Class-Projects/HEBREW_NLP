תאונה ?  זה כן לטלפון
במקרה של תאונת דרכים ,  מצלמת הטלפון הנייד עשוייה לעזור להנציח את הראיות ובכך למנוע מחברת הביטוח להתנער מפיצוי
ד' נפגעה בעת שרכבה על האופנוע של חברה במהלך טיול .  בעקבות התאונה ,  נגרמו לה חבלות ברגלה השמאלית שבעטיין נדרשה לעבור ניתוח אשר מנע ממנה לעבוד במשך חצי שנה .  בתום הטיפול הרפואי שלחה ד' את תביעתה לפיצויים מחברת הביטוח בצירוף מספר הרישוי של האופנוע ובציפייה כי זו תפצה אותה .  אולם ,  חברת הביטוח טענה כי היא בכלל נפצעה בעת שנסעה על אופנוע אחר ,  לו לא היה ביטוח שמכסה כל רוכב .  
במקרה של ד' לא היו עדים לתאונה מאחר והיא סטתה ממסלול הטיול ורכבה בגפה .  למזלה ,  היא צילמה באמצעות הטלפון הנייד את האופנוע שניזוק מוטל בצד הכביש וכן את החבלות בגופה .  חברת הביטוח שבתחילה לא רצתה לפצותה ,  השתכנעה לנוכח ההוכחות כי מדובר במקרה אמיתי ,  חזרה בה מסירובה ובכך מנעה ממנה את הטרטור הכרוך בהגררות לבית המשפט .
 המציאות בת ימנו בה רבים מנסים להערים על חברת הביטוח ולהונות אותה ,  גרמה לה לפתח דפוס מסויים של חשדנות באותם מקרים בהם נסיבות התאונה ועברו של המבוטח בעיתיים ומעלים חשד .  מציאות בעייתית זו יצרה את הצורך להתבסס על עדויות חיצוניות נוספות מעבר לאלה של התובע ,  זאת על מנת להבטיח כי תביעות תטופלנה בהתאם .  
במהלך השנים נדחו תביעות רבות בשל העובדה כי התובעים לא טרחו לגבות את עצמם באמצעות ראיות נוספות מעבר לתיעוד הרפואי ככל שזה קיים ,  ואישור המשטרה הניתן בדרך כלל על פי דיווח הנפגע ולבקשתו וללא בדיקה של ממש .  במהלך שנת 2009 נרשמה עלייה חדה במספר התובעים אשר הציגו לבית המשפט צילומים של מקום התאונה והפגיעות שנגרמו לרכושם ולגופם ,  אשר צולמו מייד לאחר התרחשותם באמצעות הטלפון הסלולרי .  ההכרה כי טוב מראה עיניים מאלף מילים נאמרות ,  חלחלה לתודעתם של נהגי ישראל אשר השכילו להשתמש במצלמת הסלולרי שלהם ובכך להקל במידה לא מבוטלת על מלאכת שכנוע בית המשפט כי עסקינן בתביעה ממשית ולא בבדיה .
 בלא מעט מקרים ,  התיק כלל אינו מגיע לבית המשפט שכן חברות הביטוח משתכנעות כי יש ממש בדברי התובע ומשכך ,  לא דוחות את תביעתו לפיצוי .  כמובן שאין המדובר בדפוס גורף ועדיין רבים מוצאים את עצמם עם מכתבי דחייה אולם כאמור ,  כל אמצעי להוכחת החבות של חברת הביטוח יקטין את מרווח התמרון שלה לדחות את התביעה .
 במקרים רבים ,  הצילומים שמוצגים לבית המשפט נראים לכאורה אותנטיים ,  אך לא מייצגים את המקרה עצמו ולא מאפשרים לקבוע באופן וודאי את הנסיבות שהובילו לקרות התאונה אם זו בכלל קרתה .  במצב זה ,  על התובע לדעת כי לרשות חברת הביטוח עומדת האפשרות לזמן את העדים לתאונה אם קיימים כאלו ,  על מנת שיעידו .  ככלל ,  במידה והצילום הינו אסמכתא אחת מיני רבות המוגשות לבית המשפט ,  הרי שהשופט מתרשם מכלל הראיות ולא מן הנמנע כי בסופו של יום ,  אם לא הורם נטל ההוכחה ,  תדחה התביעה .
 מי שמזלו לא שפר עליו וימצא עצמו מעורב בתאונת דרכים ,  הרי שמומלץ לצלם את מקום התאונה ואת הפגיעה ברכוש באופן שהאסמכתא תקבל משקל מהותי ותסייע לבית המשפט להטות את הכף לעברו .  אם מדובר בתאונה בה מעורב רכב נוסף ,  תמיד עדיף לתעד ולצלם מייד בסמוך לפגיעה את אתר התאונה ,  את מוקדי הנזק בכלי הרכב המעורבים ואפילו את לוחיות הרישוי .
 לסיכום ,  מוטב מייד לאחר קרות תאונת דרכים לעשות את כל הפעולות האפשריות על מנת למנוע האפשרות דחיית התביעה על ידי חברת הביטוח בשל היעדר תיעוד הולם .  בנוסף לצילום באמצעות המצלמה שבטלפון הנייד ,  יש לפנות מוקדם ככל שניתן לקבלת טיפול רפואי ולדאוג כי המסמכים שניתנים בסופו ,  יציינו כי מדובר בתאונת דרכים .  כמובן שעדי ראייה ישירים ,  אשר אינם בני משפחה ,  מהווים ראייה מהימנה ואיכותית .
 סעו בזהירות .
  *  הכותב הוא ד"ר ועו"ד מומחה בדיני ביטוח ונזיקין

תאונה ?  זה כן לטלפון
במקרה של תאונת דרכים ,  מצלמת הטלפון הנייד עשוייה לעזור להנציח את הראיות ובכך למנוע מחברת הביטוח להתנער מפיצוי

