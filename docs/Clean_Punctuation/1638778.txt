האיש שלנו בפנים
המחיר של שירותי עיצוב פנים נע בין אלפי שקלים לעשרות אלפים .  איך בוחרים את האיש המתאים ועל מה אנחנו משלמים
אחת לכמה שנים אנחנו מגיעים להחלטה שהבית כבר לא נראה משהו ,  חדר האמבטיה מיושן ,  הקרמיקה יצאה מהאופנה ,  המטבח לא מתאים וגם הקירות כבר זקוקים לריענון .  בקיצור ,  הגיע הזמן לחשוב על שיפוץ והשאלה היא אם כדאי לעשות זאת לבד ,  או להוציא עוד כמה אלפי או עשרות אלפי שקלים או דולרים ולשכור מעצב פנים ,  שיסייע לנו בבחירות הגדולות והקטנות . 
" ההיבט הכלכלי הוא אחד המרכיבים החשובים בהחלטה אם לשפץ את הדירה עם מעצב פנים או בלעדיו ",  אומר מעצב הפנים והרהיטים יפרח בן צבי . " מי שקונה דירה או משפץ חייב מעצב פנים לתכנון הראשוני של החלל .  אם מדובר בפרויקט תכנוני ,  אני ממליץ על אדריכל עם ניסיון בתחום הבנייה וההנדסה ,  בעל ידע בהגשת תוכניות וכישורים לקדם את התוכניות מול הרשויות .  במלאכת שיפוץ דירה אפשר להסתפק במעצב פנים ".  
אמנם ההחלטה אם לשכור את שירותיו של מעצב פנים תלויה בתקציב העומד לרשותנו ,  אבל יש הטוענים כי בעזרת עבודה עם מעצב ניתן לחסוך כסף על קנייה או בנייה של דברים לא מתאימים .
" מדובר בשילוב בין הרבה מערכות מורכבות בעת ובעונה אחת .  כמעצב פנים ורהיטים נתקלתי בתופעה של אנשים ש'חוסכים' את התכנון מראש ואז כשבאים למקם את הרהיטים ,  למשל ,  מסתבר שלא תכננו מראש את נושא התאורה ,  שאין מספיק שקעים ,  שיש חצי חלון מעל המיטה והתוצאה היא שצריך להזמין רהיטים בהזמנה מיוחדת ,  כך שבסופו של דבר איש מקצוע חוסך הרבה כסף ",  אומר בן צבי .
" מעצב יכול לראות את התמונה הכללית ולכוון בדיוק למטרה .  פעמים רבות במהלך התכנון המעצב גם עוזר להבין את הצרכים ולהגדיר אותם ,  וזה מהותי להצלחת השיפוץ ",  אומרת מעצבת הפנים אורי גנון .  
איריס יוגב ,  אדריכלית הבית של חברת נירלט ,  מתארת את הצורך במעצב פנים כמו הליכה לעורך דין כשאנו רוצים לנסח חוזה . " שיפוץ זה לא רק בחירת גוונים לקירות ושבירת קיר .  בקיר משולבות מערכות חשמל ,  אינסטלציה וקונסטרוקציה שיש לדעת מראש את מיקומם ואם ניתן להרוס ולמקם במיקום חדש ",  היא אומרת .  
בכל מקרה ממליץ בן צבי ללכת לפגישת ייעוץ . " פגישה כזאת יכולה להיות קריטית עבור הלקוח ולספק רעיונות והצעות מקצועיים ,  וגם לתת תמונת מצב כדי לא לגלוש מהתקציב .  עלות פגישה כזו יכולה להגיע לכ-1,000 שקל ". 
מעצב פנים ,  כמו הרבה בעלי מקצוע אחרים ,  בוחרים קודם כל על פי המלצות . " ההמלצה היא בעיקר על האישיות והמקצועיות של המעצב ,  כי טעם זה הרי עניין אישי ,  ומה שהיה טוב לאחד לא בהכרח טוב למישהו אחר ",  אומרת גנון . " מעבר לכך יש את עניין ה'כימיה' ,  משהו שקשה להגדיר במלים ,  אבל חשוב לא פחות .  החיבור בין המעצב ללקוחות ,  הקשר והתקשורת ביניהם - כל אלה ישפיעו על מהלך העבודה ובהחלט גם על התוצאה הסופית ".  
לדברי כרמלה יעקובי-וולק ,  ראש החוג לעיצוב פנים במסלול האקדמי המכללה למינהל ,  בחירה של מעצב הפנים היא תהליך הדרגתי שכרוך בהבנה של הצרכים האישיים הייחודיים . " אחד התפקידים המשמעותיים של מעצב הפנים הוא פיתוח פרוגרמות ,  משמע תרגום של הצרכים לחלל .  ההתרשמות מהמעצב צריכה להיות באמצעות שיחה מעמיקה וביקור בפרויקטים שנעשו על ידו ".   
" חשוב לבחור מישהו שיודע לסנכרן בין כל המערכות הקשורות לעיצוב הבית - חשמל ,  מים ,  רהיטים וחשוב מאוד לברר לעצמנו בדיוק מה אנחנו מצפים מהמעצב ",  אומר בן צבי . " לאיזו חוויית מגורים נתחבר ,  מהו סגנון העיצוב האהוב עלינו ,  מהו סגנון הרהיטים הרצוי והכי חשוב מהו התקציב שאותו אנו מעוניינים להקצות .  רק לאחר שיש בידינו את כל הנתונים נוכל להתחיל במלאכת האיתור של מעצב פנים שיש לו טעם וזיקה לסגנון שלנו ,  ושיוכל לזרום עם הראש שלנו ".  
יוגב ממליצה לבחור מעצב לפי תיק העבודות שלו . " יש מעצבים שמכתיבים את הסגנון שלהם בכל פרויקט ויש כאלה המקשיבים ולומדים את הלקוח ,  וכל פרויקט הוא בפני עצמו ". 
אחרי שסוגרים חוזה עם המעצב ,  בונים תוכנית מדויקת לפרויקט .  התוכנית מציינת מה הצרכים של בני המשפחה - מתכנון הבית ועד הגדרת תקציב .  כשמגדירים את התקציב אפשר להגדיר גם את הסטנדרט של מוצרי הבנייה .  למשל ,  יש אריחי ריצוף ב-30 שקל למטר ויש גם ב-550 שקל למטר .  אפשר גם להיעזר במעצב כדי לבחור בעלי מקצוע שתוכלו להיות בטוחים בטיב ואיכות העובדה שלהם .  
בן צבי מוסיף כי להערכתו ,  כששוכרים מעצב מדובר בהוצאה של 10%-15% מתקציב שיפוץ הדירה ,  הריהוט ובניית הפרויקט ובאופן כללי כל מה שמעורב בו מעצב הפנים .  לדברי יוגב ,  עלויות עיצוב תלויות בלא מעט גורמים - אם המעצב ידוע או מתחיל ,  האם השיפוץ קטן או כללי ,  האם אתם מצליחים לקרוא תוכניות או שתזדקקו בנוסף להדמיית תלת ממד ובניית מודל מוחשי . 
" רצוי לבדוק 2-3 מעצבים גם לגבי המחירים ",  מציעה גנון . " התמחור נקבע בדרך כלל לפי היקף ומורכבות העבודה .  יש שיפוצים הכוללים גם טיפול בהיתרי בנייה ,  דבר המייקר את העלות ,  ולעתים נדרש גם ליווי הלקוחות לאולמות תצוגה לבחירת חומרים ".   
" התמחור הוא נושא כאוב לכולם ",  אומרת יעקבי-וולק .  לצערנו אין תמחור מינימום שאגודה מסודרת מוציאה ואתה כבעל מקצוע מתחייב אליו .  כאן מדובר ב'מזרח הפרוע' ,  ולכן יש זילות מקצועית .  קשה להיות מקצועי כשאתה מתחייב לסכום מאוד נמוך ונדרש לפירוט עד לפרטים הקטנים ביותר ". 
בעלי הבית :  אסנת ויואל נחום ,  שוהם .  
המעצבת :  אורי גנון .  
סגנון בית :  קלאסי-נקי .  
לפני השיפוץ :  נכנסנו לביתנו החדש לפני שמונה שנים .  בכל התקופה הזאת לא השקענו בעיצוב למעט ריהוט .  לפני שנה קיבלנו החלטה לשפץ ולעצב .  הגבלנו את התקציב והגדרנו את סגנון העיצוב והתוצאה שצריך להגיע אליה .  
איך נבחרה המעצבת :  היו אצלנו כעשרה מעצבים שונים .  חלקם המליצו על השקעות מעבר לתקציב שהגדרנו ואחרים הציעו שינויים שלא אהבנו .  עם רובם לא הרגשנו בנוח ולא היינו שלמים עם הכיוון שהוצע .  גנון היתה קשובה לצרכינו .  הרגשנו שבתקציב נמוך אפשר לעשות שינויים משמעותיים בבית .  
התהליך :  המעצבת ליוותה את כל התהליך - שרטוטים ,  בחירת הקבלן ,  בקרה על העבודה ,  בחירת ריהוט ואביזרים וצבע .  
עלות המעצבת :  7,500 שקל .
 בעלי הבית :  אלירן ושרון מודן ,  הוד השרון .  
המעצבת :  דפנה גונן .  
סגנון :  כפרי-מודרני .  
לפני השיפוץ :  רכשנו בית על הנייר והיינו מחויבים רק למעטפת החיצונית .  עבור כל היתר רצינו מעצב שילווה אותנו .  
איך נבחרה המעצבת :  קיבלנו המלצות לארבע מעצבות פנים ונפגשנו עם ארבעתן .  שתיים נפסלו כי הרגשנו שאנחנו לא משדרים על אותו גל .  התלבטנו בין שתיים ובחרנו בגונן .  ברמה המקצועית ראינו תמונות של פרויקטים שהיא עשתה ואהבנו אותם .  
התהליך :  גונן רצתה לשמוע את צרכינו .  היא גם באה לראות את הבית הקודם שלנו כדי להבין את הצרכים שלנו .  אחר כך היא בנתה פרזנטציה ראשונית .  אנחנו נתנו הערות ,  ובהתאם לדברים שהפריעו לנו הגענו לבסיס מוסכם .  בהמשך היא ליוותה אותנו בכל הבחירות המשמעותיות של הבית - חיפויים ,  מיזוג ,  אזעקות ,  תשתית אודיו .  היא באה בכל שלב לאתר הבנייה כדי לראות שהדברים נעשים כפי שצריך .  
עלות המעצבת :  8,000 דולר .
 בעלי הבית :  שרי ורואי פרויליך ,  גבעת שמואל .  
המעצב :  יפרח בן צבי .  
סגנון :  קלאסי-מודרני .  
לפני השיפוץ :  בני המשפחה עברו בשנה האחרונה לביתם החדש בגבעת שמואל ורצו לעצבו .  
איך נבחר המעצב :  ההיכרות עם בן צבי היתה לפני כשמונה שנים ,  כשראינו את הרהיטים שלו בתערוכה .  לפני כשנה החלטנו לעבור לגבעת שמואל והחלטנו לשכור את שירותיו .  
התהליך :  הסברנו לבן צבי את הצרכים שלנו - רצינו בית רחב וחם ,  תוך ניצול מקסימלי של השטח .  גם מבחינה כלכלית הבהרנו לו את התקציב ועל פיו הוא בנה את התוכנית .  הוא נתן לנו פתרונות כלכליים כדי לרהט את הבית בשלבים ,  בלי לפגוע בעיצוב .  בסופו של דבר הוא אחראי לריהוט של הסלון ,  פינת האוכל ,  פרגולה ,  מטבח וחדר השינה של הילדים וההורים .  
עלות המעצב :  עשרות אלפי שקלים .
 בעלי הבית :  שיר וגיא עמבר ,  סביון .
 המעצב :  איציק מבורך .  
סגנון :  עיצוב עדכני בשילוב נגיעות פופ-ארט .  
לפני השיפוץ :  בית בסביון שהיה זקוק לשיפוץ ,  חידוש ורענון .  
איך נבחר המעצב :  היתה לנו היכרות אישית עם מבורך ,  וברגע שראינו פרויקטים נוספים שהאחים מבורך עיצבו ,  נשבינו .  האחים מבורך הם לא רק מעצבי פנים אלא גם אמני עיצוב - הם עיצבו לנו את כל הרהיטים בבית .  מבורך ,  שהוא גם צייר ,  צייר לנו כמה יצירות אמנות המוסיפות לאמירה העיצובית בבית .  
התהליך :  לאחר כמה מפגשים שבהם בעיקר שטחנו את משנתנו ודרישותינו ל'בית החלומות' ,  התחלנו באישור תוכניות ,  בסיורים באולמות תצוגה ובגיבוש הסגנון שיהיה בבית .  לאחר שהתמונה התבהרה יצאנו למסע קניות שאליו הצטרף מבורך ,  שמבעוד מועד תיאם לנו מפגשים אישיים בנקודות המכירה .  
עלות המעצב :  עשרות אלפי שקלים .
 
האיש שלנו בפנים
המחיר של שירותי עיצוב פנים נע בין אלפי שקלים לעשרות אלפים .  איך בוחרים את האיש המתאים ועל מה אנחנו משלמים

