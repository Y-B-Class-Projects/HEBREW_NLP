האם נעשה צדק ? 
הכסף מדבר
 >  >  כמעט כל הצדדים בעסקת איפקס-הפרקליטות-רשות ני"ע קיבלו את ליטרת הבשר שלהם .  הרשות לניירות ערך תיהנה מכותרות גדולות ,  הפרקליטות תזכה בפטור מהתמודדות בבית המשפט ,  האוצר יקבל לידיו 150 מיליון שקל ,  יורק תרשום אקזיט מדהים ,  ואיפקס תרכוש את בית ההשקעות הגדול במשק - ועוד בהנחה .  הקנס הענק מתאפשר הודות להעברת השליטה ולעובדה שהרשויות תפסו אותם ברגע הכי קריטי אך בעסקה כל כך גדולה זה כבר כסף קטן .  השאלות שנותרו פתוחות הן האם הציבור באמת יצא נשכר ,  והאם נעשה כאן צדק .  ויש עוד כמה שאלות :  מדוע ,  למשל ,  איפקס היא בכלל צד בהסכם עם הרשות והפרקליטות ?  ברור שהחברה רוצה לנקות את השולחן לפני שהיא נכנסת לפסגות ,  אבל מדוע שתי הרשויות האלה משתפות פעולה עם העסקה במקום למצות את ההליכים בצורה מסודרת ?  מה מניע אותן למהר ולחתום על עסקה עם גורם עסקי שרשמית אין לו בכלל קשר לפסגות ?  מתי באחרונה עבדו שם בימים שישי ושבת  ( ההודעה על ההסכם יצאה בשבת ב-13:00 )  ?  מדוע יו"ר הרשות זוהר גושן ופרקליט המדינה משה לדור מתיימרים לפתור בעיות עסקיות של איפקס ויורק במקום לטפל רק בעבירות על חוקי ני"ע ?  האם יכול להיות שהמהלך כולו הונע רק בגלל קואליציה של אינטרסים שהתחברו להם לכסף ענק ?  כיצד לקרן שכל כך מנסה להסתיר נתונים מהציבור  ( בפרשת תנובה )  חשובה פתאום השקיפות ,  והדיווח לציבור וכללי הממשל התאגידי הם פתאום נר לרגליה ?  האם הכל תקין בכך שהדובר של הרשות ,  שהוא הדובר האישי של גושן ,  שהוא גם הדובר האישי של זהבית כהן ושל איפקס - מוציא את ההודעה על ההסכם מטעם הפרקליטות ?  כל השאלות האלה ,  ככל שהן חשובות ,  אינן חשובות כמו המשימה הגדולה של כהן - להביא מנהל שייקח מהמנכ"ל שהולך הביתה ,  רועי ורמוס ,  את הצדדים החיוביים שלו - ולתת לו את הגיבוי שורמוס קיבל מבעלי הבית הקודמים שלו .  פסגות השיגה צמיחה של 20 מיליארד שקל ב-2010 למרות החקירה ותוצאותיה התדמיתיות הקשות .  בתוך פחות מארבע שנים מאז עזבה גבי רביד את תפקיד המנכ"ל ,  צמחה פסגות ביותר מפי חמישה .  היא נהפכה למנהל נכסי הציבור הגדול בישראל - גידול אורגני של 70 מיליארד שקל ורכישות של 40 מיליארד  ( יותר מכל חברות הביטוח ובתי ההשקעות המתחרים )  .  ורמוס הבין את שוק ההון ואת הכיוונים שאליהם הוא הולך ,  למד את המתחרים וידע להנהיג עובדים .  לזהבית כהן יש בעיה ,  כי במגדלים של תל אביב יושבים עכשיו מנכ"לים שרק מחכים להיחלשות של פסגות כדי להתנפל על הכסף הגדול שהיא מנהלת .  פסגות תעבור בחודשים הקרובים משבר ניהולי :  אף שמדובר בחברה מקצועית ומאורגנת ,  עזיבת מנכ"ל כל כך דומיננטי היא סיפור גדול .  מה עוד שלא קל למצוא מנהלים טובים בשוק ההון  ,  ושפסגות חייבת לעשות קפיצת מדרגה בתחום הפנסיה .  ייתכן שאחת הדרכים של כהן להתמודד עם הבעיה תהיה באמצעות מיזוג עם בית השקעות קטן או בינוני ,  שיביא לפסגות שדרה ניהולית מסודרת .  יאיר המבורגר עשה את זה בהראל כאשר לקח את בית ההשקעות הקטן רקנאטי שנוהל בידי שמעון אלקבץ וסמי בבקוב והצליח לייצב מערכת פיננסית גדולה .  גם פריזמה בסוף דרכו חיפש לעשות את זה עם יאיר לפידות ודב ילין ,  אבל זה כבר היה מאוחר מדי .  אבל כל אלה הן בעיות של כהן ושל פסגות ,  והן פחות מעניינות אותנו .  מה שכן מעניין אותנו זה שמי שיחליף את ורמוס ימשיך בכל מה שקשור לשמירה על האינטרסים של הציבור .  ורמוס היה בין היחידים שברגעים העלובים של שוק ההון ב-2008-2009 - כאשר בעלי חברות ביקשו להשתמש במשבר כדי להתחמק מתשלום חובות עתק לציבור - הבין שהדבר החשוב ביותר הוא הציבור וכספו .  הוא היה גם בין הראשונים שהחליטו לסגור את החיתום ואת הנוסטרו כדי להימנע מניגודי עניינים .  באופן אירוני ,  הכסף הגדול והאינטרסים שהתקבצו ביום שישי האחרון באחד המשרדים של תל אביב הזיזו מהדרך את אחד המנהלים הכי מחויבים לציבור שפעלו כאן .  יכול להיות שמגיע לו ללכת ,  הרי הוא נכשל בבקרה .  אבל כאן הוחלט שהוא אשם לפני כתב אישום ,  ובעלי הבית שלו הסכימו עם זה עוד לפני הליך משפטי משמעותי .  ייתכן שהיה עדיף שבית משפט יפסוק בסוגיה זאת .
 
האם נעשה צדק ? 
הכסף מדבר

