במערב זועמים : " אירן מנסה לסחוט אותנו "
 הודעתה של המדינה האיסלמית כי תחל מחר להעשיר אורניום ברמה גבוהה ,  גררה תגובות קשות במערב .  שר ההגנה האמריקאי מעריך שהדרך היחידה שנותרה היא סנקציות
 ( צילום :  רויטרס ,  עריכה :  דורון שטיין ) 
הודעתה של אירן הבוקר  ( שני )  לסוכנות הבינלאומית לאנרגיה אטומית כי ממחר תחל בהעשרת דלק אירני ברמה גבוהה ,  גררה תגובות קשות מצד המערב .  שר ההגנה האמריקאי אמר בתגובה כי סירובה של אירן לקבל את הסכם העשרת האורניום לא משאיר לקהילה הבינלאומית ברירה אלא להטיל סנקציות נוספות על הרפובליקה האיסלמית . 
" אנו עדיין חייבים למצוא אפשרות בדרכי שלום לפתרון הנושא הזה .  הדרך היחידה שנותרה בשלב זה ,  כך נראה לי ,  היא מסלול הלחץ שידרוש מכל הקהילה הבינלאומית לעבוד יחד ",  אמר רוברט גייטס במהלך מסיבת עיתונאים בפריז עם שר ההגנה הצרפתי הרווה מורין .  מורין אמר כי צרפת וארצות הברית מאוחדות בדעתן : " אין לנו ברירה אלא לעבוד יחד על צעדים אחרים ".  
שר החוץ הצרפתי ברנר קושנר הצטרף לשורת המבקרים כשקרא להודעת אירן  " סחיטה ".   " הדבר היחיד שאנו יכולים לעשות הוא ,  למרבה הצער ,  להטיל סנקציות ,  לאור זאת שהמשא ומתן אינו אפשרי ".  קושנר הוסיף כי סין ,  חברה במועצת הביטחון של האו"ם עדיין לא משוכנעת כי יש צורך בסנקציות .  
גם בישראל התייחסו להודעתה הדרמטית של אירן .  בישיבת סיעת העבודה אמר שר הביטחון אהוד ברק כי  " זו הוכחה נוספת לעובדה שאירן משטה בעולם כולו .  התשובה הנכונה היא לצאת לפעולה נחרצת של סנקציות תכליתיות וקבועות בזמן כנגד אירן .  אני מקווה שהקהילה הבינלאומית לא תעצום את עיניה ממשמעות ההכרזה האחרונה הזו .  הכרזה זו לצד הנאום של חמינאי שקרא שוב להתבונן איך ישראל הולכת להערכתו להיעלם בוודאות גורמות לי לומר לאחמדיניג'ד :  'ישראל פה לנצח והיא תפרח ותתחזק' ". 
הבוקר מסרה אירן לסוכנות הבינלאומית לאנרגיה אטומית מכתב המודיע על כוונתה להתחיל בהעשרת דלק גרעיני ברמה גבוהה יותר ממה שנהגה עד עתה ,  החל ממחר .  נציג אירן בסבא"א עלי אשגרי דיווח על מסירת המכתב לרשת הטלוויזיה האירנית אל-עלם .  
המכתב האירני הוא צעד פורמלי שמגיע יום אחרי שנשיא אירן מחמוד אחמדינג'ד הורה לסוכנות האירנית לאנרגיה אטומית להתחיל בהעשרת אורניום לרמה של 20% .  זאת ,  לצורך הפעלת כור המחקר בטהרן .  הוראתו של אחמדינג'ד מטילה ספק באשר לכוונת אירן להגיע להסכם עם המערב ,  למרות סימנים קודמים על התקרבות .  סבא"א ושש המעצמות הציעו לאירן הסכם פשרה לפיו רוב מאגר האורניום האירני יישלח להעשרה במדינה אחרת ויוחזר לה בצורת של מוטות דלק לשימוש בכור למטרות רפואיות .  אירן טרם נתנה תשובה רשמית להצעה .  
הבוקר אף הודיע ראש הסוכנות לאנרגיה אטומית באירן ,  כי ארצו תקים 10 מתקנים נוספים להעשרת אורניום בשנה האירנית הקרובה ,  המתחילה ב-21 במרץ .  ההתפתחויות האחרונות באות ערב תקופת החגיגיות לציון יום השנה ה-31 למהפכה האיסלמית .  בטהרן אף נערכים לסבב נוסף של הפגנות אנטי ממשלתיות .  ב-BBC דווח על עלייה במתיחות בבירה האירנית ,  ופרישת מחסומים ברחבי העיר .
  ( עדכון ראשון :  14:21 ) 

במערב זועמים : " אירן מנסה לסחוט אותנו "
 הודעתה של המדינה האיסלמית כי תחל מחר להעשיר אורניום ברמה גבוהה ,  גררה תגובות קשות במערב .  שר ההגנה האמריקאי מעריך שהדרך היחידה שנותרה היא סנקציות

