בי-ם מקדמים דיור בר השגה - בת"א מתנגדים
ירושלים אישרה פרויקט ראשון שבו תיושם מדיניות לדיור בר-השגה .  בתל אביב לעומת זאת ,  תושבים מאזורי ח"ן דורשים לבטל את תוכנית הענק בצפון העיר - עד שתוסדר החקיקה בעניין
הוועדה המקומית לתכנון ובנייה בעיריית ירושלים אישרה השבוע תוכנית בניין עיר ראשונה שתכלול דיור בר-השגה עם פיקוח על המחירים .  מדובר בפרויקט בן 130 דירות בשכונת גילה שבעיר ,  שממנו יוקצו 26 דירות לצעירים במחירים נמוכים יותר .  לעומת זאת ,  תושבי אזורי ח"ן בתל אביב הגישו בקשה לביטול הפקדת תוכנית הענק בצפון-מערב העיר בטענה ששילוב דיור בר-השגה בתוכנית נעשה בחוסר סמכות .  
התוכנית בירושלים היא תוצאה של הסכם עקרונות שאושר במועצת עיריית ירושלים בחודשים האחרונים .  בהסכם מצוין כי ניתן לקדם פרויקטים למגורים תוך הגדלת זכויות הבנייה בצורה ניכרת בתנאי שחלק מהדירות שייבנו ייועדו לדיור בר-השגה .  דירה בהישג יד ,  לפי עיריית ירושלים ,  היא דירה במחיר מופחת ,  בשכירות או ברכישה ,  בשטח שלא עולה על 100 מ"ר .  
מחירי דירות בנות-השגה בירושלים יהיו נמוכים ב-20% ממחיר דירה מקבילה באזור ובפרויקט עצמו .  מי שיקבע את המחיר יהיה שמאי המקרקעין העירוני בזמן הוצאת היתרי בנייה או בזמן השיווק .  היזם יוכל לערער על המחיר תוך המצאת מסמכים .  
הזכאים לרכוש דירה מוזלת יידרשו לענות על כמה קריטריונים ,  בהם :  אין בבעלות אחד משני בני הזוג חלק מדירה  ( 25% )  ,  ולא היתה ברשותו דירה או חלק ממנה שלוש שנים לפני שהגיש בקשת זכאות ;  גילו של לפחות אחד מבני הזוג הוא עד 41 ;  על שני בני הזוג לעבוד בהיקף מצטבר של 150% משרה לפחות  ( משפחה חד-הורית :  לפחות 75% משרה )  .  אפשרות נוספת היא שלאחד מבני הזוג נקבעה דרגת כושר אי השתכרות בשיעור של 75% או שלשני בני הזוג נקבעה דרגת כושר אי השתכרות .  
לפי ההנחיות ,  אם מספר הזכאים יעלה על מספר דירות בנות-ההשגה ,  יערוך היזם הגרלה בפיקוח נציג ציבור ונציג עיריית ירושלים ,  שבה תינתן עדיפות לעובדי מדינה ,  לסטודנטים ולעובדי מפעלי היי-טק בירושלים ובסביבה . 
" יש להבהיר כי תוספת הזכויות המצוינות בתוכנית אינן מוקנות אלא מותנות במילוי דרישות ושיקולים כמו דיור בר-השגה וצרכים חברתיים אחרים ",  הודגש במסמך מדיניות מסכם בנושא ,  שאישרה המועצה .  העירייה החליטה כי תנאי להיתר בנייה הוא שמספר הדירות בנות ההשגה לא יפחת באופן יחסי מכלל הדירות בתוכנית .  כמו כן קבעה כי לא תאושר תוכנית הכוללת תוספת של לפחות 2,000 מ"ר  ( במסגרות הקלות ,  רנ"ה )  ,  אלא אם כן יועדו לפחות 20% מהזכויות בתוכנית לדיור בר-השגה .  
רוכש הדירה ,  כך נקבע ,  יחויב לגור בה לפחות שבע שנים מיום קבלת טופס אכלוס  ( טופס 4 )  ותירשם על כך הערת אזהרה .  אם הרוכש יפסיק לגור בה לפני תום התקופה ,  הוא יחויב בפיצוי לעיריית ירושלים בגובה ההנחה שבה רכש את הדירה .  במסמך מדיניות שאישרה מועצת עיריית ירושלים בנושא ,  נלמד כי העירייה רואה חשיבות גבוהה לעודד דיור בר-השגה בגלל ההגירה השלילית מהעיר .  
מאות תושבים מאזורי ח"ן בתל אביב הגישו בקשה לביטול הפקדת תוכנית הענק בצפון-מערב העיר ,  שבתיהם גובלים בה ,  בטענה ששילוב דיור בר-השגה בתוכנית נעשה בחוסר סמכות .  טענתם מסתמכת על כך שלאחרונה הוציאה שרית דנה ,  המשנה ליועץ המשפטי לממשלה ,  הנחיה שלפיה אין לוועדות לתכנון ולבנייה סמכות לקדם תוכניות שכוללות דיור בר-השגה עד לאישור חוק בנושא .  
תוכנית 3700 ,  המתחילה בקצה הצפוני של שדה דב ,  הופקדה בספטמבר השנה להתנגדויות על ידי הוועדה המחוזית לתכנון ובנייה תל אביב .  התוכנית כוללת רובע מגורים חדש בתל אביב על עתודת הקרקע הפנויה היחידה שנותרה בעיר ,  באזור שמצפון לשדה דב וצפונית ומערבית לאזורי ח"ן בשטח של כ-1,900 דונם .  
התוכנית כוללת בין היתר כ-12,300 דירות ,  מתוכן 2,160 דירות בנות-השגה בשטח ממוצע של כ-60 מ"ר ,  ובסך הכל 129,600 מ"ר ייועדו לדיור בר-השגה .  
את התושבים שבתיהם גובלים בתוכנית מייצג עו"ד אלי וילצ'יק ממשרד כהן וילצ'יק קמחי ושות' .  עו"ד וילצ'יק הגיש השבוע בקשה דחופה ליו"ר הוועדה המחוזית לתכנון ובנייה תל אביב ,  גילה אורון ,  בבקשה לבטל את הפקדת התוכנית ,  נוכח ההנחיה שהוציאה המשנה ליועץ המשפטי בעניין דיור בר-השגה .  ההנחיה שהועברה לוועדה המחוזית לתכנון ובנייה תל אביב גרמה לביטול חמש תוכניות בניין עיר לבניית כ-1,570 דירות ,  מתוכן כ-70 דירות בנות-השגה .  
עו"ד וילצ'יק כתב במכתבו ליו"ר הוועדה המחוזית תל אביב כי  " מוסדות התכנון אינם מוסמכים לכלול בתוכניות הוראות בעניין המחיר או התנאים שבהם יימכרו הדירות שייבנו .  אין טעם להטריח את כל עורכי הדין ,  השמאים ,  המתכננים ויתר בעלי המקצוע הטורחים בימים אלו על הכנת התנגדויותיהם לתוכנית הענק ,  שחלק גדול ממנה נשען על דיור בר-השגה .  ברור שנוכח חוות הדעת המשפטית המונחת בפני הוועדה ,  יש לבטל את הפקדתה ",  כותב עו"ד וילצ'יק .  
הנחיית משרד המשפטים תשפיע גם על קידום התוכניות בירושלים .  מנהל המיזם לדיור בר-השגה בראשות לפיתוח ירושלים ,  עמית פוני ,  אומר בתגובה : " אנחנו לומדים את ההנחיה של משרד המשפטים ומבררים מה ניתן לעשות .  תוכנית מתאר ארצית שאושרה לפני חמש שנים מחייבת את העיריות לקדם תוכניות לדיור בהישג יד ,  וכך אנו פועלים .  אנחנו בעד חקיקה בנושא ,  אך חושבים שיש לאפשר לנו להמשיך לקדם תוכניות כאלה עד שהחקיקה תאושר ". 

בי-ם מקדמים דיור בר השגה - בת"א מתנגדים
ירושלים אישרה פרויקט ראשון שבו תיושם מדיניות לדיור בר-השגה .  בתל אביב לעומת זאת ,  תושבים מאזורי ח"ן דורשים לבטל את תוכנית הענק בצפון העיר - עד שתוסדר החקיקה בעניין

