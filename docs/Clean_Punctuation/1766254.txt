מכבי נתניה - הפועל ב"ש :  לעצור את המפולת
הקבוצה של עטר לא ניצחה כבר חמישה משחקים ,  בן הרוש יפתח ע"ח קרופניק .  יחיאל חולה ולא תורגל אצל קלינגר  ( ש' ,  19:00 ) 
הנתון הכי מעניין שאפשר לשאוב מתוך היסטוריית המפגשים בין הקבוצות הללו נוגע לניצחון האחרון של הפועל באר שבע בקופסה  לפני 18 שנה ,  או ליתר דיוק נובמבר 1992 .  אבל להסביר לכם למה הרגליים של החלוצים שלה רועדות בכל פעם שהיא מגיעה למגרש הזה ?  זה כבר גדול עלינו .  בעונה שעברה זה נגמר ב-2:2 .  בעונות 2001/2 ,  2002/3 ו-2003/4 ,  לא תאמינו ,  כל המפגשים הללו הסתיימו בתוצאה זהה  0:1 קטן לנתניה .  פעם לוברסקי ,  פעם צרפתי ופעם וילנר .  דווקא המפגש ההיסטורי שבו באר שבע כבשה בנתניה ,  בספטמבר 1994 ,  הוליד שני שערים .  מה קרה אז ?  באר שבע הפסידה 3:2 .  יאללה קלינגר ,  עדיף בונקר .
 מכבי נתניה :  
אחרי נקודה אחת בלבד בחמשת המשחקים האחרונים ,  במכבי נתניה מתפללים סוף סוף לניצחון שיעצור את כדור השלג .  במהלך השבוע עודד ראובן עטר את שחקניו וביקש מהם להרים את הראש ולעשות הכל כדי לצאת לדרך חדשה ,  כאשר במהלך האימון צפו שחקני הקבוצה בקטעי וידאו של הפועל באר שבע ,  זאת בנוסף לקטעי וידאו של משחק ההגנה הנתנייתי בהפסד למכבי פתח תקוה במחזור הקודם .  לאור המשבר שפוקד את הקבוצה צפוי עטר לערוך זעזוע בהרכב כאשר על פי התרגולים של הימים האחרונים נראה כי הבלם ליאוניד קרופניק יאבד לראשונה העונה את מקומו בהרכב לטובת עומרי בן הרוש שלא שיחק בחודשיים האחרונים בשל מספר בעיות בריאותיות .  עדי נמני ,  שפתח במחזור הקודם ,  יוסט לעמדת המגן הימני על חשבונו של אוראל דגני המוצהב כאשר מאור עשור יתפוס את מקומו בהרכב .  שינוי נוסף שמתכנן עטר יגיע בקישור ההתקפי ,  כאשר דלה ימפולסקי יפנה את מקומו לעומר פרץ ,  שלא פתח עד כה העונה באף משחק .  
הפועל באר שבע :
 אבי יחיאל היה אמור לחזור ל-11 של ניר קלינגר על חשבון אחד הקשרים האחוריים ,  אבל הוא חולה ועל פי האימון המסכם לא בטוח שיהיה כשיר למשחק .  לפי ההנחה הזאת ,  וויליאם סוארס ישאר במרכז ההגנה ואילו ריקרדו פרננדש וליאור ז'אן יתפקדו בקישור האחורי .  הדבר חוסך למאמן לא מעט כאבי ראש ,  משום שאז הוא היה שוקל לספסל את ז'אן ,  שבגלל פציעות הוא עדיין לא שומר על יציבות העונה .  המאמן דיבר עם השחקנים במונחים הרגילים שלו :  ריכוז ,  משמעת טקטית וטעויות בהגנה .
 מכבי נתניה :  עומרי בן הרוש
בן הרוש פתח העונה בארבעה משחקים ,  ורק במשחק אחד מתוכם הפסידה קבוצתו .  מחר ,  אחרי חודשיים בהם לא שיחק לאור בעיות בריאותיות ,  ינסה הבלם הצעיר להראות לראובן עטר כי ההחלטה לתת לו קרדיט בהרכב על חשבון ליאוניד קרופניק  ( המבוגר ממנו ב-11 שנה )  תתברר כנכונה ,  ולהראות שהיכולת שהובילה אותו להרכב של הנבחרת הצעירה יכולה להוביל אותו גם להרכב של מכבי נתניה באופן קבע .  
הפועל באר שבע :  מאור מליקסון
עד לפני שני מחזורים כולם דיברו על השחקן שנעלם ,  על הקשר שכבר לא יודע לכבוש כמו פעם .  אבל התרומה של מליקסון ליכולת הקבוצתית ,  בתוספת לשני השערים שהבקיע בשני המחזורים האחרונים ,  השתיקו את הביקורות והקפטן מראה ניצוצות מהיכולת שראינו לפרקים בעונה שעברה .  מליקסון הוא אחד הכשרונות בכדורגל הישראלי שאף פעם לא ידענו איך לאכול .  הוא תמיד מועמד לפריצת העונה ,  לשחקן העונה ,  לשחקן שכמעט מזנק להרכב הנבחרת ,  אבל משהו חסר לו כדי להיות שחקן כזה .  התמיכה שהוא מקבל העונה מקלינגר היא עוד סיבה לחכות .
 מכבי נתניה :  קרלוס אריאס ,  עדי נמני ,  עמרי בן הרוש  ( ליאוניד קרופניק )  ,  מריאנו קפוראלה ,  טל מעבי ,  קובי דג'אני ,  מאור אסור ,  עומר פרץ  ( דלה ימפולסקי )  ,  חן עזרא ,  פיראס מוגרבי ,  אחמד סבע .  
הפועל באר שבע :  אוהד כהן ;  אביתר אילוז ,  עודד גביש ,  וויליאם סוארס ,  אופיר דוידזאדה ;  ריקרדו פרננדש ,  ליאור ז'אן ,  דוד רביבו ,  מאור מליקסון ;  ליאור אסולין ,  ברנרדו ואשקונסלוס .
 
מכבי נתניה - הפועל ב"ש :  לעצור את המפולת
הקבוצה של עטר לא ניצחה כבר חמישה משחקים ,  בן הרוש יפתח ע"ח קרופניק .  יחיאל חולה ולא תורגל אצל קלינגר  ( ש' ,  19:00 ) 

