קנדה לא מחכה לכם ,  הנגב והגליל כן 
מגורים
 >  >   " ההיצע של דירות במרכז נמוך ,  המחירים גבוהים והציפיות לעזרה מהמדינה אינן נענות .  אז מה הפלא שכמה מהזוגות הצעירים חולמים על בית בקנדה ?  ",  כך תואר באחרונה ב-themarker הלך הרוח ששרר ביריד דירות שנערך בתל אביב .  לפני שהזוגות הצעירים מרחיקים 11 שעות טיסה מהמשפחה והחברים ,  למה לא לבחון את האופציה השפויה שנמצאת כשעה וחצי נסיעה מהמרכז - הנגב והגליל ,  שמאגדים בתוכם מרחבים ,  איכות חיים ,  חינוך איכותי ,  הזדמנויות ליזמות והתפתחות אישית .  בחבלי ארץ אלה תוכלו לבחור בין התיישבות עירונית להתיישבות כפרית ,  בין קהילה קטנה ליישוב עירוני עם היצע תרבותי מגוון .  גרעיני התיישבות במקומות אלה יוצרים שינוי חברתי אמיתי ביישובים שבהם הם משתלבים ,  ומספקים מענה קהילתי הן לבני הגרעינים והן לאוכלוסייה המקומית .  נכון ,  במרכז קיימת מצוקת דיור והנתונים מדברים בעד עצמם :  65% מאוכלוסיית ישראל מתגוררת כיום במרכז ,  רק 17% מתגוררים בצפון ו-14% בדרום .  ואולם בעוד שמחסור הדירות במרכז נמצא בכותרות הראשיות וזוגות צעירים מתקשים לרכוש דירה ,  ביותר מ-50 יישובים קהילתיים בנגב ובגליל קיימת כיום הרחבה המזמינה תושבים חדשים .  בסוכות קיימנו יריד התיישבות ענק בנמל תל אביב שבו השתתפו נציגים מכל היישובים בנגב ובגליל שהציגו את אפשרויות הדיור ,  התעסוקה ,  ההשכלה והתרבות באזורם .  ליריד הגיעו כ-15 אלף איש ויותר מ-1,000 משפחות הביעו התעניינות באפשרות של מעבר לנגב או לגליל .  כדי לעודד תושבים לעשות את הצעד ,  להעז ולהתרחק מעט מגבולות גדרה-חדרה ,  אנו פועלים בכמה מישורים .  לפני כמה חודשים העברנו כמה החלטות שתכליתן סבסוד ומתן מענקים לאלה הבוחרים לגור באזורים אלה .  החלטה 1207 מעניקה הנחה של עד 100 אלף שקל ברכישת חלקת אדמה בגליל .  כמו כן ,  המדינה מסבסדת קרקעות ב-19 יישובי גדר כדי לעודד אוכלוסייה צעירה לשוב ליישובים אלה .  כחלק ממעבר בסיסי צה"ל לדרום ,  העברנו שורת החלטות שיסייעו וימריצו את משפחות הקבע להעתיק את מקום מושבם לנגב .  בירוחם ,  אופקים ודימונה משווקות כיום שכונות חדשות לטובת משפחות אלה ,  שיחזקו את האוכלוסייה המקומית .  כדי להשלים את התמונה ולהביא את הפריפריה להיות אלטרנטיבה אמיתית למרכז ,  אנו מרכזים מאמץ גם בתחומי החינוך .  יותר מ-800 כיתות חכמות פועלות כיום בנגב ובגליל ובית הספר לרפואה בצפת יפתח שעריו בשנת הלימודים הבאה .  בנוסף ,  כביש 6 ייסלל עד צומת כברי שבצפון ,  מוקמת רכבת שתחבר בין עכו לכרמיאל והכפלת מסילת הרכבת לבאר שבע תקצר את זמן הנסיעה מתל אביב עד 50 דקות .  כמו כן ,  משוקמים אזורי תעשייה בפריפריה שימשכו אליהם מפעלים נוספים ומוקמים מגרשי משחקים רב-תכליתיים לטובת שעות הפנאי המשפחתיות .  מנעד ההחלטות העומד בפני זוגות צעירים ומשפחות הוא רחב ומורכב - עבודה ,  קריירה ,  ילדים ומעל לכל ההחלטה האסטרטגית איפה לתקוע יתד - היכן לבנות את הבית ,  לגדל את המשפחה ולקבוע את העתיד .  ההחלטה אינה פשוטה והמחשבה לעזוב את המוכר והידוע ,  להתרחק מבית אמא ואבא דורשת אומץ .  ואולם קיימות אלטרנטיבות דיור אחרות לפני שאורזים את המיטלטלין וחוצים את האוקיינוס .  הכותב הוא המשנה לראש הממשלה והשר לפיתוח הנגב והגליל

קנדה לא מחכה לכם ,  הנגב והגליל כן 
מגורים

