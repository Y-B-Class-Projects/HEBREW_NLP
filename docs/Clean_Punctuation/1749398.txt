מה לעשות עם שארית הקרקע המופקעת ? 
הוועדה המקומית רעננה הפקיעה חלק מקרקע של עמותה ,  ובכך פגעה בשווי של יתרת הקרקע .  בית המשפט העליון קבע כי טובת הציבור במקרה זה קודמת לזכות הקניין - ואולם חילוקי הדעות נותרו
 >  >  כשרשות מפקיעה חלקים מקרקע פרטית ופוגעת באופן מהותי באפשרותם של בעלי הקרקע להשתמש ביתרת השטח ,  החוק קובע כי על הרשות להפקיע את מלוא הקרקע תמורת פיצוי בעליה .  עם זאת ,  מקרים רבים נופלים לשטח אפור ,  שנתון לחילוקי דעות בדבר השאלה עד כמה הפגיעה בקרקע הנותרת מחייבת הפקעה .  השבוע כתב בית המשפט העליון פסק דין חשוב בעניין זה ,  שממחיש עד כמה רחבים פערי התפישות בסוגיה .  עמותת קרן תורה ועבודה ,  שנוסדה על ידי תנועת המזרחי ,  החזיקה ב-2.5 דונם ברעננה ,  בסמוך לבית הספר  " יבנה ".  ב-2005 החליטה הוועדה המקומית לתכנון ולבנייה בעיר להפקיע דונם מהשטח לצורך הרחבת בית הספר .  בתגובה ,  פנתה העמותה לבית המשפט לעניינים מינהליים בתל אביב בבקשה לבטל את ההפקעה ,  או לחלופין להורות לוועדה המקומית להפקיע את מלוא השטח ולפצותה .  שמאי שמונה על ידי בית המשפט קבע כי ההפקעה מונעת מהעמותה לנצל 320 מ"ר ,  והעריך כי בגין כך יש לפצותה ב-67 אלף דולר .  בית המשפט סבר כי זוהי פגיעה ממשית בשווי הקרקע ,  ולפיכך קבע כי יש לבטל את ההפקעה ,  או להורות על הפקעת מלוא הקרקע תמורת מתן פיצויים בהתאם .  הוועדה המקומית ועיריית רעננה עירערו בבית המשפט העליון .  לטענתן ,  הפרשנות של בית המשפט לעניינים מינהליים נגדה את חוות הדעת שהגיש השמאי לפיה למעט 320 מ"ר ,  יתרת הקרקע לא נפגעה .  שלושת שופטי העליון שדנו במקרה נחלקו ביניהם באשר לפרשנות הסעיף הרלוונטי בחוק התכנון והבנייה 190  ( א )   ( 1 )  .  הסעיף מעמיד את זכות הקניין אל מול האינטרס הציבורי ,  ומצריך קביעת איזונים בין שני העקרונות .  המחלוקת בין השופטים התגלגלה במהירות לוויכוח של ממש בין דעת הרוב ,  שבה החזיקו השופטים עדנה ארבל ואליעזר רבלין ,  לבין דעת המיעוט של יורם דנציגר .  מסקנתה של ארבל היתה כי יש להוסיף לתוך ההגנה על קניין הפרט דרישה של סבירות ,  ומשכך להחיל את ההגנה החוקית על בעל הקרקע רק במקרים שבהם אי אפשר לנצל את יתרת הקרקע באופן סביר .  זו לא היתה הסוגיה היחידה לה נדרשה השופטת .  החוק מתיר הפקעה של עד 40% משטח המגרש ללא מתן פיצויים ,  וכך נהגה הוועדה המקומית רעננה - שהפקיעה מעט פחות מ-40% משטח החלקה ולא שילמה פיצוי .  בית המשפט לעניינים מינהליים קבע כי מכיוון שהקרקע הופקעה ללא תשלום ,  ובנוסף ההפקעה פגעה ביתרת הקרקע ,  נוצרה פגיעה בלתי מידתית ,  ולפיכך יש לבטל את ההפקעה או להורות על הפקעתה המלאה תמורת פיצוי העמותה .  ארבל צידדה בגישה הרואה בהפקעה ללא פיצוי מלא כמוצדקת בשל האחריות החברתית המוטלת על בעל הקניין מתוקף היותו בעלים של משאב חשוב שניתן לנצלו לצורכי ציבור .  ארבל קבעה כי יש לקבל את הערעור של העירייה .  לדבריה ,  יש לקבל את חוות הדעת של השמאי ,  ולפצות את העמותה ב-67 אלף דולר בלבד בגין חלק הקרקע שלא ניתן לניצול .  השופט דנציגר גרס אחרת בשתי הסוגיות - של הכנסת שיקול הסבירות לחוק והכנסת מחויבות חברתית לזכות הקניינית של בעל הקרקע .  לדבריו ,  לשון החוק שוללת באופן חד-משמעי הפקעה חלקית כשזו מביאה לירידת שווי יתרת המגרש ,  ואינה נותנת פתח לפרשנות אחרת .  בנוסף ,  לדעתו , " תפישת האחריות החברתית "  שחלה לכאורה על בעלי הקרקע אינה חלק מזכות הקניין שלו ,  אלא חיצונית לה .  לדבריו , " מעמדה ואופיה של זכות הקניין אינם מאפשרים הפקעה בלא תשלום פיצויים ,  אלא במקרים חריגים ".  לפיכך כתב בדעת מיעוט כי יש לדחות את הערעור .  השופט רבלין כתב כי הוא תומך בשופטת ארבל ,  ואינו מסכים עם פרשנותו של דנציגר לחוק ,  שלפיה אי אפשר לתת פרשנות מצמצמת להגנה שמקנה החוק לבעלי הקרקע המופקעת .  רבלין הזהיר כי לפי דנציגר ,  לא יתאפשר לרשויות פעמים רבות להפקיע חלקי מגרשים ללא פיצויים ,  והן ייחויבו בהפקעת מלוא המגרש ובתתשלום פיצויים .  דנציגר ,  שקרא את דעתו של רבלין ,  הגיב לדברים והכחיש שלכך התכוון .  וכך נוצר מצב שבו שופט אחד טוען כי חבריו להרכב לא הבינו היטב את עמדותיו .  התוצאה היא שפסק הדין ינותח לפני ולפנים ,  ולא רק שלא פתר את המחלוקת - הוא רק חיזק אותה .
 
מה לעשות עם שארית הקרקע המופקעת ? 
הוועדה המקומית רעננה הפקיעה חלק מקרקע של עמותה ,  ובכך פגעה בשווי של יתרת הקרקע .  בית המשפט העליון קבע כי טובת הציבור במקרה זה קודמת לזכות הקניין - ואולם חילוקי הדעות נותרו

