25 ראשי רשויות ערביות מתגייסים למען ישי
בעוד שר הפנים זוכה לקיתונות של ביקורת על מחדלי מערך הכבאות ,  בכוונת ראשי רשויות ערביות לשגר אליו מכתבי תמיכה . " אין להטיל הכל על כתפי השר .  בזכותו המצב לא יותר גרוע "
 על רקע הקריאות לשר הפנים אלי ישי להתפטר מתפקידו בעקבות שריפת הענק שהשתוללה במשך מספר ימים בהר הכרמל ,  מתכוונים 25 ראשי רשויות ערביות לפנות לישי ולכתוב לו ,  כל אחד בנפרד ,  כי הם עומדים מאחוריו ותומכים בו .  כך נודע הערב  ( רביעי )  לוואלה !  חדשות .  
ראש מועצת כפר קרע ,  נזיה מסארווה ,  אישר לוואלה !  חדשות כי מספר ראשי רשויות כבר שיגרו מכתבים אל השר וכי חלק מתכוון לפנות אליו בימים הקרובים .  לדבריו , " כל ראש רשות אמור לומר בדרכו שלמרות האסון הכבד שאירע ,  אנחנו מעריכים את מה שהשר ישי עשה ועושה במשרד הפנים .  בכוונתנו להבהיר לו שהאסון שקרה הוא אינו פרי רשלנות בלעדית שלו ,  אלא הצטברות של רשלנות ושל אי טיפול יסודי בכל מערך החירום בישראל במשך שנים ארוכות .  נביע גיבוי ותמיכה ונבהיר כי אין להטיל את הכל על כתפיו .  אנחנו יודעים שהשר עשה והתאמץ בתחום הזה - ובזכותו המצב לא יותר גרוע ממה שהיה ". 
במכתבו של ראש מועצת ג'יסר א-זרקא ,  עז א-דין עמאש ,  שהגיע לידי וואלה !  חדשות ,  צוין כי  " על רקע השריפות שהתרחשו בהר הכרמל ונוכח הקולות הקוראים להתפטרותך ,  ראיתי לנכון לפנות אליך בקריאה שלא לקחת דבריהם ברצינות ולהמשיך בדרך האמת שלך ". 
עוד נאמר במכתב : " אני באופן אישי גיליתי אצלך ואצל עובדי משרדך במחוז ובמשרד הראשי אוזן קשבת למצוקותיה של ג'סר א-זרקא בכל תחומי ההתעניינות של משרדך ,  ולהתערבותך האישית היה משקל כבד בפתרון חלק גדול מהבעיות .  קבל את ברכתי ,  הוקרתי והערכתי על פועלך .  אני מחזק את ידיך ומאחל לך במשך עשייה מבורכת ". 
עם ראשי הרשויות שסיכמו ביניהם לפנות לשר ישי ולהביע את תמיכתם בו נמנים ראש עיריית טירה ,  ראש מועצת כפר קרע ,  ראש מועצת שיבלי ,  ראש מועצת בסמת טבעון ,  ראש מועצת כאבול ,  ראש מועצת עין מאהל ,  ראש מועצת זמר ,  ראש מועצת שעב ,  ראש מועצת ערערה ,  ראש מועצת כפר ברא וראש מועצת ג'יסר א-זרקא .  ראש מועצת ג'לג'וליה ,  ג'אבר ג'אבר ,  שהיה אחד מראשי הרשויות הערביות שסיכמו לשלוח את המכתב לישי אמר לוואלה !  חדשות כי בכוונתו  " להתייעץ עם יתר ראשי הרשויות "  לפני שישלח את מכתבו .
 גורם בכיר במגזר הערבי נדהם לשמוע על מכתב ראשי הרשויות הערבים ואמר לוואלה !  חדשות כי מדובר בראשי רשויות  " חנפנים ,  שנסחטים על ידי משרד הפנים משום שהם בסכנת פירוק .  לפיכך ,  הם כותבים מכתב חנופה לבוס ".  אחד מ-25 ראשי המועצות הערביות ,  ששיגר מכתב לישי הודה בשיחה עם וואלה !  חדשות כי הפנייה לשר הפנים נעשתה מתוך כוונה להדק את היחסים עמו , " כי בבוא היום הוא יסייע לנו .  הכל למען האינטרסים של היישוב ". 

25 ראשי רשויות ערביות מתגייסים למען ישי
בעוד שר הפנים זוכה לקיתונות של ביקורת על מחדלי מערך הכבאות ,  בכוונת ראשי רשויות ערביות לשגר אליו מכתבי תמיכה . " אין להטיל הכל על כתפי השר .  בזכותו המצב לא יותר גרוע "
 
