על הפיקחון
המהדורה החדשה של  " אי נעלם "  מאת ז'וז'ה סאראמאגו ,  מזמינה אותנו לצאת לחיפוש אחר אי מטאפורי ולגלות יותר על נפש האדם .  רומי מיקולינסקי אבודה
חדשות טובות לחובבי סאראמאגו קוראי העברית . " הסיפור על האי הנעלם "  - שמהדורה מיוחדת שלו יצאה למכירה ב- 2002 בליווי ציורי צבע של אסף בן צבי ואזלה מן המדפים  יצא מחדש כשהוא מלווה בשני סיפורים קצרים נוספים  " קנטאור "  ו"פיצוי ".  כל אחד מהסיפורים הללו כתוב בסגנון שונה ומאפשר לנו להכיר צדדים חדשים ופחות מוכרים מאלו שנחשפנו אליהם עד עכשיו בכתביו המתורגמים של בכיר סופרי פורטוגל .  יופיים של הסיפורים שמתרחשים במקום ובזמן המנותקים מהכאן והעכשיו ,  מתבטא בכך שאם נהיה קשובים מספיק אליהם ,  נוכל להכיר גם צדדים חדשים בעצמנו .  לא רק כקוראים אלא גם כבני אדם שחושבים ,  מרגישים ,  מתרגשים .  צימודם של הסיפורים תחת הכותרת  " אי נעלם "  מזמינה אותנו לצאת יחד עם הגיבורים למסע חיפושים ואת אותו  " אי נעלם "  נוכל לגלות גם בעצמנו ,  משום ששאלת קיומו - כמו גם חקר מהותו - הן השאלות המנחות אותנו במהלך הקריאה .
 בסיפור אגדה משובב ,  על שמו קרוי הקובץ כולו ,  גיבור  " הסיפור על האי הנעלם "  דורש משליט ממלכה עלומה ספינה ,  כדי שיוכל למצוא אי שלא מסומן במפות ,  אי נעלם .  את הסיפור פותח תיאור קומי של אי הסדר השורר בממלכה ושרשרת אי ההבנות בין המלך לגיבור :  הגיבור שמגיע משום מקום מתדפק על שער הבקשות ודורש מהמלך את אותה ספינה ,  אך המלך בוחר להתעלם משום שהוא מבלה את כל זמנו בישיבה ליד שער התשורות .  זאת משום שהוא מעדיף קבלת תשורות מנתיניו מאשר להיעתר לבקשותיהם .  גיבור הסיפור לא מתייאש וממשיך להתעקש עד שהמלך נשבר .  ברגע הזה נפתח לו שיח חירשים : " איזה אי נעלם ,  שאל המלך והסתיר את צחוקו ,  כאילו עומד לפניו מטורף חסר תקנה ,  מאלה שלוקים בשיגעון ההפלגות ..  אין יותר איים נעלמים "   ( 13 )  .  
אך בין אם איים נעלמים נמצאים במפות או בדמיון ,  המלך רוצה בעלות על כולם : " האי הנעלם הזה ,  אם תמצא אותו ,  יהיה בשבילי ".  גיבורנו משיב : " אותך ,  אדוני המלך ,  מעניינים רק האיים שהם לא נעלמים ".  והמלך עונה : " מעניינים אותי גם הנעלמים כשהם כבר לא נעלמים "   ( 13 )  .  דבריו של המלך מהדהדים גם באמירה מאוחרת יותר של הגיבור : " אני חושב שלאהוב משהו הוא הצורה הכי טובה של בעלות ,  ובעלות היא כנראה הצורה הכי גרועה של אהבה "   ( 18 )  .
 ובין כל הנעלמים ההלו ,  מי שנעלמת יחד עם גיבור הסיפור היא בכלל המנקה המוצגת לנו בתחילת הסיפור כאחראית על העברת הבקשות למלך .  המנקה הופכת לבת זוגו למסע של הגיבור ,  מסע שהחל עוד לפני שיצאו מגבולות הנמל והמדינה .  הדיאלוג ביניהם - ואף יותר מכך ,  המילים שלא נאמרות והמחוות שמחליפות את המשפטים שלא החליפו - הופך לבסיס לתקשורת מסוג שונה ,  לשותפות לדרך . 
" הסיפור על האי הנעלם "  אם כך ,הופך למשל על בעלות ועל נאמנות ,  על גילוי ויציאה אל מעבר לגבולות המוכר .  זהו סיפור אגדה על תעוזה והתמודדות עם הבלתי ידוע .  יחד עם גיבור הסיפור אנחנו לומדים על סירוב ללכת בתלם ועל הרצון לחרוג מהמוסכמות וללכת אל הלא נודע ,  בין אם מדובר בגילוי ,  או חקירה ,  של טריטוריה גיאוגרפית או נפשית .  בשל כך האי הנעלם אינו בהכרח מקום ספציפי שניתן לסמן במפה ,  אלא כלי באמצעותו ניתן ללמוד עוד על עצמנו .  ניסיונות החיפוש של הגיבור  ( להם קדמו ניסיונות השכנוע )  ,  מאפשרים לנו לספוג תובנות שלא נוגעות רק ליציאה למסע חיפוש אלא כאלו הקשורות ליציאה אל מחוץ לגבולות האני .  גיבורו של סאראמאגו מרחיב את אמירתו המוכרת של המשורר האנגלי הידוע ג'ון דון ש"כל איש הוא אי ",  ב"סיפור על האי הנעלם "  אנחנו מבינים ש"צריך לצאת מהאי כדי לראות את האי "   ( 22 )  .
 גם  " קנטאור "  מזמן לנו שבירת מוסכמות .  הסיפור נחלק בין תודעות האדם והסוס שמרכיבים את הקנטאור ,  אותו יצור מיתולוגי שקיומו במציאות מוטל בספק .  בעולם שברא סאראמאגו ,  תודעות החיה והאדם מופרדות באופן מלאכותי ,  אך הן כמו מתעקשות להיות שזורות זו בזו ,  בתודעה שלישית השייכת ליצור הכלאיים שנקרא הקנטאור .  אותו קנטאור אומלל מצוי במרדף תמידי שמתרחש בו זמנית בראשו וגם במציאות .  מנודה ,  הוא נודד בעולם שיושביו משוכנעים שהוא נכחד ומפחדים ממנו ,  אך הוא גם רדוף על ידי סבלותיו מימים עברו ועל ידי שתי התודעות המרכיבות אותו : " מעולם לא חלם כפי שאדם חולם .  וגם אף פעם לא חלם כפי שסוס היה חולם .  בשעות שהיו ערים לא שררו ביניהם הרבה רגעי שלום או פיוס "   ( 38 )  .  
התיאורים המרכיבים את הסיפור הקצר מצטיינים בפיזיות שלהם ובכל זאת חושפים את האפלה המצויה בנשמתו של היצור המיתולוגי ומגלים בדיוק וברגישות את משאות נפשו באמצעות החיכוך בין הרגשי והגופני ,  היצרי והרוחני .  התשוקות ,  הרצונות והדחפים שלובים במחשבות ,  ובין התיאורים מתגנבת נימה של איום  החושני הוא מזמין ומרתיע בו זמנית .  
כשדמות אישה נכנסת לעלילה העניינים מסתבכים אף יותר והכל נצבע באלימות ובחריגה מרומזת : "  בוא אלי .  מלמעלה ראה אותה האיש פתוחה כצלב .  הוא התקדם לאט .  לרגע כיסה צל הסוס את האשה .  וזהו .  אחר כך סר הקנטאור הצידה ופרץ בדהרה בעוד האיש צועק ומקמץ אגרופים כלפי הירח והרקיע "   ( 55 )  .
 התפר בין מיניות ואלימות נשזר ונפרם שוב גם בסיפור האחרון בקובץ  " פיתוי "  בו נער מביט בנערה  " ומשרטט מחווה של מילה שלא נשמעה "   ( 60 )  .  ב"פיתוי "  אנחנו שומעים את הלמות ליבו של הנער ,  חווים יחד איתו את הגירוי ,  את הזיעה הניגרת על עורו .  אווירת החושניות ,  המועצמת על ידי מבטו של הנער המציץ בהסתר אל סביבתו ,  נקטעת באחת כשהתיאור מתמקד בהרגשת חזיר .  שלושת הסיפורים שבקובץ מלהטטים בין האני והעולם שסובב אותו ומתמקדים באותם רגעים שבריריים בהן התודעה מתמזגת עם החוץ ,  והגופני והמדומיין הופכים לאחד .
 

על הפיקחון
המהדורה החדשה של  " אי נעלם "  מאת ז'וז'ה סאראמאגו ,  מזמינה אותנו לצאת לחיפוש אחר אי מטאפורי ולגלות יותר על נפש האדם .  רומי מיקולינסקי אבודה

