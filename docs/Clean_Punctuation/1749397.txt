התל אביבים חושבים בקטן
בניגוד למרבית האזורים בישראל ,  שבהם היזמים מעוניינים להקים דירות גדולות בלבד ,  בתל אביב נרשמת באחרונה דווקא מגמה של בניית דירות 2-3 חדרים .  קהל היעד מורכב ממשקיעים ואלה שמתעקשים לרכוש דירה בתל אביב ומוכנים להתפשר על גודלה
 >  >  דירות 2-3 חדרים עושות קאמבק בתל אביב .  אחרי שנים רבות שבהן פעלו יזמים להגדלת הדירות בפרויקטים ושברו שיאים הן בגודלן והן במספר החדרים בהן ,  מסתמנת כיום תפנית חדה .  באחרונה הגישו חברות לוועדות התכנון והבנייה בקשות להקטנת הדירות שהן מקימות למידות שלא נראו בעיר הגדולה זמן רב .  פרויקטים רבים שתוכניות בניין עיר איפשרו לבנות בהם דירות של 100 מ"ר ויותר ,  שונו .  כך עשו חברת גינדי השקעות ורבוע כחול בפרויקט גינדי תל אביב בשוק הסיטוני ,  שבו דירות של 110 מ"ר בממוצע הוקטנו ל-91 מ"ר בממוצע .  הפרויקט כולל תמהיל מגוון שלא הוצע קודם לכן ,  ובו דירות קטנות של 2-4 חדרים בשטח של 60-90 מ"ר .  עוד קודם לכן פעלו בכיוון זה חברת אור סיטי וקבוצת חג'ג' בפרויקט מגדלי ארלוזורוב ,  הממותג כפרויקט  " מגדלי הצעירים ".  היזמיות דאגו להקטין את הדירות בפרויקט מ-100 מ"ר בממוצע ל-50-60 מ"ר .  קבוצת לב העיר ,  שבבעלות האחים יניב ויובל רוזיו ואיש העסקים מוריס גורקן ,  פעלה באופן דומה במבנה לשימור  " בית מויאל "  ברחוב אלנבי 138-140 והפכה אותו למבנה מגורים עם 35 דירות של 2-3 חדרים בשטח של 45-80 מ"ר כל אחת .  כל הדירות ,  שמחירן היה בין 985 אלף ל-1.5 מיליון שקל ,  נמכרו בתוך חודש וחצי .  קבוצת לב העיר זיהתה את המחסור בדירות קטנות במרכז העיר ,  ולכן בשנה האחרונה חתמה על כמה עסקות לבניית כ-250 דירות בנות 2-3 חדרים במרכז תל אביב . " אחרי שנים של בניית דירות גדולות נוצר ואקום בשוק ,  שיוצר ביקושי יתר לדירות קטנות ",  אומר מנכ"ל חברת אלדר שיווק ,  רוני כהן . " הדירות הקטנות נהפכו למבוקשות יותר לאור עליית המחירים ,  גם אם שטח הדירה קטן בכמה מטרים בלבד .  השינוי ברור .  מתחילת שנות ה-2000 הסטנדרט בשוק היה כמה שיותר יקר ,  גדול ומנצנץ .  כיום הדירות פונקציונליות יותר ,  ולא בהכרח גדולות .  יזמים שלא פועלים להקטין את שטחי הדירות מתקשים יותר לשווק אותן ,  כי השוק מתקשה לשלם את המחיר .  היזם לא תמיד יקבל מחיר על האקסטרה - יש תקרת זכוכית למחיר שאנשים יכולים לשלם ".  במקביל ,  התחילה הוועדה המחוזית לתכנון ובנייה תל אביב ליישם את החלטתה של ועדת השרים בעניין הרפורמה במינהל מקרקעי ישראל ,  שדרשה כי לפחות 20% מהתוכניות לבנייה חדשה יופנו לדירות קטנות .  ואולם ברוב המקומות ראשי העיריות והיזמים מתקוממים נגד ההנחיות החדשות .  כך עשתה ,  למשל ,  ראש העיר נתניה ,  מרים פיירברג ,  שהתלוותה לנציגי חברות יזמיות שבונות במתחם האגמים בעיר .  אלה התנגדו נמרצות להנחיה להקצות דירות קטנות לדיור בר השגה בפרויקטים שלהן .  בתל אביב ,  לעומת זאת ,  נראה כי השוק לא היה זקוק להנחיות מגבוה כדי להגיע למסקנה שדירות 2 חדרים הן צו השעה .  היזמים בעיר הם אלה שמגיעים למשרדי הוועדות כדי לבקש את הקטנת הדירות ,  ובמקביל להגדיל את מספרן .  השוק אמר את דברו מתברר כי מגמת הקטנת הדירות אינה נחלתו של השוק העממי בלבד ,  והיא הגיעה גם לשוק דירות היוקרה .  בפרויקט נווה צדק על הים של צמח המרמן ויורוקום ובפרויקט מאייר ברוטשילד ,  של ברגרואין מאייר וקבוצת חג'ג' דאגו היזמים לשנות את הדירות כך ששטחן יהיה קטן מהתכנון המקורי ,  ולבנות בקומות התחתונות גם שש דירות במקום שלוש-ארבע .  כך ,  במקום דירות מרווחות וגדולות של 200-400 מ"ר ,  שטחי הדירות בקומות התחתונות הם 100-160 מ"ר בלבד .  אחד ההסברים למהלך הוא הקשיים הרבים שבהם נתקלים היזמים של מגדלי היוקרה בשיווק הדירות בקומות התחתונות ,  וסירובם של רוכשי דירות היוקרה אפילו לשקול רכישת דירות מעין אלה .  הסבר אחר הוא שבשנתיים האחרונות נתקלו יזמים בקשיים לשווק דירות יוקרה גדולות של יותר מ-150 מ"ר ,  ואלה שווקו בעיקר לתושבי חוץ .  כיום ,  כשרורכשים כאלה כמעט שאינם מופיעים על המפה התל אביבית ,  היזמים מסמנים יעד חדש :  ישראלים ,  ואלה מעוניינים בדירות קטנות . " יש ביקוש גדול של ישראלים לגור בתוך תל אביב ",  אומר האדריכל ומתכנן הערים משה צור . " לכן הקטנת הדירות פותחת אופציות בפני רבים שעד כה לא היו יכולים לעמוד במחירים של הדירות הגדולות .  המגמה של עיריית תל אביב ברורה - לאפשר את הקטנת הדירות ,  מה שמכניס לעיר ולפרויקט יותר אנשים ברמה סוציו- אקונומית בינונית עד גבוהה ,  ולא בהכרח רק את אלה שמשתייכים לאלפיון העליון .  זו המטרה של כולם ,  מכיוון שיש פה ניצול נכון יותר של משאב הקרקע ".  צור תיכנן מספר רב של פרויקטים בתל אביב ,  בהם פרויקט בארי נהרדעא ,  פרויקט אסותא ופרויקט בית לסין .  בבארי נהרדעא ,  פרויקט שתוכנן לפני כתשע שנים וכיום מאוכלס ,  התכנון היה לדירות גדולות ומרווחות ,  אך כיום צור מתכנן בפרויקטים אחרים תמהיל דירות מגוון יותר הכולל דירות קטנות . " בפרויקט אסותא תוכנית בניין עיר לא הגבילה אותנו ,  ובהחלט יכולנו לתכנן דירות גדולות .  לבסוף הוחלט לתכנן דירות קטנות ,  כך שבקומות התחתונות שטחי הדירות הם 80-100 מ"ר ,  והם עולים בהדרגה .  אנו מבחינים בשינוי שחל בצורכי השוק .  יש בהחלט קהל יעד שמעוניין לגור בפרויקטים ובמקומות הטובים בתל אביב ,  אבל מעדיף דירה קטנה ,  כך שהפרויקטים נפתחים לשכבות אוכלוסייה שעד כה התקציב שלה לא איפשר זאת .  גם בבית לסין פעלנו באופן דומה והקטנו את שטחי הדירות הטיפוסיות ל-100-140 מ"ר ".  22% מהדירות בנות 3 חדרים סקירת נתוני השוק מלמדת כי אכן קיימת בתל אביב מגמה של בניית דירות קטנות יותר ,  מה שמבחין אותה ממרבית הערים האחרות בישראל .  מניתוח של נתוני הלשכה המרכזית לסטטיסטיקה שבוצע על ידי כלכלני התאחדות הקבלנים ובדק את הבנייה בחמש השנים האחרונות ,  עולה כי בתל אביב 22%  ( כ-1,650 )  מהדירות שנבנו בתקופה זו הן דירות 3 חדרים ו-41%  ( כ-3,100 דירות )  בנות 4 חדרים .  ואולם מדובר בתופעה ייחודית .  כאמור ,  רשויות רבות אחרות עדיין מתעקשות לתכנן דירות גדולות ,  בניגוד להנחיות משרד הפנים ,  במטרה למשוך אוכלוסייה חזקה .  מנתוני התאחדות הקבלנים ,  בחמש השנים האחרונות השיאנית בבניית דירות 6 חדרים היא הוד השרון ,  שבה הן מהוות 44% .  בכפר סבא ,  רבות מהדירות שנבנו בחמש השנים האחרונות הן בנות 5 חדרים  ( 1,245 דירות - 44% דירות )  .  בהרצליה ,  המספר הגדול ביותר של דירות בהקמה הן של 5 חדרים  ( 1,600 דירות - 36% )  ,  לעומת 9% בלבד של 3 חדרים .  גם בפתח תקוה לא פשוט למצוא דירה חדשה בת 3 חדרים .  מתוך 7,322 דירות בעיר המושבות שבנייתן החלה בחמש השנים האחרונות ,  רק 6%  ( 437 דירות )  בנות 3 חדרים .  חלקן הגדול ביותר  ( 50% )  הוא של 5 חדרים .  בנתניה ,  שגם היא חוותה תנופת ,  עם 6,334 התחלות בנייה בחמש השנים האחרונות ,  46% מהדירות שנבנו הן בנות 4 חדרים ,  44% בנות 5 חדרים ורק 1% בנות 3 חדרים .  שתי ערים נוספות שמעדיפות דירות גדולות הן ראשון לציון ונס ציונה .  בראשון לציון הדירות החדשות הרבות ביותר הן בנות 5 חדרים ,  46% ,  ובנס ציונה השכנה 49% מהדירות נבנו בגודל זה .  מנכ"ל התאחדות הקבלנים ,  יוסי גורדון ,  אומר כי  " בתל אביב יש ביקושים לדירות קטנות .  הצרכנים מוכנים לוותר על אורח חיים מפנק ולגור בדירות קטנות לטובת מרכז העיר והקירבה לכל מקום ". 

התל אביבים חושבים בקטן
בניגוד למרבית האזורים בישראל ,  שבהם היזמים מעוניינים להקים דירות גדולות בלבד ,  בתל אביב נרשמת באחרונה דווקא מגמה של בניית דירות 2-3 חדרים .  קהל היעד מורכב ממשקיעים ואלה שמתעקשים לרכוש דירה בתל אביב ומוכנים להתפשר על גודלה

