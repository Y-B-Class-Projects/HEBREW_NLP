חוששים מעלייה של הריבית ?  חפשו את מניות הדיווידנדים
השקעה במניות בעלות תשואת דיווידנד גבוהה היא אופציה לא רעה להתמודדות עם תרחיש של התאוששות כלכלית ועליית ריביות ,  שעלול לפגוע באפיקי האג"ח
 >  >  מי שהתבונן באחרונה במודעות הפרסומת של בתי ההשקעות יכול היה לראות שכמעט כולם מדברים בחודש האחרון בקול אחד .  הקול הזה אומר בערך כך : " שים לב ,  חוסך יקר :  הריבית עומדות לעלות .  הדבר עלול לפגוע בתשואה שתניב קרן הנאמנות האג"חית שלך .  אתה רוצה פתרון ?  בוא אלינו ,  ונציע לך קרן נאמנות עם אג"ח אחרות ".  ואכן ,  התרחיש של עליית ריבית בחודשים הקרובים הוא כמעט ודאי .  בתרחיש כזה ,  מחירי האג"ח הממשלתיות כמעט לכל הטווחים ,  בעיקר הבינוני והארוך ,  ייטו לדרוך במקום או אף לרדת .  מדוע ?  משום שירידת מחיר האג"ח משמעה עליית התשואה עליהן .  זהו בעצם המנגנון שבאמצעותו מווסת השוק את הריביות של הטווח הקצר והטווח הארוך .  בדרך כלל תרחיש של עליית ריבית נחשב לגורם שמדכא השקעות - וגם את מחירי האג"ח .  אבל ההשפעה של עליית ריבית על שוק המניות אינה חד-משמעית .  לעתים מזומנות הריבית עולה במקביל לעלייה בפעילות הכלכלית במשק כדי להילחם בלחצי אינפלציה .  במקרה כזה ייתכן שהדבר מעיד על שיפור בסביבה הכלכלית ,  שמיטיב עם החברות ומשביח את ערכן .  משקיעים שמעוניינים לשמור על פרופיל סיכון נמוך יחסית ,  ומחפשים תחליף לחלק מהאג"ח שלהם  ( בגלל עליית הריבית הצפויה )  ,  עשויים למצוא את מבוקשם דווקא בשוק המניות .  הכוונה היא למניות של חברות יציבות בדרך כלל ,  שמחלקות את רוב רווחיהן כדיווידנד .  אם הם ימצאו חברה שמצליחה לייצר לאורך זמן תשואת דיווידנד שנתית של 6%-7% ,  המניה שלה עשויה לשמש תחליף לא רע לאג"ח הממשלתיות .  רק לשם השוואה ,  אג"ח לא צמודה של ממשלת ישראל בעלת מח"מ של שש שנים משלמת כיום ריבית אפקטיבית של כ-5% בלבד .  בקניית מניה יש כמובן סיכון שמחירה יירד או שהדיווידנד יקוצץ - אך יש גם סיכוי ,  בייחוד אם תחול התאוששות כלכלית ,  שהדיווידנד דווקא יעלה ,  וכך גם מחיר המניה .  הדרך הנוחה ביותר למצוא בישראל מניות שנסחרות בתשואת דיווידנד גבוהה היא לחפש אותן במדד תל-דיב 20 .  תל-דיב 20 הוא מדד שכולל את 20 החברות בעלות תשואת הדיווידנד הגבוהה ביותר מבין מניות מדד ת"א 100 .  2009 היתה שנה מצוינת לתל-דיב 20 ,  שזינק בכ-160% .  חלק ניכר מהעלייה מיוחס לקפיצה של מניות הגז והנפט שמשקלן במדד מגיע לכ-20% ,  ושנהנו מאפקט גילוי הגז בקידוח תמר .  תל-דיב 20 החל להיסחר ביולי 2006 ,  ובשלוש שנים וחצי הניב תשואה נאה של כ-61%  ( 14.5% לשנה )  .  מדד ת"א 100 הניב באותו זמן תשואה של כ-30% או 7.8% לשנה .  זהו פער משמעותי .  דיווידנד במקום ריבית מניה שמחלקת למחזיקים בה דיווידנדים גבוהים באופן שיטתי וקבוע דומה במובנים רבים לאג"ח של אותה חברה .  קבלת הדיווידנד היא תזרים מזומנים קבוע ,  בדומה לריבית שממנה נהנה מחזיק האג"ח .  כמו מחזיק אג"ח קונצרניות ,  גם מחזיק המניה חשוף לסיכון העסקי של החברה .  אך בעוד מחזיק האג"ח הקונצרניות נהנה מביטחונות - אם יש כאלה - ונחשב לנושה של החברה אם היא מגיעה לכלל פירוק ,  בעל המניה אינו נושה ועשוי לאבד את כל השקעתו .  בעולם נחשבות מניות המחלקות דיווידנד לאפיק השקעה בפני עצמו ,  ומשקיעים רבים נהנים מהדיווידנד שהחברות מחלקות כהכנסה חודשית או רבעונית .  הרעיון של בניית תיק המבוסס על מניות שלהן תשואת דיווידנד גבוהה פותח על ידי הכלכלן מיייקל או'היגינס ב-91' .  הרעיון של או'היגינס מוכר כיום בשם  " אסטרטגיית כלבי הדאו ".  העיקרון של האסטרטגיה פשוט :  בתחילת כל שנה צריך המשקיע לקנות את עשר מניות הדאו ג'ונס  ( במשקל 10% כל אחת )  שהדיווידנד שהן חילקו השנה ,  המחולק במחיר השוק שלהן  ( תשואת דיווידנד )  ,  הוא הגבוה ביותר מבין 30 מניות הדאו .  אלה הם  " כלבי הדאו "  - המניות החבוטות ביותר של השנה הקודמת שזכו ל"חיי כלב ".  בסוף כל שנה יש לבדוק שוב מיהן עשר המניות בעלות תשואת הדיווידנד הגבוהה ביותר ,  ולהרכיב את התיק מחדש במשקלות של 10% לכל מניה .  מהו ההיגיון באסטרטגיה הזאת ?  הרעיון הוא שהחברות ממשיכות לחלק דיווידנד ,  בדרך כלל באותו הגובה ,  גם בשנים פחות טובות שלהן .  מכיוון שמחיר השוק של כל חברה משתנה על פי השלב במחזור החיים שלה  ( צמיחה/ מיתון )  ,  הרי שיחס דיווידנד למחיר גבוה יותר מעיד על כך שהחברה מסיימת את שלב ההאטה שלה ועוברת לשלב הצמיחה .  לכלבים החבוטים יש אם כן סיכוי טוב יותר לתת תשואות טובות יותר בהמשך השנה .  אסטרטגיה שכזו מיועדת עבור משקיעים לטווח ארוך שממשיכים להשקיע את הדיווידנד שהם מקבלים מחדש .  בפועל היא מאפשרת להם לקנות מדי שנה זרם של דיווידנדים במחיר נמוך יחסית .  החיסרון המרכזי באסטרטגיה זו הוא ההסתמכות על הדיווידנדים כפרמטר יחיד להשקעה .  ההנחה המובלעת אומרת שתשלומי הדיווידנד הם מספר קבוע ,  בעוד רווחי החברות הם תנודתיים .  בנוסף ,  תשלומי דיווידנד גבוהים אמנם יכולים לספק למשקיע פיצוי מסוים בתקופות של הפסדי הון במניות ,  אבל הבעיה היא שהם לא תמיד קשורים ליכולת הפקת הרווחים של חברה בטווח הארוך .  ואכן ,  השנים האחרונות הראו שחברות כמו סיטי וג'נרל מוטורס המשיכו לחלק דיווידנדים גבוהים למרות ההפסדים שצברו ,  ובכך האיצו את השחיקה בהונן העצמי .  הן עשו זאת כמעט עד הנקודה שבה היו חייבות לקבל תמיכה מהממשל  ( סיטי )  או להיכנס להקפאת הליכים  ( gm )  .  ביסוד אסטרטגיית הדיווידנדים עומדות שתי הנחות :  1 .  במחזור החיים של כל חברה קיימות תקופות של צמיחה ותקופות של האטה .  הסיבות לכך מגוונות :  שינויים בהנהלה ,  הכנסת מוצרים חדשים לשוק ועוד .  המחזוריות יוצרת תנודתיות במחיר המניה ,  אך תשלומי הדיווידנד קבועים יחסית או למצער תנודתיים פחות .  2 .  חברה גדולה וחזקה תתאמץ תמיד לחלק דיווידנדים ללא קשר לרווחיותה .  זאת משום שהקטנת הדיווידנד משדרת לשוק מסר שלילי לגביה .  הנחה זו הופרכה באופן חלקי ב-2009 ,  כאשר שורה ארוכה של חברות הקטינו את הדיווידנדים שלהן .
 
חוששים מעלייה של הריבית ?  חפשו את מניות הדיווידנדים
השקעה במניות בעלות תשואת דיווידנד גבוהה היא אופציה לא רעה להתמודדות עם תרחיש של התאוששות כלכלית ועליית ריביות ,  שעלול לפגוע באפיקי האג"ח

