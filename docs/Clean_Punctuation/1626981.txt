גביע הטוטו :  הפועל רעננה גברה 0:1 על בני יהודה
שניר שוקר כבש שער אדיר לזכות המארחת ברבע גמר גביע הטוטו ,  אחרי טעות קשה של גארידו .  שער של לסקאנו לא אושר
צילום ועריכת וידאו :  נועם אשל
עוד ערב אופייני של הכדורגל הישראלי טרום 2010 .  30 דקות לאחר המועד הרשמי של שריקת הפתיחה ,  עדיין התמהמה צוות השופטים בראשות חלים זטמה לגבי אישור משחק רבע גמר גביע הטוטו בכפר סבא הערב  ( רביעי )  .  ההחלטה הייתה שלא להחליט ,  עד שלבסוף בחרו לקיים את המשחק ,  למרות השלוליות הגדולות על כר הדשא ובהוראת ההתאחדות .  בכל זאת ,  יש הגרלת חצי גמר מחר .  מי שהרסה לאנשי ההתאחדות את הפנטזיות על חצי גמר פיקנטי בהשתתפות מכבי חיפה ,  מכבי תל אביב ,  בית"ר ירושלים ובני יהודה ,  הייתה הפועל רעננה ,  שגברה 0:1 על הכתומים של גיא לוזון .
 בעשר הדקות הראשונות ניסו השחקנים להסתגל למשטח המוצף ,  עד אשר לירוי צעירי שלח פצצה שזיעזעה את משקוף שערו של רן קדוש .  בני יהודה הייתה טובה יותר במחצית הראשונה ,  אך אלירן עטר שיחק בהילוך ראשון וחסר מאוד את שיתוף הפעולה עם פדרו גלבאן ,  שהחליפו במחצית השנייה .  רעננה המתינה להזדמנות לעקוץ ,  ועשתה זאת בגדול עם שער פנטסטי של שניר שוקר הצעיר ,  ששלח שמאלית אדירה לחיבורים של קדוש בדקה ה-52 .  
השער עשה לרעננה רק טוב והמחליף ארמנדו לסקאנו כבש את השני ,  אבל השופט והקוון לא שמו לב שהנגיחה שלו פגעה במשקוף וחצתה את הקו ,  ולכן לא אישרו את השער .  המשקוף שספג טיל מצעירי ,  הורעד שוב על ידי רז כהן לקראת הסיום ,  אך גם היתרון הקטן הספיק לרעננה כדי לרשום הפתעה ולהיכלל בחברה טובה בשלב חצי הגמר באיצטדיון רמת גן .
 המאמן המנצח ,  אלי כהן ,  כמובן היה מרוצה בסיום : " אני שמח על הניצחון ולא פחות מהיכולת שלנו .  אנחנו נמצאים במומנטום חיובי ,  ואחרי הניצחון בשבת היה חשוב ליצור רצף של ניצחונות ולשמור על היכולת ".  על הזרים שנבחנו אמר כהן : " בסך הכל ,  בהתחשב בעובדה שהם עדיין חלודים ורק שבוע איתנו ,  הם גילו יכולת טובה ".  
בצד השני היו כמובן מאוכזבים ,  אבל ברור שהראש של בני יהודה קודם כל בליגה .  המאמן גיא לוזון אמר : " במחצית הראשונה היינו דומיננטיים ויצרנו מספיק הזדמנויות כדי להכריע את המשחק .  כשאתה לא כובש ,  אתה סופג .  במחצית השניה בחצי ההזדמנות הראשונה שהייתה להם הם כבשו .  איבדנו סבלנות והפסדנו .  כל הכבוד לרעננה .  ההפסד הזה כואב מאוד בלי קשר ליריבה .  לא זלזלנו ביריבה ,  לא הבקענו ושילמנו ". 
דקה 9 :  אחרי כמה דקות של טביעה בשלוליות ,  צעירי היה הראשון להתאקלם למגרש המוצף וירה מ-25 מטרים טיל אדיר שזיעזע את משקוף שערו של סמדג'ה .
 דקה 12 :  בלדוט קיבל כדור ברחבה ובסיבוב בעט חלש לידיו של השוער .
 דקה 15 :  עטר סובב כדור חופשי מ-20 מטרים ,  סמדג'ה זינק טוב והדף .
 דקה 24 :  כדור חופשי של בלדוט בשמאל מ-22 מטרים ,  חלף מעל המשקוף .
 דקה 39 :  פור ניסה את מזלו בבעיטה ממרחק ,  הכדור עבר מעט מעל שערו של קדוש .
 דקה 52 :  גול !  גארידו איבד כדור בשלומיאליות ,  שוקר חטף ,  התקדם ובשמאל שיחרר פצצה מ-20 מטרים לחיבורים של קדוש .  0:1 גדול של רעננה .
 דקה 68 :  רז כהן עשה פריצה מסחררת בשמאל ,  ביטון הצליח להעביר למרכז ושוקר נגח לידיו של קדוש .
 דקה 77 :  עטיה הגביה כדור נהדר מימין ,  לסקאנו נגח בעוצמה למשקוף והכדור עבר את קו השער ,  אך השופט והקוון בחרו שלא לאשרו .
 דקה 81 :  רז כהן ירה מ-18 מטרים ,  קדוש רק הביט וראה את הכדור מרעיד את המשקוף .
 דקה 85 :  אחרי שתי נגיחות ברחבה ,  גלבאן בעט שטוח בשמאל לידי סמדג'ה .
 הרכב הפועל רעננה :  שאול סמדג'ה ,  עומרי עטיה ,  אבי סופר ,  אירמנטס זלמיקאס ,  גיא כוואז  ( חיים פונטרמולי ,  65 )  ,  איתי אלקסלסי ,  תמיר פור ,  סטיבן כהן  ( ארמנדו לסקאנו ,  46 )  ,  שניר שוקר ,  רז כהן ,  ריקארדס בניושיס  ( דודו ביטון ,  65/כריסטיאנו דוס סנטוס ,  75 )  .
 הרכב בני יהודה :  רן קדוש ,  איציק עזוז ,  איבן גארידו ,  דין מורי ,  עוז ראלי  ( כפיר אדרי ,  59 )  ,  לירוי צעירי  ( סיניסה ליניץ' ,  59 )  ,  מהראן ראדי ,  לירן כהן ,  ג'ורג' אמסיס  ( משה ביטון ,  46 )  ,  אסי בלדוט  ( עומר רפס ,  78 )  ,  אלירן עטר  ( פדרו גלבאן ,  59 )  .
 
גביע הטוטו :  הפועל רעננה גברה 0:1 על בני יהודה
שניר שוקר כבש שער אדיר לזכות המארחת ברבע גמר גביע הטוטו ,  אחרי טעות קשה של גארידו .  שער של לסקאנו לא אושר

