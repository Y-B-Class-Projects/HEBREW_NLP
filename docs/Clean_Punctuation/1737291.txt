אובמה קיבל  " זמן פציעות "
 הפלסטינים חשים כי בהעבירם את ההכרעה על המשך השיחות הישירות עם ישראל לדיוני מדינות הליגה הערבית ,  עשו חסד עם ברק אובמה .  במונחים של תחרות כדורגל הם הסדירו בעבורו  " זמן פציעות ".  המועד החוקי היה עם סיום הקפאת הבנייה כשלא עלה בידו לשכנע את בנימין נתניהו להאריכה ,  אבל הם לא פרשו מן השיחות אלא העניקו לנשיא האמריקני הזדמנות נוספת .
 אובמה הפגין עד כה יכולת דלה להוביל את המהלך הישראלי ? פלסטיני .  הוא נקלע לבעיית ההקפאה ,  שהיא בעיקרה פרי יוזמתו ,  ואינו מצליח לחלץ את הצדדים ממנה .  העלה אותם על העץ ,  ואין באמתחתו סולם להורידם .  בוודאי לא את שניהם .  משמעו של דבר ,  שישראל או הפלסטינים ימצאו את עצמם בחיכוך עם אמריקה לקראת כינוס ראשי מדינות ערב בלוב ב ? 10 באוקטובר .
 בירושלים מניחים כי עיקר הלחץ האמריקני יופנה כלפי ישראל .  גם מתקשים להאמין כי יש בפי הילרי קלינטון או ג'ורג' מיטשל נוסחת קסמים להחיות את המשא ומתן ,  שכן היו להם הזדמנויות למכביר להפעיל את יכולתם היצירתית ,  והיא לא באה בסוף השבוע לביטוי במגעים שהתקיימו בניו יורק .
 אהוד ברק ,  ששוחח עד הרגע האחרון עם קלינטון ,  הביא לראש הממשלה נתניהו שורה של הצעות ורעיונות ואפשרויות כפי שעלו בשיחותיו עם הפלסטינים והאמריקנים בעת ביקורו בניו יורק ,  אבל אין בידיו משנה סדורה או חבילה תפורה של הצעת פשרה .  רעיונות רבים יכלו להתקבל על דעת שני הצדדים - וזה התנאי להצלחתם - אבל צריך לאורזם ולאגדם ביחד ,  ואז המשא ומתן מתפורר .  כך אירע בימים האחרונים .
 בנתונים אלה צריכה ישראל להיערך לתקופה בעייתית ביחסיה עם ארה"ב ,  וכמובן עם הרשות הפלסטינית ,  ומה שמעיד על כך היא הצעתו החוזרת ונשנית של השר מיכאל איתן לצרף את קדימה לקואליציה .  רעיון זה שהעלה השר איתן מלווה את הממשלה מאז הקמתה ,  ויצא מנתניהו ודרומה ,  אבל אין סיכוי שקדימה תיענה לו בלי תמורה מרחיקת לכת הן בהרכב כל ממשלה בהשתתפותה והן בניסוח קווי היסוד למדיניותה .
 גורל הצעות אלה - גלויות כסמויות - תלוי עתה בבית הלבן .  הכדור עבר או חזר לידיו של אובמה .  הימים הקרובים יראו אותו לוחץ על ירושלים ומפציר ברמאללה .
 
אובמה קיבל  " זמן פציעות "
 nan
