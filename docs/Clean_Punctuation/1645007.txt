יוטיוב בן 5 ,  אבל איפה הרווחים ? 
אתר תוכן הוידאו ממשיך לבדר מיליוני גולשים בכל העולם - אבל בגוגל פחות מרוצים :  לא לילד הזה הם פיללו כשרכשו את האתר ב-1.65 מיליארד דולר .  אחרי הכל ,  עם סרטוני אוגרים מופתעים לא קונים במכולת
בסך הכל עברו חמש שנים ,  אבל נדמה שאתר יוטיוב היה חלק מחיינו מאז ומעולם .  קשה להיזכר מה עשינו לפני יוטיוב ,  כשעבר בנו פרץ של תשוקה לראות שיר אבוד משנות ה-80 .  קשה לדמיין איך שיתפנו את הסבים והסבתות בתעלול האחרון של הנכד .  
לא רק לנו כצרכנים קשה להיזכר בימים ההם ,  גם שגרת היום של תאגידי הקולנוע והטלוויזיה השתנתה מאז .  אלא שבאולפנים ההוליוודיים וברשתות הטלוויזיה מביטים לאחור בצער .  מאז פריצתו של אתר שיתוף קובצי הווידיאו ,  התערערה לחלוטין שליטתם בהרגלי הצפייה של הצרכנים .  
אף שתאריך ההקמה הרשמי של יוטיוב הוא 15 בפברואר 2005 ,  הווידיאו הראשון הועלה למערכת רק ב-23 באפריל בשעה 20:27 .  את הסרטון  " אני בגן החיות "  שצולם בגן החיות של סן דייגו העלה לרשת ג'אווד קארים ,  ממייסדי האתר .  כיום זוכה האתר למיליארד כניסות ביום .  יותר מ-80% מהסרטונים שמוטמעים באתרים אחרים ובבלוגים פרטיים הם סרטוני יוטיוב .  
מאז ההשקה ההיסטורית עבר האתר כמה תהפוכות ,  שהחשובה שבהן היתה רכישתו על ידי גוגל ב-2007 בעסקה בשווי 1.65 מיליארד דולר .  יוטיוב ,  שסבלה עד אז מהוצאות של מאות מיליוני דולרים על אחסון קובצי הווידיאו והיתה מטרה לתביעות בגין הפרת זכויות יוצרים מצד אולפני הקולנוע וערוצי הטלוויזיה ,  נעשתה בעקבות העסקה לבשר מבשרה של מלכת האינטרנט הבלתי מעורערת .  
אבל גם אחרי התמיכה הפיננסית והשיווקית של גוגל ,  ההתברגות בצמרת האתרים הפופולריים בעולם והעובדה שבכל דקה מעלים הגולשים 20 שעות של סרטוני וידיאו ,  יוטיוב מצליח אך בקושי לכלכל את עצמו .  עם הוצאות של לפחות 365 מיליון דולר בשנה על שימוש ברוחב הפס  ( העלאת סרטים או צפייה בהם )  - ההכנסות השנתיות מפרסום מגרדות בקושי סכום של 500 מיליון דולר .  גוגל שוברת את הראש כבר שנתיים סביב השאלה איך אפשר לייצר הכנסות שיתקרבו לנתוני הגלישה באתר .  
הבעיה העיקרית של יוטיוב היא הקושי להצמיד פרסומות לכ-98% מהסרטים שבשרתיה .  איזו פרסומת אפשר לשדך לקליפ של חתול שתקוע על עץ ?  מי יסכים לפרסם את המוצר לצד וידיאו של מעודדת שמחליקה על המגרש ?  האם מי שהעלה את סרטון החתונה שלו יסכים שלצדו תופיע מודעה של עורך דין לגירושין ?  ואיך בכלל יכול האלגוריתם לזהות את התוכן של הווידיאו ,  אם המשתמש לא נתן לו כותרת טקסט או הוסיף לו תגיות ?  לכן ,  מה שנשאר בינתיים הוא שיעור אפסי של תכנים שנעשתה עליהם אופטימיזציה ועוד כמה ערוצים שחברות הסכימו לשלם תמורת מיתוגם .  
זאת אחת הסיבות העיקריות לשיתוף הפעולה הנרקם בימים אלה באמצעות גוגל ,  בין יוטיוב לסוכנות וויליאם מוריס - חברת ייצוג האמנים הגדולה בארה"ב .  יוטיוב מציעה לאמנים המיוצגים בסוכנות להעלות תכנים מקצועיים בכיכובם תמורת השתתפות ברווחים מהקליפ .  
בינתיים חסרים לה התכנים שיצדיקו הקרנה על מסך הטלוויזיה .  אז אחרי שחתמה על הסכמים  ( מוגבלים ביותר )  לשידור תוכניות מערוצי הטלוויזיה הגדולים ואחרי שנכנסה לתחום של שידור חי של הופעות רוק  ( יו 2 משכה מיליוני צופים ליוטיוב )  - מנסה החברה לקחת את גורלה בידיה ולדאוג להזרמה שוטפת של תכנים מקוריים לאתר .  מנהלי יוטיוב בונים על כך שאמנים רבים מייצרים תכנים בעצמם ,  כדי לעקוף את החסמים שמציבות חברות ההפקה ולקבל חשיפה רחבה .  גם אמנים מוכרים רבים רואים באינטרנט תחום פעילות חשוב ומייצרים תכנים בעבורו .  
הפנייה של יוטיוב לוויליאם מוריס מרמזת על השאיפה שלה לפרוץ אל מעבר לנישה של סרטוני החובבנים ולמצב את עצמה כשחקן מרכזי בתעשיית הבידור העולמית .  בחודשים האחרונים שידרג האתר את חוויית הצפייה בסרטונים לאיכות hd  ( חדות גבוהה )  והגדיל את חלון הנגן לפורמטים שמתאימים לצפייה בטלוויזיה ,  בהתאם למגמה העולמית הגוברת של שילוב תוכני האינטרנט במרכז הבידור הביתי .  
כיום ,  חמש שנים לאחר השקתו ,  האתר ששינה את הרגלי צריכת תוכני הווידיאו בעולם עדיין מחפש הצדקה לקיומו .  אמנם לא מעט אנשים חייבים לו את תהילתם - כמו סוזן בויל הבריטית ,  או טאשה ודישקה הישראליות - אבל לא לילד הזה פיללו אנשי גוגל כשהשקיעו באתר 1.65 מיליארד דולר .  דבר אחד ברור אחרי חמש שנים של קליפים באינטרנט :  עם אוגרים מופתעים ,  ילדים בכיינים וזמרים חובבים ,  אי אפשר לשלם את החוב במכולת .
 
יוטיוב בן 5 ,  אבל איפה הרווחים ? 
אתר תוכן הוידאו ממשיך לבדר מיליוני גולשים בכל העולם - אבל בגוגל פחות מרוצים :  לא לילד הזה הם פיללו כשרכשו את האתר ב-1.65 מיליארד דולר .  אחרי הכל ,  עם סרטוני אוגרים מופתעים לא קונים במכולת

