ליון והפועל תל אביב נפרדו ב-2:2
האדומים היו קרובים להשיג ניצחון חוץ ולעלות לליגה האירופית ,  אבל לקאזט  ( 88 )  חילץ נקודה .  עוד לפני כן לופז  ( 62 )  העלה את ליון ,  שהר  ( 63 )  וזהבי במספרת מדהימה  ( 70 )  ביצעו מהפך
כדורגל יכול להיות עסק כואב מאוד .  הפועל תל אביב חוותה את זה הערב  ( שלישי )  כשסיימה בתיקו 2:2 מול ליון בסטאד דה ז'רלאן ,  במסגרת המחזור השישי והאחרון בשלב הבתים של ליגת האלופות .  האדומים של אלי גוטמן כבר היו על סף ניצחון סנסציוני ,  שיכול היה לשלוח אותם לליגה האירופית ,  אבל אז ספגו שער בדקה ה-88 מרגליו של אלכסנדר לקאזט ,  שמנע מהם להפוך לקבוצה הישראלית הראשונה שמשיגה ניצחון חוץ בליגת האלופות .  
ליסנדרו לופז כבש ראשון בדקה ה-62 לצרפתים ,  אבל מי שחשב שהאלופה הישראלית תקרוס ,  כנראה לא מכיר את האופי של הקבוצה של גוטמן :  האורחים הישראלים לא נבהלו והשוו כעבור דקה מבעיטה נפלאה של בן שהר .  אבל אז ,  בדקה ה-70 ,  הגיע הבונבון של המשחק :  סלים טועמה הגביה ללב הרחבה ,  וערן זהבי כבש במספרת וירטואוזית מדהימה מ-11 מטר שער בלתי נשכח ,  שהעלה את האורחת הישראלית ליתרון 1:2 .  הכדורגל הישראלי הריח את הניצחון ההיסטורי ,  אבל אז הגיע השוויון ,  והפועל לא מעפילה לליגה האירופית ,  על אף ההפסד של בנפיקה ,  אך מסיימת את הקמפיין בצורה מכובדת .
 11 משחקי חוץ שיחקו קבוצות ישראליות בליגת האלופות עד היום .  המאזן ?  די אומלל עם 10 הפסדים ותיקו אחד ,  3:3 של מכבי חיפה מול אולימפיאקוס .  הערב הצליחה הפועל תל אביב להפוך לקבוצה השנייה שמשיגה נקודה במשחק חוץ באירופה אחרי אותו תיקו של הירוקים אי שם ב-13 בנובמבר 2002 ,  אבל זו נחמה קטנה לאדומים ,  שהיו קרובים מאוד למקום השלישי ולהעפלה לליגה האירופית ,  בשל הפסדה של בנפיקה 2:1 בבית לשאלקה .
 מי בכלל זוכר הערב שהאדומים סגרו את הסיבוב הראשון עם 0 נקודות והיה נדמה שנקודת רחמים תהווה הישג עבורם ?  הפועל תל אביב השיגה בסיבוב השני חמש נקודות מתוך תשע אפשריות ,  כשגם בתיקו 0:0 הביתי מול שאלקה היא הייתה עדיפה על היריבה שלה והייתה בהחלט יכולה לנצח אלמלא יכולת נפלאה של שוער  " הרויאל בלוז "  מנואל נוייר .  הפועל ,  שבעונה שעברה הגיע עד לשלב 32 האחרונות בליגה האירופית והודחה על ידי רובין קאזאן ,  יכולה להסתכל בגאווה עצומה על קמפיין האלופות הראשון בהיסטוריה שלה ,  בטח אחרי התיקו המכובד הערב ו-5 הנקודות שהשיגה בבית .
 הניצחון על בנפיקה היה מדהים ,  התיקו מול שאלקה היה מכובד ,  אבל אין ספק שאם יש רגע אחד ,  מכונן ,  שהפועל תל אביב תיקח מהקמפיין הנוכחי ,  הוא הגיע בדקה ה-70 הערב .  ערן זהבי כבש שער במספרת מדהימה ,  שאלמלא נסגרה רשימת המועמדים לשער השנה ,  היה בהחלט עשוי לזכות בתואר הנכסף .  אין ספק שהקשר ,  שרק ב-2008/9 חזר להפועל מהשאלה בעירוני רמת השרון הקטנה ,  קנה את עולמו הערב .  אם למישהו מהסקאוטים והקבוצות האירופיות שעקבו אחריו היה ספק לגבי היכולת שלו למרות הצמד מול בנפיקה ,  הערב הוא קיבל תשובה מוחצת .  למרות זאת ,  יש לזכור שליון שלטה לחלוטין ברוב שלבי המשחק ,  ורק עוד משחק אדיר של וינסנט אניימה ,  שזינק והציל לפחות חמישה שערים בטוחים ,  מנע ממנה לספוג בשלבים מוקדמים .  
כשמסתכלים לאחור על הקמפיין של הפועל תל אביב ,  ובלי להיות חזירים יותר מדי ,  אין ספק שהאדומים שילמו מחיר כבד על חוסר הניסיון בשלושת המשחקים הראשונים ,  בהם הפסידו .  הקבוצה של אלי גוטמן הראתה בשלושת המשחקים האחרונים שלה שהיא הפיקה את כל הלקחים שהייתה צריכה ללמוד ושמבחינת איכות נטו היא לא רחוקה כל כך מהרמה הגבוהה של אירופה .  בטח לא כמו שרבים חשבו .
 דקה 6 :  ליון ביצעה חילופי מסירות במרכז השדה עד שהכדור הגיע לליסנדרו .  החלוץ הארגנטינאי התקדם ושיחרר טיל שחלף סמוך לקורתו של אניימה .
 דקה 9 :  שיש ביצע עבירה על בריאן באגף ימין .  הכדור החופשי הגיע לליסנדרו ,  שניסה להעביר לאמצע אך הגנת הפועל הסתדרה עם הניסיון הזה .
 דקה 13 :  ורמוט הוכשל על סף הרחבה .  אבוטבול בעט את הכדור החופשי ,  אך הוא עבר את כל ההגנה והתגלגל לאגף השני .  ליון התמהמה עם הכדור והוא הגיע לורמוט ,  שהחזיר לרחבה ,  דה סילבה הסיט את הכדור אך לוריס קלט .
 דקה 14 :  בריאן הכניס כדור עומק ,  גומיס נגח פנימה ורץ לחגוג ,  אך הקוון הניף את הדגל והשער נפסל בטענת נבדל .
 דקה 18 :  דאבל פס בין פיאניץ' לסיסוקו נגמר בהגבהה של האחרון לעבר הרחבה ,  אך דה סילבה הרחיק .
 דקה 25 :  שכטר ,  שנפצע בכתפו ,  לא הצליח להמשיך לשחק וירד לספסל .  שהר החליף אותו .  
דקה 28 :  פיאניץ' ביצע הטעיה ,  ושיחרר בעיטה מ-18 מטר ,  אניימה הצליח להדוף .
 דקה 29 :  שהר חטף כדור אחרי טעות בהגנת ליון ,  והעביר אותו לתמוז .  החלוץ בעט מזווית קשה ולוריס הציל .
 דקה 33 :  סיסוקו העביר כדור מאגף שמאל ,  גומיס השתלט והעביר למאקון ,  שבעט חזק ,  אך אניימה התעופף והציל .
 דקה 35 :  קרן של ליון הגיעה לראשו של כריס ,  שנגח מצוין כדור שעבר את אניימה ,  אך ורמוט הצליח להציל מהקו .
 דקה 38 :  בעיטה חופשית נפלאה של פיאניץ' הוסטה מידו של דה סילבה לקרן .
 דקה 41 :  גומיס השתלט על כדור ובעט טיל ממרחק של למעלה מ-30 מטר ,  אניימה הדף .
 דקה 42 :  עקב נפלא של ליסנדרו הגיע למאקון ,  שמול אניימה בעט לרשת החיצונית .
 דקה 48 :  קרן של פיאניץ' הגיעה למאקון משחקן הפועל ,  הקמרוני בעט ,  אך אניימה שוב היה עם ידו על העליונה .
 דקה 54 :  שהר קיבל כדור ברחבה ,  עבר את השומר שלו ויישר למרכז .  זהבי הגיע ראשון לכדור והעביר לורמוט ,  שהטעה את כריס ,  עבר אותו בקלות ובעט חזק מקרוב ,  אך לוריס הדף לקורה והחוצה .  ההזדמנות הכי גדולה של הפועל הערב .
 דקה 62 :  גול !  בעיטה של באסטוס נעצרה בהגנת הפועל ,  אך הגיעה לבריאן ,  שנבלם על ידי אניימה .  השוער הניגרי השתעשע עם הכדור ,  שהגיע לליסנדרו שבעט חזק פנימה .  0:1 לליון .
 דקה 63 :  גול !  רק דקה חלפה והאדומים מצאו את השוויון .  זהבי הכניס מסירת עומק לשהר ,  שהשתלט מצוין ושיחרר בעיטה נפלאה לפינה הרחוקה .  דווקא החלוץ הכי מושמץ ,  שכבר איבד את מקומו בהרכב ,  כובש ועוד ברגל שמאל .  1:1 בין ליון להפועל תל אביב .
 דקה 68 :  באסטוס הכניס לבריאן ,  שנשאר לבד מול אניימה אך בעט ברשלנות מעל השער .
 דקה 70 :  גול !  טועמה העביר מסירת רוחב לזהבי ,  שביצע מספרת מדהימה .  שער שייכנס כמעט בוודאות כמועמד לתואר שער השנה באירופה .  1:2 מדהים להפועל תל אביב .
 דקה 84 :  רבייר הטעה את השומר שלו ושיחרר טיל אדיר מ-20 ,  אניימה ריחף והדף את ההצלה הכי גדולה שלו במשחק .
 דקה 86 :  עוד הזדמנות מצוינת לליון כשליסנדרו לופז הפגיז במספרת וסחט עוד הצלה של אניימה ,  שהדף לקרן .
 דקה 88 :  גול !  ליון ניצלה איבוד כדור במרכז המגרש של האדומים כשאלכסנדר לקאזט קיבל כדור עומק מצוין מז'רמי פייה והפגיז את השער ,  שוויון 2:2 .
 הרכב ליון :  הוגו לוריס ,  אנתוני רבייר ,  כריס ,  פאפ דיאקטה ,  עלי סיסוקו  ( ז'רמי פייה ,  78 )  ,  מקסים גונאלון ,  ז'אן מאקון ,  מיראלם פיאניץ'  ( אלכסנדר לקאזט 68 )  ,  ג'ימי בריאן ,  בפטימבי גומיס  ( מישל באסטוס ,  56 )  ,  ליסנדרו לופז .
 הפועל ת"א :  וינסנט אניימה ,  דני בונדר ,  דגלאס דה סילבה ,  ביוואן פרנסמן ,  גל שיש ,  אביחי ידין ,  שי אבוטבול  ( וואליד באדיר ,  80 )  ,  גילי ורמוט ,  ערן זהבי ,  איתי שכטר  ( בן שהר ,  23 )  ,  טוטו תמוז  ( סלים טועמה ,  62 )  .
 
ליון והפועל תל אביב נפרדו ב-2:2
האדומים היו קרובים להשיג ניצחון חוץ ולעלות לליגה האירופית ,  אבל לקאזט  ( 88 )  חילץ נקודה .  עוד לפני כן לופז  ( 62 )  העלה את ליון ,  שהר  ( 63 )  וזהבי במספרת מדהימה  ( 70 )  ביצעו מהפך

