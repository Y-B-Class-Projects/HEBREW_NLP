מפת דרכים למשקיע הסולידי
נוכח ההסכמה הרחבה בקרב מומחים על כך שרמת הסיכון בשוקי ההון עלתה באחרונה ,  ראוי לבחון את האפשרויות העומדות כעת בפני המשקיע הסולידי שמעוניין בתשואה ראויה בסיכון לא גבוה
 >  >  כלכלנים ומומחי השקעות רבים מתווכחים כיום ביניהם על השאלה אם העולם עומד לשקוע במיתון נוסף ,  או שמא דרכה של הכלכלה העולמית לחידוש הצמיחה נסללת והולכת .  בין אם הם מצויים בצד האופטימי ובין אם בצד הפסימי ,  נדמה שכמעט כולם מסכימים שרמת הסיכון בשווקים עלתה מדרגה .  זה נכון כמעט לכל סוגי הנכסים - החל באג"ח ממשלתיות שנסחרות במחיר מלא וחשופות לסיכון של העלאת ריבית ,  עבור באג"ח קונצרניות בדירוגים גבוהים שהמרווחים בינן לבין אג"ח ממשלתיות מצטמקים והולכים ,  וכלה במחירי המניות ,  שמגלמים פחות או יותר מחיר מלא על הסיכון הטמון בהן .  כשהסיכון בשוק עולה ,  הנטייה הטבעית היא נדידה לנכסים מעוטי סיכון .  הבעיה היא שנכסים אלה מניבים כיום תשואות נמוכות מאוד .  אלה החיים - מי שלא רוצה לשלם מחיר  ( סיכון )  ,  יצטרך לוותר על התמורה  ( תשואה גבוהה )  .  חשוב לדעת ,  עם זאת ,  שעולם המוצרים מעוטי הסיכון הוא מגוון ורחב .  קיימים בו מוצרים שניתן לקרוא להם  " בטוחים מאוד ",  שייתנו תשואה ריאלית של 1%-2% בשנה ,  וקיימים בו מוצרים  " בטוחים למדי ",  שמסוגלים לתת גם תשואה ריאלית שנתית של 4% .  לעתים ,  כל מה שנדרש כדי לדלג מתשואה של 2% בשנה לתשואה של 4% בשנה היא הבנה טובה יותר של ההבדלים בין המוצרים השונים .  כמובן ,  שמעבר שכזה אינו אפשרי בלי נטילת קורטוב מסוים נוסף של סיכון .  אז מה מציע כיום עולם המוצרים הסולידיים למשקיעים שונאי הסיכון ?  הנה כמה אפשרויות שעשויות להתאים למשקיעים בעלי אופק השקעה בינוני  ( 2-6 שנים )  .  משקיעים בעלי טווח השקעה קצר מאוד  ( שנתיים ומטה )  יצטרכו כנראה להסתפק בנכסים הממשלתיים הבטוחים ,  שמספקים תשואה נמוכה מאוד ,  אך לפחות מגינים מפני אינפלציה .  1 .  תעודת סל על מדד אג"ח ממשלתיות צמודות לטווח של 2-5 שנים מדדי האג"ח הצמודות בישראל נחלקים לארבע תקופות זמן שונות :  0-2 שנים ,  2-5 שנים ,  5-7 שנים ו-7 שנים ומעלה .  עד לפני כשנתיים היו רק שתי דרכים להשקיע באג"ח ממשלתיות מקומיות - השקעה ישירה ,  כלומר רכישת האג"ח עצמן ,  או רכישה של קרן נאמנות המחזיקה בהן .  כיום ישנה גם דרך שלישית - רכישת תעודת סל העוקבת אחר מדד האג"ח .  השקעה באג"ח באמצעות קרן נאמנות כרוכה בתשלום דמי ניהול גבוהים יחסית .  נכון להיום ,  דמי הניהול בקרנות אג"ח המדינה הצמודות לטווח הבינוני הם 0.7%-1.4% בשנה .  עבור מוצר שמחזיק כיום ניירות שמגלמים תשואה לפדיון של 0.5%-1.2% בשנה  ( לפני ההצמדה למדד )  ,  מדובר בעצם בדמי ניהול שהורגים את מרבית התשואה .  נראה כי תעודות הסל שגובות דמי ניהול של 0.4%  ( שגם היא אגב לא כל כך נמוכה )  הן דרך נוחה יותר להיחשף למדדי האג"ח הממשלתיות הצמודות .  אפשרות נוספת להיחשף למדד האג"ח הצמודות תוך דילוג על דמי ניהול היא לרכוש את האג"ח ישירות .  החיסרון ברכישה ישירה הוא שהמשקיע יקבל ריבית שנתית שאותה יצטרך להשקיע שוב ,  וגם ישלם עליה מס .  בהשקעה באמצעות תעודות ,  הריבית מושקעת בחזרה במדד באופן אוטומטי .  לכן זוהי צורת השקעה נוחה יותר ,  שטומנת בחובה גם יתרון בשל דחיית המס ליום שבו יממש המשקיע את התעודה .  היתרון החשוב ביותר בהשקעה במדד אג"ח ממשלתיות צמודות הוא הסיכון האפסי ,  כולל הגנה מלאה מאינפלציה .  החיסרון הגדול נמצא בתשואה הזעומה .  2 .  תעודת סל על מדד אג"ח ממשלתיות שקליות לטווח של 2-5 שנים כל מה שנאמר על מדד האג"ח הממשלתיות הצמודות נכון גם לגבי מדד האג"ח השקליות ,  בהבדל אחד - כאן המשקיע אינו מקבל הגנה מפני אינפלציה .  מכיוון שאין הגנה כזו ,  התשואה לפדיון הגלומה באיגרות השקליות לטווח זמן זה גבוהה יותר ,  ומגיעה לכ-3.5% בממוצע .  אם האינפלציה הממוצעת בשלוש עד חמש השנים הקרובות תהיה 2.5% ,  התשואה הריאלית של האפיק הצמוד והאפיק הלא צמוד תהיה בערך דומה .  מי שמצפה לאינפלציה גבוהה יותר של כ-3% ויותר אמור להעדיף את האפיק הצמוד .  גם כאן ,  משקיעים שלא מעוניינים לשלם דמי ניהול לתעודות יכולים לרכוש את האג"ח השקליות באופן עצמאי .  מלבד החשיפה לאינפלציה ,  האג"ח השקליות חשופות גם לעליית ריביות ותשואות .  אם תשואות האג"ח בעולם ובישראל יתחילו לעלות  ( עם או בלי סימני אינפלציה )  ,  האג"ח השקליות עלולות להתנדנד כלפי מטה .  עם זאת ,  מכיוון שמדובר באיגרות לטווח זמן בינוני ,  התנודה ,  אם תתרחש ,  לא אמורה להיות חריפה מדי .  3 .  קרן נאמנות המשקיעה באג"ח מדינה כלליות לטווח בינוני היתרון העיקרי ברכישת קרן נאמנות על אג"ח מדינה לעומת תעודת סל הוא בפוטנציאל לקבל תשואה גבוהה יותר .  מנהלי קרנות יכולים לנוע מדי פעם מאג"ח שקליות לאג"ח צמודות או לאג"ח בריבית משתנה  ( גילון )  בהתאם לאטרקטיביות המשתנה שלהן .  הם יכולים להאריך את המח"מ של הקרן או לקצר אותו בהתאם לשיקול דעתם ,  והם יכולים גם לגוון מעט את הקרן בנכסים אחרים כמו אג"ח קונצרניות ,  אג"ח ממשלתיות בחו"ל ואפילו מעט מניות .  בעיני משקיעים אחדים מדובר ביתרון ,  אבל אחרים יראו בכך דווקא חיסרון ,  שגורם לקרן להיות מעט מסוכנת יותר בהשוואה למדד פשוט וידוע מראש .  כמובן ,  הסיכון הזה יתגלה ויתממש רק בימי משבר .  החסרונות העיקריים של קרנות הנאמנות הם דמי הניהול הגבוהים יחסית שהן גובות וחוסר השקיפות שלהן לעומת התעודות .  מרבית מנהלי הקרנות אינם מצליחים לייצר לאורך זמן תשואה מספיק גבוהה מעל המדדים כדי לכסות את דמי הניהול האלה ,  אבל ישנם גם מנהלים שכן מצליחים בכך .  מי שמצליח לאתר מנהל כזה יוכל להיצמד אליו וליהנות מביצועיו .  4 .  תעודה או קרן סל על מדד תל בונד 60 תל בונד 60 הוא מדד שכולל 60 אג"ח קונצרניות ישראליות צמודות מדד לטווח זמן בינוני  ( כ-5-6 שנים )  .  התשואה הממוצעת לפדיון הגלומה בתל בונד 60 היא כיום כ-3% בשנה .  כאמור ,  מדובר בתשואה ריאלית שצמודה גם למדד המחירים לצרכן .  השקעה במדד אג"ח קונצרניות אינה נטולת סיכון כמובן .  במשבר הגדול של סתיו 2008 צלל תל בונד 60 תוך חודשיים בכ-23% .  לימים התברר שזו היתה נפילה זמנית בלבד ,  והמדד עלה תוך חודשים ספורים את כל הדרך בחזרה ואף העפיל לפסגות חדשות .  ובכלל ,  משבר כמו זה שראינו ב-2008 הוא לא בדיוק תופעה שרואים בכל שנה ,  וגם לא בכל עשור .  עם זאת ,  עדיין מדובר בנכס שיש בו סיכון מסוים ,  ותנודות של 5%-7% מעלה ומטה בתל בונד 60 הן שכיחות למדי .  מי שרוצה לקבל מעט יותר  ( ומוכן להעז מעט יותר )  יכול להתמקד בתעודות הסל על מדד תל בונד 40 ,  שכולל את 40 האג"ח המעט יותר מסוכנות בקבוצת התל בונד 60 .  התשואה לפדיון הגלומה בתל בונד 40 היא כיום 3.8% .  5 .  תעודת סל על מדד תל בונד שקלי מדד תל בונד שקלי כולל כ-20 אג"ח קונצרניות לא צמודות מהסחירות ביותר שלהן דירוג a ומעלה .  המח"מ המשוקלל של המדד הוא כארבע שנים .  אי ההצמדה כרוכה כמובן בסיכון אינפלציוני ,  ולכן התשואה לפדיון של אג"ח אלה גבוהה יותר מבאג"ח הצמודות .  בשבוע שעבר היתה התשואה הממוצעת של האג"ח במדד זה כ-5.4% .  זאת ,  בהשוואה לתשואה ממוצעת לפדיון של כ-3.0% במדד תל בונד 20  ( הצמוד )  .  פער התשואות בין שני המדדים משקף ציפיות לאינפלציה ממוצעת של כ-2.4% בשנים הקרובות .  כל עוד האינפלציה אינה עוברת את הרף הזה ,  ההשקעה בתל בונד השקלי תניב תשואה גבוהה יותר מבתל בונד 20 .  בסך הכל מדובר בתשואה סבירה למדי עבור סיכון שאינו גבוה .  עם זאת ,  כמו בהשקעה באג"ח הממשלתיות השקליות ,  גם האג"ח הקונצרניות השקליות חשופות לעליית ריבית - וכמו במדדי תל בונד הצמודים ,  שינוי בתפישת הסיכון של החברות  ( החרפת המיתון העולמי למשל )  עלול לגרום לתנודה של כמה אחוזים טובים כלפי מטה במדד .  .6 קרן נאמנות אג"ח קונצרניות כלליות קרנות הנאמנות המתמחות באג"ח קונצרניות היו אפיק השקעה מצויין ב-2009 .  כ-30 מתוך 120 הקרנות בקטגוריה זו הניבו ב-2009 תשואה של יותר מ-50% .  חשוב לזכור כמובן כי מדובר בשנה נדירה שבאה כתיקון לאחר המשבר העמוק של 2008 .  אין שום סיכוי שקרנות אלה יניבו תשואות דומות בשנה הקרובה .  היתרון העיקרי בקרנות האג"ח הקונצרניות הוא בכך שיש להן פוטנציאל תשואה גבוה בהרבה בהשוואה למדדי האג"ח הקונצרניות .  הסיבה לכך פשוטה :  מדדי האג"ח הקונצרניות כוללים רק חלק קטן מכלל האג"ח הקונצרניות שקיימות בשוק ,  ורק את אלה בעלות הדירוג הגבוה .  קרנות הנאמנות יכולות לבחור אג"ח רבות אחרות שאינן כלולות במדדים ,  וכך להניב תשואות גבוהות יותר .  כמובן ,  המחיר שישלם המשקיע יהיה גם הוא גבוה יותר ,  ויתבטא בתנודתיות הפוטנציאלית של הקרן ובדמי הניהול ,  שיכולים להגיע עד ל-2.5% בשנה .  מנהל מקצועי ומנוסה של קרן אג"ח קונצרניות יכול להניב ללקוחותיו תשואות עודפות על פני המדדים ,  בסיכון שהוא אמנם גבוה יותר ,  אך לא במידה היסטרית .  החלק הקשה הוא כמובן למצוא מנהל כזה .  אם אתם מצליחים למצוא מנהל השקעות טוב שאתם סומכים על ביצועיו לאורך זמן ,  קרן נאמנות של אג"ח קונצרניות יכולה לשמש אפיק טוב להשקעה ,  גם בתנאי האי ודאות ששוררים בשוק כיום .
 
מפת דרכים למשקיע הסולידי
נוכח ההסכמה הרחבה בקרב מומחים על כך שרמת הסיכון בשוקי ההון עלתה באחרונה ,  ראוי לבחון את האפשרויות העומדות כעת בפני המשקיע הסולידי שמעוניין בתשואה ראויה בסיכון לא גבוה

