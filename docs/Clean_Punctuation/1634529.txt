שיחת ועידה עם תל השומר תציל חולה בהאיטי ? 
משלחת הסיוע הישראלית להאיטי תבצע הלילה ניתוח מורכב באחת מניצולות רעש האדמה ,  בסיוע רופאים מבית החולים שיבא .  הצוותים יתקשרו באמצעות שיחת ועידה בווידאו
הטכנולוגיה בשירות המשלחת הישראלית בהאיטי :  צוותי רפואה של צה"ל הנמצאים במדינה מוכת האסון יבצעו הלילה  ( רביעי )  ניתוח מיוחד בשיתוף צוות רפואי מבית החולים תל השומר ,  באמצעות שיחת ועידה בווידאו .  
צעירה בת 28 ,  שניצלה מרעש האדמה בהאיטי ,  הגיעה אמש עם פגיעות בטן קשות לבית חולים השדה של צה"ל בבירה פורט או פראנס .  בשל הפגיעה המורכבת ,  הוחלט כי כירורגים מבית החולים  " שיבא "  בתל השומר יעקבו אחר ביצוע הניתוח על ידי הרופאים הצבאיים .  הניתוח עצמו יצולם ויועבר לישראל באמצעות שיחת ועידה בווידאו .  משם ייעצו הרופאים בארץ לצוות המנתח בהאיטי .  אמש הציבו חיילי חיל התקשוב ציוד מתאים בבית החולים תל השומר לצורך ביצוע הניתוח .
 בנוסף ,  הבוקר סייע מערך התקשורת הישראלי שהוקם בבית החולים לחולה בת 14 שהגיעה לבית החולים לאחר שחולצה מבין הריסות אחד המבנים .  הנערה ביקשה לשוחח עם אימה ,  זאת לאחר שאבד עימה הקשר .  צוות התקשוב במקום הצליח ליצור קשר עם אחותה של הנערה בעזרת טלפון לוויני .  אחותה של הנערה הפצועה שהתה באותה העת סמוך לגבול עם הרפובליקה הדומיניקנית .  
השיחה בין השתיים הוגדרה על ידי הצוותים הישראלים כמרגשת . " בן אדם שנמצא במצוקה ,  צריך לאפשר לו מה שהוא מבקש ",  אמר ראש משלחת התקשוב להאיטי ,  סא"ל במיל' יעקב מגל . " אחרי שיחה כזאת ,  המטופל חוזר לעצמו עם חיוך ואפשר לדבר איתו בצורה פתוחה יותר .  השיחה הזו ריגשה את כולנו ,  ובסופו של דבר החשדנות כלפינו יורדת - מה שמאפשר טיפול טוב יותר ". 
רעידת האדמה הנוספת שפקדה היום את האיטי לא גרמה אמנם נזקים ,  אך עוררה לא מעט חששות בקרב הצוות הישראלי . " הרגשנו שפתאום מגיע גל שמעלה את כולנו כלפי מעלה ",  תיאר סא"ל מגל . " התחושה היתה שאתה עומד על אונייה ומנסה לייצב את עצמך .  למזלנו ,  לא נגרם נזק ,  אבל בכל זאת יצא צוות עם מסוק פרטי של יהודי שמתגורר בהאיטי כדי לבדוק האם יש צורך בהוצאת צוותי חילוץ ". 

שיחת ועידה עם תל השומר תציל חולה בהאיטי ? 
משלחת הסיוע הישראלית להאיטי תבצע הלילה ניתוח מורכב באחת מניצולות רעש האדמה ,  בסיוע רופאים מבית החולים שיבא .  הצוותים יתקשרו באמצעות שיחת ועידה בווידאו

