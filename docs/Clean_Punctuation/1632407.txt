מרת-ה עולם
עם טביעת רגל במרקאנה כמו פלה ,  חוזה של מיליונים כמו רונאלדו ובלונדינית מושכת במיטה ,  מרתה היא אגדת כדורגל
כשהייתה בת 14 נסעה מרתה שלושה ימים ושלושה לילות באוטובוס מהעיירה הקטנה בה התגוררה עד ריו דה ז'ניירו .  קרוב משפחה רחוק ארגן לה מבחנים באחת הקבוצות הבכירות בעיר הגדולה ,  והיא כמובן שמה פעמיה לשם . " זה היה החלום שלי ",  אמרה אחר כך על אותה הזדמנות שנפלה בחלקה , " הנסיעה הייתה קשה  אכלתי וישנתי באוטובוס ,  אבל כמובן שלא היססתי לרגע להגיע לשם ".  המבחנים ארכו יום אחד בלבד ,  כך שאם הייתה נכשלת ,  הייתה אמורה מרתה לעשות את הדרך הארוכה חזרה כבר ביום שאחרי ,  אלא שהיא לא הייתה צריכה .  במבחנים התרשמו מאוד מהנערה הצנומה עם החוצפה והיא נשארה .  היום כמובן היא חוזרת לבקר במקום בו נולדה ,  את הנסיעה לשם היא כבר לא עושה באוטובוס .
 כדורגל הנשים בעולם לא מפותח עדיין דיו ,  אבל וירטואוזיות כמו מרתה הן אלו שמסוגלות לתת לו את הדחיפה לה הוא זקוק .  בארה"ב ,  למשל ,  הופסקו המשחקים בליגה המקצוענית ב-2003 .  שש שנים לאחר מכן הם התחדשו ,  בין היתר עם הגעתה של מרתה לקבוצת לוס אנג'לס סול מקליפורניה .  החלוצה הברזילאית הגדולה היא אמנם לא הראשונה שמביאה את הבשורה ,  אבל אין ספק שכיום היא הכדורגלנית שמעוררת את ההד הציבורי הרחב ביותר בנוגע לענף הזה .  עם ארבע זכיות רצופות בתואר כדורגלנית השנה בעולם של פיפ"א  ( 2006-2009 )  ,  הפכה מרתה לאייקון גדול בתבל ,  והיא לא מתכננת לעצור . " המטרה שלי היא תמיד להיות הטובה ביותר ,  בגלל זה אני עובדת כל כך קשה ". 
מרתה ויירה דה סילבה נולדה ב-19 לפברואר 1986 בדויס ריאצ'וס  ( הפירוש :  שני נהרות )  ,  במחוז אלגואש ,  ברזיל ,  עיירה קטנה המונה כ-13 אלף תושבים .  היא האחות הצעירה מבין ארבעה ילדים ,  וזמן לא רב לאחר היוולדה נטש אביה את המשפחה והשאיר את אימה לשאת לבדה בעול גידול הילדים .  כבר מגיל צעיר הפגינה מרתה את אהבתה הגדולה לכדור ,  ומכיוון שבאזור לא הייתה קבוצת כדורגל נשים היא הצטרפה לקבוצת הבנים של בית הספר בו למדה . " מגיל קטן אני זוכרת את עצמי משחקת עם הבנים ,  ללא ידיעתה של אימי ,  כמובן ",  העידה הפנומנית ,  שאת ילדותה ,  כמעט כמו כל מתבגר ברזילאי ,  העבירה עם הרבה כדורגל בשכונה . " המשחקים במסגרת בית הספר לא הספיקו לי ,  אז הייתי משחקת עוד שעות רבות ברחובות הצרים בעיירה ". 
דויס ריאצ'וס הייתה נוחה לכדורגל רק כמחצית השנה כאשר הקיץ החם היה מלהיט את המדינה ,  אלא שבמחצית השנייה של השנה הגשמים העזים היו פוקדים את המקום ומציפים את הרחובות . " כשזה היה קורה היינו עוברים לשחק כדורגל בחופים ",  אמרה וכך הבהירה שבעצם היא לא הפסיקה לכדרר אף פעם .  כשעברה אשתקד משבדיה הקרה ללוס אנג'לס ,  אחד משיקוליה המרכזיים היו חופי קליפורניה השמשיים .  למרות שהקבוצה מעיר המלאכים רצתה לסדר לה דירה מפוארת ,  כמו שחקניות בכירות אחרות בקבוצה ,  בשכונת היוקרה בברלי הילס ,  היא העדיפה להשתכן בקרבת החוף ,  בבית צנוע עם חברתה השבדית הטובה ,  ג'והאנה פריסק .  אליה עוד נגיע בהמשך .
 החיים במשפחה החד הורית ובאזור הנידח לא היו קלים ,  כשהבעיה הגדולה הייתה דווקא נעוצה בכך שהרבה אנשים בעיירה השמרנית לא אהבו את העובדה שהיא מתרוצצת עם הבנים .  הם העדיפו אותה בביתה ,  עסוקה בסריגה או זמרה ,  לדוגמה . " אהבתי הרבה סוגי מוזיקה ואהבתי מאוד לשיר ",  העידה . " יכולתי להיות זמרת ,  אבל בחרתי בסופו של דבר בכדורגל ".  על כך שלא הרבה סייעו לה בתחילת דרכה אמרה : " הייתי חייבת לעשות הכול בכוחות עצמי ,  לא היה אף אחד שיכולתי לעקוב אחריו ומישהו שייעץ לי ,  אף אחד לא אמר והסביר לי מה אני צריכה לעשות ואיך לשחק ". 
הקשיים לא הגיעו רק מהמבוגרים ומהמשפחה שלא תמכה בעיסוקה ,  אלא גם מהבנים בני גילה : " הייתי הבת היחידה בעיירה ששיחקה עם הבנים .  היו מעטים שקיבלו את נוכחותי ואחרים שלא חפצו בה .  ברזיל ,  פעם וגם היום ,  היא חברה מאוד מאצ'ואיסטית ,  וספורט הוא עיסוק גברי בעיקר .  שמעתי לא מעט שאמרו :  'מה היא עושה על המגרש' ?  ו-'למה היא תמיד משחקת כדורגל עם הבנים ? ' ".  בין אם הבנים אהבו אותה או לא ,  הרי שעל כישורי המשחק שלה לא היו חילוקי דעות כפי שהעידה : " הם הבינו שאני טובה ,  אני זוכרת שאף פעם לא נשארתי להיבחר אחרונה ". 
לאחר שנתיים בוואשקו דה גמא ושנתיים נוספות בסנטה קרוז ,  חצתה מרתה את האוקיאנוס ב-2004 לקבוצת אומאה משבדיה ,  שם כדורגל הנשים מפותח מאוד יחסית .  מרתה עשתה חיל בקבוצה ,  כשזכתה בתארים קבוצתיים ואישיים רבים .  לא מכבר היא הניפה כאמור שוב את תואר שחקנית השנה של פיפ"א .  לאחר ההצלחה המסחררת בשבדיה ,  לוס אנג'לס סול החליטה לרכוש אותה .  סוכנה הברזילאי פביאנו פראה ,  שמייצג כדורגלנים ברזילאיים בכירים רבים ביניהם רונאלדו ,  השיג לה חוזה הנאמד בכ-1.5 מיליון דולר לשלוש שנים  סכום עצום בקנה מידה של כדורגל נשים .
 מרתה לא אמרה זאת מפורשות ,  אבל בקבוצה האמריקאית הבינו שעל מנת לפתות אותה להגיע אליהם זה לא יספיק אם יציעו לה רק חוזה חלומי ,  דירה ליד הים ושלל הטבות ,  אלא הם גם צריכים להנחית עימה את חברתה הטובה מאומאה ,  פריסק .  האחרונה ,  שנולדה בדיוק חודש אחרי מרתה  ( 19 למרץ 1986 )  ,  נחשבת אמנם לשחקנית טובה ,  אחת שעדיין לא הגיעה לשיאה ,  אולם כנראה שסול לא היו מביאים אותה אלמלא הבקשה/דרישה של מרתה .
 מאותו רגע בו נודע כי שתי השחקניות תעבורנה בצוותא לארה"ב ,  החלו לצוץ הנשמות הטובות במדינה הסקנדינבית .  השמועות על כך שהיא לסבית נפוצו לא מעט בממלכה ,  אך נשמרו חבויות יחסית - עד המעבר .  פטריק אקוול ,  עיתונאי כדורגל בעל טור בשבדיה ,  הבעיר את המדורה ,  כשטען באופן שאינו משתמע לשתי פנים שמרתה אוהבת לעשות נעים בגב לבנות מינה .  אקוול כתב שדרישתה מהקבוצה האמריקאית להביא עימה את פריסק נובעת מכך שהן לא רק חלקו בשבדיה אותו חדר הלבשה אלא גם חדר מיטות ,  ושפריסק תתרום יותר מכישוריה במיטה של מרתה מאשר על כר הדשא . " הדרישה של מרתה להחתים גם את פריסק מציירת את כדורגל הנשים באור מגוחך מאוד ",  כתב העיתונאי השבדי . " לכתוב שיש זוגות של לסביות בכדורגל הנשי זה כמו לטעון שיש ספרים הומואים - זה לא בדיוק סקופ שפותח את מהדורת החדשות של CNN ".  
" מרתה ואני לא זוג ",  הדפה פריסק את השמועות בראיון . " אני לא חושבת שאקוול יודע בדיוק מה קורה בלוס אנג'לס סול ,  אבל לכל אחד יכולות להיות דעות משלו .  היחסים שלי עם מרתה הן כמו עם כל שאר השחקניות .  אנחנו לא מתייחסות למה שכתוב עלינו בעיתונים ".  גם בקבוצה מקליפורניה השתדלו שלא להתייחס כלל לנושא ,  וטענו שהם בחרו את פריסק על פי כישורי המשחק שלה בלבד .
 מרתה הגיעה לארה"ב כשהיא כבר יודעת פורטוגזית מהבית ,  ספרדית ושבדית ,  זכר לשהותה בממלכה ,  אולם ללא ידיעת השפה האנגלית ,  אלא שעד מהרה החלה ללמוד שפה רביעית . " דרך האהבה שלי למוזיקה אני מתרגלת את האנגלית שלי ".  כשהחלה את אימוניה בקבוצתה החדשה ,  בה משחקות מספר שחקניות אמריקאיות בכירות ,  צחקו עליה הבנות והמאמן אבנר רוג'רס . " היא לא הבינה מדוע צחקנו כשראינו אותה ",  העיד רוג'רס . " זה נבע כתוצאה מהשתאות .  נדהמנו כשראינו אותה מרימה את הברכיים שלה כל כך גבוה .  ההופעה שלה הייתה כל כך טובה ,  זה פשוט היה נפלא לראות אותה בפעולה ".  
" היא הכי אוהבת לבלבל את היריבות שלה ",  אמרה עליה ברנדי צ'סטיין ,  שחקנית נבחרת ארה"ב בכדורגל ,  שהתעמתה מולה בעבר . " את לא יודעת אם את צריכה לרדוף אחריה או אחרי הכדור .  רוב השחקנים ,  כשהם ניצבים בפני שחקן הגנה ,  הם בדרך כלל מעדיפים להיפטר מהכדור מה שיותר מהר .  מרתה ,  לעומת זאת ,  רואה בכך הזדמנות לעשות משהו יוצא דופן עם הכדור ". 
היכולת הפנומנלית שלה הקנתה לה מקום של כבוד לצידו של גדול שחקני תבל ,  פלה .  מרתה הפכה לכדורגלנית היחידה בינתיים שטביעת כף רגלה ,  לצד זו של פלה וכוכבי כדורגל רבים אחרים ,  כולם גברים ,  הוטבעה בסמוך למקדש הכדורגל הברזילאי ,  אצטדיון המרקאנה ,  זאת כשהיא רק בת 23 .  היא כבר מזמן מכונה  " פלה עם חצאית ",  כאשר אפילו המלך בכבודו ובעצמו ,  לאחר שצפה בה לא מעט פעמים ,  נתן את האישור שלו לשם .  אלא שהיא דווקא מעריצה את רונאלדו  ( הברזילאי )  ,  רונאלדיניו וריבאלדו ,  בהם יכלה לצפות בשידור חי .
 כשיצאה מרתה את גבולות ברזיל לתור אחר אתגרים גדולים בכדורגל הנשים ,  היא לא האמינה שתשוב לשחק שם ,  בוודאי לא אחרי חמש שנים בלבד ,  כי הכדורגל המקצועני לא מפותח דיו במדינה .  אחרי שהסתיימה העונה בארה"ב ,  הושאלה מרתה לסנטוס ,  הקבוצה בה העביר פלה כמעט את כל הקריירה .  היא הובאה לשם לתקופה קצרה של שלושה חודשים ועמדה בציפיות ממנה ,  כאשר הוליכה את הקבוצה לזכייה באליפות ברזיל וגביע הליברטדורס .  טרם הגעתה הכינו לה במועדון קבלת פנים השמורה לכוכבי על בלבד .  בטקס הקבלה נשיא המועדון מרסלו טשיירה הצהיר : " אנחנו מקווים שהיא תצעד באותה דרך בדיוק של פלה ".  בינתיים ,  נראה שהיא בהחלט בכיוון .
 
מרת-ה עולם
עם טביעת רגל במרקאנה כמו פלה ,  חוזה של מיליונים כמו רונאלדו ובלונדינית מושכת במיטה ,  מרתה היא אגדת כדורגל

