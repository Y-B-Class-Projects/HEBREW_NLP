 " חלוקת הדיווידנד בפרטנר - פעולה אלימה "
 שלי יחימוביץ'  ( עבודה )  התייחסה לחלוקת הדיווידנדים בפרטנר ואמרה כי  " שיטת בן דב לעסקים נחשפת - רוכשים חברה בהון עצמי אפסי ,  מפטרים עובדים ואז מושכים סכום שערורייתי "
" שיטת אילן בן-דב לעסקים נחשפת .  רוכשים חברה בהון עצמי אפסי ,  מפטרים מיד עובדים כדי להגדיל את הרווח ,  ואז מושכים מיד דיווידנד בסכום שערורייתי ",  כך אמרה היום  ( שני )  ח"כ שלי חימוביץ' בתגובה להודעה כי פרטנר תחלק דיווידנדים לבעלי המניות בהיקף של 1.4 מיליארד שקל . 
" לבן-דב לא היה שום חלק ביצירת הדיווידנד .  שום נדבנות עתירה ביחסי ציבור לא תכפר על התנהגות אלימה כזאת .  בן-דב מצטרף לשורה לא נעימה של חסלני מקומות עבודה ",  הוסיפה הח"כית . 
" רגע אחרי שרכש את פרטנר ושלח 120 עובדים הביתה במהירות שיא ,  ממהר אילן בן-דב למשוך לעצמו דיווידנד עצום .  משיכת הדיווידנד השערורייתית הזו ,  בצורה צינית ומיידית ,  אחרי שרכש את החברה בהון עצמי אפסי ,  מעידה שוב על הצורך הדחוף בתיקון החוק כך שהרגולטור יוכל לעשות כל שביכולתו על מנת לבצר את ההגנות הניתנות לעובדים ",  ציינה ייחימוביץ' .  
לדבריה , " על דירקטוריון פרטנר ,  שאישר את חלוקת הדיווידנד ,  היה לבדוק ביסודיות את השלכותיה על פעילותה של החברה במתכונתה הקיימת ,  לרבות השפעתה על בטחונם התעסוקתי של עובדיה ,  אשר יצרו את הדיווידנד בעבודתם ,  שעה שלבן-דב לא היה כל חלק בייצורו ".   
" מקרה פרטנר מזכיר באופן המעלה חששות כבדים את מקרה פולגת בו משכו בעלי השליטה ,  מיד אחרי רכישת החברה ,  דיווידנד בגובה 152 מיליון שקל והובילו לריקון קופת החברה ובסופו של דבר לקריסתה המוחלטת .  בזעיר אנפין ראינו את פירות הבאושים של אותה תופעה גם בתפרון ,  גם שם משכו הרוכשים דיווידנד גבוה מגודל השקעתם ".   
" מטרידה העובדה שבן-דב ,  שהתמחה בנדבנות מלווה ביחסי ציבור ,  מצטלם כשהוא תורם לטיפול שיניים חינם לילדים עניים ,  ובו בזמן מסכן את עתידם של עובדי פרטנר ואת האפשרות שיש להם להעניק טיפול שיניים לילדיהם .  אלה בדיוק אותם עובדים מסורים עליהם אמר כשרכש את החברה 'תראו כמה אהבה ,  כמה תבונה ,  כמה חוכמה יש בארגון הזה' ומיד אחר כך הזדרז לשלוח הביתה 120 מהם .  בן-דב אינו יצרן מקומות עבודה ,  הוא חסלן מקומות עבודה ",  סיכמה הח"כית .  
חברת פרטנר הודיעה מוקדם יותר היום על חלוקת דיווידנד בגובה של 1.4 מיליארד שקל לבעלי המניות שלה ,  ל-9.07 שקלים למניה .  ההודעה על חלוקת הדיווידנד הנדיב היתה צפויה לאור העסקה הממונפת בה רכש אילן בן דב את השליטה בחברה בחודש אוגוסט השנה .  בן דב רכש את השליטה בפרטנר ,  51% מידי חברת האצ'יסון הסינית תמורת 5.29 מיליארד שקל .  
חלוקת הדיווידנד הזו נוספת על הדיווידנד שחילקה החברה עם פרסום דו"חות הרבעון השלישי של 2009 ,  בסכום של 300 מיליון שקל המהווה 115% מהרווח הנקי של החברה .  
לצורך מימון עסקת פרטנר ,  גייס בן דב כסף ממשקיעים מוסדיים והון עצמי של פחות ממיליארד שקל .  העסקה מומנה באמצעות הלוואה מהאצ'יסון ,  אשראי מהבנקים ,  גיוס באג"ח וכאמור :  הון מ"הבית "  של כמיליארד שקל .  
הדיווידנד הנוכחי יצריך אישור מבית המשפט כיוון שהוא עולה על הרווח הצפוי של החברה ל-2009 ,  אך מדובר בהליך פרוצדורלי בלבד משום שחלוקת הדיווידנד לא מסכנת את שרידות החברה ,  שכן המתחרה של פרטנר ,  חברת סלקום ,  פועלת במבנה הון יותר אגרסיבי .  
אחרי חלוקת הדיווידנד ,  יעמוד יחס החוב ל-EBITDA של פרטנר על פחות מ-1.5 ,  יחס הנמוך מהנהוג בחברות תקשורת אחרות בעולם ,  שלרוב ממונפות אף יותר .  
מנכ"ל החברה ,  דוד אבנר אומר כי  " החלטת הדירקטוריון בדבר חלוקת הדיווידנד היא צעד נוסף בייעול מבנה ההון של החברה ".   

" חלוקת הדיווידנד בפרטנר - פעולה אלימה "
 שלי יחימוביץ'  ( עבודה )  התייחסה לחלוקת הדיווידנדים בפרטנר ואמרה כי  " שיטת בן דב לעסקים נחשפת - רוכשים חברה בהון עצמי אפסי ,  מפטרים עובדים ואז מושכים סכום שערורייתי "
 
