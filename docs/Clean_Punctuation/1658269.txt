יורוליג :  ברצלונה ניצחה במדריד ומוליכה 1:2 בסדרה
הבלאוגראנה לא התרגשו מהפסד הבית ויצאו ממדריד עם 73:84 .  ויטוריה ניצחה 53:66 את צסק"א ,  סופוט-אולימפיאקוס 78:81
בזמן שפרטיזן בלגרד גברה הערב  ( שלישי )  על מכבי תל אביב ועלתה ליתרון 1:2 בסדרה ,  המשחק השלישי בשלוש סדרות נוספות התקיים הערב  ( שלישי )  במסגרת ההצלבה .  אחרי שראשי הבתים מהטופ 16 אירחו את שני המשחקים הראשונים ,  הסדרות עברו למגרשן של סגניות הבתים .
 במוקד עמד ,  איך לא ,  הקלאסיקו בין ריאל מדריד לברצלונה ,  כשהקבוצה של צ'אבי פסקוואל לא נבהלה מהפסד הבית במשחק הקודם וניצחה 73:84 בדרך ליתרון 1:2 בסדרה .  קאחה ויטוריה הבאסקית לא ויתרה על חלום הפיינל פור ,  כאשר סירבה להיכנע לצסק"א מוסקבה ,  שהביסה אותה פעמיים בבירת רוסיה ,  והצליחה לכפות עליה משחק רביעי עם 53:66 .  גם פרוקום סופוט הצליחה להישאר בסדרה עם ניצחון 78:81 בפולין על אולימפיאקוס היוונית .
 הבלאוגראנה שוב הוכיחו שהשנה הם כנראה הקבוצה הטובה באירופה ,  בטח יותר טובה מהיריבה הגדולה ריאל מדריד .  הקבוצה של צ'אבי פסקוואל לא נבהלה מהפסד הבית במשחק האחרון שהשווה את הסדרה ל-1:1 ,  שלטה מן הרגע הראשון ולא נתנה לבלאנקוס להוריד את ההפרש מתחת לעשר נקודות .  בסיום ,  בארסה יכולה לנשום לרווחה כשהיא מנצחת 73:84 ועולה ל-1:2 בסדרה .  חואן קרלוס נבארו נתן עוד הצגה גדולה וסיים את הערב עם 24 נקודות ו-29 נקודות מדד ,  פיט מיקל ויאקה לקוביץ' קלעו 13 כל אחד .  בריאל מדריד הצטיין אנטה טומיץ' עם 23 נקודות .  
שחקני ברצלונה עלו לפארקט בטירוף והצליחו לברוח ל-7:19 אחרי שבע דקות ו-14:25 ברבע הראשון .  המגמה המשיכה ברבע השני ,  כשהאורחת מגיעה להפרש שיא של 23 בדקה ה-18 אחרי שלשה של חואן קרלוס נבארו ,  שקבעה 23:46 .  עד המחצית הצליחה הקבוצה של מסינה לרוץ 0:8 בדרך ל-31:46 במחצית .
 גם ברבע השלישי התקשתה ריאל מדריד לצמצם את הפער באופן משמעותי כשעוד משחק מצוין של נבארו השאיר את בארסה בהפרש דו ספרתי בסיום הרבע השלישי - 61:50 ,  כשהבלאנקוס מחטיאים שלשה עם הבאזר .  את הרבע האחרון התחילה הקבוצה הביתית מצוין כשהצליחה לצמצם לשבע הפרש מהר מאוד ,  אלא שאז הגיעה שלשה של טרנס מוריס שהחזירה את הפער לדו ספרתי והרגיעה מאוד את ריאל .  עד סיום המשחק ההפרש לא ירד מעשר וברצלונה ניצחה 73:84 ,  היא מובילה 1:2 בסדרה ותצטרך לנצח רק משחק אחד משני הנותרים כדי לזכות בכרטיס הנכסף לפריס .
 החבורה של דושקו איבנוביץ' ,  שהובסה פעמיים במוסקבה ,  מסרבת לוותר על חלום הפיינל פור והצליחה לגרור את הסדרה למשחק רביעי כשניצחה 53:66 את הרוסים .  הספרדים נהנו מיום גדול של טיאגו ספליטר ,  שתרם 15 נקודות ושבעה ריבאונדים ,  פרננדו סאן אמטריו קלע 14 ואסף שישה כדורים חוזרים .  בצד השני ,  לא הצליח אף שחקן להגיע לעשר נקודות וג'יי אר הולדן סיים כקלע המצטיין עם שמונה נקודות בלבד .
 ויטוריה פתחה את המשחק מצוין כששלשות של אנגליש וטלטוביץ' ומתפרצת מוצלחת הובילו אותה ל-0:8 אחרי דקה אחת בלבד ואת מאמן צסק"א פשוטין לקחת פסק זמן מוקדם .  ההפסקה המוקדמת העירה את הרוסים ,  שחזרו עם שלשות של לנגדון וחריאפה ונקודות של סאשה קאון ל-10:8 .  המארחת לא הצליחה לייצר עוד ריצה ועד סוף הרבע הראשון הצליחה בסך הכל להכפיל את שמונה הנקודות שקלעה בשתי הדקות הראשונות בדרך ליתרון 12:16 .  הרבע השני נפתח באותה צורה שנגמר הראשון :  משחק איטי ותוצאה נמוכה כשחמש דקות בתוך הרבע קאחה מובילה 17:21 .  המשחק המשיך להתנהל בקצב איטי כשהספרדים נהנים מיום טוב של טיאגו ספליטר שמוביל אותה ליתרון 24:31 במחצית .  
בפתיחת הרבע השלישי הצליחה הקבוצה של דושקו איבנוביץ' להגדיל את הפער לשבע עם 29:36 ,  אלא שהרוסים לא ויתרו והצליחו לצמצם עד סוף הרבע ל-42:41 .  ויטוריה פתחה את הרבע האחרון כמו קבוצה שיודעת שאלה יכולות להיות עשר הדקות האחרונות שלה במפעל ,  עם ריצה של 0:9 אחרי שתי דקות ו-12:24 בכל הרבע ,  בדרך לניצחון 53:66 וצימצום הסדרה ל-2:1 ,  כשיש לה משחק בית נוסף ומשחק אחרון במוסקבה .  ליאור אליהו ,  שחקן קאחה ,  פצוע ולא שותף גם במשחק הניצחון על צסק"א .
 גם הקבוצה הצנועה מפולין לא הרימה ידיים הערב והצליחה לגבור 78:81 על קבוצת המיליונים של פנאיוטיס ינאקיס ,  בתום קרב צמוד שהוכרע רק בשניות האחרונות .  קינטל וודס הצטיין מול האקסית שלו ותרם 18 נקודות לפרוקום סופוט ,  דניאל יואינג הוסיף 18 ודייויד לוגאן קלע 15 נקודות .  יאגלה קלע עשר וקלט תשעה ריבאונדים .  בצד השני ,  היה ג'וש צ'ילדרס מעל כולם כשהפציץ 20 נקודות וקלט חמישה ריבאונדים ,  ניקולה וויצ'יץ' קלע 13 וטאודושיץ' 12 .  יותם הלפרין שותף לשתי דקות בלבד ,  בהן לא קלע נקודה .
 המפגש בין השתיים נפתח בצורה שקולה מאוד כששתי הקבוצות מתקשות לפתוח פערים משמעותיים ברבע הראשון .  לקראת סוף הרבע הצליחה המארחת לפתוח פער ,  כשעלתה ל-18:27 בזכות חמש נקודות רצופות של דייויד לוגאן .  הפער של הפולנים המשיך לצמוח ,  כשחוץ מלוגאן גם יאן הנדריק יאגלה ,  דניאל יואינג וקינטל וודס מפציצים ומובילים את פרוקום ליתרון 33:45 במחצית .  
המגמה של המשחק השתנתה ברבע השלישי ,  אותו ניצחו האורחים 19:24 כשהם נהנים מיום גדול של ג'וש צ'ילדרס ומצמצמים ל-57:64 .  גם הרבע האחרון הלך לכיוונם של היוונים שהצליחו להגיע לדקה האחרונה בפיגור של 78:76 בלבד .  את לוגאן זה לא הרשים והוא קלע שתיים שהגדילו את היתרון לארבע .  צ'ילדרס קלע שתיים וצימק את ההפרש לשתיים ,  אך לוגאן עם קליעת עונשין אחת והגנה מצוינת הכריע את המשחק ושלח את ההתמודדות למפגש רביעי במצב של 1:2 לטובת אולימפיאקוס .
 
יורוליג :  ברצלונה ניצחה במדריד ומוליכה 1:2 בסדרה
הבלאוגראנה לא התרגשו מהפסד הבית ויצאו ממדריד עם 73:84 .  ויטוריה ניצחה 53:66 את צסק"א ,  סופוט-אולימפיאקוס 78:81

