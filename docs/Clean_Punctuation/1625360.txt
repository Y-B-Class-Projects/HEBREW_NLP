מיהו הגיבור הטרגי של העשור ב-NBA ? 
נאש ,  אייזאה או וובר ?  מקגריידי ,  מארבורי או אייברסון ?  העשור הראשון של המילניום השלישי תם ,  מיהו האומלל מכולם ? 
רגע לפני שצוללים לעולם המפוספס שהוא כריס וובר ,  בואו לא נשכח שבעברו במכללות רשום הפאוור פורוורד על אחת מטרגדיות הכדורסל הזכורות בהיסטוריה ,  כשמנע ממישיגן אליפות בפיינל פור של 1993 עם טיים אאוט מגיהינום ,  שייכנס לספרי ההיסטוריה עם טוש בלתי מחיק .  למרות זאת ,  וובר נבחר ראשון בדראפט של 93' ,  ואחרי עונת רוקי מוצלחת בגולדן סטייט וארבע שנים טובות מאוד בוושינגטון ,  עבר הפאוור פורוורד הנפלא והמגוון לקבוצה בה יעשה את קפיצת המדרגה :  מבחינה מקצועית ,  ומבחינה טרגדית .
 במשך רוב שנותיו בסקרמנטו ,  ובדומה לחלק גדול מחבריו ,  היווה וובר סוג של מראה למועדון כולו :  מוכשר עד כדי כאב ,  מגוון ,  חכם ,  אך באותו זמן נאיבי ,  מועד לפציעות ועם מנגנון השמדה עצמית שבדרך כלל מפעיל את עצמו כששעון המשחק מראה פחות מ-20 שניות .  עונת 2001/02 היתה אמורה להיות העונה בה סקרמנטו הולכת עד הסוף ,  אלא שלרוברט הורי היו תכניות אחרות ,  והקינגס הפסידו גמר מערב היסטורי ,  שלנצח יישאר בלב אוהדי הקבוצה .  בשנה שלאחר מכן ,  אחרי עונה רגילה מצוינת נוספת ,  שוב הגיעה סקרמנטו לפוסט-סיזן עם תקוות גדולות ,  שהפעם קרסו בצוותא עם הברך של וובר .  דאלאס ניצלה זאת כדי להדיח את הקינגס המסכנים בטרם עת .  
וובר לא באמת הצליח להתאושש מאותה פציעה קשה ,  ואחרי ששיחק 23 משחקים בלבד בעונת 2003/04 ,  הוא הועבר באמצע העונה שלאחר מכן לפילדלפיה ,  והחל לדעוך עד שפרש סופית במרץ 2008 .  אין לדעת איך ההיסטוריה היתה שופטת את וובר - או את הקינגס - אם אחת מהעונות הנ"ל היו מסתיימות עם תואר .  ייתכן והיינו מדברים עליו כעל אחד הפאוור פורוורדים הגדולים ששיחקו את המשחק ,  ועליהם כעל אחת הקבוצות הטובות והמרהיבות בשני העשורים האחרונים  ולא על שחקן וקבוצה שהגיעו על בסיס כמעט מסורתי קרוב מאוד לבאר ,  רק כדי להיפצע או להחטיא ליי-אפ חשוב חמישה סנטימטרים ממנה .
 פייר ,  לא נעים להכניס לרשימה הזאת בחור בן 21 שנמצא ב-NBA שלוש שנים ,  וגם זו סוג של הגזמה לשונית .  דראפט 2007 הביא לדלת הכניסה של הליגה את אודן לצד קווין דוראנט ,  כשברקע מדינות ,  קבוצות ואוהדים שהתפלגו לשניים .  מחנה אודן טען שחייבים ,  חייבים לבחור אותו במקום הראשון בדראפט כי הוא הסנטר-הגדול-הבא ,  בעוד סנגורי דוראנט הזכירו שוב ושוב את השילוב הבלתי אפשרי של נתונים פיזיים עם כישרון כמעט לא הוגן .  בסופו של דבר פורטלנד החליטה ללכת עם הבטן ,  ובחרה באודן .  עכשיו ,  בואו לא ניתמם :  עוד בטרם נכנס לליגה ,  כולם ידעו שלגרג אודן יש בעיות בריאותיות ,  ובעיות ברכיים בפרט .  לא סתם הוא נראה כבן 55 .
 כמה שבועות לפני שאמור היה להתחיל במסע ההוכחה להצדקת הבחירה הראשונה נאלץ גיבורנו לעבור ניתוח בברך שהשבית אותו מכל העונה .  ל-2008/09 הוא נכנס כמו רוקי ,  שרד 61 משחקים אך נראה כסוג של באסט סימפטי .  והנה ,  התחילה לה העונה הנוכחית ולראשונה מאז אותו ערב דראפט קסום בקיץ 2007 ,  גרג אודן נראה ככוכב פוטנציאלי ,  כסנטר-הגדול-הבא .  אלא שההמשך ברור כפי שהוא כואב .  אחת האלמנטים החוזרים אצל גיבורים טראגיים הוא הגורל האכזר ,  שתוקף כל פעם מחדש .  הפעם זה קרה לאודן 21 משחקים מצוינים אל תוך העונה .  הפעם זו היתה הברך השמאלית שנפצעה ודרשה ניתוח .  קשה ,  קשה מאוד להאמין שגרג אודן יוכל לקיים אי פעם את הפוטנציאל הגלום בו ,  וכרגע דומה כאילו אם הוא יצליח לברוח מהגורל האכזר ולהיות בסך הכל עוד סנטר בליגה הזאת ,  גם זה יהיה סוג של הישג עבור הבחור הנחמד הזה .  וכל זה קורה ,  כמובן ,  כשקווין דוראנט נראה כשחקן היכל התהילה עתידי .  במקרה של אודן ,  עם זאת ,  הטרגדיה לא עומדת ביחס הפוך לדוראנט ;  היא שוכבת על הפרקט ,  מחזיקה את אחת הברכיים .
 בניגוד לסטיב נאש  ( שנשאר בדם ,  יזע וסימפטיה מחוץ לרשימה זו )  ,  למשל ,  או כריס וובר ,  אלן אייברסון לא נמצא ברשימה הנוכחית בגלל הטבעת שפספס .  האמת שזו הצרה האחרונה של אחד הגארדים המרתקים ,  האנושיים והטרגיים של העשור האחרון .  אחרי עשר עונות נפלאות בפילדלפיה ,  במהלכן הוביל את הקבוצה לגמר הליגה ב-2001 ,  עזב אייברסון לדנבר - ומשם ,  למעשה ,  החלה הקריירה שלו לדעוך .  זה לאו דווקא בא לידי ביטוי מבחינה סטטיסטית ,  אבל לאט לאט יותר ויותר אנשים הבינו שהסקורר הקטן-גדול הזה ,  עם לב בגודל של וירג'יניה ,  חושב קודם כל על עצמו ,  אחר כך על עצמו ,  ורק לבסוף על השחקנים שמקיפים אותו .  הציוות עם כרמלו אנתוני בדנבר אמור היה להיות ההזדמנות הראשונה של אייברסון לאיים על אליפות לראשונה מאז אותו גמר גדול עם פילדלפיה ,  אלא שבפועל שיתוף הפעולה בין השניים היה קלוש ,  תלוש ואקראי .  
ההמשך היה טראגי הרבה יותר :  אייברסון הועבר לדטרויט ,  שייבשה אותו לשארית העונה ודאגה לברוח ממנו עם תום חוזהו .  בקיץ האחרון מעט מאוד קבוצות היו מוכנות להמר על  " התשובה ",  וזו שכן - ממפיס - התחרטה כעבור שלושה משחקים בלבד .  אייברסון כבר הודיע ,  פחות או יותר ,  על כוונתו לפרוש מכדורסל ,  רק כדי לחתום כעבור מספר ימים חזרה בפילדלפיה ,  אחרי אחת ממסיבות העיתונאים המרגשות שידעה הליגה בשנים האחרונות .  אז כן ,  הוא עדיין איתנו ,  וכן ,  הוא לנצח יישאר אנושי ,  אבל במקרה של אייברסון ,  חוסר היכולת לקבל את מעמדו החדש בליגה ולהבין שימיו ככוכב מאחוריו ,  הופכים אותו לדמות טראגית קלאסית ,  כזו שהמציאות היחידה שקשורה אליה היא זו שבדתה בעצמו ,  וכעת היא נאלצת להמשיך ולדבוק בה ,  ויהיה אשר יהיה .
 כשהגיע לליגה ב-1997  ( ועל אחת כמה וכמה כשהתחיל העשור הנוכחי )  ,  סומן טרייסי מקגריידי כיורש .  אמת ,  אם היית שוטינג גארד קצת יותר אתלטי ומוכשר מהממוצע זה הספיק כדי להיחשב הג'ורדן הבא בליגה שחיפשה להיפתר מהוואקום בשנים שסיימו את העשור הקודם והתחילו את הנוכחי ,  אבל בניגוד לכמה וכמה שחקנים אחרים - ההייפ סביב טימאק היה מוצדק ,  לפחות על הנייר .  שילוב נדיר של מבנה פיזי עם כישרון נדיר עד כדי כאב הפכו אותו לדבר האמיתי .  ואכן ,  עם תחילת העשור עבר מקגריידי מטורונטו לאורלנדו ,  ועשה את קפיצת המדרגה המיוחלת ,  לכל הפחות מבחינה סטטיסטית .  הוא הפך לחבר של קבע בקבוצות האולסטאר ,  אלא שאת המג'יק הוא לא הצליח לסחוב אל מעבר לסיבוב הראשון של הפלייאוף ,  כולל הפעם ההיא שאורלנדו הובילה 1:3 על דטרויט ,  רק כדי לחטוף בראש בשלושת המשחקים הבאים בחזרה למציאות .  
מקגריידי עבר ליוסטון והסיפור היה די דומה .  לצד תצוגות אישיות יוצאות דופן  ( 13 נקודות ב-35 שניות מול סן אנטוניו ,  באחד מהרגעים הגדולים שידעה הליגה ב-20 השנים האחרונות )  טימאק הציג אופי שביר ויכולת בלתי נלאית להשתנק ברגע האמת .  גם לצד קבוצה לא רעה בכלל וסנטר טוב בדמות יאו מינג ,  מקגריידי הקפיד להיעצר פעם אחר פעם בסיבוב הראשון של הפלייאוף .  שחקני המשנה התחלפו ,  התוצאה נשארה כפי שהיתה :  שחקן עונה רגילה גדול ,  שחקן פלייאוף קטן .  לעתים נדמה היה כאילו הקוף העצום שיושב למקגריידי על הכתפיים לעולם לא יעזוב ,  והוא ייאלץ לחיות איתו לעד .  זה גם היה השלב בו מקגריידי החל להיפצע ,  ובעונה שעברה הוא שיחק 35 משחקים בלבד ,  אף אחד מהם לא בפלייאוף .  התוצאה ?  טראגית ,  ממש כמו הגיבור שלנו :  יוסטון סוף סוף עברה סיבוב ,  הדיחה את פורטלנד והגיעה לחצי גמר המערב .  העונה מקגריידי שוב מתקשה להתאושש מהפציעה הקשה בברך ולמען האמת ,  כל שנותר ממי שהתחיל את העשור הזה כהול אוף פיימר עתידי ,  זה החוזה הכי גבוה בליגה  ( 23.2 מיליון דולר )  שמסתיים בקיץ .  הנתון הזה - והנתון הזה לבד - הופך את טימאק שוב לאטרקטיבי ,  אם כי הפעם מהסיבות הלא נכונות .  הערך היחיד של מקגריידי היום הוא בזה שעוד כמה חודשים ,  כבר לא יהיה לו ערך .  נראה אתכם מוצאים סיטואציה טראגית יותר .
 טרגדיה טובה ומשמעותית באמת לא רק טומנת בחובה נרטיב כזה או אחר  רע ,  נורא או יוצא דופן עד כמה שיהיה  כי אם משאירה אותנו עם משהו נוסף :  הזדהות ,  זעזוע ,  אמפתיה .  הטרגדיה שבתוך הטרגדיה ,  כך נדמה ,  של אייזאה תומאס ,  יושבת על הצד השני של הספקטרום :  במקרה שלו ,  היעדר ההזדהות ,  הזעזוע ,  האמפתיה או היכולת להרגיש משהו מעבר לדיעה אובייקטיבית היא שמספרת את הסיפור שלו ,  יותר משכל העובדות יחדיו יהיו מסוגלות .  תומאס  אחד השחקנים הייחודיים ,  האנושיים והטובים בתולדות המשחק  נכנס לעשור הנוכחי עם לא מעט להוכיח .  אחרי שריסק את ליגת ה-CBA לאדמה ונכשל לשחזר ולמנף את ההצלחה של לארי בירד באינדיאנה בתחילת העשור ,  קיבל אייזאה ב-2003 הצעה לשמש כג'נרל מנג'ר של הניקס ,  ובטווח של חמש שנים הצליח להפוך את אחד הפרנצ'ייזים הגדולים בספורט האמריקאי לפאנץ'-טיים מהלך ,  ולאחר מכן לפארודיה מדויקת עד כאב של איך מועדון כדורסל גדול ונחשב לא אמור להיראות .
 זה ,  כמובן ,  גם מה שהפך את הסיפור של תומאס מסיפור ממוצע וקונבנציונאלי על שחקן עבר שהופך למאמן סביר ואז מתנדף עם הרוח ,  לטרגדיה של ממש .  קצרה היריעה מלהזכיר את שלל המהלכים הנוראיים שתומאס ביצע שעה שהשתמש בארנק של ג'יימס דולן כמלחיה האישית שלו .  הניקס של 2003-2008 היו למין חור שחור כזה ,  וגם האנשים המוכשרים או המוערכים  ( לני ווילקינס ולארי בראון ,  אם להזכיר שניים )  שנכנסו אליו יצאו נכים או קומיים ,  הגם שארנקם היה מעט טפוח יותר .
 ואז יש את המישור האישי ,  כמובן .  ב-2006 הוגשה נגד אייזאה תלונת הטרדה מינית שאילצה את מדיסון סקוור גארדן לשלם סכום פיצויים של 11.6 מיליון דולר  ( אחד הגדולים בהיסטוריה )  למתלוננת .  בקיץ 2008 ,  שנתיים אחרי האירוע ואחרי שניסה לאמן בעצמו את הניקס ונכשל ,  אייזאה עזב את ניו יורק .  לקראת סוף חודש אוקטובר הוא אושפז בבית חולים עם מנת יתר של כדורי שינה ,  כביכול .  התקשורת בניו יורק דיווחה על נסיון התאבדות ,  על סכנת חיים ,  ולאחר כמה ימים הוא שוחרר .  כיום אייזאה מאמן במכללת פלורידה אינטרנשיונל ,  והשם שלו כבר לא מוזכר באותה תדירות שהוזכר בעשור החולף .  ובכל זאת ,  בואו נסיים את הכתבה הזו עם תרגיל קטן .  הישענו אחורה ,  עצמו עיניים ,  נשמו עמוק והריצו את השם 'אייזאה תומאס' בראש .  תנו למוח שלכם לחשוב חופשי ,  אסוציאטיבי ,  ומהר .  מה הקונוטציה הראשונה שעולה לכם - שחקן העבר העצום ,  אחד הגדולים בהיסטוריה ,  או המנהל הנורא ,  המאמן הכושל ,  המטריד מינית ,  הבדיחה הגרועה והעצובה ?  בדיוק .  אם עשור בודד יכול להפוך קריירה של ספורטאי אגדי על פיה ,  לנו לא נותר אלא להכתיר אותו כדמות הטראגית של 2000-2010 .  עם ,  או בלי הסנטימנטים הנלווים .
 
מיהו הגיבור הטרגי של העשור ב-NBA ? 
נאש ,  אייזאה או וובר ?  מקגריידי ,  מארבורי או אייברסון ?  העשור הראשון של המילניום השלישי תם ,  מיהו האומלל מכולם ? 

