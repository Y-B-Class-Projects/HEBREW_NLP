טורניר המכללות :  ווסט וירג'יניה ובאטלר בפיינל פור
המאונטנירס העיפו את קנטאקי הפייבוריטית עם 66:73 ענק .  הבולדוגס המפתיעים גברו על קנזס סטייט בדרך לאינדיאנפוליס
מרץ אוטוטו מסתיים לנו ,  אבל בטורניר המכללות הטירוף רק מתעצם .  הלילה  ( בין שבת לראשון )  חולקו שני הכרטיסים הראשונים לפיינל פור ,  וכיאה לטורניר גדוש הסנסציות שעובר עלינו השנה ,  קיבלנו עוד שתי הפתעות ענק עם הדחתה של קנטאקי האימתנית על ידי ווסט וירג'יניה ,  ועלייתה של באטלר הקטנה למעמד השיא של הענף על חשבונה של קנזס סטייט .  הערב ייערכו שני משחקי העלית אייט הנוספים ,  כשמישיגן סטייט וטנסי ייאבקו על הזכות לפגוש את באטלר  ( 21:20 ,  שידור ישיר ב-METV )  ,  ודיוק תתגושש עם ביילור על המקום האחרון בין ארבעת הגדולות  ( 23:50 ,  שידור ישיר ב-ESPN )  .
 אזור המזרח היה היחיד בבראקט שסיפק מפגש בין שתי המדורגות הבכירות ,  בו לא התחשבה ווסט וירג'יניה  ( 2 )  בשאיפות האליפות המוצהרות של קנטאקי  ( 1 )  עם ניצחון 66:73 שהביא כמעט בוודאות לסיומה של קריירת המכללות של ג'ון וול ,  שצפוי לעזוב בתום שנת הפרשמן שלו ולהיבחר ראשון בדראפט הקרוב .  הווילדקאטס הפכו לפייבוריטים הגדולים לזכות בטורניר מאז הדחתה של קנזס ,  אבל הפרויקט הנוצץ של ג'ון קאליפרי נבלם בשלב מוקדם מהצפוי ,  כשקואץ' קאל ראה את שחקניו מחטיאים פעם אחר פעם מול ההגנה האזורית היעילה של בוב האגינס  ( 4 מ-32 מחוץ לקשת )  .
 המאונטנירס המשיכו בעונה המופלאה שלהם ,  במהלכה כבר רשמו כמה וכמה רגעי קסם כשהבולטים שבהם היו בדרך לזכייה דרמטית בטורניר הביג איסט ,  לא התרגשו מריצה מוקדמת של 0:11 של קנטאקי ,  ואחרי שירדו להפסקה ביתרון 26:28 הם החלו לצלוף מבחוץ והשאירו אבק ליריבתם המיואשת .  דשון באטלר שוב כיכב עם 18 נקודות ונתן לווסט וירג'יניה הופעה ראשונה בפיינל פור מאז 1959  ( כשלכוכב שלהם קראו ג'רי ווסט )  ,  מהעבר השני סיים וול עם 19 נקודות ,  9 ריבאונדים ,  5 אסיסטים ו-5 איבודים .
 אבל עם כל הכבוד לווסט וירג'יניה שבכל זאת מגיעה מחטיבת הביג איסט היוקרתית ,  הסינדרלה הרשמית של הפיינל פור מגיעה מאזור המערב ,  שם הדהימה באטלר  ( 5 )  את קנזס סטייט  ( 2 )  עם 56:63 ששלח את המכללה הקטנה מאינדיאנה להופעה היסטורית בפיינל פור באווירה ביתית באינדיאנפוליס .  הבולדוגס האריכו את רצף הניצחונות המטורף שלהם ל-24 ,  ואחרי שרשמו עונה מושלמת בחטיבת ההורייזון ליג הצנועה הם המשיכו לקטול ענקיות גם מול הקבוצה המוכשרת של פרנק מרטין ,  שקיוותה לנצל את המעידה של סירקיוז כדי להסתנן לארבע הגדולות אבל נפלה בעצמה קורבן לסנסציה .
 הווילדקטאס רדפו אחרי באטלר הנחושה במשך כל המשחק ,  ואחרי שכבר נקלעו לפיגור של 11 נקודות הם הבליחו לרגע עם ריצת 2:13 שהעניקה להם יתרון ראשון במשחק עם 51:52 ארבע דקות לסיום ,  אבל כאן אזל הדלק לבחורים ממנהטן ,  והבולדוגים לחצו פעם נוספת על הדוושה בעזרת עוד יום משובח של הסופמור גורדון הייוורד שצלף 22 נקודות והבטיח את הניצחון ברגעי ההכרעה .  דניס קלמנטה הוביל את המפסידים עם 18 נקודות .
 
טורניר המכללות :  ווסט וירג'יניה ובאטלר בפיינל פור
המאונטנירס העיפו את קנטאקי הפייבוריטית עם 66:73 ענק .  הבולדוגס המפתיעים גברו על קנזס סטייט בדרך לאינדיאנפוליס

