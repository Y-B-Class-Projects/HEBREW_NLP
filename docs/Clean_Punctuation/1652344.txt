אשת החתול
איך מסתדרים כשיש בבית כלב בגודל של גורד שחקים ,  ובחורה שבכלל חובבת חתולים ? 
זה התחיל ביכולת לסיים משפטים אחד של השני ,  עם חיוך מטופש על הפנים .  אפילו אנחות מתוזמנות היו שם ,  והובילו תמיד לפרצי צחוק ילדותיים ודביקים ששמורים לסרטי קיטש רומנטיים .  שירים משותפים ,  בדיחות פרטיות ,  הסתות מבט נבוכות וכל היוצא בזאת .  זה היה נראה טוב מכדי להיות אמיתי .  לפחות עד הערב ההוא ,  בו ספינת יחסינו חוותה טלטלה ראשונה והחלה בשקיעתה הבלתי נמנעת .  שלובי יד צעדנו תחת רקיע עמוס כוכבים ,  ודממה מתוחה דחקה בי לשלוף את השאלה .  עגלי זיעה זחלו במורד מצחי בעוד שפתיה גיבשו תשובה בעלת חשיבות כה רבה לעתיד יחסינו . " אז את דוג פרסון או קט פרסון ?  ",  שאלתי בחיוך רועד . " אני ?  "  היא אמרה באיטיות צורבת . " קט פרסון ,  כמובן ",  הצהירה בתמימות טראגית שסימנה את תחילתו של הסוף .
 בסדר !  לא קרה כלום ,  ניסיתי לשכנע את עצמי .  אז היא מעדיפה חתולים על כלבים ,  אז מה ?  לפחות היא לא שונאת בעלי חיים ,  או חברה בכת השטן .  היא אפילו צמחונית ,  למען השם .  אז אולי היא לא תעשה בונדינג מרגש עם כלבי האהוב ,  אך לפחות היא לא אלרגית אליו .  אני מקווה .  המשכנו לצעוד כמו זוג יונים באותו הערב ,  אך לא יכולתי להתעלם מהתפנית המצערת . " יש לי 8 חתולים ",  היא אף דאגה לציין בקול מתוק שנשמע לי אז כמו קולו הרועם של לוציפר .  עד מהרה החלו לצוף במוחי חזיונות על מאות חתולים שטניים שמכתרים את כלבי המבולבל ,  נועצים בו ציפורניהם ונושאים את גופתו חזרה אל מחלתם כמו נחיל נמלים רעב . " רגע ,  אז יש לך כלב ?  "  היא שאלה בסלידה מסוימת ,  ואני ,  שדאגתי לשלומו של כלבי האהוב ,  הצהרתי ש"לא ,  מה פתאום !  לי ?  !  כלב ?  א ..  .  איכס ." 
כמובן ששקריי המבישים לא החזיקו מים זמן רב ,  והתנפצו ברגע בו דוב קוטב שמן התנפל עליה במפתן דלת דירתי ,  הצמיד אותה לרצפה וליקק את כל גופה כמו דואג עבורי למשחק מקדים .  למרות זאת ,  הפתיעה הגברת והפגינה חביבות מסוימת כלפיו . " הוא חמוד ",  היא קבעה וליטפה אותו בסטריליות ששמורה לניתוח גופות של חזירי בר .  ניצלתי את הרגע כדי לציין את העובדה שאני נוהג לישון עם כלבי במיטה ,  ושאני מקווה שלא יפריע לה אם יצור במשקל 50 קילו ינחר לה על הראש .  מבטה המבוהל הסגיר את דעתה בנושא ,  וסימן את תחילתו של לילה נוראי מלא ביבבות תינוקיות ומבטים קורעי לב של חברי הטוב ,  שרק ביקש להתרכבל בחום לצד בעליו . " תעיף אותו ממני !  "  דרשה הגברת לאורך כל הלילה ,  בכל פעם שניסה להסתנן אל המיטה בחינוניות מצערת של דרקון מגושם .
 עם הזמן ,  נקיפות מצפון החלו לכרסם בי .  אפילו לאחר ריבים אפוקליפטים ביני לבין אשת החתול ,  שהסתיימו תמיד במיטה ריקה למחצית ,  סירב כלבי להתכרבל לצידי . " אתה כועס ?  ",  הייתי לוחש לו ,  והוא בתמורה רק היה זוחל לפינת החדר ,  פולט לחלל האוויר ריח נוראי ,  ומרעיד את הדירה בנחירות אימתניות .  עד שלבסוף זה הגיע ,  רעידת האדמה הסופית שקרעה בין הגברת לביני . " היא בגדה בי ."  סיפרתי לו . " עם קט פרסון אחר ",  הוספתי בדרמטיות וקברתי את פניי בין הסדינים ,  מחכה שיגיע לנחם אותי .  זה היה רק כשהבטתי בו ,  דמעות מכסות את פניי ,  שהוא התרומם בבת אחת ,  דילג לעברי במהירות והצמיד אפו לפניי בדאגה . " לעולם לא אשים עוד בחורה לפניך ",  הבטחתי לו ,  והוא רק טיפס לצידי בהבנה ,  פיהק בעוצמה של מאוורר ,  ועצם עיניו עם חיוך ששמור למי שחזר הביתה .  למיטה שלו .
 
אשת החתול
איך מסתדרים כשיש בבית כלב בגודל של גורד שחקים ,  ובחורה שבכלל חובבת חתולים ? 

