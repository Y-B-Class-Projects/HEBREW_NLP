בוגד ?  אם כבר נבגד
מה הוביל את ברק יצחקי ,  שחזר במיוחד מחו"ל מתוך געגועים לחום הירושלמי ,  לא לפסול עזיבה פתאומית אפילו ליריבה שנואה כמו הפועל תל אביב ,  ומה החלק של יצחק שום ,  איציק קורנפיין ואוהדי בית"ר בתחושות הקשות איתן הוא מסתובב זו תקופה ארוכה
לפני מספר שבועות מסר מאמן בית"ר ירושלים ,  יצחק שום ,  הודעה לשחקנים לפיה היו"ר איציק קורנפיין לא אוהב את העובדה ששחקנים מבלים עד מאוחר ולא שומרים על חיים ספורטיביים ,  ובקרוב מאוד יהיה קוד אתי ברור בנושא .  עבור ברק יצחקי ,  שעובר גם ככה עונה קשה ,  זה היה כנראה הקש ששבר את גב הגמל ,  והוא הרגיש שהקוד מכוון אליו מבלי לומר לו שום דבר ישיר בפנים .  מאחורי הקלעים התחושה הייתה שהמאמן הוא זה שמחפש איך להפיל תיק נוסף על השחקנים ,  אבל במקרה הזה יצחקי חש פגוע הן מהיחס של שום והן מהעובדה כי היו"ר איציק קורנפיין הולך ,  לדעתו ,  עם הזרם .  גם בשיחות עם אוהדים יצחקי לא חסך משום ובית"ר ואמר כי  " אין לי בעיה עם ביקורת וגם לא לשבת על הספסל ,  אבל כשמנסים להפיל עליך תיק או כשמספרים עליך סיפורים שאף פעם לא התרחשו ,  זה מעליב ומשפיל ". 
שחקן בקבוצה סיפר כי  " כבר אחרי האסיפה ההיא עם הקוד האתי כולם דיברו ששום מנסה להפיל על יצחקי את התיק של הכישלון ואפשר היה לראות את זה על הפנים של יצחקי באימונים שאחרי .  הוא נפגע מאוד כי הדברים אינם נכונים וכמה תמונות וצילומים הוציאו לו שם של בליין שמבלה חמש פעמים בשבוע עם אייל גולן ובחורות עד הבוקר .  הבעיה היא שגם האוהדים התחילו להאמין לזה וכל האווירה סביבו נהייתה שלילית ,  והקהל כבר לא תומך בו כמו פעם .  יש כאלה שלא מפסיקים לקלל אותו ואוכלים אותו מבפנים .  ברק אוהב את בית"ר ואני בטוח שהוא מעדיף אותה על פני הפועל תל אביב ומכבי חיפה ,  אבל ממה שאני שומע דווקא האנשים הסובבים אותו לוחצים עליו לעשות את השינוי ולעבור מבית"ר .  קשה לי לראות איך מצליחים להשפיע עליו לעזוב את בית"ר ,  אבל כדי שזה לא יקרה צריכים לחזור ולגרום לו להרגיש טוב כמו שהיה פעם .  לא סתם הוא הגיע למצב הזה - הוא כל כך אוהב את בית"ר והאוהדים כשכל מה שקורה בעונה ההזויה הזאת גורם לו להרגיש נבגד .  הוא לא מתראיין כרגע כי אולי מתאימה לו כל תשומת הלב ,  החום וההערכה שנלקחו ממנו ומהם הוא חי .  לאחר אחד האימונים בשבוע שבעבר ,  אליו הגיעו אוהדים שהפגינו לא מעט חום ,  ראו אותו עם דמעות בעיניים .  הוא מחובר לבית"ר ברמה הכי חזקה שיש ולכן הוא נפגע כל כך ". 
הערב  ( שני ,  20.00 ,  ערוץ 1 )  מול הפועל תל אביב יגיע הסיפור הזה לנקודת רתיחה .  קשה לדעת כיצד אוהדי בית"ר ינהגו ביצחקי ,  במיוחד במקרה של הפסד ,  אבל מה שהתפוצץ באותם ימים בחדרי ההלבשה של בית וגן הפך לסערה של ממש .  הפורומים של אוהדי בית"ר גועשים בדיעות שונות ומגוונות בנושא ,  ואנשיו של יצחקי עדיין לא סירבו באופן פומבי להתעניינות של הפועל תל אביב לראות את חלוץ בית"ר אצלה .  יצחקי שומר כרגע על שקט תקשורתי ומסרב להתראיין .  גם שחקנים בקבוצה ששואלים אותו לפשר הדבר נענים כי  " יש לי משחק חשוב ביום שני ושום דבר לא יוציא אותי מפוקוס ",  כשאבירם ברוכיאן הוסיף על כך וסיפר כי  " אני מדבר עם ברק כמעט כל יום והוא גם קצת לא מבין מה הולך כאן .  אני אמרתי לו שנראה לי שהפועל מנסים להלחיץ אותו לקראת המשחק והוא אמר שהוא מתרכז רק במשחק ודווקא כשהוא עם הגב אל הקיר הוא מוציא מעצמו יותר ". 
כשמנסים להבין מה עובר בראש של יצחקי בימים אלה ומה פשר השתיקה שלו ,  ישנן שתי נקודות מרכזיות .  המאמן יצחק שום והיחס של האוהדים בחודשים האחרונים .  בנושא המאמן ,  זה לא סוד שיצחקי לא מאוהב בשום .  הקרע בין השניים החל כבר במחזור השני בסכנין כששום אמר כי ה"ראש של יצחקי וברוכיאן לא היה במגרש ",  וגרם לתסיסה גדולה .  יצחקי כעס מאוד ואף אמר לשחקנים בחדר הלבשה כי  " בחיים לא אסלח לו .  לראובן עטר היה כבוד ,  גם אם היה לו משהו לומר הוא לא היה יוצא עם זה לתקשורת בצורה כזאת מגעילה ".  יצחקי הוא שחקן מאוד משפיע בחדר ההלבשה של בית"ר ולאותה תקרית עם שום הייתה השפעה ישירה על שחקנים נוספים .  
גם בהמשך העונה היחסים בין השניים לא ידעו יותר מדי כבוד והערכה ,  אך לפני כחודש וחצי התרחש פיצוץ נוסף כשנציגו של שום ,  ארצי בן יעקב ,  ביקר את שחקני בית"ר במקומון ירושלמי וטען כי  " אם אני הייתי בבית"ר ,  הייתי מעיף את ברק יצחקי לחודש וחצי ליציע ".  גם איציק קורנפיין התערב בנושא ואיכשהו הצליח להרגיע את העניינים ,  אך היחסים בין יצחקי לשום כבר הגיעו לנקודת האל חזור .  מתאבן נוסף לתחושת הקשות של יצחקי הוסיף חברו הטוב של שום ,  שלמה שרף ,  שאמר בשבוע שעבר כי  " אני יודע מבפנים שיצחקי עבר סדרת חינוך בבית"ר והוא הסיבה העיקרית שכותבים שם קוד אתי ".  
ברקע ,  ההצעות לרכישת יצחקי לא הפסיקו לזרום .  מכבי חיפה מפנטזת עליו כבר תקופה ארוכה ,  כשהפועל תל אביב נכנסה למירוץ רק לאחרונה .  כשמדברים על מעבר של כוכב מבית"ר ירושלים להפועל תל אביב ,  האסוציאציה המיידית היא המעבר של יוסי אבוקסיס בתחילת העשור .  אפשר למצוא לא מעט נקודות דמיון לאותם ימים  עונות מעבר בבית"ר ,  קהל שבע ועצבני כלפי המאמן והשחקנים - אבל ההבדל הגדול בין שני המקרים נעוץ בכך שאבוקסיס עזב את בית"ר בימים בהם רמת הקללות והביקורת מצד הקהל כבר הייתה בלתי נסבלת ,  נקודה אליה לא הגיע עדיין יצחקי .  האוהדים חשו פגועים מההתנהגות של אבוקסיס לאורך השנים והצהרתו במהלך עונתו האחרונה כי  " לא יפסול הצעה לשחק בהפועל תל אביב "  סתמה את הגולל .  
אברהם לוי זוכר את המקרה של אבוקסיס וחושב שמדובר בשני מקרים שונים לגמרי .  לוי : " אין מה להשוות בין המקרים .  מה שהיה בין אבוקסיס לאוהדי בית"ר כבר הגיע למצב שהוא לא יכול להרים קרן והיה ברור שהוא יעזוב .  אצל יצחקי הסיפור שונה .  הקהל מאוד אוהב אותו ורוצה אותו בבית"ר ,  רק שכל הבלאגן שיש השנה והתחושה ששחקנים לא משחקים עם הנשמה ובאים לתת מעצמם את מה שצריך לתת בבית"ר גורמת לקהל קצת לאבד סבלנות ולקלל .  אבל זאת לא סיבה לעזוב .  יצחקי הוא בן בית בבית"ר ואם הוא נשאר בארץ ולא יוצא לאירופה ,  הוא צריך לשחק בבית"ר .  הוא לא ירוויח פחות כסף ולא יהיה במועדון קטן יותר .  לכל מועדון יש את התקופות שלו ,  אבל הוא נמצא במועדון גדול וזה הבית שלו ושם הוא צריך להישאר ". 
למרות שסיפורו של יצחקי עדיין רחוק מאבוקסיס ,  אי אפשר להתעלם מהצלחת המעבר של עוזר מאמן הפועל תל אביב כיום .  אבוקסיס נראה באותה תקופה כמו שחקן שבע ,  ולאחר 3 עונות בינוניות בבית"ר ,  המעבר לבלומפילד הרים לו את הקריירה מחדש ,  כולל הצלחה בזירה האירופית ועמדת מפתח במועדון בכיר .  יכול להיות שגם יצחקי צריך את השינוי הזה ?  ג'ובאני רוסו לא פוסל את הרעיון . " אני שיחקתי עם יוסי אבוקסיס באותה עונה בבית"ר וכל הבלאגן שהיה שם ,  והיה ברור לי שבסוף העונה הוא עוזב ",  מנתח רוסו . " זה לא רק האוהדים ,  זה הכל ביחד- הוא היה עייף ומותש וגם הקהל היה מותש ממנו וכבר מאמצע העונה דיברו על זה שהוא לא ממשיך .  זה לא משהו חדש - שחקן מגיע למצב שהוא עייף ממועדון ומהלחץ שלו וכל העסקנות שבתוכו ורוצה לשנות אווירה .  גם אם הוא עובר למועדון גדול אחר עם לא פחות לחץ ובלאגן ,  הוא בא למקום חדש ממקום נקי ובריא יותר .  איזו סיבה הייתה לי לעזוב את מכבי חיפה למכבי תל אביב ?  הייתי במועדון טוב ומצליח יותר ממכבי תל אביב ומאוד רצו שאמשיך ,  אך הרגשתי חסר אנרגיות .  זה הרבה דברים שבתוך ומחוץ למועדון שמביאים אותך למצב שבו אתה מרגיש שאתה צריך שינוי ,  גם אם זה יהיה לקבוצה קצת פחות אטרקטיבית  .  לפעמים להוריד מתח ולחץ עוזר לקריירה ". 
מעבר לכך שרוסו מבין את המצב של חלוץ בית"ר ,  העצה שלו ליצחקי היא לא לשנות סטטוס בינואר .  רוסו : " אם הוא היה שואל אותי ,  הייתי אומר לו לסיים את העונה בבית"ר ואז לעשות את החושבים שלו .  מנסיון ,  אני יכול לומר שבעונה אחת שהייתי בירושלים היה לי קשה מאוד עם הקהל והקללות ,  ובמהלך העונה ניסיתי פעמיים לעזוב .  אך משנסתיימה העונה הבנתי שהרעש והלחץ שיצרו סביב הקבוצה היוו גורם מאוד משמעותי במה שהתרחש שם ופתאום כולם הבינו שהכל יצא מפרופורציות .  השינוי הזה יחד עם התמיכה של האוהדים שרצו לראות אותי ממשיך מאוד עזרו לי ,  והחלטתי שבעונה הבאה אני ממשיך בבית"ר .  בסופו של דבר לא היה להם כסף לעמוד בחוזה שלי ועברתי לחיפה ,  אבל עברתי בהרגשה טובה .  אם יצחקי כל כך הרבה שנים בבית"ר ומרגיש בבית ,  אסור לו לתת לכמה חודשים רעים ובלאגן לגרום לו לעזוב .  הוא צריך לסיים את העונה בבית"ר ואז לראות איפה הדברים עומדים .  אם הוא עדיין ירגיש לא טוב ,  הוא צריך לעזוב .  ואם כבר לעזוב ,  אז למכבי חיפה ,  שזה המועדון מספר 1 בישראל ". 
לכל הסוגיה יש גם היבט כלכלי ,  ובנקודה הזאת יצחקי נמצא היום במועדון שלא בדיוק מוצא את עצמו לאחר פנטזיית גאיידמק .  מועדון ללא זהות ,  ללא בעלים ,  ללא דרך מקצועית וממחזור למחזור גם כמעט ללא האוהדים .  יתרה מזאת ,  בית"ר יכולה לקבל עבור יצחקי מקבוצה ישראלית סכום המתקרב למיליון דולר ויחד עם זאת לחסוך את משכורתו ,  שבעונה זאת קוצצה בחצי אך בשנתיים הבאות בית"ר תיאלץ לעמוד בחוזהו המקורי על סך 700 אלף דולר ברוטו לעונה .  בחישוב פשוט ,  מעבר של יצחקי כבר בינואר הקרוב יחסוך לקבוצה כ-10 מיליון שקלים בשנתיים וחצי הקרובות ,  וזה הרבה מאוד כסף לקבוצה במצבה של בית"ר .  בטח כשמדובר בשחקן שעדיין לא סגור אם הוא רוצה להישאר .  
בנוגע לשיקולים של יצחקי ,  אלו שיקולים זהים לאלה של לא מעט שחקנים בבית"ר ,  שלא כל כך ברור להם מה בדיוק קורה במועדון ,  מה מידת הרצינות האמיתית של אגייאר והאם בקיץ בכלל יהיה מועדון או שהקבוצה תלך לפירוק .  חלק מהשחקנים כבר פוזלים לחלון ההעברות בינואר ,  אל עבר הצעות שיבטיחו את עתידם  ( במיוחד שחקנים שבתום העונה יסיימו חוזה )  .  שחקן נוסף בקבוצה סיפר כי  " המקרה עם יצחקי לא חדש .  לכולם יש סימני שאלה וקשה להם עם אי הוודאות .  זאת הקריירה והפרנסה של אנשים .  עם כל האהבה לבית"ר ,  אף אחד לא יחכה לנצח לראות מה קורה וכל אחד בודק את האופציות שלו .  אני באופן אישי שמעתי על שני שחקנים חוץ מיצחקי ששוקלים ברצינות לבקש שחרור בינואר .  שלא יבינו אותי לא נכון ,  אנחנו מחוייבים לבית"ר ,  אבל אי אפשר להיות באווירה הזאת יותר מדי .  צריך כבר שיהיה פתרון ,  אחרת הרבה שחקנים טובים יעזבו .  כל שחקן שהיה מקבל הצעה מהפועל תל אביב היה חושב לעצמו מה לעשות ,  כי בהפועל יש עתיד ובבית"ר הכל בסימן שאלה ". 
אגב ,  גם בימים אלה יצחקי מקבל מאות טלפונים והודעות תמיכה מאוהדים שרוצים לראות אותו ממשיך בבירה .  דווקא גיורא שפיגל ,  שבדרך כלל מסתכל על מקרים כאלה בעין מקצועית קרה ואובייקטיבית ,  רואה את הסיטואציה עם יצחקי קצת אחרת .  שפיגל : " זה קצת מוזר ,  כי כשאני הייתי בבית"ר יצחקי היה השחקן האהוד ביותר על האוהדים ,  למרות שהיו שם שחקנים מאוד משמעותיים ובעלי שם .  הקהל היה מטורף עליו ולחץ להחזיר אותו בתחילת העונה שעברה .  אני חושב שכל מה שקורה בבית"ר השנה הוא תולדה של אי הוודאות בנושא גאיידמק ועתיד המועדון ,  אך בסך הכל יש בן אדם שמוכן להשקיע הרבה כסף במועדון  ( אגייאר )  ,  יש יו"ר כמו קורנפיין ,  אדם בעל נסיון ,  מלומד ואינטילגנט שיודע בדיוק איך הדברים צריכים להתבצע בדרך מסודרת ,  ובסך הכל מדובר במועדון לא פחות גדול ממכבי חיפה ,  הפועל ומכבי תל אביב ,  כך שאני לא רואה באמת סיבה אמיתית שתהיה לו לעזוב .  לפעמים כשעוברים משהו לא טוב וכועסים צריך ללכת קצת הצידה ,  לחשוב ולתת לגל הזה לעבור .  מבחינת בית"ר ,  היא הייתה טובה לפני יצחקי ותהיה טובה גם בלעדיו ,  מועדון חזק לא תלוי בשחקן אחד ,  טוב ככל שיהיה ,  ולעתים עזיבה של שחקן טוב ויקר נותנת במה לשחקנים רעבים .  אני לא חושב שככה צריך להסתיים הרומן בין יצחקי לבית"ר ". 

בוגד ?  אם כבר נבגד
מה הוביל את ברק יצחקי ,  שחזר במיוחד מחו"ל מתוך געגועים לחום הירושלמי ,  לא לפסול עזיבה פתאומית אפילו ליריבה שנואה כמו הפועל תל אביב ,  ומה החלק של יצחק שום ,  איציק קורנפיין ואוהדי בית"ר בתחושות הקשות איתן הוא מסתובב זו תקופה ארוכה

