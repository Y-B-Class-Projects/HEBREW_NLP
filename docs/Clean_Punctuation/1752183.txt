מנגנוני הגנה
כולם ציפו לראות במיאמי התקפה מפלצתית ,  אך הסיפור האמיתי מתחבא בצד השני .  אסף רביץ עם 5 מסקנות מפתיחת עונת ה-NBA
את הסיפור של מיאמי ניתן לסכם בינתיים במילה אחת - הגנה .  בדומה לתחילת הדרך של השלישייה של בוסטון לפני שלוש שנים ,  בזמן שכולם ציפו לראות קבוצת התקפה חד פעמית התברר שהסיפור האמיתי מתחבא בצד השני של המגרש ,  בו הסלטיקס התחברו לקבוצת הגנה מהטובות בהיסטוריה .  אם המשחקים הראשונים הם אינדיקציה ,  קבוצת הסופרטארים של ההיט יכולה להיות אפילו טובה יותר .
 84 נקודות ספגו החניכים של אריק ספולסטרה בחמשת המשחקים הראשונים ,  משחקים שכללו את אורלנדו ובוסטון הנהדרות .  הניצחונות של מיאמי נסגרו מוקדם ואפשרו ליריבות זמן זבל שעזר להן לנפח קצת מספרים ,  אחרת הן לא היו מגיעות גם ל-80 .  מיאמי מצליחה גם למנוע מהיריבות לזרוק הרבה וגם משאירה אותן על 38 אחוזים מהשדה .  
מי האחראים העיקריים על ההגנה המצוינת ?  אולי שמעתם עליהם - לברון ג'יימס ודווין וויד .  בזמן שבהתקפה הם עוד לומדים לעבוד יחד ,  קל היה לשכוח שהם אולי שני השומרים הטובים בליגה אוף דה בול - העזרה שהם מייצרים לכל אורך ורוחב המגרש מדהימה ,  היא כוללת שילוב של האתלטיות והבנת המשחק שלהם ועוזרת להם להיות שני מהלכים לפני ההתקפה כל הזמן .  תוך כדי כך הם גם דואגים לנטרל את השחקנים שלהם ,  שמספקים עד כה מספרים מביכים .  גם שלושה משחקני הפנים - בוש ,  אנתוני והאסלם ,  זריזים מאוד לעמדות שלהם והופכים את ההגנה של מיאמי מול פיק נ' רול ליעילה במיוחד .
 יש למיאמי שני חסרונות הגנתיים בולטים .  הפחות משמעותי הוא שאין להם שומר קלאסי לפוינט גארד ,  אולי מריו צ'אלמרס שמתחיל להתאושש ישנה את זה .  היותר משמעותי הוא שקשה להם עם שחקני פנים דומיננטיים .  אנתוני מתקשה מול סנטרים גבוהים כמו ברוק לופז ,  בוש לא טוב מול פאוור פורוורדים שקולעים מבחוץ כי הוא נוטה לשכוח אותם כשהוא בא לעזרה .
 עושה רושם שזאת הולכת להיות עונה של פוינט גארדים .  זה מתחיל עם השלישייה שנאבקה על מקום בסגל ועל דקות בנבחרת ארה"ב בקיץ וכל אחד מהשלושה יצא מהסיפור הזה עם משהו להוכיח .  אז מי יותר מרשים בינתיים - רייג'ון רונדו עם ממוצע פסיכי של 16.4 אסיסטים למשחק אחרי חמישה משחקים  ( יותר משתי קבוצות )  ,  דרק רוז שמספק 26.8 נקודות ו-10 אסיסטים למשחק או ראסל ווסטברוק שנותן 7,7,222 עם נתונים הזויים מהעונשין ?  
השלישייה הזאת הולכת ללוות אותנו שנים ארוכות .  שלושתם משחקים בקבוצות ששואפות לצמרת הגבוהה ,  הם בני 24  ( רונדו )  ו-22  ( ווסטברוק ורוז )  והתחרות ביניהם כבר בעיצומה - רוז ורונדו התחילו אותה בסדרת הפלייאוף המיתולוגית ההיא ,  ווסטברוק הצטרף כשעבר אותם בסיבוב בקיץ .
 אליהם ניתן להוסיף את הצ'ילבות הוותיקות יחסית כריס פול ודרון וויליאמס .  הראשון מוביל את ניו אורלינס לפתיחה מצוינת ומזכיר את השחקן שהיה לפני שנתיים ,  השני הוא המניה הכי יציבה בליגה בשנים האחרונות ל-20 נקודות ו-10 אסיסטים .  וזה עוד לפני שמדברים על ג'ון וול שיופיע בסעיף הבא .  ביחד זה יוצא שישה רכזי-על בגילאים 20-26 שאין דרך הגיונית לדרג אותם מבחינת פוטנציאל בלי לקפח אף אחד .
 ג'ון וול עוד לא הספיק לפתח יריבות עם פוינט גארדים ,  אבל הגורל סידר לו מאבק עם בחירה ראשונה נוספת ולא פחות מוכשרת .  הפציעה של בלייק גריפין הזיזה את עונת הרוקי שלו בשנה ושתי המפלצות הפוטנציאליות החליטו להוכיח מהשנייה הראשונה שהמאבק שלהם על תואר רוקי העונה הולך להיות משהו מיוחד .
 שבוע וחצי הספיקו כדי לגרום לכל חובב כדורסל להתרגש מהשניים האלה .  וול התפרץ ל-NBA עם מספרים שכוללים 23.7 נקודות ,  10.3 אסיסטים ,  9 הליכות לקו ולא פחות מ-4 חטיפות  ( בזכות משחק של 9 חטיפות מול פילדלפיה )  בשלושת המשחקים הראשונים .  אפילו 4.7 איבודים לא מקטינים מהפתיחה שלו .  בלייק הגיב עם חמישה משחקים וממוצע של 17 נקודות ,  10 ריבאונדים ודאנק מהדהד בערך כל שלוש דקות .  בינתיים וול מוביל ,  אבל תהיו בטוחים שהתגובה של גריפין עוד תגיע .  אני לא מתכוון להתפלא משום דבר שקשור לצמד הזה ,  כולל לא להשוואות לעונת הרוקי של מג'יק ג'ונסון ולארי בירד שתיכף יתחילו .
 אחרי שכל השחקנים חיכו לקיץ 2010 וכל מי שהיה יכול דאג להגיע לקיץ הזה פנוי ,  קיץ 2011 מתברר כאנטיתזה המושלמת .  הימים האחרונים של אוקטובר הם הצ'אנס האחרון של שחקנים להאריך חוזה לפני הקיץ ,  ופחות או יותר כל מי שיכול היה קפץ על ההזדמנות .  מכיוון ששתי האופציות העיקריות לקיץ הבא הן שביתה או הסכם שיקטין משמעותית אורך וכמות של חוזים ,  שחקנים שבכל מצב אחר היו מעדיפים לנסות את מזלם בשוק החופשי חתמו על חוזים ארוכים בקבוצות שלהם .
 שני השחקנים שהיו אמורים להיות השמות החמים של הקיץ הקרוב פרט לכרמלו אנתוני  ( שאצלו מדובר באפשרות יציאה מהחוזה ,  לא בחוזה שנגמר )  ,  התחייבו השבוע לקבוצות שלהם לשנים הקרובות .  טוני פרקר - ה-MVP של הגמר לפני שלוש שנים ,  ואל הורפורד - אולסטאר צעיר שמשתפר כל שנה ,  חתמו על חוזים שהם לא יותר מסבירים עבורם בקבוצות שכנראה יהיו בדרך למטה בשנים הבאות .  
הדיבור סביב פרקר היה על כך שיצטרף לאמארה סטודומאייר ואולי גם לכרמלו בניקס כדי שגם בתפוח הגדול תהיה שלישייה גדולה ,  עכשיו הוא יישאר במושבת הזקנים של סן אנטוניו לארבע שנים וכנראה עד סוף תקופת השיא בקריירה שלו .  הורפורד היה יכול לחפש קבוצה גדולה שמחפשת שחקן פנים דומיננטי  ( למשל ,  אוקלהומה סיטי )  אבל בחר להבטיח את עתידו עם חוזה לחמש שנים באטלנטה שלא ממש יכולה להרשות לעצמה את זה ,  אבל לא יכלה גם לוותר על ההזדמנות להחתים את הורפורד במחיר מצוין ,  ומנסה עכשיו לקצץ הוצאות בעזרת טריידים .  קשה להאמין שלפני קיץ רגיל ההחתמות האלה היו מתרחשות .
 מה הקשר בין קווין לאב לרודני סטאקי ?  שניהם השחקנים הכי טובים בקבוצה שלהם ,  שתיים מהחלשות בליגה ,  ושניהם מצאו את עצמם השבוע יושבים דקות ארוכות על הספסל בגלל מערכת יחסים רעועה עם המאמן שלהם .  קשר נוסף הוא ששניהם לא צריכים להיות השחקנים הכי טובים בקבוצת NBA ,  הרבה יותר מתאים להם להיות מספרי 2 או 3 של כוכבים אמיתיים .  
יכול להיות שהסיפור כאן הוא שהמעמד גדול על לאב וסטאקי והם לא כל כך יודעים איך להתמודד איתו .  מצד שני ,  אולי אלה המאמנים הכושלים קורט ראמביס וג'ון קיוסטר שמוציאים את התסכול על השחקנים שאמורים לסחוב את הקבוצה שלהם ולא מצליחים .  אם הבעיות יימשכו ,  יהיה מעניין לבדוק האם ההנהלה תצדד בשחקנים המובילים שלא ממש מובילים או במאמנים שלא מנצחים .  צרות של עניים .
 
מנגנוני הגנה
כולם ציפו לראות במיאמי התקפה מפלצתית ,  אך הסיפור האמיתי מתחבא בצד השני .  אסף רביץ עם 5 מסקנות מפתיחת עונת ה-NBA

