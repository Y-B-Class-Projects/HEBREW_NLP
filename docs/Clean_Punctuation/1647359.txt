הנרגנים
דנה קסלר מנסה להבין למה הסרט שמתעד את מופעי האיחוד המצליחים של בלר מלנכולי ומדכדך כל כך .  התשובה :  הם קוטרים .  וזקנים
תקציר הפרקים הקודמים :  בלר קמו בלונדון ב-89' ,  הוציאו שבעה אלבומים  שלושה טובים ,  שניים מעולים ושניים סבירים ,  לא בסדר הזה כמובן - כבשו את לב הקהל והמבקרים ,  דאגו להחזיר את הפוקוס של עולם המוזיקה לאנגליה ,  והתפרקו ב-2003 .  בקיץ האחרון הם התאחדו לסיבוב הופעות קצר ,  ששיאו התרחש בפסטיבל גלסטונברי ובשתי הופעות ענק בהייד פארק בלונדון בתחילת יולי שעבר .  בתחילת השנה הגיע לבתי הקולנוע באנגליה ובעוד כמה מדינות סרט תיעודי עליהם ,  שמספר את סיפורם מהפרספקטיבה של האיחוד .  עתה הוא יוצא גם בדי.וי.די  ( במארז כפול ,  עם הופעת האיחוד בדיסק השני )  .  קוראים לו No Distance Left to Run ,  כמו לשיר הפרידה העצוב שכתב דיימון אלברן לחברתו לשעבר ג'סטין פרישמן לפני עשור .  הפעם הכותרת אינה מתייחסת לסופה של מערכת יחסים אלא לסופה של להקה  שלמרות שזה עתה התאחדה בלר למספר הופעות ,  אין לה כוונה להתאחד באמת ולהמשיך לתפקד כלהקה .
 הסרט מספר את סיפורה של בלר מההתחלה  מהרגע בו ניגש דיימון אלברן לגרהם קוקסון במסדרון בית הספר בקולצ'סטר ,  בגיל 12 ,  ואמר לו  " הנעליים שלי טובות משלך "   ועד היום .  הצילומים הישנים  ( שהיו תענוג צרוף וחבל שלא היה מהם יותר )  ערוכים לצד ראיונות עם חברי הלהקה היום .  נראה שחוץ מאלכס ג'יימס ,  הבסיסט ,  שנהנה בזמנו להיות פופ-סטאר ולעשות קוק עם סלבס במועדוני חברים אקסקלוסיביים בווסט-אנד ,  כולם די סבלו .
 זה מוזר .  יחסית לסרט תיעודי על להקה מעולה ,  חשובה ומצליחה ,  שחבריה המרכזיים מימשו את עצמם בקריירות המוזיקליות שלהם מאז הפירוק ,  שאף אחד מחבריה לא מת ושגם זכתה להופעות איחוד מפוארות ,  לא ברור למה הנימה שלו כל כך מלנכולית .  בלר לא התאחדו כדי להציל את אחד החברים מפשיטת רגל או כי הפרויקטים המוסיקליים שלהם אחרי בלר נכשלו .  הם חזרו בשביל הכיף ,  בשביל הנוסטלגיה ,  בשביל אהבת הקהל ובשביל החברות .  הם חזרו לאיחוד הזה בצורה הכי מכובדת שניתן לחזור לאיחוד ,  ולמרות שחברי הלהקה לגמרי מודעים לזה ,  הם עדיין לא נראים מי יודע מה שמחים או גאים .  אילו אואזיס היו גיבורי הסרט הזה ,  הנימה הייתה אחרת לגמרי .
 למרות האושר הגדול שהם הביאו למעריציהם והמוזיקה בה הם העשירו את הפופ הבריטי ,  בלר יצאו מכל הסיפור חבולים ,  חבוטים ומתוסכלים .  ועל אף שבשנים שעברו מאז הם ללא ספק התאוששו הפסיקו לשתות ,  המשיכו לפרויקטים מוסיקליים חדשים ובסופו של דבר אפילו דיימון אלברן והגיטריסט גרהם קוקסון השלימו  הם עדיין נראים בפוסט טראומה .
 זה עניין של אופי ,  ולחברי בלר יש אופי קוטרי .  הם אוהבים לדבר על כמה היה להם קשה .  היה להם קשה כשקיטלגו אותם בתור בריטפופ ,  היה להם קשה שהיו להם מעריצות בנות 12  ( הפעם האחרונה ששמעתי את התלונה הזאת הייתה בסרט התיעודי על אדם הזמר )  ,  היה להם קשה כשבעקבות הקרב עם אואזיס הם הפכו מהלהקה הכי אהובה באנגליה ללהקה הכי שנואה באנגליה .  לגרהם קוקסון היה הכי קשה ,  כי הוא שנא פופ ולא הרגיש שלם עם מה שהוא עושה אז הוא הטביע את יגונו בטיפה המרה .  קוקסון נהיה אלכוהוליסט ,  ובסופו של דבר לחבריו לא הייתה ברירה אלא להעיף אותו מהלהקה .  שנים אחר כך היה גרהם בחרדות מכך שיפגוש את דיימון .  יום אחד הוא ראה אותו בגן החיות בלונדון והתחבא ממנו כל היום .
 פה ושם מנסה דיימון אלברן להצביע גם על דברים חיוביים ,  כמו העובדה שהם היו מהלהקות הראשונות שהביאו את מוסיקת האינדי למיינסטרים או העובדה שהופעות האיחוד שלהם היו מההופעות הטובות ביותר שהם עשו .  אבל למרות זאת ,  כשהוא מדבר על בלר הוא נראה עצוב ,  והרגע היחיד בסרט כולו שעיניו בורקות מעט הוא כשהוא מזכיר פרויקט מצליח אחר שלו ,  הגורילאז.חוץ מהמתופף דייב רוונטרי ,  שהוא קצת יותר מבוגר ,  חברי בלר הם היום בני 40-42 .  הם נראים מצוין .  הם עדיין חתיכים ,  אבל השנים ניכרות עליהם מאוד .  אולי בגלל שפעם הם היו סמל הנעורים .
 יש להקות שזה לא משנה שהן מזדקנות ,  כי גם כשהן צעירות הן לא מדיפות ריח נעורים .  בלר בניינטיז ,  לעומת זאת ,  היו התפרצות של רוח נעורים צעירה ,  הורמונלית ,  שובבה וכיפית .  גם עכשיו דיימון אלברן קופץ ומשתולל ,  אבל כשמשווים לצילומי הארכיון מפעם ,  אותם מראים לנו לאורך הסרט ,  קשה שלא לשים לב להבדל ,  להאטה ,  לאיבוד הגמישות .  ואולי מה שחברי הלהקה אומרים בסרט הוא לא באמת כל כך עצוב ,  אולי השנים שחולפות הן שמשוות לסרט דוק של מלנכוליה .  השנים החולפות והקלוז-אפ על פניו של דיימון אלברן פורץ בבכי לא מוסבר על הבמה הריקה ,  לפני הופעת האיחוד בגלסטנברי .
 

הנרגנים
דנה קסלר מנסה להבין למה הסרט שמתעד את מופעי האיחוד המצליחים של בלר מלנכולי ומדכדך כל כך .  התשובה :  הם קוטרים .  וזקנים

