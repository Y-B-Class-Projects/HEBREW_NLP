גוגל ופייסבוק לא חברים 
משפט וטכנולוגיה
 >  >  קרב המיליארדרים בין סרגיי ברין ולארי פייג' מגוגל למארק צוקרברג מפייסבוק עולה מדרגה .  גוגל הנחיתה שתי הודעות דרמטיות בשבוע שעבר :  החברה נכנסת בכל הכוח לתחום הרשתות החברתיות עם גוגל buzz ,  ולשוק ספקיות שירותי האינטרנט עם רשת חדשה במהירות של ג'יגהבייט לשנייה .  ואולם בעולם העסקים ידוע כי כשחברה מתרחקת מלב המומחיות שלה ,  זה בדרך כלל סימן לא טוב .  ולב המומחיות של גוגל הוא אלגוריתם החיפוש .  כך למשל ,  ברור שלקוקה קולה יש מותג מספיק חזק ודי כוח שוק כדי להשיק קו של המבורגרים .  אבל היא נמנעה עד כה מלעשות כן ,  ורוב המומחים יאמרו שעשתה נכון .  בתחום הרשתות החברתיות נתקלת גוגל בפייסבוק - מתחרה רבת עוצמה שתפסה תאוצה כה גדולה ,  עד שקשה להאמין שגם מלכת האינטרנט ממאונטיין וויו תוכל לה .  למעשה ,  השקת buzz מהווה צעד הגנתי ,  שבמסגרתו מנסה גוגל להגן על כמה מנכסי המידע שלה ,  בבחינת  " ההגנה הטובה ביותר היא ההתקפה ".  לפני כמה חודשים הכריז מגזין הטכנולוגיה wired על פייסבוק כ"רשת אינטרנט מספר שתיים ".  כמות התוכן שמעלים הגולשים לפייסבוק - כולל תמונות ,  סרטי וידיאו ,  מידע אישי ותקשורת עם חברים - היא עצומה ,  ורובה לא ניתן לחיפוש בגוגל .  ואם זה לא מספיק ,  אז טכנולוגיית החיפוש שעליה מתבסס החיפוש באתר היא דווקא זאת של האויבת המרה מיקרוסופט .  קל להבין את התסכול של גוגל מהתפתחותה של רשת אדירה של מידע אישי איכותי ,  ממש מתחת לאף שלה ומבלי שמוקנית לה בה דריסת רגל .  כמובן שמוקדם עוד לומר זאת ,  אך יש כבר סימנים ראשונים לכך שגוגל היא חברת האתמול ופייסבוק חברת המחר .  גוגל ,  המתבססת על חוכמת המחשב המגולמת באלגוריתם היקר מפז ,  מול פייסבוק המתבססת על חוכמת ההמון המגולמת בהמלצות מחברים .  בסופו של יום ,  שתיהן ניזונות מפרסום .  כלל לא בטוח שמערכות הפרסום של גוגל ,  כמו adwords ו-adsense ,  יתגברו על הפרסום בשיטת  " חבר מביא חבר "  שמאפשרת פייסבוק .  חישבו בעצמכם :  איזה מצלמה תעדיפו לקנות - את זאת שחבר אמר לכם שהיא הטובה ביותר ,  או את זאת שנבחרה על ידי אלגוריתם חיפוש מסתורי ,  מושלם ככל שיהיה ?  ואם לא די בכל זאת ,  הרי שהשקת buzz התקבלה על ידי הקהילה המקוונת בצוננים .  בלוגי-העל טקראנץ' ו-cnet הכריזו על  " סיוט לפרטיות ".  משתמשי ג'ימייל לא התלהבו לגלות שחלק מאנשי הקשר שלהם נחשפו לציבור .  גוגל התעלמה מההיגיון הפשוט ,  לפיו לפסיכיאטר שלי ,  למאהבת ולמעסיק הפוטנציאלי אני אולי שולח מייל ,  אבל לא הייתי רוצה לפרסם אותם ברשימת החברים .  היא התעשתה ותיקנה את ברירות המחדל ב-buzz בתוך 48 שעות ,  אבל היינו מצפים שגוגל תחשוב על כשלים כאלה מראש .  ניכר כי הלהט להסתער על העמדה המבוצרת של צוקרברג מוביל את גוגל לביצוע טעויות עסקיות .  הכותב הוא מרצה למשפטים במסלול האקדמי המכללה למינהל

גוגל ופייסבוק לא חברים 
משפט וטכנולוגיה

