מפלגת העבודה תקום - אם ברק ילך
פרישתו של פינס היא הזדמנות פז להעיף את ברק ,  שריסק את המפלגה ,  ולהחזירה למקורותיה .  חגי מירום בודק את האפשרויות לכך
יש מי שהגדירו את פרישתו המוזרה של אופיר פינס מהכנסת כמסמר האחרון בארונה של מפלגת העבודה .  אין ספק ,  שמצבה של המפלגה עגום וכי תומכיה הולכים ומתמעטים בקצב שעלול להפגיש את כולם בתוך תא טלפון ישן .  אולם דווקא הפרישה של פינס יתכן ומנעה את קריסתה המוחלטת של המפלגה .  הדבר אילץ את  " הרביעייה "  המורדת ,  שנותרה אילמת ומיואשת ,  להישאר בחיקה של מפלגתם השנואה בעל כורחם ,  וכפתה תהליכי הישרדות שעוד יצילו אותה .  אין ספק שחברי הכנסת פרץ ,  כבל ,  תמיר ובן סימון יכולים היו בתוך זמן קצר לכונן סיעה נפרדת בכנסת אילו פינס היה עימם .  אולם התחושה שהחבורה הזו תתקשה להקים אלטרנטיבה סוציאל דמוקרטית ל"עבודה ",  היא שליוותה ומלווה את המהלך שסוכל .   יתכן שדבר מה בלתי חיובי ,  שנפל בין אופיר לקבוצת הארבעה הוא שהביא אותו לפרוש ,  ושבפרישה היה גם אלמנט של רצון לפגוע ביוזמת חבריו .  אבל ,  ב"הפוך על הפוך ",  יש כאן הזדמנות להיווצרותו של תרחיש מעניין לפיו ,  יתכן שבעתיד הלא רחוק יקום סוף סוף מרבצו מנהיג נעלם או נאלם דוגמת בוז'י הרצוג ,שיתריס כנגד אהוד ברק ואף יצליח .  ככלל ,  לאיש במדינה אין ספק שברק הוא שריסק את מפלגת העבודה ,  עיוות אותה ,  את מסריה ואת ערכיה ,  עד שהביאה למצב הנורא שבו היא נמצאת .  בין הסוקרים ובין מביני דבר המתמחים באבחון רחשי הלב של הציבור ,  יש לא מעטים הסבורים כי מתחת לפני השטח מצויים מאות אלפים ,  אשר נושאים בתוכם געגוע למפלגת העבודה של פעם .  געגוע לערכי השמאל שוחר השלום ,  לתפיסת עולם הממוקדת בערכי העבודה והייצור ולימים בהם התמקדה מפלגת העבודה בעובד ,  בחלש ,  במתגורר בפריפריות הגיאוגרפיות והחברתיות .  געגוע לימים שבהם הייתה המפלגה הזו לוחמת צדק חברתי וחוקתי ,  לימים בהם היו ההתיישבות העובדת וערי הפיתוח חלק מחלקיה ,  בשר מבשרה .
 אם אכן כך הדבר ,  אין משימה קדושה יותר וחשובה יותר מלהוציא את האיש הזה מראשות המפלגה ולהושיב תחתיו אדם אחר ,  אשר יש בו דבר מה נוסף וערכי .  אדם המוכן לפתוח מחדש את שורותיה ,  לשלב בה צעירים חולמים וותיקים מתגעגעים ,  מנהיג שיהיה מוכן לחדש את אופייה הדמוקרטי ולהתמודד בדרך של דיון וויכוח על דרכה החדשה .  זו תהיה ההזדמנות לעורר אותה מתרדמתה הקלינית ולהשיבה לחיים .
 השאלה איך ניתן להשיג את המטרה הזו היא שאלת המיליון דולר והתשובות לה אינן קלות .  התרחיש הראשון הוא ,  שברק יוסיף ויסתבך בעצמו בפרשיות בתי מלון יוקרתיים ויקרים ,  פיליפינית ,  חברות בבעלות בנותיו או  " טאורוסים "  אחרים שבוודאי יהיו בנמצא ,  וישלימו מאסה קריטית שתביא לנפילתו .  כאן גם קיימת אפשרות של התערבות גורמי ביקורת מדינה ,  חקירה והעמדה לדין ,  אשר יגלגלו אותו בעל כורחו החוצה ויגרמו לצורך לבחור בהנהגה חדשה .
 התרחיש השני ,  שעד כה אינו מבשיל ,  אך ההיסטוריה מלמדת כי יתכן שיבשיל ,  הוא באמצעות פוטש פנימי שצריך שיסתמך על כוחות ,  שכיום הם  " נאמני המשטר "  מסוגם של פואד ,  הרצוג ,  עופר עייני ,  ברוורמן ונוספים .  אילו חברו כל אלה מחר וביחד היו מראים לברק את הדלת החוצה ,  יכול שניתן היה לשקם את המפלגה הזו מחדש ולהביאה לשוב להיות פלטפורמה שלטונית ראויה.המצב  " בעבודה "  מזכיר לפעמים ו"להבדיל ",  משטרים אפלים ברחבי העולם שבהם מנהיג אחד ,  המתנהל כעריץ ,  עושה ככל העולה על רוחו ,  משחית את התנהלותו ואת שלטונו והעולם צופה ומחכה שיקומו עליו ויסיימו את עריצותו .  זה לוקח את הזמן שלו - אולם בסוף זה בא .
 כן ,  ישראל ,  גם בקרב אלה שאינם תומכי  " העבודה "  מחכה לסיום שלטונו של ברק ולהצלתה מידיו .  עד שלא ייעשה כן ,  לא ירצה הציבור לבחור או לתמוך בה .  כשיקרה כך ,  ייפתחו שערי שמיים לחוזרים בתשובה אל דרכה ההיסטורית .   *  הכותב כיהן כחבר כנסת מטעם מפלגת העבודה .
 
מפלגת העבודה תקום - אם ברק ילך
פרישתו של פינס היא הזדמנות פז להעיף את ברק ,  שריסק את המפלגה ,  ולהחזירה למקורותיה .  חגי מירום בודק את האפשרויות לכך

