המיני החשמלית של רינספיד
סדנת הרכב השוויצרית תגיע לתערוכה הביתית מצויידת במכונית מיני חשמלית כמענה מושלם להתניידות אורבאנית
סדנת הרכב רינספייד  ( Rinspeed )  אותה פגשנו מספר פעמים במסגרת פרויקטים משונים ומהפכניים ,  תגיע לתערוכת הרכב השנתית בז'נבה כשהיא חמושה בכלי-רכב קטנטן העונה לשם  ? UC .  משמעות צמד האותיות הן אורבן  ( URBAN )  ו'קומיוטור'  ( Commuter )  כשסימן השאלה מתורגם ל'אתה רואה ? '  ( you see ?  )  - אין הסבר על המונח מפי היצרנית השוויצרית ,  למרות שאנו רואים בו סוג של טיזינג מתגרה מול האופציה המקבילה של פולקסווגן הנקראת UP !  .  עוד ידוע כי החבילה הזעירה והחשמלית מוגדרת כרגע כקונספט ,  ואם נסתמך על אירועי העבר יחלוף עוד זמן רב עד שתגיע לכבישים .  
המכונית הקטנה נראית ממבט ראשון כמו פיאט 500 מקוצרת ואכן היא מיניאטורית בממדיה כשאורכה כ-2.5 מ' מקצה לקצה .  בתוך תא הנוסעים מוותרת רינספיד על גלגל הגה מסורתי ובמקומו מתקינה ג'ויסטיק אלקטרוני ,  ומקיפה את סביבת הנהיגה בצבעים חיים .  המנוע החשמלי בחזית מפיק כ-13.5 קג"מ לתאוצות זריזות ,  וטווח הנסיעה על הסוללות מתיר כיסוי של כ-120 ק"מ בין טעינות .  מהירותה המרבית של ה-UC ?  היא כ-110 קמ"ש ,  אם כי במהירות זו אוזל כוחה של היחידה החשמלית במהרה .  
לפי ניתוח נתונים באירופה ,  טווח הנסיעה לעיל מספיק לכל משתמש שאת זמנו העיקרי מבלה בסביבה הסואנת והצפופה .  אולם רינספיד מקווה שניתן יהיה לנצל את המכונית בצורה חכמה יותר ולהגדיל את טווח הנסיעה עימה בצורה לא ישירה .  כלומר ,  מלבד היכולת להטעינה מעמדת טעינה ברחוב או בבית ,  ניתן יהיה לשאת אותה על גבי מעברות או רכבות ליעדים שונים בעולם ,  ומשם להמשיך הלאה ולהרחיב המרחק הבסיסי לפחות ל-300 ק"מ ,  תלוי בתחבורה הניידת .  
רינספיד מקווה להכניס את המכונית לייצור סדרתי ואפילו מייסדה פרנק רינדרקכט חולם שיבוא יום ומכונית זאת תעשה את מה שהחיפושית עשתה לציבור העממי .  בינתיים מוטלת על הסדנה המשימה למצוא חברה שתוכל לייצר עבורה כלי-רכב בסדר גודל מסחרי ,  כך שבהמשך דרכה אולי נוכל לראות אותה זולגת מחוץ לתחומי התערוכה .
 
המיני החשמלית של רינספיד
סדנת הרכב השוויצרית תגיע לתערוכה הביתית מצויידת במכונית מיני חשמלית כמענה מושלם להתניידות אורבאנית

