כיבוי צופים
עבור פז חסדאי ,  סגירתו של קולנוע דיזנגוף הוא המסמר האחרון בחוויה האינטימית והמסעירה של צפייה זוגית בקולנוע בתל אביב
מה אמור לעשות בימינו זוג צעיר בעיר הגדולה ,  עכשיו כשעומדים לסגור את קולנוע  " דיזנגוף "?  זה לא שבעבר הזוג נהג לפקוד דווקא את הקולנוע הספציפי הזה באופן קבוע ,  אבל נדמה שסגירתו הצפויה דכדכה את רוחם ופגעה אנושות באפשרותם להמשיך ולדבוק בתחביבם המשותף ,  צפייה בסרטי קולנוע בבתי קולנוע .  כמובן שהשניים יודעים כי הקסם האמיתי מעולם לא היה טמון בסרטים עצמם - הרי הם צפו שם בלא מעט סרטים בינוניים  אלא פשוט בשהייה הצמודה זה לצד זה בחושך כמעט מוחלט ,  כשהם צוללים ביחד וכל אחד לחוד לעולם חדש ומרהיב שמרצד לנגד עיניהם ,  באכסניה קטנה ,  חמימה וביתית ,  בניתוק האולטימטיבי מלב הכרך ההומה .  יכול להיות שזה נגמר ? 
השניים זוכרים היטב את הימים בהם פתחו את מדורי התרבות ,  ועולם שלם של אפשרויות נפרש בפניהם .  אילו היו רוצים לחוות את האווירה הייחודית של הצפון הישן של תל אביב ,  היו בוחרים בסרט בקולנוע  " פאר ",  ולא פעם אף הקדימו את הגעתם לאזור והיו צועדים לאורך הירקון הסמוך ,  חולקים סיגריה בעודם ממתינים לתחילת הסרט ,  ולאחריו היו מנגבים חומוס מקומי ומנצלים עד תום את האטרקציות שיש לאזור להציע .  באופן מוזר למדי ,  השניים גילו כי לחומוס שמגיע בסיומו של סרט יש טעם מסתורי ואיכותי יותר ,  לעתים אף מורכב ומעורר מחשבה .
 לפעמים ,  כשהיו מסתובבים ברחוב דיזנגוף הסואן ,  לא פעם בחרו בספונטניות לבדוק מה יש לקולנוע  " הוד "  להציע ,  ואז מגלים בקצהו של הפסז' הסליזי את גן העדן הקטן ,  עם המדרגות התלולות שהיו מורידות אותם למציאות אלטרנטיבית ,  לאותם ארבעה אולמות חביבים ,  ואז מתיישבים מהופנטים בחושך ,  לא מחליפים מילה במשך שעה וחצי ,  אך בכל זאת מרגישים כיצד הקשר ביניהם רק מתהדק .
 עד היום כשהם צועדים ברחוב פינסקר הם מביטים בעצב על המבנה הנטוש שהיה פעם קולנוע  " תל אביב ",  ובעוד הוא נזכר בעיצובו הייחודי של בית הקולנוע ,  שאיפשר צפייה מהיציע בזווית נהדרת ואיך ראה שם לראשונה  " רוקי 3 "  וזעק עם חבריו בהתרגשות ,  היא נזכרת איך בילדותה נהגה להגיע אל העיר הגדולה עם חבריה ,  בידיעה שסרט הוא הבילוי האולטימטיבי ,  חוויה שמצליחה גם לחבר וגם לרגש ,  גם לספק אתגר מחשבתי וגם לספק מנוח לתודעה .
 ואילו כיום ,  מה נותר להם ?  אומנם דיזנגוף סנטר עדיין מציע את קולנוע  " לב "  הפופולרי ,  אך הקומה העליונה והתוססת של הסנטר ,  עם למטייל ,  איסתא ומקדונלדס ,  שונה לחלוטין מקומת המרתף ,  שנהנית ממעין הילה אמנותית ,  ונדמה שהקולנוע ,  שעמד לצדו של המעבר הרחב שעל קירותיו תלויות תמונות מוזיאוניות ,  לא רחוק מ"דיסק סנטר "  הארכאי ,  נהנה מאווירה אליטיסטית ייחודית שכמעט כפתה עליו לבחור דווקא בסרטי איכות צרפתיים וגרמניים .  כמה יחסר להם קולנוע  " דיזנגוף ",  וכמה לא תועיל להם רשת המרכולים שתיפתח במקום .
 אומנם העיר טרם אמרה נואש ,  והיא עדיין מציעה את הסינמטק ,  המוזיאון ,  מגדל האופרה ו"גת ",  אך התחושה היא שמדובר בעולם הולך ונעלם ,  כמעט לא רלוונטי .  ייאושם של הזוג התגבר במיוחד לאור ביקורם האחרון ב"סינמה סיטי ",  כשהניחו בתמימותם כי החוויה הקולנועית חזקה מכל איום אנושי ,  אך אז הגיעו השניים למעין מקדש קולנועי ,  עם מושבים נוחים ומקומות לשתייה ,  עם סאונד מסחרר וקיוסק מאובזר ,  והתקשו להבין כיצד מקום כל כך מושקע ומפואר מצליח דווקא לבזות את הז'אנר ואת כל מה שייצג עבורם בעבר .
 אומנם הזוג ימשיך ליהנות מצפייה בסרטים בביתם הצנוע  ( על אף שזה אינו מצויד במערכת קולנוע ביתית )  ,  אך תמיד יזכרו את החוויה הקולנועית ,  כיצד מרפקיהם הצליחו לחלוק בהרמוניות את המשענת הקטנה המשותפת ,  איך אצבעותיהם נפגשו במקרה והתלטפו להן מעל מיכל הפופקורן ,  ואיך התמסרו ליצירה שלמולם  לעתים גדושה באפקטים ויזואליים ,  לעתים פשוטה ,  נוגה ועצובה  ובסיומה יצאו מהורהרים אל העיר הסואנת ,  הביטו בה בהשתאות ,  והתקשו להבין כיצד היא לא השתנתה בזמן שעליהם עברה חוויה כה מסעירה .
 
כיבוי צופים
עבור פז חסדאי ,  סגירתו של קולנוע דיזנגוף הוא המסמר האחרון בחוויה האינטימית והמסעירה של צפייה זוגית בקולנוע בתל אביב

