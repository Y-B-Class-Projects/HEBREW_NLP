 " המשבר הבא בארה"ב - התמוטטות המדינות "
 האנליסטית שחזתה את המשבר בבנקים האמריקאים פרסמה דו"ח הצופה את המשבר הפיננסי הבא בארה"ב .  לדבריה ,  חובות המדינות ובראשן קליפורניה ,  הן שיכבידו על הכלכלה האמריקאית
החובות וגירעונות הענק של מדינות ארה"ב צפויים להפוך את המדינות לקורבן הבא של משבר האשראי ,  אמרה אתמול האנליסטית מרדית' ויטני לערוץ החדשות CNBC .  ויטני ,  שכאנליסטית בבית ההשקעות אופנהיימר חזתה את המשבר במערכת הבנקאית ,  פרשה לאחר מכן והקימה חברת ייעוץ עצמאית ,  מרדית' ויטני אדוויזורי גרופ .  כעת פירסמה החברה דו"ח מקיף על מצבן הפיננסי של מדינות ארה"ב ,  בו היא משווה את ההתמוטטות הפוטנציאלית לקריסת המערכת הפיננסית ב-2008 . 
" הדמיון בין המדינות לבנקים מדהים ",  אמרה ויטני ל-CNBC . " המדינות מבזבזות הון עתק וממונפות יתר על המידה .  היקף האג"ח המוניציפליות הוכפל מאז שנת 2000 ,  כיוון שההוצאות צמחו במהירות גדולה בהרבה מההכנסות ",  אמרה .  דמיון נוסף הוא היעדר השקיפות במדינות ,  דבר שהקשה על החברה במציאת נתונים והביא לעבודה ממושכת על הדו"ח ,  שארכה שנתיים .  
לפי הדו"ח ,  מצבה של קליפורניה הוא הגרוע ביותר מבין 15 המדינות הגדולות בארה"ב ,  ורק שתי מדינות - טקסס ו-וירג'יניה ,  זכו לדירוג חיובי .  הדו"ח דירוג את המדינות בהתאם למצב הכלכלה שלהן ,  המצב התקציבי ,  הדיור וההכנסות ממסים .  
לדברי ויטני ,  המדינות שמצבן הגרוע ביותר ,  כמו קליפורניה ומישיגן ,  עשויות להכביד על כלל ארה"ב ,  שעשויה להידרש לחילוץ נוסף ,  כפי שחילץ הממשל את המגזר הפיננסי ב-2008 . " חייבים לבחון את הסכנות שטמונות במדינות ,  כיוון שהמשבר במדינות עשוי להוביל לפחות לניסיון לבצע חילוץ שלישי בהיקף של כמעט טריליון דולר ",  אמרה ויטני ל-CNBC ,  והוסיפה כי  " יש לכך השלכות על הדולר וכמעט על כל דבר ,  ובהחלט על ההתאוששות של כלכלת ארה"ב ".  
ויטני גם הזהירה לגבי המגזר הבנקאי ,  בגין ירידה אפשרית נוספת בשוק הדיור ,  וצניחה בהכנסות ממסחר על רקע הרפורמה ברגולציה הפיננסית בארה"ב .  להערכת ויטני ,  צפויה לחול התדרדרות נוספת בשוק הדיור ,  שתהפוך את הרבעון הרביעי של הבנקים לרבעון קשה נוסף . 

" המשבר הבא בארה"ב - התמוטטות המדינות "
 האנליסטית שחזתה את המשבר בבנקים האמריקאים פרסמה דו"ח הצופה את המשבר הפיננסי הבא בארה"ב .  לדבריה ,  חובות המדינות ובראשן קליפורניה ,  הן שיכבידו על הכלכלה האמריקאית

