מגנים על המסורת
קול ואברה שומרים על המסורת של רוברטו קרלוס ומכניסים בה משמעויות חדשות .  לירן שבתאי מסכם מחזור באנגליה  ( ואת נפילת ליברפול ) 
אשלי קול ופטריס אברה .  יש מעט מאוד שחקנים שיכולים באמת להמשיך את דרכו של רוברטו קרלוס ,  אבל קול ואברה מצליחים לעמוד במשימה הבלתי אפשרית כמעט .  הם עומדים כמעט בכל תנאי המורשת של המגן השמאלי ששינה את האופן שבו מגנים שמאליים נתפסים ותורמים לקבוצתם ,  ומשפיעים בצורה מכרעת על המשחק .  רק בשבת אשלי קול בישל בהרמה מדויקת תוך כדי ריצה ,  כפי שמאמני הילדים מלמדים ,  והגול היפה ביותר בניצחון 2:7 של צ'לסי על סנדרלנד רשום על שמו - עצירה רכה ,  תרגיל עקב ערמומי וצ'יפ אופנתי .  או כלשונו של פול מרסון מ'סקיי ספורט' : " הגול היה ברמה עולמית .  אילו ליונל מסי היה כובש כך היינו משתגעים .  ואנחנו מדברים על מגן !  ".  אכן מגן ,  כזה שכריסטיאנו רונאלדו ,  מכונת השערים ,  אמר עליו שהוא  " היריב הקשה ביותר ששיחקתי מולו ".  
קול ואברם מגנים כמו אירופאים ותוקפים כמו דרום אמריקאים .  הם אינם כובשים הרבה ,  אך מניעים את ההתקפה עם הגבהות מדויקות ,  מסירות מהירות ושיתוף פעולה מלהיב ויעיל עם הפרטנרים באגף .  בשונה ממגנים אחרים ,  האספקט המהותי ביכולתם טמון בחוכמת המשחק ובהבנה הטקטית - לדעת מתי לפרוץ ,  איפה לכסות ,  איך לצאת לנבדל .  לאברה בשבת היה משחק סולידי בניצחון 0:3 של יונייטד על בארנלי ,  אך העונה הצרפתי הוא השחקן החשוב להנעת החלק הקדמי  ( התרגיל המפורסם שבו הוא נכנס למרכז עם הכדור ומוסר בעקב לשחקן העוקף הוא חוויה לעיניים )  .  בלעדיו משחק ההתקפה של יונייטד תקוע ,  איטי ושבלוני לחלוטין .  איתו ההגנה יציבה וחזקה . " אנשים מדברים על ההתקפה ,  אבל אם תסתכל על האליפויות האחרונות שלנו תראה שהצד החזק היה ההגנה ",  גילה אברה ולימד על קו מחשבה בריא - קודם כל מגן ,  רק אחר כך תוקף .  אין שחקן בשדים האדומים שמשפיע כך על הקבוצה בשני קצוות המגרש ,  וספק אם מלבד אשלי קול ישנו כזה באיזושהי קבוצה .  
רוברטו קרלוס יצק את היסודות למגן התוקף המודרני והכניס בהם משמעויות חדשות .  אברה ,  שנרכש תמורת 5.5 מיליון ליש"ט ממונאקו בינואר 2006  ( ביחד עם וידיץ' ,  רכישות העשור בחלון של ינואר )  ,  ואשלי קול ,  שהגיע בקיץ של אותה שנה ,  לא רק שומרים על המסורת ,  אלא מכניסים בה משמעויות משלהם .  בשונה מקרלוס וחקיינים שבאו אחריו ,  הם משתתפים במשחק העומד והשוטף של הקבוצה ,  הם חלק ממערך התקפי ,  שחקני קישור לכל דבר שעמדת מוצאם היא בהגנה .  להבדיל מקרלוס שבא מברזיל ,  השניים למדו כדורגל מההגנה .  בנוסף ,  ישנה תחרות חצי סמויה בין אברה וקול .  דומה שהם מאתגרים שבוע אחר שבוע זה את זה ומעלים את הרף . " אילו הוא  ( קול )  לא המגן הטוב בעולם ,  אתם חייבים לתת לי לראות מי כן ",  אמר/שאל מרסון מ'סקיי' .  בשבוע שעבר אברה היה הטוב ביותר ,  הפעם קול ,  ולנו רק נותר להתענג מהתחרות על לבנו .
 לליברפול כולה .  רובו רובסון מהבי.בי.סי כתב השבוע ש"ליברפול בלי טורס וג'רארד היא כמו ביצה בלי החלבון ".  ובכן ,  גם איתם פג תוקפה של תבנית הביצים ,  ומשבוע לשבוע ביצה אחרת נופלת ונשברת .  לאחר ההפסד המביש לרדינג בגביע ,  אפילו הטופ 4 נראה כמו פנטזיה .  אשתקד ,  בעונתה הטובה ביותר בפרמיירליג ,  ליברפול איבדה 28 נק' .  בשבת בדקה האחרונה ,  זו שבעבר התחבבה אליה והעונה מתאכזרת  ( תזכורת :  ההדחה בדקה ה-90 מול ליון באלופות )  ,  ליברפול ספגה מסטוק סיטי את שער השוויון ,  והנה כבר איבדה 29 נקודת כשחצי עונה עוד לפניה .  
הכי קל ,  ונכון ,  להפיל את התיק על בניטז .  אולם ישנם עוד מספר אשמים ,  כולל הבעלים והשחקנים המחפירים .  בניטז מנסה לרוץ מרתון עם כפכפים ,  אבל עם כל הכבוד והפטריוטיות ,  בניון הוא המיקרוקוסמוס לבינוניות של קבוצתו  הישראלי הוא הכובש השני של ליברפול .  כשהוא הופך לשחקן מוביל ,  בלתי אפשרי לזכות באליפות ;  מסצ'ראנו מאבד את כל הסופרלטיבים שנשפכו עליו ומוכיח שהמצוינות שלו אשתקד רשומה על אלונסו ,  ובלעדיו הוא כושל בניהול המרכז ;  אינסואה ,  אאורליו ודגן הם האסמכתא למדיניות הרכש הסוריאליסטית של בניטז ,  בלי להזכיר את לוקאס ;  טורס הולך ומתגלה כחלוץ שלא יכול לסחוב קבוצה על גבו .  כשהוא בכושר ,  אין ספק שטורס בין החלוצים הטובים בעולם ,  אך הספרדי שברירי כמו בתולה בת 16 .  
ג'רארד ,  שלא שיחק בשבת ,  הוא הפנים של ליברפול .  לטוב ולרע .  וכשרע אי אפשר לנקות אותו מאשמה .  העונה הוא לא אותו גאון .  השאלה היא האם כדאי למכור נכס צאן הברזל ולבנות קבוצה ממה שייכנס ,  או להמשיך לחפש קונספציה מנצחת עם ג'רארד .  כאשר טורס ,  ג'רארד ובניון פצועים ,  ועם הרכב שנראה כמו מכתב התאבדות ,  העתיד של ליברפול דומה לסרט פילם נואר . " הדבר הגרוע ביותר שאפשר לומר על הקבוצה זה שנראה שהיא איבדה כל תקווה ,  כל אמונה ואת הרוח ",  הספיד אוליבר קיי מ"טיימס ".  
ואכן ,  השחקנים כבר קברו את עצמם ,  אבל גם הבעלים לא נקי כפיים .  תום היקס וג'ורג' ג'ילט האמריקאים נתנו לבניטז יד חופשית לרכישות הקיץ ,  בשונה מבעבר ,  וקיבלו פיאסקו .  אפילו פיקאסו לא היה מצייר את ג'ונסון ,  קירגיאקוס ואקוולאני תחת אותה מסגרת .  השבוע רפא הביא את מקסי רודריגז ,  הרכש ה-49 שלו במועדון .  מה כבר הוא ישנה ?  הניצחונות על יונייטד ואברטון הם טיפות של בושם בשלולית של חרא .  ב-22 המשחקים האחרונים ,  ליברפול הפסידה 10 משחקים וניצחה שישה .  לא בכדי אוהדי ליברפול ,  שהזכייה בליגת האלופות הייתה להם עלה תאנה ,  חסרי אונים .  או כמו שאוליבר קיי אומר : " אם זו הייתה בעיה טקטית או קבוצתית ,  בניטז היה פותר אותה ,  אך כשהאופל אופף את אנפילד ,  ואפילו לאוהד אבדה התקווה ,  זו פעם הראשונה שבניטז חסר תשובות ". 
פיקה .  פאברגס .  מרידה ?  כמו השניים האחרים ,  כך גם פראן מרידה גדל במחלקת הנוער של ברצלונה וערק לאנגליה בגיל 17 אחרי ששילם לברצלונה 3.2 מיליון ליש"ט על מנת להתיר את חוזהו .  הספרדי משחק בעמדה של ססק פאברגס ,  50-50 עם סטייה להתקפה .  כל שנייה במחיצתו של ססק משכילה ומשפרת את מרידה .  'לה פרופסור' ארסן ונגר כינה אותו אחרי השער הנפלא שלו מול ליברפול בגביע הליגה כ"שחקן מדהים ".  פעולות שאנו מתארים כגאוניות ,  מבוצעות על ידי השחקנים הגדולים באינסטינקט .  בגול השני של ארסנל בניצחון על בולטון ,  פראן מרידה קפץ ,  הכדור סטה ממסלולו ,  הספרדי עצר עם רגל שמאל ברפלקס של שודד ובעט בימין עוד לפני שהספקנו לומר  " שערו הראשון בפרמיירליג ".  יתכן שפראן מרידה לא יגיע בסוף לרמות הגבוהות ויישכח בתודעה .  ישנו גם סיכוי סביר שהוא יתפתח להיות שחקן מופלא .  אולם ללא ספק ,  בשערי הבכורה של ה"כוכבים הבאים ",  מרידה הותיר חותם מרשים .
 350  ניצחונות פרמיירליג רשמה צ'לסי בשבת ,  ובסטמפורד ברידג' יודעים לחגוג .  אחרי 2:7 על סנדרלנד עם צמדים של אנלקה ולמפארד ,  מי בכלל זוכר את אליפות אפריקה ?  רק מנצ'סטר יונייטד וארסנל הגיעו ל-350 ניצחות בפרמיירליג ,  ובזכות החצי האחרון בעשור הראשון של המילניום ,  צ'לסי דורגה שנייה אחרי יונייטד בטבלת העשור הראשון של שנות האלפיים .  אנו עדים לכתיבת ההיסטוריה של המועדון הלונדוני בדרך למיתוג עולמי .   500  מספר המשחקים שבהם אימן הארי רדנאפ .  181 ניצחונות ,  190 הפסדים ובשבת התיקו המאופס נגד האל סיטי היה ל-129 בקריירה של האנגלי .  לעתים מספרים מדברים  יותר הפסדים מניצחונות אומרים הכל על הקריירה של השועל הוותיק ,  שתמיד הפסיד לגדולות ואף פעם לא היה מועמד אליהן ,  ובכל זאת ,  נחשב למאמן בכיר .  בטוטנהאם יש להארי פוטר צ'אנס אחרון לחולל קסמים .  
26  שחקנים נסעו לאליפות אפריקה מקבוצות הפרמיירליג .  אולי במקום לרטון כדאי לנצל את האליפות לפגרה ?  לקצץ במשחקי גביע ליגה מיותרים ?  להכריע משחקי גביע במשחק אחד ?  העיקר לנג'ס ,  לנג'ס ,  לנג'ס .
 בולטון מארחת את ברנלי .  תסביך אב ,  זו הפסיכואנליזה של ברנלי .  אואן קויל ,  האב שהעלה את ברנלי לפרמיירליג ,  עזב לא מכבר לטובת בולטון ,  וכרגע נדמה שקויל טעה .  קויל ,  שנחשב למאמן עם עתיד ,  בנה בברנלי קבוצה אטרקטיבית וביתית .  אז מדוע עבר לבולטון ?  ההבדלים בין שתי הקבוצות גדולים ,  אך אינם כאלה שיגרמו לאבא לנטוש את האישה והילדים שלו .  אילו היה מסיים את העונה בטראף מור ונשאר ליגה ,  המניות שלו היו נוסקות ,  קבוצות היו מחזרות ,  והלויאליות לא הייתה מוטלת בספק .  
אוהדים רבים בברנלי הרימו גבה אחרי שבריאן לואס מונה למאמן החדש של הקבוצה .  רק לאחרונה הוא פוטר משפילד וונסדיי ,  וברנלי היא קבוצתו הראשונה בפרמיירליג .  כרגע זה מרגיש כמו תחליף אב זול של ילד במצוקה .  בולטון ,  מנגד ,  ירדה השבוע למקום ה-19 ולקלחת התחתית .  אין פלא ,  אם כך ,  שאחד המפגשים הכי אמוציונליים בתקופה האחרונה יתקיים השבוע ,  כשקויל יארח בביתו החדש ,  הריבוק סטדיום ,  את ברנלי :  האם קויל ,  האבא לשעבר של בולטון ,  ישליך את בתו לשעבר לרחוב הקר ,  ויסבך אותה בקרבות הרחוב של ירכתי הפרמיירליג ? 

מגנים על המסורת
קול ואברה שומרים על המסורת של רוברטו קרלוס ומכניסים בה משמעויות חדשות .  לירן שבתאי מסכם מחזור באנגליה  ( ואת נפילת ליברפול ) 

