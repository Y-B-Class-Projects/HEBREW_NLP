חבר הקונגרס האמריקאי ברני פרנק : " אם הבנקים חושבים שהם יכולים לבלום הרגולציה - הם משלים את עצמם "
 עם זאת ,  נראים סימני התחממות בין הרגולטורים לבנקאים : " הצלחנו למצוא קרקע משותפת - הדיאלוג טוב מאי פעם "
 הרגולטורים הבכירים בארה"ב ואירופה הציגו היום בפני בכירי מגזר הבנקאות את תוכניותיהם להידוק הרפורמה על המגזר הפיננסי ,  במהלך פגישה שנערכה בשולי כנס הפורום הכלכלי העולמי בדאבוס .  למרות הסימנים כי המתיחות בין הצדדים נרגעה ,  לאחר שבוע של חילופי האשמות ומחלוקות ,  התעקשו הרגולטורים כי הפיקוח יהודק ,  עם תמיכת הבנקאים או בלעדיה ." אם הבנקים הגדולים חושבים שהם יכולים לבלום את הרגולציה ,  הם משלים את עצמם .  אין להם תמיכה פוליטית ",  אמר חבר הקונגרס האמריקאי ברני פרנק ,  יו"ר ועדת השירותים הפיננסיים של בית הנבחרים ,  שנכח בפגישה .  פרנק הוסיף כי הבנקים  " הבינו את המסר "  בנוגע לצורך בהידוק הרגולציה ,  וציין כי הושג הסכם כללי על הצורך בתיאום בין הרגולטורים השונים בעולם ,  לצד חששות כי הממשל האמריקאי  " הרחיק לכת "  ברפורמה המתוכננת שלו במגזר.מנכ"ל דויטשה בנק ,  יוזף אקרמן ,  אותת לאחר סיום הפגישה בת השעתיים על סימני התקרבות בין הבנקים לרגולטורים . " בתחומים רבים הצלחנו להגיע לקרקע משותפת .  הדיאלוג בין המנהלים לפוליטיקאים והרגולטורים היה טוב מאי פעם ",  אמר אקרמן .  פרנק עצמו אמר לאחר הפגישה כי  " אף אחד לא קם ואמר 'אל תטילו עלינו פיקוח' .  זה היה בזבוז זמן אם היו עושים זאת ". למרות שלא הופיע בסדר היום הרשמי של דאבוס ,  הפגישה בין בנקאים לרגולטורים היתה לאירוע המרכזי והמדובר של היום .  בפגישה נכחו ,  מלבד אקרמן ופרנק ,  גם מנכ"ל בנק אוף אמריקה בריאן מויניהאן ויו"ר החטיבה הבינלאומית של ג'יי.פי מורגן צ'ייס ,  יעקב פרנקל .  בפגישה נכח גם מנכ"ל מפעילת הבורסות nyse-יורונקסט ,  דנקן נידראוור ,  שאמר על הפגישה כי  " זה היה הדיאלוג הבונה ביותר שראיתי בין קובעי מדיניות לבכירי התעשייה ,  ואני מקווה שזה יהיה בסיס שעליו נוכל לבנות .  זאת היתה הפעם הראשונה ששני הצדדים חרגו מהרטוריקה ודנו בהצעות ממשיות ". אף אחד מהמשתתפים בפגישה לא פירט אילו הצעות הועלו ,  אולם פרנק אמר כי בכירי הבנקים התבקשו לחלוק את דעותיהם על השינוי ברפורמה .  לדבריו , " הבנקים הבינו את המסר ,  אבל למען האמת זה לא משנה אם הם הבינו או לא .  הם לא האחראים ". 

חבר הקונגרס האמריקאי ברני פרנק : " אם הבנקים חושבים שהם יכולים לבלום הרגולציה - הם משלים את עצמם "
 עם זאת ,  נראים סימני התחממות בין הרגולטורים לבנקאים : " הצלחנו למצוא קרקע משותפת - הדיאלוג טוב מאי פעם "
 
