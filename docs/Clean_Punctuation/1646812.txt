טירונים הכינו מטעני חבלה מאבק שריפה
בשלושת השבועות האחרונים אירעו בצה"ל שני מקרים בהם הכינו טירונים מטעני חבלה מאולתרים בעזרת אבק שריפה ופוצצו אותם בבסיס ,  בסמוך לחבריהם .  באחד מהמקרים נפצעו קל שני חיילים
בצה"ל רגילים להתעסק במטעני חבלה שמכינים פלסטינים ,  אבל מסתבר שגם החיילים עצמם מכינים מטענים מאולתרים :  בשלושת השבועות האחרונים אירעו בצה"ל לפחות שני מקרים בהם הכינו טירונים מטעני חבלה מאולתרים בעזרת אבק שריפה ופוצצו אותם בבסיסים בסמוך לחבריהם .  
בסוף השבוע האחרון נעצר על ידי מצ"ח טירון בבסיס ניצנים ,  לאחר שהכין מטען צינור מאולתר שהכיל אבק שריפה מעשרה כדורי אם-16 מפורקים ,  הכניס אותם לצינור ופוצץ אותו לא הרחק מהמקום בו שהו חבריו .  למרבה המזל לא היו נפגעים באירוע .  במקרה דומה שאירע בבסיס בצפון הכין טירון אחר מטען דומה ,  גם כן על ידי פירוק כדורי רובה ושימוש באבק השריפה ,  שהתפוצץ ואף גרם לפציעה באורח קל של שני חיילים .
 כנגד החייל בצפון כבר הוגש כתב אישום באשמת שימוש בלתי חוקי בנשק ,  ואילו כנגד החייל מניצנים עדיין מתנהלת חקירה .  שני החיילים אמרו כי הכנת המטענים לא נועדה לפגוע בחבריהם וכי מדובר במעשי קונדס בלבד .
 על אף דרישת התביעה הצבאית להשאיר את הטירון מניצנים במעצר ,  הוחלט השבוע לשחרר את החייל לאחר ששופטת בית הדין הצבאי בקסטינה ,  נועה זומר ,  קבעה כי אין סכנה בשחרורו ,  וכן בשל ליקויים בחקירת מצ"ח .  פרקליטו של החייל ,  עו"ד עידן פסח ממשרד קוזניץ ,  פסח ושות' אמר כי  " אנו מברכים על החלטת בית הדין הצבאי ,  אשר הורה על שחרורו של מרשנו ממעצר ,  בניגוד לעמדת התביעה הצבאית .  איננו מקלים ראש בעובדה כי משחק באבק שריפה הינו אסור על פי פקודות צה"ל ,  ואולם בכל הנוגע לעובדות המקרה ,  אימץ בית הדין הצבאי את טענותינו כי לא היה כל סיכון ממשי ,  לגוף או לרכוש ,  כתוצאה מן המעשה וכי אין להרתיע את כלל חיילי צה"ל על גבו של מרשינו ,  אשר כל שביצע היה מעשה קונדס חסר סממנים פליליים ." 
מדובר צה"ל נמסר בתגובה כי  " בעקבות שני אירועים בהם נעשה שימוש באבק שריפה שרוקן מתחמושת המיועד לנשק מסוג אם-16 ליצירת  " מטען מאולתר "  נעצר טוראי והוגש נגדו כתב אישום בעבירה של שימוש בלתי חוקי בנשק .  באשר למקרה השני ,  נפתחה חקירת מצ"ח ,  שממצאיה יועברו לעיון וחוות דעת של הפרקליטות הצבאית ". 

טירונים הכינו מטעני חבלה מאבק שריפה
בשלושת השבועות האחרונים אירעו בצה"ל שני מקרים בהם הכינו טירונים מטעני חבלה מאולתרים בעזרת אבק שריפה ופוצצו אותם בבסיס ,  בסמוך לחבריהם .  באחד מהמקרים נפצעו קל שני חיילים

