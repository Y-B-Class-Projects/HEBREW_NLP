טוב ציפור אחת ביד
מזברה על העץ .  אבי אפרתי מבקר בצפרה של קונפורטי ,  ומרגיש כמו עוד בורג שמנוני במערכת .  ברוכים הבאים אל המכונה
השף אבי קונפורטי הוכיח את יכולותיו הבלתי משתמעות בשנותיו הארוכות במסעדת צ'ימיצ'נגה עליה השלום .  קונפורטי ייסד ותחזק שם את אחד המטבחים האינטליגנטיים והמבריקים שפעלו כאן אי פעם .  לעונג היה לאכול שם את מה שכונה  " מטבח סנטה פה "   חיבור של יסודות מקסיקניים למטבח עכשווי עם דגש יצירתי-אישי .  בעיני ,  ברגעים הטובים  והיו לא מעט כאלה  אפשר היה לזהות שם ניצוצות של גאונות .  צ'ימיצ'נגה כבר לא איתנו ובשנים האחרונות קונפורטי בצפרה ,  מסעדה שממותגת בלעדית על שמו .  בצפרה שינה קונפורטי כיוון .  המטבח שם הוא הוורסיה שלו למגוון מטבחי אסיה ;  פרטית ,  אך במתכוון הרבה פחות יצירתית .  בצפרה ,  להבדיל מצ'ימיצ'נגה ,  אף פעם לא אכלתי נהדר .  תמיד היה שם בסדר ,  אף פעם לא גרוע ,  עד הארוחה הנוכחית ,  שתיכף תתואר .
 אבל אי אפשר לעסוק באוכל לפני שמתייחסים ,  קצת לפחות ,  לאווירה .  בעיני מדובר בחלק מהותי מהעניין .  לפני שבועיים הומלצה במדור זה בחום מסעדת אסיף  ביסטרו קטן ,  אישי ,  מלא אופי .  צפרה היא ההיפך המוחלט :  היכל עצום מימדים שהון עתק הושקע בעיצובו המודרני במפגיע ;  מוסיקה שרועמת ומלצרים הנראים כחיילים בצבא יעיל ומתוקתק ,  או שמא כזרועותיה של מכונה חכמה ,  רבת עוצמה ,  מסונכרנת היטב .  הכל בצפרה ענייני .  כל כך ענייני ,  שתוך פחות משעה ורבע הספקנו לעיין בתפריט ,  להזמין ,  לאכול ראשונות ,  עיקריות וקינוחים ,  לשלם הרבה מידי כסף ,  לפנות את השולחן לסועדים הבאים וללכת .  כל זאת בלא שאיש טרח לומר לנו מילה של תודה ,  שלום או כל התייחסות אישית מתבקשת אחרת .  ככה זה עם מכונות .  יש להן תכלית ,  הן ממוקדות בהשגתה .  יחס חם חפש במקום אחר .  כאן זה לא ביסטרו .
 יודעים מה ?  לא מת על זה  אני אולד סקול .  נעים לי יותר במקומות חמימים ואישיים  אבל יאללה ,  בסדר .  למספיק אנשים יש עניין בהיכלי ההסעדה הענקיים והמגה עכשוויים הללו .  בואו נניח לאווירה ונעבור לאוכל .  הזמנו ראשונות המסונפות למטבח היפני :  גיוזה  ( 27 שקלים )  וקונפורטיס סשימי  ( 59 ) .הגיוזה ,  במלית עוף ,  עגל ובצל ירוק ,  הייתה מהסתמיות ביותר בשטח .  הבצק לא היה מוצלח ,  המלית בנאלית להחריד והרוטב פשטני עד מאד במתיקותו .  כמי שזוכר את רטביו הרב שכבתיים של קונפורטי בצ'ימיצ'נגה ,  התבאסתי קשות .  במנת  " קונפורטיס סשימי "  הייתה מעט טונה אדומה והרבה ילו טייל .  התפריט כותב  " מפגש טעמים ,  חומרי גלם טריים ומשתנים ",  אבל אף אחד לא אמר לנו שסשימי  ( נתח דג נא לגמרי )  זה לא ,  אם כבר יותר סביצ'ה .  זו לא הייתה מנה רעה באיכויותיה ,  אבל מן הראוי היה שיסבירו לנו מה יש בה .  מותר לו ,  לקונפורטי להשתעשע בכל וריאציה שמתחשקת לו על מנות מסורתיות ,  אבל כשסועדים שמזמינים מנה ראשונה ב-60 שקלים בקירוב ,  כדאי שיידעו מה יש בה .  זו הייתה החריקה הראשונה בשירות הממוכן והיעיל ,  לא האחרונה .
 עברנו לעיקריות :  המלצר הציע לנו מנות דג מיוחדות לאותו יום ,  המתומחרות ב-65 וב-110 שקלים ל-100 גרם .  מכיוון שאיננו אוליגרכים ואין לנו אפילו תכנית מגירה להגיע למעמד כזה ,  הסתפקנו במנת סלמון אטלנטי עם רסק קנה סוכר וסויה לבנה  ( 88 )  בצידו האחד של השולחן ופילה יען מונגולי  ( כנ"ל )  בצד השני .  שתי המנות היו כשלון קולוסאלי מהדהד .  בשר פילה היען היה אמנם רך וטוב ,  אבל הרוטב שהגיע עימו   " דבש חמישה בצלים ,  ג'ינג'ר ,  יין שאוסינג ותרמילי צ'ילי "   היה מזעזע .  יכול להיות שככה מונגולים אוהבים לאכול את פילה היען שלהם ,  אבל היי ,  כמה חד ממדי ואלים יכול רוטב להיות ?  כשמקבלים התקפת טעמים בוטה שכזו באוכל רחוב בפרוטות במזרח ,  לא נורא מתרגשים .  במסעדה כה מסוגננת ,  ממותגת ומתומחרת כצפרה ,  זה קצת מדהים .  אותו כנ"ל בדיוק התגלה במנת הסלמון .  קודם כל ,  קצת התפלאנו לגלות את מידותיה הקטנות .  זו לא הייתה מנה עיקרית לאדם רעב .  שנית ,  היא הגיעה ללא כל תוספת .  סביר לתמחר מנת פילה סלמון ב-88 שקלים ,  לא את המנה שקיבלנו .  אפשר היה לספוג את כל זה איכשהו אם זו הייתה מנה מנצחת .  איפה .  סלמון חייב להיות ורוד .  הסלמון שלנו היה כמעט לבן מרוב ייבוש .  במקום שיתפרק לנתחים למגע המזלג ,  הוא כמעט התפורר .  המרינדה בה שהה הייתה ,  שוב ,  חד ממדית ,  אגרסיבית וחפה מכל אלגנטיות .
 הזמנו קינוחים : " טארט שוקולד ארל גריי וטופי עם גלידת ברגמטו יסמין "   ( 38 )  ו"שרבט פירות אקזוטי .  עבודת יד ,  מיץ חי של פסיפלורה ופירות עונה "   ( 38 )  .  הטארט היה נהדר :  עשיר ,  נימוח ומורכב ,  עם נוכחות ברורה לארל גריי .  אילו כל המנות בארוחה ,  או לפחות חלק מהן ,  היו ברמה הזאת ,  הייתם קוראים כאן דברי שבח והלל .  למרבה הצער ,  זו הייתה הבלחה בלבד .  מנת הסורבה החזירה אל רף הבסיס של שאר הארוחה וסבלה מאותן רעות חולות :  שני כדורי סורבה קטנים במפגיע ,  לא משכנעים כלל ,  עם מעט מאד פירות ופסיפלורה .  לתמחרה ב-38 שקלים זו הגזמה מעט פרועה .
 יצאנו לא שבעים ,  מאוכזבים מאד מרמת האוכל ,  מתוסכלים משירות לא קשוב .  338 שקלים לפני שתייה עלתה הארוחה הזאת ,  שכאמור ,  נסתיימה ביעף .  שילמנו ,  השארנו 13% שירות ,  איש לא טרח להיפרד מאיתנו ביציאה .  דקות אחרינו בטח הגיעו סועדים נוספים .  ככה זה עם מכונות .  הן ממשיכות בשלהן .  לא ,  לא נחזור לשם כל כך מהר .  
צפרה .  יגאל אלון 96 ,  ת"א .  03-6240044

טוב ציפור אחת ביד
מזברה על העץ .  אבי אפרתי מבקר בצפרה של קונפורטי ,  ומרגיש כמו עוד בורג שמנוני במערכת .  ברוכים הבאים אל המכונה

