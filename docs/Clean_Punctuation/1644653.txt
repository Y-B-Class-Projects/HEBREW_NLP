שיא החרפה של מפלגת העבודה
מפלגת העבודה שברה אתמול עוד שיא שלילי עצמי ,  כשנתנה תמיכה למגוון הצעות חוק דרקוניות .  ח"כ דניאל בן סימון הצביע נגד ,  אבל ממשיך להתבייש
אתמול  ( רביעי )  בשעת צהרים ,  באולם המליאה של הכנסת ,  נחשפה תרומתה המופלאה והממתנת של מפלגת העבודה לקואליציה הממשלתית .  מי שפיקפק בישיבתה של העבודה בממשלת הימין והימין הקיצוני קיבל עתה הוכחה ניצחת שאילולא ישבנו בה ,  חיינו היו נראים כמו גיהנום .  
שלושה חוקים דרקוניים הובאו אתמול להצבעה ,  בזה אחר זה .  חברי הסיעה צירפו את תמיכתם המלאה לתמיכתם של חברי האיחוד הלאומי ,  הבית היהודי ושאר סיעות הימין כמו היו אחים לנשק .  וכך עברה ,  בתמיכת העבודה ,  הדרישה לפצות מתנחלים על ההקפאה בשטחים .  לא מדובר רק באריאל ,  במעלה אדומים וגוש עציון שאמורים להישאר בגושים הגדולים אחרי החלוקה .  הפיצוי יגיע לידיהם של כל המתנחלים בכל הגושים ובכל השטחים ,  כולל איתמר ויצהר ואותן התנחלויות חמודות שאמורות להיות הראשונות להתפנות .
 רק הורידו את היד מההצבעה הראשונה וחברי הסיעה הרימו אותה שוב כדי להנציח את זכרו של רחבעם זאבי ,  נסיך הטרנספר של ערביי ישראל .  לא די שהכנסת ייחדה יום לזיכרו ולא די שפועלו המפוקפק נכנס לספרי הלימוד,עתה נדרשו חברי הכנסת להקים מרכז להנצחת פועלו ומורשתו שיכלול אתר הנצחה ,  ספריה ומכון מחקר .  כמו היה דוד בן גוריון או יצחק רבין .  
רק הורידו את היד מהצעת החוק הזאת וכבר הזדרזו חברי העבודה להתאחד שוב עם חבריהם לנשק מסיעות הימין והימין הקיצוני .  שרים וחברי כנסת הצביעו כאיש אחד לטובת הצעת חוק שנועדה לחשוף אלו גורמים עומדים מאחורי תמיכות כספיות לארגונים ישראלים .  
חברי הימין חיים זה מכבר בתחושה שכל ארגון חברתי או עמותה שרוצה לקדם את השלום מקבלים כסף מידיהם של אנשים שמפנטזים על איך הם מקרבים את ישראל אל קיצה .  פסטיבל האימים שהתנהל לאחרונה סביב הקרן החדשה לישראל שייך לאותו תמהיל של פחד ופרנויה שממנו יונקים יוזמי החוק המסוכן הזה .
 ביום אחד בלבד ,  שלא לומר בשעה אחת בלבד ,  איבדה מפלגת העבודה את נשמתה .  היא נכנסה לקואליציה הזאת כדי למתן אותה ותחת זאת היא נסחפה אחר ההקצנה שפושה בתוכה ונהפכה לחלק בלתי נפרד ממנה .
 אבל יש הגיון בשיגעון הזה .  באחת מישיבות הסיעה האחרונות ביקשתי לערער על ההחלטה של שר הביטחון להפוך את מכללת אריאל לאוניברסיטה .  ציפיתי שהחברים ישמיעו טענה או טרוניה .  לתדהמתי כל החברים תמכו בהחלטה .  חברת הכנסת החדשה עינת וילף עלתה על כולם והסבירה שתמו ימי השמאל העליזים והגיע הזמן שהעבודה תניף את דגל הגאווה הציונית והיהודית : " אנחנו לא חלק מהשמאל ההזוי ,"  הכריזה .   גם הכוהנת הגדולה של זכויות העובדים שלי יחימוביץ' תמכה בהחלטה של שר הביטחון על אריאל ,  בדיוק כפי שתמכה בשניים מהחוקים שהובאו אתמול בכנסת .  מבלי שהיד שלה רעדה .  ברק חי בתחושה בטוחה שההפסד שלנו בבחירות נובע מהדימוי השמאלי של המפלגה .  על רקע זה איבדה המפלגה את הנוגדנים שלה מול חוגי הימין והצטרפה להצעות פטריוטיות במטרה לצבוע את עצמה בצבעים לאומיים .
 דווקא היום ,  בתהליכים המסוכנים שמתרחשים בחברה הישראלית ובאווירה המק-קרטיסטית שפושה בתוכה ,  היה מצופה ממפלגת העבודה להתייצב כסכר מול המגמות האלה .  מפלגת המייסדים חייבת לשמור על הפרויקט הישראלי כעל בבת עיניה ,  אחרת היא עלולה לאבד את המעט שנותר לה בציבור הרחב .  
לא העדר ימניות הוא שפוגע בה ,  אלא העדר דרך והיסחפות עיוורת אחר רוחות רעות שמנשבות במדינה .  יום רביעי השחור שהתרחש אתמול בכנסת הוא דוגמא עצובה לאותה היסחפות.כשלעצמי הצבעתי נגד החוקים האלה ואני צפוי לקבל עונש הרחקה מהמליאה בגלל חטאי .
 
שיא החרפה של מפלגת העבודה
מפלגת העבודה שברה אתמול עוד שיא שלילי עצמי ,  כשנתנה תמיכה למגוון הצעות חוק דרקוניות .  ח"כ דניאל בן סימון הצביע נגד ,  אבל ממשיך להתבייש

