מאות דיאטנים רעבים לסטאז'
מאות בוגרים במדעי התזונה נאלצים להמתין חודשים ואף שנים עד שיגיעו לשלב ההתמחות - תנאי לעבודה במקצוע .  אם זה לא מספיק ,  עליהם לשלם 12 אלף שקל על חצי שנת סטאז'
 >  >  יפעת פרוינד מסדרת מדי בוקר את הגבעולים בחנות הפרחים שבה היא עובדת בחיפה .  היא דואגת להציג את שלל הצמחים באופן שימשוך את עין הלקוחות ,  משקה את העציצים ומסייעת בהכנת זרים .  פרחים דווקא אינם תחום המומחיות שלה .  פרוינד ,  26 ,  סיימה באוגוסט 2009 שלוש שנות לימוד במדעי התזונה במכללת תל חי .  אלא שמאז קבלת התואר ,  היא אינה עובדת במקצוע .  חלק מהזמן היא הקדישה לחיפוש עבודה ובחלקו האחר היא עוסקת בעבודות מזדמנות ,  כמו פקידה בחברה להשכרת משרדים ,  ובחודשים האחרונים מוכרת בחנות של רשת zer4you .  העבודה בחנות הפרחים דווקא מוצאת חן בעיני פרוינד ,  אלא שהיא היתה שמחה יותר לו יכלה לפתח קריירה בתחום שלמדה ,  כדיאטנית או כיועצת תזונה .  מתי תוכל פרוינד להגשים את חלומה ?  לא ברור .  אין די בכך שהיא סיימה את חוק לימודיה במכללה ,  שכן עליה לעשות סטאז' של שנה באחד מבתי החולים בישראל .  הדרישה לסטאז' נשמעת סבירה ,  שהרי גם במקצועות אחרים ,  כמו עריכת דין וראיית חשבון ,  קיימת תקופת התמחות - אך כאן מסתיים הדמיון בין המקצועות ,  לרעת בוגרי מדעי התזונה ,  כמובן . " סטאז' עושים רק בבית חולים ,  ורק מספר מצומצם של בתי חולים מוכנים לקלוט סטאז'רים ",  אומרת פרוינד . " כתוצאה מכך ,  עלינו להמתין חודשים רבים ,  שנה ולעתים שנתיים ,  עד שנזכה להתחיל את הסטאז' .  אני ,  למשל ,  סיימתי את לימודיי באוגוסט האחרון ,  אבל רק באפריל 2011 אוכל להתחיל את הסטאז' בבית החולים רמב"ם בחיפה .  במשך שנה ותשעה חודשים אני ,  למעשה ,  מנותקת מהתחום ,  מתרחקת ממה שלמדתי ופשוט מעבירה את הזמן ".  הבעיה השנייה נובעת מהעובדה שבניגוד למקצועות אחרים ,  הסטאז' לבוגרי מדעי התזונה כרוך בתשלום - ועוד תשלום גבוה .  עבור חצי שנה ,  שלושה ימים בשבוע  ( שמונה שעות ביום )  ,  המתמחים משלמים מכיסם 12 אלף שקל ,  הנכנסים היישר לקופת משרד הבריאות - סכום גבוה ממחיר שנת לימודים באוניברסיטה .  מצבה של ר'  ( שמה המלא שמור במערכת )  ,  30 ,  מעט טוב יותר .  היא סיימה ביולי האחרון את הלימודים במדעי התזונה במרכז האוניברסיטאי אריאל בשומרון ותתחיל באפריל הקרוב את הסטאז' בבית החולים איכילוב ,  כלומר היא המתינה  " רק "  תשעה חודשים .  בזמן ההמתנה היא התבטלה מעט ,  ובעיקר עבדה בחנות למכירת מכשירים להסרת שיער . " כשיגיע מועד הסטאז' ,  אגרד מהמינוס שלי בבנק את 12 אלף השקלים כדי להתחיל את השלב החשוב הזה ,  שבסיומו מי שעומד בהצלחה בשתי בחינות מקבל תעודה של דיאטן קליני באישור משרד הבריאות ",  אומרת ר' . " עם התעודה הזו אני רוצה לעבוד כדיאטנית בבית חולים ,  אך אם לא אצליח להתברג אסתפק בעבודה במרפאה קהילתית של אחת מקופות החולים ,  בית אבות ,  מכון כושר או חברה תעשייתית גדולה ,  כמו אסם או טבע .  לנוכח המודעות הציבורית הגוברת לאכילה נכונה ,  חברות רבות שמות דגש על חטיבת המחקר ,  העוסקת בבדיקת היתרונות התזונתיים של מוצריהן ".  מדוע יש מחסור קשה במקומות לסטאז' ?  אם בעבר למדו תזונה בעיקר בפקולטה לחקלאות ברחובות ,  הרי שכיום מספר מוסדות הלימוד של מדעי התזונה בישראל גדל ,  אך משרד הבריאות ככל הנראה לא הכין את עצמו למספר הסטודנטים הגדול ולא הרחיב את אפשרויות ההתמחות .  כך נוצר מצב של המתנה ארוכה ,  בנוסף ל"זכות "  לשלם עבור תקופת ההתמחות .  סטאז' נקבע בהגרלה הסטאז' לבוגרי מדעי התזונה מורכב משלוש תקופות .  בארבעת החודשים הראשונים המתמחים צמודים לרופאים ודיאטנים ותיקים ברוב המחלקות הפנימיות בבית החולים ;  חודש נוסף הם מצוותים לדיאטנים הפועלים במרפאות של קופות החולים ;  ובחודש האחרון הם צמודים לדיאטנים שבמרפאות בריאות הציבור ,  שם הם גם עוברים סדנאות ומשתתפים בימי עיון .  במהלך הסטאז' המשתתף נחשף לטיפול הרפואי במטופלים השונים והוא נדרש להכין עבודות העוסקות בפיתרונות תזונתיים לחולים .  כיצד נקבע המועד שבו ישובץ כל בוגר לסטאז' ?  לנוכח מיעוט מחזורי הסטאז' ,  המועד נקבע באמצעות הגרלה שמשרד הבריאות עורך פעם או פעמיים בשנה .  מועדי ההגרלות אינם קבועים ,  והם נדחים מפעם לפעם מנימוקים טכניים .  לכל הגרלה ניגשים כ-200 בוגרים .  המצב הזה מעלה אבסורד נוסף - סטודנט שסיים בהצטיינות בפקולטה היוקרתית ברחובות ,  עלול להידחות מול סטודנט בינוני ומטה שמגיע ממכללה ,  למשל ,  שדרישות הסף שלה נמוכות יותר . " חודשי ההמתנה הארוכים מסיום הלימודים במכללות ועד למועד תחילת הסטאז' גורמים לרבים מהסטודנטים להתייאש ולנטוש את תקוותם להיות דיאטנים ",  טוענת ר' . " לא מעטים מחבריי ללימודים החליטו לעבור לתחומי עיסוק אחרים ".  איתי אהרונסון ,  30 ,  יסיים ביולי הקרוב את לימודיו במדעי התזונה בפקולטה לחקלאות של האוניברסיטה העברית ברחובות . " במקרה הטוב ,  אתחיל את הסטאז' באחד מבתי החולים במאי-יוני 2011 ,  אבל בראייה ריאלית אתחיל את הסטאז' רק אי שם ב-2012 .  אני מקווה שאחזיק מעמד עד אז ולא אוותר על כל הרעיון ",  הוא אומר .  את הזמן הרב שעד למועד הסטאז' ,  אהרונסון מתכוון להעביר במתן הדרכה גופנית במסגרת פרטית . " בת זוגי ואני רוצים להביא ילדים לעולם ,  אבל במצב הנוכחי אנחנו כלל לא בטוחים אם זו העת לממש את החלום הזה ",  אומר איתי . " גם יתר חבריי הסטודנטים למדעי התזונה מתקשים לתכנן את חייהם האישיים והמקצועיים ".  אסף בוך ,  26 ,  סיים בקיץ 2009 את לימודי מדעי התזונה בפקולטה לחקלאות ברחובות ,  אך הסטאז' שלו נקבע רק ליולי 2001 .  את הזמן שברשותו הוא מקדיש ללימודי תואר שני במדעי הרפואה  ( שיטות מחקר ואפידמיולוגיה )  באוניברסיטת תל אביב ולעבודה כמדריך במכון כושר בכפר סבא . " חבריי ואני באנו ללמוד מקצוע ,  אך ההכשרה מעוכבת לנו ",  הוא אומר , " ונגרם לנו עוול .  מוטב שיגידו לנו את זה כבר בהתחלה .  למה לשלוח לדרך ייסורים 200-250 בוגרים בשנה ?  "  התמחות יקרה מאוד אהרונסון ובוך הקימו לפני חצי שנה ועד פעולה ,  שמנסה להיאבק במה שמכונה על ידם  " פגיעה קשה בבוגרי מדעי התזונה בישראל ".  לדבריהם ,  להבדיל ממקצועות פרא-רפואיים אחרים ,  כמו פיסיותרפיה ,  קלינאות תקשורת או ריפוי בעיסוק ,  מקצוע התזונאי סובל מהזנחה . " אנו לומדים שלוש שנים ,  קורעים את עצמנו בלימודי ביולוגיה ,  כימיה ,  פיסיקה בסיסית ,  ביוכימיה ,  אנטומיה ,  פתולוגיה ,  דיאטטיקה ומטבוליזם - ולא מצליחים להגיע לסטאז' .  יש לזכור שתזונאות היא כלי טיפולי חשוב בידי רופאים ,  במיוחד קרדיולוגים ואנדוקרינולוגים שתמיד מפנים את החולים לייעוץ של תזונאי ".  למה בעצם יש כל כך מעט מועדי סטאז' ?  בוך : " מכיוון שלא כל 30 בתי החולים בישראל מקצים מקומות לסטאז'רים בתחום התזונה .  במסגרת הסטאז' ,  עלינו להיצמד לדיאטנית ותיקה הפועלת בבית החולים .  אלא שתחלופת הדיאטניות היא גבוהה מאוד ומשרד הבריאות אינו מאפשר לדיאטנית חדשה המתמנה לתפקידה במקום זו שפרשה ,  להדריך את הסטאז'רים ".  אהרונסון : " בנוסף ,  בתי החולים ,  במיוחד אלה ששייכים לשירותי בריאות כללית ,  מעדיפים להקצות את הכספים שהם מקבלים ממשרד הבריאות למטרות אחרות ,  בוערות יותר .  קיום הסטאז' לתזונאים נמצא בסדר עדיפות נמוך ,  למרות החשיבות הגדלה ".  אתם מתנגדים גם לתשלום .  אהרונסון : " בהחלט .  אין סיבה אמיתית לתשלום ".  בכיר בבית חולים ממשלתי מסביר את ההיגיון שבגביית שכר לימוד : " זה שונה מהסטאז' שעוברים מתמחים במשרדי עריכת דין או ראיית חשבון .  כאן מדובר ,  למעשה ,  בהשלמה ללימודים לקראת התואר הראשון .  הדבר דומה לסטודנטים שלומדים כימיה במעבדה ולא בכיתה ".  הבכיר מציין שבעבר קבוצת מתמחים עתרה לבג"ץ נגד חיובם בתשלום עבור הסטאז' - והפסידה .  אהרונסון ובוך מציעים פיתרון לבעיה :  לשלב את תקופת הסטאז' בתוך מערכת הלימודים של מדעי התזונה לתואר ראשון .  באופן זה ,  שכר הלימוד שהסטודנט משלם עבור לימודיו ,  יכסה גם את הסטאז' .  אלא שכאן צצה התנגדות מכיוון המועצה להשכלה גבוהה  ( המל"ג )  .  הסיבה :  השילוב יחייב הארכת משך הלימודים בכחצי שנה ,  והתוצאה - המל"ג יצטרך להגדיל את ההקצבה הכספית לשלושת מוסדות ההשכלה שבהם נלמד המקצוע .  לחברי הוועד תלונה נוספת : " הסטאז' עצמו אינו מבוצע ברמה הנדרשת ",  טוענים השניים . " מכיוון שאיננו מקבלים שכר או אפילו החזר נסיעות בזמן הסטאז' ,  אלא להפך ,  משלמים עבורו ,  בתי החולים משתדלים שלא לאפשר לנו התנסות 'מעשית מדי' .  איננו יכולים ,  למשל ,  לכתוב תפריטי תזונה ולהדריך אישית מטופלים ,  כדי שלא תקום לנו הזכות לדרוש שכר .  אנחנו רק 'צל' של הדיאטנים .  וכך איכות ההכשרה נפגעת ".  יותר מדי סטודנטים עשרות מבין בוגרי הלימודים ,  שאין להם סבלנות להמתין עד הסטאז' אך רוצים בכל זאת להישאר בתחום ,  פותחים משרדים משלהם ומתחילים לעבוד כיועצי תזונה .  מספר גדול יותר ,  הנאמד במאות  ( אין נתונים מדויקים )  ,  נותנים שירותי ייעוץ בתחום התזונה אף בלי שכלל למדו את המקצוע במוסד מוכר כלשהוא ,  אלא הסתפקו ,  אולי ,  בקורס תזונה קצר באיזה מכון כושר .  לדברי אהרונסון ובוך ,  משרד הבריאות מודע לבעיה זו . " ד"ר זיוה שטל ,  ראש אגף התזונה במשרד הבריאות ,  מנהלת פגישות אינטנסיביות עם מנהלי בתי החולים הממשלתיים וגם של שירותי בריאות כללית ,  כדי שיסכימו להוסיף מחזורי סטאז' ולקלוט מספר גדול יותר של מתמחים ",  הם אומרים . " התרשמנו שד"ר שטל לא רק מגלה רצון טוב .  היא מודעת לסכנה שבעזיבת הסטודנטים את המקצוע ובגלישתו לידיהם של שרלטנים ".  ד"ר מאיה רוזמן ,  בעלת ותק של 20 שנה בתחום התזונאות ,  בחרה שלא לעבוד כשכירה במוסד רפואי אלא להפעיל משרד ייעוץ משלה ברחובות .  רוזמן אומרת כי אנשים רבים יותר פונים לעסוק בייעוץ בתחום התזונה ,  בשל המודעות הציבורית לתזונה נכונה .  לדעתה ,  הפיתרון לבעיית ה"פקק "  של הסטודנטים שבדרך לסטאז' חייב להיות צמצום מספר הסטודנטים המתקבלים ללימודים במדעי התזונה . " הבעיה היא שהאוניברסיטאות והמכללות הן מוסדות עם כוונת רווח ,  ולא אכפת להן לקלוט עוד ועוד סטודנטים ",  אומרת רוזמן .  ממשרד הבריאות נמסר בתגובה : " מספר מקומות ההכשרה נקבע בהתאם ליכולת בתי החולים לקלוט מתמחים ,  המגיעה כיום ל-130 מקומות .  אנו פועלים להגדלת מספר המקומות .  התלמידים העוברים הכשרה משלמים עבור תקופה זו כמו לגבי כל תקופת לימודים אחרת ".  מהמל"ג נמסר : " ועדה בראשות פרופ' מנחם פיינרו עוסקת בתוכנית הלימודים במדעי התזונה ,  ובפניה הועלו טענות בעניין תקופת ההתמחות .  הוועדה צפויה להגיש את המלצותיה למליאת המל"ג תוך כמה שבועות ".  career@themarker.com

מאות דיאטנים רעבים לסטאז'
מאות בוגרים במדעי התזונה נאלצים להמתין חודשים ואף שנים עד שיגיעו לשלב ההתמחות - תנאי לעבודה במקצוע .  אם זה לא מספיק ,  עליהם לשלם 12 אלף שקל על חצי שנת סטאז'

