0 מ-12 לג'יימיסון בתבוסה של קליבלנד בשארלוט
בכורה מחרידה לפורוורד המנוסה בקבוצתו החדשה .  דאלאס גברה על אורלנדו 85:95 ,  בוסטון דרסה את פורטלנד 76:96
משחקי הלילה  ( בין שישי לשבת )  ברחבי הליגה נתנו לנו אפשרות ראשונה לבחון את הטריידים הרבים שנערכו רגע לפני סגירת מועד ההעברות שלשום ,  כשלא מעט שחקנים שהחליפו מדים השבוע ערכו הופעות בכורה בקבוצותיהן החדשות .  הבכורה המצופה מכולן הייתה של אנטואן ג'יימיסון בקליבלנד ,  כיוון שהגעתו של הפורוורד המנוסה הייתה אמורה לשדרג משמעותית את שאיפות האליפות של הקאבס ,  אך לתדהמתם של הלברונים סיים ג'יימיסון הנרגש את המשחק בשארלוט עם 2 נקודות ב-0 מ-12  (  !  )  מהשדה ,  והקאבס הובסו 110:93 .
 בוסטון ,  עדיין ללא הרכש החדש נייט רובינסון ,  נראתה מצוין בניצחון 76:96 בפורטלנד ,  דאלאס המתחדשת המשיכה להרשים עם 85:95 באורלנדו ,  פיניקס ששמרה בסופו של דבר על אמארה סטודמאייר רשמה ניצחון ביתי נאה 80:88 על אטלנטה ,  דנבר הופתעה על ידי וושינגטון והפסידה 107:97 ,  סן אנטוניו נכנעה לפילדלפיה 106:94 ,  ומיאמי הזיעה בממפיס לפני שניצחה 87:100 אחרי שתי הארכות והשיגה ניצחון חמישי ברציפות .
 שארלוט  ( 26:27 )  - קליבלנד  ( 13:43 )  93:110
כשהטרייד ששלח את אנטואן ג'יימיסון לקליבלנד הפך לרשמי ,  רבים השוו אותו לטרייד שהביא ללייקרס את פאו גאסול לפני שנתיים וחזו שהגעתו של הפורוורד היעיל לקאבס ,  שלא נדרשו לוותר כמעט על דבר תמורתו ,  יהפוך אותם למועמדת העיקרית לזכייה באליפות ,  אבל לפחות על פי משחקו הראשון של ג'יימיסון לאריות הליגה אין מה לדאוג מצירופו ,  אחרי שרשם את הבכורה הגרועה ביותר בהיסטוריה מבחינת אחוזי קליעה ,  עם 2 נקודות ב-0 מ-12 מהשדה ב-26 דקות משחק .
 אחרי פתיחה קבוצתית טובה ,  השפיעה תצוגת הנפל של ג'יימיסון גם על חבריו ,  שאיפשרו לבובקאטס לדהור ברבע השלישי ולהנחיל לקאבס בקלות הפסד שני ברציפות .  סטיבן ג'קסון קלע 29 למנצחים ,  שקיבלו 9 נקודות ו-12 ריבאונדים מהרכש שלהם ,  טיירוס תומאס .  לברון ג'יימס הסתפק ב-22 נקודות ,  9 אסיסטים ו-3 ריבאונדים .
 פורטלנד  ( 25:32 )  - בוסטון  ( 18:35 )  96:76
בעוד שקליבלנד הלכה בגדול בעסקת ג'יימיסון ,  בבוסטון הסתפקו בקטן וצירפו את נייט רובינסון ,  שעדיין לא התלבש בקבוצתו החדשה בגלל מחלה .  אך המהלך המשמעותי ביותר שביצעו הסלטיקס היה השארתו של ריי אלן ,  שפרח לאחרונה למרות מבול השמועות על עזיבתו הקרובה .  אם מישהו בעיר השעועית חשש מנפילה ביכולתו לאחר תום מועד ההעברות ,  הוא קיבל את הצלף הוותיק חד ומפוקס ,  עם 21 נקודות ,  כולל שמונה רצופות בריצה שהכריעה את המשחק ברבע האחרון .
" כנראה שריי יועבר מחר בטרייד ",  הרשה לעצמו דוק ריברס להתבדח בסיום . " ואנחנו נמשיך לדבר על זה כל עוד הוא ימשיך לשחק טוב ".  קווין גארנט סייע לאלן עם 16 נקודות ב-22 דקות ,  ומנגד קלע אנדרה מילר 16 למפסידים ,  בעוד שמרכוס קמבי פותח בחמישייה במשחקו הראשון בבלייזרס ורושם 2 נקודות ו-7 ריבאונדים ב-29 דקות .
 אורלנדו  ( 19:37 )  - דאלאס  ( 21:34 )  95:85
בניגוד לרוב הקבוצות ששמרו את הטריידים שלהן לרגע האחרון ,  בדאלאס הנחיתו את קארון באטלר וברנדון היווד כבר בתחילת השבוע ,  והצמד החדש של ריק קרלייל כבר חזק בעניינים .  הפעם הם קלעו 16 ו-15 נקודות בהתאמה ועזרו לדירק נוביצקי שתפר 23 נקודות להשיג עוד ניצחון חוץ מרשים .  המג'יק קיבלו כרגיל תצוגת תכלית מדוויט הווארד עם 29 נקודות ,  16 ריבאונדים ו-5 חסימות ,  אבל סופרמן לא זכה למספיק עזרה ,  וקבוצתו נתקעה על 16 נקודות בלבד ברבע הרביעי מול הגנת הברזל של המאבס .
 פיניקס  ( 23:33 )  - אטלנטה  ( 19:34 )  80:88
אמארה סטודמאייר היה השם החם של שוק ההעברות ,  ובשלב מסוים היה נדמה שלפיניקס לא נותרה ברירה אלא לשלוח אותו בטרייד כדי לא לאבד אותו ללא תמורה הקיץ ,  אבל בסופו של דבר נשאר הפורוורד האספלוסיבי באריזונה ,  וללא נטל השמועות הוא התפנה לחגוג עם 22 נקודות מול ההוקס ,  ובסיום הכריז : " לא ידעתי למה לצפות ,  והאמת היא שלא הייתי מופתע אם הייתי מועבר לקבוצה אחרת ,  אבל אני שמח שאני כאן עכשיו ". 
ההוקס ניסו לקלקל את החגיגה של סטודמאייר כשהצליחו לכפות משחק צמוד ברבע האחרון ,  אבל ריצת 0:13 של השמשות בהנהגתו של גרנט היל שסיים עם 16 נקודות השאירה את הניצחון במדבר .  ג'וש סמית' קלע 21 להוקס ,  אך לא קלע כלל ברבע האחרון ,  ג'ו ג'ונסון ניסה לעזור לו עם 19 משלו .
 ממפיס  ( 27:27 )  - מיאמי  ( 27:29 )  100:87  ( אחרי שתי הארכות ) 
גם מייקל ביזלי לא ציפה למצוא את עצמו נשאר במיאמי אחרי תום מועד ההעברות ,  והכישרון הצעיר ניסה להוכיח לפט ריילי שהשארתו הייתה ההחלטה הנכונה ,  עם שיא קריירה נהדר של 30 נקודות .  ללא דווין וויד ורייפר אלסטון הפצועים עמלה מיאמי קשה מאוד כדי לחלץ את הניצחון החמישי ברציפות שלה ,  והחמיצה פעמיים הזדמנות לנצח את המשחק עם הבאזר ,  כשג'רמיין אוניל החטיא בסיום הזמן החוקי וביזלי החטיא בתום ההארכה הראשונה ,  אבל בהארכה השנייה נפלו הגריזליס מהרגליים .  אוניל ומריו צ'אלמרס עזרו לביזלי עם 18 נקודות כל אחד ,  מארק גאסול קלע 22 לממפיס ,  זאק רנדולף הוסיף 16 נקודות ו-19 ריבאונדים .
 גולדן סטייט  ( 39:15 )  - יוטה  ( 19:35 )  100:89
לרשימת הכוכבים שנשארו אחרי הכל בקבוצותיהם ועלו עם מוטיבציה מיוחדת הלילה ניתן להוסיף את קרלוס בוזר ,  שהיה מועמד להצטרף לעשר קבוצות לפחות במהלך השבועיים האחרונים אך נותר לבסוף ביוטה ,  והפגיז 30 נקודות ו-16 ריבאונדים בניצחון החוץ השישי ברציפות של הג'אז ,  בדרך כלל דווקא אחת מקבוצות הבית הטובות בליגה ,  הרצף הארוך ביותר של המועדון מזה שמונה שנים .  אנדריי קירילנקו הוסיף 22 למנצחים ,  שהתקרבו למרחק של חצי משחק מדנבר בקרב על המקום השני במערב ,  סי ג'יי ווטסון שוב בלט בגולדן סטייט עם 22 נקודות .
 פילדלפיה  ( 33:21 )  - סן אנטוניו  ( 22:31 )  94:106
מסתבר שכשטים דאנקן וטוני פארקר קולעים ביחד 12 נקודות ,  הספרס לא יכולים לסמוך אפילו על העובדה שהסיקסרס הם קבוצת הרבע הרביעי הגרועה בליגה .  מעודדים מהיכולת החלשה של שני כוכבי היריבה ,  יצאו המקומיים לריצה לא אופיינית ברבע האחרון ,  בו קלע לו וויליאמס 14 מתוך 20 הנקודות שלו ,  וחילצו ניצחון נדיר במשחק בו פיגרו אחרי שלושה רבעים  ( הרביעי שלהם העונה מ-28 משחקים כאלו )  .  אנדרה איגודלה תרם 20 נקודות ,  9 ריבאונדים ו-8 אסיסטים לפילי ,  מאנו ג'ינובילי קלע 24 לספרס ולא הצליח לחפות על דאנקן  ( 10 נקודות ו-9 ריבאונדים )  ופארקר  ( 2 נקודות ,  1 מ-9 מהשדה )  .
 וושינגטון  ( 34:18 )  - דנבר  ( 18:37 )  97:107
יממה אחרי הניצחון הדרמטי על קליבלנד הגיעה דנבר לבירה והציגה לראווה נפילת מתח מהי .  כרמלו אנתוני ,  שהיה חתום על סל הניצחון מול להקתו של לברון ,  סיים עם 23 נקודות ב-7 מ-20 מהשדה ,  וגם הצגה של צ'ונסי בילאפס שצלף 28 נקודות  ( אך הוסיף שני אסיסטים בלבד )  לא עזרה לנאגטס ,  שקלעו רק 15 נקודות בכל הרבע האחרון ,  ונכנעו ל-21 נקודות של אל ת'ורנטון ,  הפורוורד המוכשר שהגיע לוושינגטון מהקליפרס בעסקה המשולשת עם קליבלנד בה עזב אנטואן ג'יימיסון .
 ניו אורלינס  ( 26:29 )  - אינדיאנה  ( 36:18 )  101:107
כשכריס פול הושבת נדרש דארן קוליסון להשתלט זמנית על עמדת הרכז של ההורנטס בניסיון לשמור את הקבוצה של CP3 בתמונת הפלייאוף עד חזרתו ,  ועד כה עושה הרוקי כל שביכולתו כדי לחקות את פול ,  כשהלילה החיקוי היה כמעט מושלם עם טריפל דאבל ראשון בקריירה - 18 נקודות ,  13 ריבאונדים ו-12 אסיסטים .  דייויד ווסט היה הנהנה העיקרי מהפריחה של קוליסון עם 29 נקודות ,  אמקה אוקאפור הוסיף דאבל דאבל אופייני של 13 נקודות ו-13 קרשים ,  כשמנגד דני גריינג'ר שוב מצא את עצמו לבד עם 29 נקודות בהפסד הרביעי ברציפות של הפייסרס .
 מינסוטה  ( 43:13 )  - שיקגו  ( 26:28 )  100:94
בשיקגו עסקו השבוע בעיקר בפינוי מקום מתחת לתקרת השכר לקראת הקיץ ,  ולשם כך ויתרו על טיירוס תומאס וג'ון סלמונס וקיבלו את האקים ווריק ופליפ מארי ,  שלא נחשבו כחיזוק משמעותי אך השתלבו במהירות ונטלו חלק מרכזי בריצה של הבולס ברבע האחרון שמנעה מהם הפסד מביך למינסוטה .  קירק היינריך ודרק רוז הובילו את השוורים עם 20 ו-19 נקודות בהתאמה ,  קורי ברואר קלע 19 למינסוטה .
 דטרויט  ( 35:19 )  - מילווקי  ( 28:25 )  91:85
גם במילווקי מיהרו להשתמש ברכש הטרי שלהם ,  ג'ון סלמונס ,  שקם מהספסל ושותף ל-33 דקות בהן לקח אחריות עם 19 נקודות ,  כולל השלשה שהכריעה את המשחק 16 שניות לסיום ,  מעל ידיו המושטות של בן וואלאס .  קרלוס דלפינו וארסן איליאסובה תרמו 16 כל אחד לבאקס ,  ברנדון ג'נינגס נקלע לערב קליעות איום עם 10 נקודות ב-1 מ-13 מהשדה .  ריפ המילטון הוביל את הפיסטונס העלובים עם 29 נקודות .
 ניו ג'רזי  ( 50:5 )  - טורונטו  ( 24:30 )  106:89
ניו ג'רזי עשתה לעצמה העונה שם של יריבת אימון לקבוצות הליגה ,  וככזו מבליחים מולה לפתע שחקנים שלא רגילים לראות את שמם מככב בדפי הסטטיסטיקה ,  כמו ראשו נסטרוביץ' ,  שמחזיק בממוצע צנוע של 3.8 נקודות למשחק ,  והפעם חגג עם 16 נקודות בהיעדרו של כריס בוש הפצוע ,  כשג'ארט ג'ק הוליך שבעה שחקנים של הראפטורס בדאבל פיגרס עם 18 נקודות .  ברוק לופז הוביל את הנטס ,  שציינו בצער את הפסדם ה-50 במספר העונה ,  עם 22 נקודות .
 
0 מ-12 לג'יימיסון בתבוסה של קליבלנד בשארלוט
בכורה מחרידה לפורוורד המנוסה בקבוצתו החדשה .  דאלאס גברה על אורלנדו 85:95 ,  בוסטון דרסה את פורטלנד 76:96

