דה יזראלייטס
ביקשנו מניצן חורש ,  סולן להקת אלקטרה ,  להגיב לטענה שמדובר בדור המדבר של הרוק המקומי .  אז הוא שלח לנו מבזק מהמציאות
לך תבין את העורכים בוואלה !  ערב חג ,  עם ישראל רוצה טיפה נחת ,  והם עושים פרויקט על שנות המדבר של התרבות הישראלית .  בכוח למצוא את הרע .  נראה לי שהם אפילו שמאלנים .  עורכי המדור מתקשרים אליך ומבקשים טקסט תגובה .  תגובה למה ?  הם אומרים ,  שאחרים אומרים להם ,  שאלו הן שנות המדבר של הרוק הישראלי .  מדוע ?   " כי היום בתקשורת הכל רק כוכב נולד ופופ ים תיכוני ".  אני מצליח לשמוע נימה מבואסת .  אבל לי יוצא לראות שגם בוואלה !  תרבות מקדמים כוכב נולד ופופ ים תיכוני .  חוץ מזה ,  אני שם לב שאנשים היום מתחילים להתגעגע בגיל הרבה יותר מוקדם ;  בני 30 נשמעים כאילו הם סעדו לצלחתו של חזקל ב"כסית ".  והעורכים במדיה הם בדיוק בשנתון המתאים להתרפק על זיכרונות הנעורים של הרוק מהרוקסן .  אז הנה ,  אחד ועוד אחד .  
בפני מי שמתבקש לכתוב בשבח ההווה ,  ניצב יריב מר וקשוח :  הנוסטלגיה .  לך תתדיין על נושא חווייתי ורגשי כמו מוזיקה ,  נראה אותך מנהל ויכוח תיאורטי מול הזיכרונות הפרטיים ,  בין אם צרובים על איי פוד או דאבל קסט ,  של אנשים משנות התיכון .  כמובן שאז ,  מתי שזה לא היה ,  הכל היה  " מלא בחדוות הגילוי ",  והיי ,  גם אני מתגעגע לפעמים ללהקות הערסו-Pאנק המזופתות של בן- צבי בקרית אונו ,  שלא תהיה טעות .  אבל ההיקש לפיו אם אז היה מושא לגעגוע - היום המציאות היא על הפנים ,  לא לגמרי סוחב .  אנשים מתרפקים בהגדרה ,  לא כתגובה למציאות .  
אז מבזק מציאות .  בשבוע שעבר התקיים אחד האירועים החשובים של השנה בתעשיית המוזיקה העולמית :  פסטיבל SXSW אשר באוסטין ,  טקסס .  הופיעו שם תשעה הרכבים מישראל .  זה יותר מהנציגות שסקנדינביה ,  לצורך העניין ,  הצליחה להשחיל דרך סף הקבלה של SXSW .  מדובר באנקדוטה ,  אבל אנקדוטה שהיתה נראית דמיונית רק לפני כמה שנים ,  בימים שבכלל לא היה פשוט להרכיב ערב של חמש להקות אינדי בתל אביב .  זו גם לא אנקדוטה מקרית ,  כשהיא באה על מצע רחב כל כך .  ונראה לי שזו אנקדוטה לא פחות שווה מהופעה ב"רוק ( דים )  עצמאות ",  לא ? 
אז כן ,  הרוק הישראלי העכשווי מופיע פחות על הבמות הללו ,  ופחות ביומנוער של סמדר שיר ,  עם נושאי המגבעת על השער .  קרו מאז כל מיני תהליכים בתרבות הפופ המקומית ,  שהפכו את הרוק  ( בהגדרה הז'אנרית המאוד-מאוד אלסטית שלו כיום )  למצרך פחות מבוקש בניצנים .  ונחשו מה ?  מסתבר שזה לא בהכרח רע .  המקום של הרוק'נרול כאנדרדוג הוא העמדה הטבעית שלו ,  גם אם לכמה רגעים זה היה כאן אחרת .  עובדה :  תראו מה קרה לו כאן ,  בזמן שהתגעגעתם .
 כל תקופה זוכה להתברך  ישתבח שמו של איגי פופ  בסצינה האלטרנטיבית שלה ,  והן נוזלות אחת לתוך השנייה מדור לדור .  מבחינת פרופורציות של פעילות ,  נתונים בשטח ,  מספרים - וסליחה על הדיבור האג"חי  אני באמת לא מצליח להשוות בין ההתרחשות המוזיקלית היום למתישהו אחר שאני יכול לזכור .  אז אני בודק עוד טיפה אחורה ,  לראות שאני לא טועה בגדול ,  וגיבור הגיטרה פה ,  רם אוריון  ( שעושה בהופעות קאבר ל"מוות לסמלת "  של הגברת שמופיעה בטור ליד )  ,  אומר שההיקף של להקות טובות כרגע הוא לא ברפרנס לשום תקופה שהוא חווה .  הוא מוסיף שאולי אף לא בהשוואה לסבנטיז הישראליים .  בטח לא מבחינת הסטנדרטים .
 פעם ,  לא מזמן , " רוק ישראלי "  היה נחשב לקוד גנאי בקרב מוזיקאים  גם כאלה שפועלים בליבו של הרוק הישראלי  כשבאו לדבר על סאונד :  סמל לחוסר עדכון ,  העדר מתסכל של ידע מקצועי וליקוי בסיסי בגרוב .  בזמן האחרון הדיבור הזה גווע .  גיל ,  שעובד עם הלהקה שלנו ,  הוא בחור קוליסט בן 18 .  דווקא מהפריזמה המעודכנת והלא בהכרח לוקאלית שלו ,  רוק ישראלי הוא חיה לגיטימית .  הוא כבר גדל על צ'רלי מגירה  כלומר ,  על תפיסה משוחררת ומאתגרת ,  מוזיקלית ואסתטית .  הרוק הישראלי כבר פחות משובלל בעצמו ,  וההיצע המעולה של להקות זרות שנוחתות עכשיו בישראל הוא לא שרירותי .  יש מי שצורך את זה .
 כשהמרכז המוזיקלי הפך כאן צר ורווחי מתמיד בשנים האחרונות ,  השוליים הלכו והתעבו ,  עד שכבר איבדו צורה מבנית ,  לא רק ז'אנרית ,  וכמעט אי אפשר לדבר עליהם בהכללה .  יש בהם מוזיקאים שחתומים בחברות גדולות בעולם ,  כאלה שמקליטים בשירותים ,  הרכבי נויז הארדקור ,  פיוז'ן צועני או אירועי פופ-Fאנק מיינסטרימי לעילא בהגדרה המוזיקלית שלו .  אבל בהשוואה למרכז האלים והמבוצר ,  ודרך העיניים של המדיה ,  הכל מין שוליים אמורפיים .  איך ניתן לאפיין את הפעילות של הרוק הישראלי היום ?  להקות מופיעות גם בסקווט בדרום תל אביב ,  גם במסיבות קוקטייל באל.איי ,  פרושות על גבי כתבות באנ.אמ.אי ,  או על רצפת מרתף פיצרייה בערבות גרמניה ,  יורקות דם שנים כדי להביא 30 איש להופעות בקיבוץ בצפון ,  או שוויתרו מראש ,  ובלי לעשות בכלל פרצוף ,  על השוק המקומי .  הבשורה המעניינת היא שזו פשוט התנהלות סבירה לגמרי ונורמלית .  וזה כבר דבר די מהפכני להגיד על משהו בישראל 2010 .
  ( ולרווחת הטוקבקיסטים : " את מי זה מעניין בכלל הכמה להקות האלה מתל אביב ?  "  - ציטוט מחוק הטבע לשוליים מגניבים :  היום אתה בסלון ברלין ,  מחר קסטרו אחריך )  .
 

דה יזראלייטס
ביקשנו מניצן חורש ,  סולן להקת אלקטרה ,  להגיב לטענה שמדובר בדור המדבר של הרוק המקומי .  אז הוא שלח לנו מבזק מהמציאות

