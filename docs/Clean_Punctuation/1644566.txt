יצאו משליטה 
שוק הנדל"ן
 >  >  מה שלא עושה רגולטור א' עושה רגולטור ב' .  בעוד רשות המסים מתחבטת כבר שנים מה לעשות עם קבוצות הרכישה ,  שחוסכות לחבריהן מיסוי ומשתלטות על שוק הקרקעות בתל אביב ,  מגיע המפקח על הבנקים ומנחית פצצה שתצמצם משמעותית את התופעה - יש אומרים מגיפה - של קבוצות הרכישה .  מה הפך את קבוצות הרכישה ,  שהיו עד אמצע 2009 מהלקוחות האהובים על הבנקים ,  לבעלות דרגת הסיכון הגבוהה ביותר ?  ככל הנראה מדובר בעניין של פרופורציה .  עד לאחרונה התמקדו קבוצות הרכישה בפרויקטים צנועים יחסית ,  של עשרות בודדות של דירות .  כיום הן כבר מתכננות להקים מגדלי יוקרה של מאות דירות ובהיקף של מאות מיליוני שקלים ;  זה כבר סיפור אחר לגמרי .  דוגמה לסיכון בפעילות הקבוצות ניתן למצוא בסיפורה של קבוצה אחת ,  שרכשה 41 דירות בכוכב הצפון :  הפרויקט אותו היא מקימה יאוכלס אחרי יותר מארבע שנים ,  כשהוא מלווה בהליכים משפטיים ,  ותוך עלייה משמעותית בעלויות הבנייה שחברי הקבוצה נאלצים לשלם ;  קבוצה אחרת רוצה להקים את מגדלי ארלוזורוב בתל אביב ,  כשהיא מייעדת אותו ל"זוגות צעירים ".  עם זאת ,  לא ברור כיצד זה זוג צעיר יכול לרכוש לעצמו דירה ראשונה על הנייר ולהמתין עד לאכלוסה תקופה של חמש שנים ויותר .  אלה לא המקרים היחידים .  ההערכה הכללית היא שתופעת קבוצות הרכישה הלכה ותפחה והגיעה לשלב בלתי מתקבל על הדעת :  לא מצד רוכשי הדירות ולא מצד הבנקים שמלווים את הפרויקטים .  בעוד שהרוכשים רואים שלחלק גדול מהבטחות של מארגני הקבוצות לחיסכון כלכלי של 20% ויותר אין כיסוי ,  ושעלות הדירה תתברר סופית רק בעת השלמת הבנייה ,  החלו הבנקים החלו לפגוש במארגני קבוצות שמידת הבנתם בתחום מסכנת את הפרויקט .  היה זה מנכ"ל בנק אגוד ,  חיים פרייליכמן ,  שלפני שלושה חודשים הצהיר בראיון ל-themarker כי הבנק שלו פוסל 60% מקבוצות הרכישה .  אתמול כבר הגדיל בכיר אחר באחד הבנקים ודיבר על פסילה של 70% מהקבוצות . " אם אנחנו פוסלים קבוצה על הסף ,  זה בגלל כישורים לא מספיקים של מארגן הקבוצה ,  או בגלל מחירים לא סבירים של דירות ,  או הערכת עלויות בנייה לא סבירות ",  אמר פרייליכמן באותו ראיון . " ברגע שזה הופך להיות תופעה המונית וכל טכנאי רדיו מארגן קבוצת רכישה וגובה דמי ניהול בלי אחריות לתהליך הבנייה ,  יש בעיה ".  גם מתוך קבוצות הרכישה עצמן עלו קולות שדרשו מהממשלה להתחיל להסדיר את התחום ,  ובמיוחד את הפיקוח על קבוצות הרכישה .  מארגני קבוצות ותיקים אינם מוכנים להתייחס לחלק מהמארגנים חדשים כקולגות ,  בטענה שמדובר באנשים לא אחראיים וללא ידע מספיק .  אבל רגולטור א' ,  להלן הממשלה ,  פעל באטיות .  רשות המסים עדיין לא הצליחה לגבש מדיניות להתמודדות בתופעה של אובדן מיסוי לקופת המדינה ,  שנובע מפעילות הקבוצות .  שר השיכון אריאל אטיאס הודיע כי יערוך שימוע בנושא ,  ואולם התחושה היא שהדברים התנהלו בקצב צב .  אבל אז הגיע רגולטור ב' ,  חזקיהו ,  ושינה את הכללים .
 
יצאו משליטה 
שוק הנדל"ן

