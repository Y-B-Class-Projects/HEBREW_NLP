פרטיזן ממשיכה לטייל באדריאטית
יריבת מכבי תל אביב בקרב על הפיינל פור הביסה 62:85 את קרגוייבץ ורשמה ניצחון שביעי ברציפות בליגה המזרח אירופית
יומיים אחרי שהובסה בברצלונה וסיימה במקום השני בבית ה' של הטופ 16 ביורוליג ,  חזרה הערב  ( שבת )  פרטיזן בלגרד לליגה האדריאטית ,  שם היא ממשיכה לא להתקשות .  הקבוצה של דושקו וויושביץ' ,  שממוקמת שנייה בטבלת הליגה המזרח אירופית אחרי ציבונה זאגרב ,  רשמה ניצחון ליגה שביעי ברציפות עם 65:85 קל על בת ארצה קרגוייבץ .
 פרטיזן התקשתה בדקות הפתיחה מול האורחת מהתחתית ,  שהוליכה 16:21 בסיום הרבע הראשון ,  אבל ברבע השני החזיר לורנס רובטרס את המקומיים לעניינים ,  ועד המחצית התהפכה הקערה ופרטיזן עלתה ליתרון 34:39 בהפסקה ,  וברחה ברבע השלישי לפער של עשרים נקודות שהכריע את המשחק סופית .  אלכסנדר ראזיץ' ופטר בוזיץ' קלעו 15 כל אחד למנצחים .
 בגרמניה שיחקה הערב גם יריבת הפועל ירושלים בקרב על הפיינל פור ביורוקאפ ,  אלבה ברלין ,  שרשמה טיול משלה עם 50:83 על האגן .  מוליכת הבונדסליגה ,  שהפסידה בשני משחקיה האחרונים ואיפשרה לאולדנבורג להיצמד אליה במקום הראשון ,  הוציאה את העצבים על נועלת הטבלה ,  ואחרי מחצית ראשונה צמודה יחסית שהסתיימה ב-31:39 לקבוצה מהבירה ,  שלחצה על הדוושה אחרי ההפסקה ודרסה את יריבתה בעזרת 21 נקודות של ג'וליוס ג'נקינס .
  *  לאחר שהפסידה ביום חמישי למכבי תל אביב ,  התאוששה הערב ריאל מדריד וגברה על ולנסיה - אחת משתי הקבוצות היחידות שניצחו את ברצלונה העונה - עם 67:78 .  פליפה רייס הוביל את הבלאנקוס עם 23 נקודות ,  בעוד שותפו לקו הקדמי ,  דריוש לברינוביץ' ,  הוסיף 16 וסרחיו יול סיים עם 11 .  את ולנסיה הוביל רפא מרטינז עם 19 ,  בעוד קוסטה פרוביץ' הוסיף 15 .
 
פרטיזן ממשיכה לטייל באדריאטית
יריבת מכבי תל אביב בקרב על הפיינל פור הביסה 62:85 את קרגוייבץ ורשמה ניצחון שביעי ברציפות בליגה המזרח אירופית

