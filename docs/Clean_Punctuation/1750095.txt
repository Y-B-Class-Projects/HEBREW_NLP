וינרוט על הבטחת גאידמק לשלם לו 5 מיליון דולר : " אני מת לספר על זה ולא יכול "
 וינרוט : " התשלום לא היה עבור הסדרי המס אלא בגין עבודה עליה חוסה חיסון עו"ד-לקוח "
 לפי הסכם שכר הטרחה בין רו"ח זאב פלדמן לבין ארקדי גאידמק ,  אמור היה גאידמק לשלם לפלדמן 10 מיליון דולר בעבור ייצוגו בפני רשויות המס בישראל .  5 מיליון דולר בתשלום אחד והיתרה בחמישה תשלומים של מיליון דולר - כך הטיחה היום  ( א' )  התובעת עו"ד שרון כהנא בעו"ד ד"ר יעקב וינרוט בניסיון לפגום באמינותו של וינרוט ולסדוק את עדותו המוקדמת במשטרה בעניין.וינרוט הכחיש בכל תוקף את הסכום המדובר וציין כי גאידמק אמור היה לשלם לפלדמן סכום כולל של 5 מיליון דולר ,  מיליון דולר באופן מיידי ובכל שנה לאחר מכן מיליון דולר נוספים.וינרוט ביקש להעיד בעניין את פלדמן ,  שתיק החקירה בעניינו נסגר מבלי שהוא הואשם בדבר ,  על מנת להוכיח את דבריו .  פלדמן העיד בעבר במשפטם של וינרוט ופקיד השומה שוקי ויטה ,  אך לא נשאל באופן ישיר האם גאידמק התחייב לשלם לו 10 מיליון דולר .  וינרוט תקף את התובעת ותהה מדוע לא ציינה במפורש את הסכום הזה בפני פלדמן בעת עדותו.התובעת כהנא ציינה בפני וינרוט כי הוא העביר חלק מהסכום שגאידמק שילם לו במסגרת יחסיהם המקצועיים לחברת ספיר ,  חברה פרטית שפתח וינרוט ,  ולא לחשבון של משרד עורכי הדין בראשו הוא עומד .  היא שאלה בעבור איזה שירות שולם לוינרוט הסכום באופן אישי .  על כך השיב וינרוט כי  " התשלום לא היה עבור הסדרי המס אלא בגין עבודה עליה חוסה חיסון עו"ד-לקוח .  זה בגין עבודה שאני לא יכול לדבר עליה .  זה לא נעשה בהסכם שכר טרחה .  זה נעשה בשלב שביני לגאידמק כבר יש יחסי אמון .  זה על עבודה בחו"ל והלוואי ויכולתי להגיד על מה זה ". כהנא הקשתה ואמרה : " הייעוץ שבגינו גאידמק הבטיח לך חמישה מיליון דולר זה ייעוץ משפטי או ייעוץ אחר ?  "  וינרוט דבק בעמדתו ואמר כי  " אני לא רוצה לדבר על זה .  זה היה ייעוץ משפטי ודבר משולב .  זה לא חלק מהעבודה שאני עושה במשרד .  אני לא רוצה להרחיב .  אני מת לספר על זה ולא יכול ". לפי כתב האישום ,  וינרוט וויטה ניהלו יחסי תן וקח מסוף שנות ה-90' .  וינרוט טיפל בבעיה משפטית של ויטה ,  שהיקשתה על קידומו במס הכנסה תמורת שכר טרחה מופחת שהסתכם בכ-20 אלף שקל ,  ואילו ויטה טיפל בלקוחות של וינרוט ,  בבני משפחתו ובחברות שבבעלותו .  לפי האישום ,  ב-2003 אישר ויטה הסכמי מס חריגים ללקוחות של פרקליט הצמרת - מיכאל צ'רנוי ,  גאידמק והיהלומן דן גרטלר .  בעבור הסכמי מס אלה ,  קיבל וינרוט יותר מ-32 מיליון שקל .  לוינרוט מייחסת הפרקליטות עבירות שוחד והלבנת הון ואילו רו"ח שוקי ויטה מואשם בשוחד ,  מרמה והפרת אמונים .
 
וינרוט על הבטחת גאידמק לשלם לו 5 מיליון דולר : " אני מת לספר על זה ולא יכול "
 וינרוט : " התשלום לא היה עבור הסדרי המס אלא בגין עבודה עליה חוסה חיסון עו"ד-לקוח "
 
