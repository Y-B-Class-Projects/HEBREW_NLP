ככה נראה בנק ללא שליטה ?  
אנומליה
 >  >  מאבק שליטה חריג שלא היה כמוהו מתנהל כיום בבנק האחרון שנותר בידי המדינה .  למעשה ,  מה שעומד למבחן זו השאלה אם בנק לאומי אכן בשליטת המדינה - וזה מה שמעורר את המאבק שמתנהל על כיסא יו"ר הבנק .  מי לא בוחש בעסק הזה ?  שר האוצר ,  שר המשפטים ,  ראש הממשלה ומקורביו ,  הטייקונים - הלווים הגדולים של הבנק - מנכ"ל הבנק וסוללת יועצים ,  יח"צנים ומשפטנים שמנפקים חוות דעת לגבי כשרותו של מועמד כזה או אחר בקצב מסחרר .  למזלנו ,  לא מחייבים אותנו בעמלה על כל חוות דעת שמופצת כאן ,  אבל ההתרחשויות סביב מינוי היו"ר הבא מריחות רע מאוד .  ראש הממשלה בנימין נתניהו ואנשיו מעוניינים למנות לתפקיד יו"ר לאומי את אחד משני מקורביו של נתניהו - משה טרי או אורי יוגב .  שלמה אליהו ,  בעל המניות הגדול בבנק אחרי המדינה  ( 9.6% )  ,  מעוניין למנות את נגיד בנק ישראל לשעבר ,  ד"ר דוד קליין ,  ואילו מנכ"ל הבנק ,  גליה מאור ,  רוצה את התפקיד לעצמה ,  ושלושה מבעלי המניות בבנק - הטייקונים יצחק תשובה ,  אלפרד אקירוב ודוד עזריאלי - תומכים בה .  כן ,  הם גם לווים של הבנק .  אז מה ,  ככה נראה בנק  " שאין בו גרעין שליטה "?  ניסיונות למחטפים ליליים ,  לובינג ,  דילים שבהם מעורבים בנקאים ,  לווים ופוליטיקאים ?  במשך שנים חיפשה המדינה את הנוסחה המנצחת להפרטת בנקים .  אחרי שנכשלה שוב ושוב במכירת בנק לאומי ,  היא מינתה ועדה בראשות מנכ"ל האוצר דאז ,  אוהד מראני ,  וזו המליצה למכור את מניות המדינה ולאפשר התארגנות של השליטה בו באמצעות הבורסה .  כלומר ,  לא למכור לאדם או קבוצה מזוהה ,  אלא לתת לשליטה להתגבש באמצעות מנגנון השוק .  המדינה חוקקה חוק שנועד להסדיר את המהלך הזה ,  אבל בחוק הזה נותרו יותר מדי פרצות ,  וחמור מכך :  היא החלה כבר למכור את מניות הבנק שברשותה ונותרה עם אחזקה קטנה מאוד - 11.5% בלבד .  דילול אחזקות המדינה עורר את השאלה אם המדינה עדיין שולטת בבנק .  המאבק הזה מתנהל בגלל אנומליה מוחלטת בכל הקשור לשליטה בבנק .  לכאורה ,  מדובר בבנק שעדיין נשלט בידי המדינה ,  כי לא ניתן היתר לאף אחד אחר לרכוש את השליטה בו .  למעשה ,  המדינה מכרה חלקים מהבנק ויזמה חוק שמאפשר להשתלט עליו באמצעות שוק ההון .  אבל המדינה החלה את התהליך ולא סגרה את כל הפינות ,  וכך נוצר מצב שבו שלושה שחקנים שונים מנסים להשתלט עליו בימים אלה ;  המדינה ,  שלמה אליהו ,  והנהלת הבנק .  בנסיבות האלה ,  השאלה מי ימונה ליו"ר הבנק נהפכת למשנית .  כי המאבק הגדול יותר הוא על השאלה מי ממנה ,  ולא רק מי ימונה .  אליהו ,  שקרא תיגר על שליטת המדינה בבנק ,  השיג את מטרתו - והשאלה מי שולט בבנק אכן עומדת למבחן .  הגורם החוקי האחראי על בחירת הדירקטורים כיום הוא ועדת המניות של הבנק ,  בראשות מרגלית נוף .  על הוועדה מופעלים לחצים מכל השחקנים .  לא ברור אם בנסיבות כל כך בעייתיות הוועדה יכולה לקבל החלטה שקולה ונקייה מלחצים .  אם הבחישות לא ייפסקו מיידית ,  מוטב להחזיר את הכדור למגרשו של בנק ישראל האמון על הפיקוח על הבנקים .  בנק לאומי הוא רכוש הציבור שהונו מושקע שם .  כדי לשמור על רכוש הציבור נדרשת מעורבות אקטיבית של המפקח על הבנקים ,  שימנע השגת שליטה באמצעות ניצול האנומליה בבעלות על הבנק .  עליו גם לוודא שלא נרקחים דילים מפוקפקים בין מועמדים ליו"ר הבנק ובין לווים גדולים שלו - כי זה יהיה הרס של הבנק .
 
ככה נראה בנק ללא שליטה ?  
אנומליה

