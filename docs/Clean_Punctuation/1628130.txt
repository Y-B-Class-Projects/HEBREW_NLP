המצב בזבל
צעדי החירום ברשות השידור יצאו לדרך .  בשלב זה הנפגעים העיקריים הם המועסקים החיצוניים והאולפנים בבאר שבע ובחיפה .  חברת הניקיון של אולפני קול ישראל בתל אביב הפסיקה לעבוד
צעדי החירום ברשות השידור נכנסו היום לתוקף ואלמלא יחליט בית הדין האזורי לעבודה בירושלים אחרת ביום שלישי הקרוב ,  הם צפויים להחמיר בשבועות הקרובים .  צעדי החירום השפיעו בעיקר על שידורי החדשות ברדיו ובטלוויזיה .  בשלב זה הרשות עושה מאמצים על מנת לא לפגוע באיכות השידורים ,  אולם לדברי בכיר ברשות פגיעה זו היא בלתי נמנעת .
 החל מהיום  ( ראשון )  צומצם מספר צוותי הצילום בכתבות השטח ,  מה שיוביל לקיצור מהודרת  " מבט "  לכחצי שעה וככל הנראה לפגיעה גם במהדורת  " יומן ",  שכתבותיה מצולמות במהלך השבוע . " יומן "  צפויה לעבור בעוד כשבועיים שינוי בעמדת המגיש עם עזיבתו של בן כספית ,  שהוא מועסק חיצוני ברשות השידור .  בשבועיים הקרובים תופסק עבודתם של כל מועסקים אלו ,  בהם במאים המוזמנים על פי דרישה למהדורות  " מבט "  ומגישים ככספית וליעד מודריק ,  מגישת תכנית התקשורת  " ביקורטי.וי ".  ינון מגל ,  מגיש  " מבט "  הנחשב גם הוא עובד חיצוני ,  לא צפוי לעזוב והחוזה שלו יוסב ככל הנראה לחוזה של עובד הרשות .
 אולפני הטלוויזיה בחיפה פועלים החל מהיום במתכונת מצומצמת בשעות הערב ועיקר פעילותם מתקיימת עד השעה 16:00 באולפנים אלו מצולמות תכניות בערבית וקטעי אולפן למהדורת החדשות המקומיות .  עם זאת ,  ככל הנראה בשבועות הקרובים תצומצם פעילות האולפנים עד כדי סגירה מוחלטת .  צמצום שעות הפעילות יחל בשבועות הקרובים גם באולפנים בתל אביב ,  שבינתיים פועלים כרגיל .
 בקול ישראל התעורר היום משבר קל ,  עם מחאת הטכנאים על הקיצוץ בשעות האולפן וצמצום משמרותיהם .  מחאה זו התבטאה בהנחיה של ועד עובדי ההנדסה לטכנאיו לחזור לעבוד עם אמצעי הקלטה אנלוגיים ולא עם האמצעים הדיגיטליים המשמשים אותם לאחרונה .  בעקבות דרישה זו הורה מנהל קול ישראל אריה שקד על הפסקת פעילות כל ניידות השידור ,  מה שהגביל את הבאת הדיווחים מהשטח .
 לדברי הטכנאים ,  ההנחיה לחזור למדיות הדיגיטליות אכן נעשתה במחאה על צעדי הקיצוץ ,  אולם הטכנאים לא פגעו בשידורים אלא דווקא ניסו למנוע את הפגיעה בהם בכך שהגיעו למשמרות באולפן על אף שהונחו לא לעשות זאת .  לדברי רן אפרתי ,  יושב ראש ועד עובדי ההנדסה בקול ישראל , " יש לנו אחריות לשידור הציבורי ואצלי עובדים מגיעים גם אם הם לא יודעים אם הם יקבלו תשלום על כך ,  כדי לא לשבש את השידורים ". 
אולפני הרדיו בחיפה ובבאר שבע פועלים גם הם אך ורק בשעות היום ,  מה שיחייב את הכתבים באזורים אלו לדווח טלפונית אם יידרשו לכך מחוץ לשעות הפעילות .  לדברי גורם ברשות ,  בשלב זה עוד לא ניכרת הפגיעה בהיקף השידורים בקול ישראל אולם צפויה פגיעה באיכותם .  בשלב זה לא נשקלת סגירת רשתות דוגמת רשת א' או קול המוזיקה ,  על אף שסעיף זה נכלל ברשימת צעדי החיסכון האפשריים של הנהלת רשות השידור .
 השלכה נוספת של הקיצוצים ברשות היא דווקא תברואתית :  מאז יום חמישי חברת הניקיון ששוכרת הרשות לאולפני קול ישראל בתל אביב אינה פועלת ולדברי גורם בקול ישראל ,  האשפה נערמת שם ופוגעת בתפקוד העובדים .
 ברשות השידור דחו את הטענות על בעיות ניקיון על אף טענות הגורם והוסיפו : " צעדי החירום הם מודולאריים ומתחייבים ממצבה הכלכלי הקשה של הרשות .  אנו עושים הכול על מנת שהצופה ,  המאזין והגולש לא יסבלו מכך ". 

המצב בזבל
צעדי החירום ברשות השידור יצאו לדרך .  בשלב זה הנפגעים העיקריים הם המועסקים החיצוניים והאולפנים בבאר שבע ובחיפה .  חברת הניקיון של אולפני קול ישראל בתל אביב הפסיקה לעבוד

