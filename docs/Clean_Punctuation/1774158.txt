אורנג' קראש
השחקן הבריט-הוליוודי אורלנדו בלום משיק קמפיין חדש לבוס אורנג' ,  בושם חדש לגברים
מודעות חדשות של אורלנדו בלום לבושם הגברים בוס אורנג' נחשפו בתחילת השבוע .  בלום  ( 33 )  נבחר לשמש כפני המותג מבית האופנה הגרמני בתחילת השנה וצולם לאחרונה על ידי סטיבן קליין .  הכוכב הבריטי-הוליוודי הנשוי לסופרמודל האוסטרלית מירנדה קר ,  אמר עם בחירתו לקמפיין : " בוס אורנג' הוא מותג שהזדהיתי איתו מידיית מפני שיש בו איכות מאופקת וספונטנית שאני מתחבר אליה ".  
במודעות המיועדות לשוק האירופאי ,  נראה בלום ישוב על כורסת עור בחולצת טי שחורה וג'ינס ,  נינוח ומחויך .  שיערו סתור במידה לא מוגזמת וזקנקן-שפמפם של לא יותר מיומיים-שלושה משלים לוק קולי למדי .  יש להניח שלא היה צורך רב בשיפוץ תצלומי הכוכב הצעיר ויפה התואר ,  אך עם זאת בחינה מעמיקה מעלה חשד ששרירי זרועותיו נופחו קלות בהליך פוטושופי מעודן .
 בקמפיין בושם בוס אורנג' לנשים המשווק בהצלחה רבה ,  מככבת החל מ-2009 השחקנית הבריטית סיינה מילר .  השחקן הקנדי  ( והפרוד הטרי )  ריאן ריינולדס משמש כפני Night ,  בושם גברים אחר מבית הוגו בוס .  
בלום וקר נפגשו בסוף שנת 2007 וביולי השנה נישאו בטקס פרטי .  קר צפויה ללדת בימים הקרובים ,  מה שיהפוך את השניים להורים לראשונה בחייהם .  בלום ידוע בעיקר בזכות תפקידיו כלגולאס בטרילוגיית שר הטבעות וכוויל טרנר בסדרת שודדי הקריביים .  ב-2011 ייצאו שני סרטים בכיכובו ,  המותחן  " הרופא הטוב "  והאקשן הרומנטי  " שלושת המוסקטרים ".  ב-2012 הוא ישוב לגלם את לגולאס בחלקו הראשון של ה"הוביט ". 

אורנג' קראש
השחקן הבריט-הוליוודי אורלנדו בלום משיק קמפיין חדש לבוס אורנג' ,  בושם חדש לגברים

