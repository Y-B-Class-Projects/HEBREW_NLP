על טעויות משלמים .  באליפות ? 
היגואין פצוע ,  בנזמה לא פוגע ורונאלדו לא יציב ,  אז למה ריאל מדריד שחררה את ואן ניסטלרוי ?  תומר יצחק מסכם מחזור בספרד ,  ומשבח את ואלדס המושמץ
כשגונזאלו היגואין פצוע ,  קארים בנזמה לא פוגע וראול לא באמת נספר על ידי מנואל פלגריני ,  הוויתור של ריאל מדריד על רוד ואן ניסטלרוי נראה מאוד תמוה .  הסקורר ההולנדי עמד על ממוצע פנטסטי של 0.67 שערים למשחק במדי הבלאנקוס ,  אך משום מה לא קיבל את ההזדמנות הראויה מאז שהתאושש מפציעתו האחרונה .  דווקא בתקופה בה ריאל מתקשה מעט בחלק הקדמי וזקוקה למישהו שיפנה שטח ויתפקד כרגל המסיימת ,  ואן ניסטלרוי נשלח להמבורג .  מועדון גדול כמו ריאל מדריד ,  שנמצא בפני החודשים החשובים בעונה שלו ,  מעט לפני חזרתה לפעילות של ליגת האלופות ,  נותר עכשיו ללא גיבוי לעמדת החלוץ המרכזי .
 נכון ,  המבקיע העיקרי של ריאל מדריד הוא בכלל כריסטיאנו רונאלדו ,  שכבש גם את צמד השערים ב-0:2 הביתי על מלאגה ,  אך אי אפשר להסתמך באופן אבסולוטי על הפורטוגלי .  גם לו יש לפעמים תקופות בנות מספר שבועות של בצורת ,  כפי שקרה רק לאחרונה ,  וזאת מבלי להזכיר הרחקות ופציעות .  זה עלול לקרות לרונאלדו גם בשבועות קריטיים יותר ,  ואז ריאל תהיה בבעיה .  ומה על פציעות נוספות של החלוצים ?  עדיף היה לו במדריד היו ממתינים עם שחרורו של ואן ניסטלרוי לחודשי הקיץ ,  מנצלים את שירותיו עד התום וכך גם נפרדים ממנו בצורה הולמת .  מבחינת ואן ניסטלרוי ,  כמובן ,  מדובר בצעד נכון לעבור לליגה מזמינה עבור חלוצים מסוגו .  עבור ריאל מדריד ,  ההחלטה הנחפזת עלולה להתגלות כטעות פטאלית .
 בזמן שאור הזרקורים מופנה באופן טבעי לסטארים כמו ליאונל מסי ,  זלאטן איברהימוביץ' וצ'אבי ,  יש בברצלונה גם שחקנים אפורים יותר ,  שתרומתם לא תסולא בפז .  העיקרי שבהם הוא השוער ויקטור ואלדס ,  אולי הדמות הכי פחות מוערכת במכונה המשומנת של פפ גווארדיולה .  הוא זכה פעמיים בקריירה בפרס ה'זאמורה' ,  המוענק לשוער שספג הכי מעט שערים בליגה הספרדית ,  וגם העונה הוא בדרך הנכונה לתואר שלישי ולהגדלת הפער מאיקר קסיאס בקטגוריה זו .  ואלדס ספג רק 10 שערי ליגה בסיבוב הראשון אותו ברצלונה סיימה לראשונה בהיסטוריה ללא הפסד ,  כאשר ב-11 משחקים שמר על רשת נקייה .
 בעבר דאג ואלדס לאכזב את אוהדי בארסה לפחות פעם אחת בעונה בצורה משמעותית .  נדמה כי השנה המופלאה של הבלאוגרנה ב-2009 נתנה לו דחיפה מוראלית עצומה והוא  " שוער הרבה יותר שלם ",  כפי שטוענים כלי התקשורת בקטלוניה .  במשחק החוץ בטנריפה ,  אותו סיימה ברצלונה עם 0:5 קל בסופו של דבר ,  נדרש ואלדס ליכולת שיא ברבע השעה הראשונה בה מנע לפחות שלושה שערים בטוחים .  הסיפור חזר על עצמו גם בניצחון 0:3 על ויאדוליד ,  כשאלמלא יכולת מצוינת של ואלדס המשחק יכול היה להתפתח בצורה אחרת לגמרי .  בקבוצה כמו ברצלונה ,  שתוקפת ללא הרף ומחזיקה רוב הזמן בכדור ,  לא קל להתבלט כשוער .  ואלדס העירני עושה זאת כעת ,  במה שעשויה להתברר כעונת האישית הטובה ביותר שלו .
 כשאתלטיקו מדריד הגיעה לקוליסאום אלפונסו פרז לדרבי הקטן מול חטאפה ,  דיברו כולם על הרצון המוגבר של שחקני ריאל מדריד לשעבר לנצח את הקולצ'ונרוס .  ארבעה שחקני הרכב של חטאפה וגם המאמן מיצ'ל הם יוצאי ריאל ,  אבל מי שהביא בסופו של דבר את ה-0:1 הקטן שהבהיר כי העונה חטאפה היא הקבוצה השנייה של מדריד ,  היה דווקא מאנו דל מוראל ,  החלוץ בוגר מחלקת הנוער של אתלטיקו מדריד .  מאנו אף פעם לא קיבל הזדמנות ממשית באתלטיקו ,  שהעדיפה להשאיל אותו לרקראטיבו ולצרף לעמדות ההתקפה זרים יקרים ,  ולכן הוא בחר לעזוב סופית ב-2006 לטובת חטאפה .  מאנו הפך העונה לכובש הבכיר של חטאפה בכל הזמנים ואף הוזכר בחודשים האחרונים כמי שעשוי לחזור לאתלטיקו כדי לסגור מעגל .  בהנהלת הקולצ'ונרוס הגיבו בביטול לידיעות ודי העליבו את מאנו .  והוא ?  הוא נקם על המגרש .
 
על טעויות משלמים .  באליפות ? 
היגואין פצוע ,  בנזמה לא פוגע ורונאלדו לא יציב ,  אז למה ריאל מדריד שחררה את ואן ניסטלרוי ?  תומר יצחק מסכם מחזור בספרד ,  ומשבח את ואלדס המושמץ

