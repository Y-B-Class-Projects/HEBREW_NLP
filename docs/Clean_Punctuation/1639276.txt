ורמוס מתעורר לחלום בלהות
לדעתה של סיון קלינגבייל ,  פעולות תדמיתיות לא יספיקו לרועי ורמוס - הוא יצטרך לעשות בדק בית אמיתי ,  להפיק לקחים ולהעביר אותם לציבור בלי להסתיר דבר
רועי ורמוס התעורר הבוקר לחלום בלהות .  נער הפלא של שוק ההון הישראלי נהפך בן לילה למנהל של חברה החשודה בפלילים .  מי שהיה רגיל שתמונתו מופיעה בעיתונים לצד ציטוט חריף נגד הטייקונים ובעד החוסכים ,  מצטייר פתאום מעל שערי העיתונות הארצית כמי שמעל באמונם של המשקיעים .  
ורמוס גילה כי יש גם חסרונות למצב שבו המנכ"ל הוא החברה .  כאשר החברה כולה ממותגת תחת השם של המנכ"ל ,  הוא נבנה על גלי הצלחתה אבל גם מתרסק איתה .  מבחינת הציבור מי שמדברר את החברה בכל נושא ,  קטן כגדול ,  אמור לדעת כל מה שקורה בה והציבור מניח שהכל מגיע לפתחו .  לורמוס יהיה קשה להסביר כי יש גם בפסגות פינות שאינן גלויות לעיניו וכל ניסיון שכזה ייתפש כתסמונת  " ש.ג "  קשה .  
במקרה של ורמוס המצב אף מקצין עוד יותר .  העובדה שזכה להצלחה גדולה כל כך בגיל צעיר מעוררת כבר שנים חוסר נוחות אצל לא מעט אנשים .  גם הנכונות שלו להיכנס חזיתית באנשים חזקים סייעה לו לצבור אויבים המחכים למפלתו .  מי שבמשך שנים שקד על תדמית של ניקיון כפיים ודאגה למשקיעים יגלה עתה כי מהגובה אליו הגיע הנפילה עלולה להיות קשה .  
הדרך היחידה של ורמוס לשרוד היא לנהל את המשבר הזה מקדמת הבמה .  הוא בעצמו צריך להשאיר את הציבור מעודכן ,  לחשוף בפניו את מה שקורה ובמידת הצורך גם לבקש סליחה .  ורמוס תמיד אומר שכל מה שהוא עושה זה למען הכסף של הציבור ולא למען יחסי הציבור שלו .  עכשיו הוא יצטרך להוכיח שמה שמניע אותו ואת מנהלי פסגות זה לא עשיית רווח אישי של מיליונים אלא האינטרסים של המשקיעים .  
הצהרות ישנות על הפסקת פעילות הנוסטרו אולי מדברות אל המוסדיים והרגולטורים ,  אבל כרגע הן נראות כניסיון ישן לטייח משהו שכבר מזמן העלה רקב .  גם הקריאות הישנות להתנהלות נקיית כפיים מצטיירות לפתע כצביעות לשמה .  כאשר החקירה מתנהלת הסיכוי היחיד של מנכ"ל פסגות הוא להיות חוקר קשוח יותר מהרשות לניירות ערך ולפעול ללא משוא פנים מול לקוחותיו .  
ייאמר לזכותו של ורמוס שלפחות בינתיים הוא עושה את הפעולות התדמיתיות הנדרשות .  מי שנכנס לאתר פסגות היום כבר זכה לקרוא מכתב שפירסמה החברה על הנושא .  מאוחר יותר מבטיחים מקורבים ,  יופיע באתר קטע וידאו בו מדבר ורמוס אל המשקיעים .  ורמוס הספיק כבר לנהל שיחת ועידה עם יועצי ההשקעות ולשוחח עם לקוחות חשובים .  כל מי שחייג לטלפון הסלולרי האישי שלו נענה ,  כרגיל ,  על ידו וזכה לתשובות רגועות אשר גם נשמעות כנות .  
אבל זה לא מספיק .  הוא יצטרך לעשות בדק בית אמיתי ,  להפיק לקחים ולהעביר אותם לציבור בלי להסתיר דבר .  אם תצא פסגות מהמשבר זקופה ,  ייתכן שאחת המסקנות ממנו צריכה להיות שבית ההשקעות הגדול בישראל חייב להיות מזוהה עם פנים נוספות לצד המנכ"ל הכל יכול שלו .  

ורמוס מתעורר לחלום בלהות
לדעתה של סיון קלינגבייל ,  פעולות תדמיתיות לא יספיקו לרועי ורמוס - הוא יצטרך לעשות בדק בית אמיתי ,  להפיק לקחים ולהעביר אותם לציבור בלי להסתיר דבר

