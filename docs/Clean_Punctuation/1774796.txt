10 דברים שכדאי לדעת על שוק המט"ח
רצפת המסחר
 >  >  יום המסחר האחרון של 2010 ,  כמה שעות לפני חגיגות הסילבסטר ,  התנהל באופן שייצג את השנה כולה :  השוק הוצף בהוראות למכירת דולרים ,  שער השקל המשיך להתחזק ובנק ישראל נכנס לשוק ורכש מהסוחרים כ-200 מיליון דולר בניסיון למתן את המגמה .  זה עזר רק חלקית ,  ובסיום נקבע לדולר שער יציג של 3.549 שקלים - וזה יהיה השער שלפיו יתנהלו עסקות רבות והשער שבו יחודש המסחר ב-2011 .  ומה יקרה בשנה הבאה ?  הנה עשרה דברים שצריך לדעת על שוק המט"ח של 2010 ,  ותחזית אחת לשנה החדשה .  1 .  זו היתה שנת הספקולנטים הזרים .  סוחרים בשוק המט"ח דיווחו שלשום כי עיקר מוכרי הדולרים היו דווקא חברות ישראליות ,  בעיקר יצואנים שהמירו מטבע חוץ לשקלים כדי לסגור את הדו"חות השנתיים עם קופה שקלית או כדי להחזיר הלוואות שקליות ,  בעוד שהמשקיעים הזרים כבר יצאו לחופשת החג המסורתית .  אבל אם בשנים קודמות היו אלה באמת יצואנים שגרמו להתחזקות השקל ,  בניסיון ספקולטיבי לקנות שקלים לפני ששערו יעלה ,  2010 היתה השנה של הספקולנטים הזרים .  קרנות גידור ,  חדרי עסקות של בנקים בלונדון ומשקיעים מוסדיים זרים הם אלה שהזרימו את ההיצעים לשוק המט"ח הישראלי ואילצו את בנק ישראל לרכוש מהם דולרים .  2 .  הזרים שולטים בשוק .  לקח כמעט 20 שנה מאז שבנק ישראל פתח לחלוטין את שוק המט"ח ,  אבל עכשיו כבר אין ספק - הבנקים הזרים והלקוחות שלהם שולטים בשוק ,  מבצעים את רוב העסקות ,  ובדרך כלל מכתיבים את שער השקל .  מבט אחד בדו"ח החודשי התקופתי של בנק ישראל מאשר את העובדות .  בנובמבר ,  החודש האחרון שדווח ,  אמנם ביצעו הזרים רק 39% מעסקות ההמרה הפשוטות ,  אבל הם ביצעו 77% מעסקות ההחלפה ו-59% מהעסקות באופציות .  לא צריך להיבהל ,  זה רק טבעי :  בכל העולם המסחר במט"ח ,  זה שנים ארוכות ,  אינו בשליטה של יצואנים ויבואנים של אותה מדינה המבצעים עסקות ריאליות ,  אלא מגרשם של חדרי העסקות וקרנות ההשקעה הספקולטיביות הפועלות מהמרכזים הפיננסיים בלונדון ובניו יורק .  למשקיעים קטנים ,  כאלה שאינם יודעים  " להריח "  אם יש שחקן גדול הפועל בשוק ומה כוונותיו ,  אין סיכוי לנצח במשק הזה .  3 .  הזרים קונים מק"מים וממתינים לרווח .  מה הזרים עושים עם השקלים שהם קונים ?  עיקרון ההשקעה שלהם די פשוט :  הם רוצים גם להמר על התחזקות השקל וגם ליהנות מריבית - והם מקבלים את שני הדברים הללו על ידי רכישת איגרות חוב שקליות .  מכיוון שהם מעוניינים בספקולציה לטווח קצר ,  הם מעדיפים מלוות קצרי מועד  ( מק"מים )  .  באוקטובר בלבד רכשו הזרים כ-4 מיליארד דולר במק"מ ,  ובעשרת החודשים הראשונים של 2010 הסתכמו הרכישות הללו ב-10.3 מיליאלרד דולר .  במידה רבה ,  אלה בדיוק אותם 10 מיליארד דולר שבנק ישראל הדפיס ב-2010  ( בשקלים ,  כמובן )  - כדי לרכוש דולרים מאותם זרים .  זו גם הסיבה שבגללה שקלו השנה בבנק ישראל ובמשרד האוצר להטיל מס על הריבית במק"מ ופיקדונות קצרים של משקיעים זרים .  נכון להיום הם נהנים מפטור מלא ,  וביטול הפטור יהפוך את הספקולציה שלהם לקצת פחות כדאית .  אם התחזקות השקל תימשך גם ב-2011 ,  אין ספק שהרעיון הזה שוב יעלה על סדר היום .  4 .  70 מיליארד דולר של יתרות מט"ח .  עד סוף נובמבר הסתכמו יתרות המט"ח שהצטברו בבנק ישראל ב-68.3 מיליארד דולר ,  ועם הרכישות של דצמבר מסתכמות היתרות ב-70 מיליארד דולר .  בכל השנה שחלפה רכש בנק ישראל כ-10 מיליארד דולר ,  סכום נאה אבל נמוך מהיקף הרכישות ב-2009 - כ-18 מיליארד דולר .  על פי כל מבחן מקובל להיקף היתרות הרצוי של מדינה - זה יותר מדי .  יתרות מיועדות לספק למדינה כמה חודשים של יכולת לרכישת יבוא ועמידה בתשלום חובות חוץ ,  אבל סכום של 70 מיליארד דולר הוא הרבה יותר ממה שישראל צריכה .  אלא שלאחר המשבר הכלכלי האחרון החשיבה הכלכלית הזו משתנה ,  כי העולם נוכח לדעת שמדינות בעלות יתרות גדולות ,  כמו סין ורוסיה ,  סבלו פחות במשבר הזה .  התוצאה היא שכבר אין היום  " סכום נכון "  ליתרות מט"ח של מדינה ,  ולא מן הנמנע שבבנק ישראל רואים ב-70 מיליארדי הדולרים הללו מעין ביטוח כלכלי ,  סוג של מאגר חירום ,  למקרה שישראל תיקלע למשבר גיאופוליטי מתמשך .  עד מתי ?  כנראה בנק ישראל מעדיף להפסיק לקנות מט"ח ,  אבל אין שום סיבה שיפסיק לרכוש דולרים אם השקל ימשיך לעלות .  בסופו של דבר ,  רכישות של 10 מיליארד דולר לשנה כדי לייצב את המטבע הן מחיר שסטנלי פישר מוכן לשלם .  5 .  היתרות עולות כסף .  כמו כל ביטוח ,  יש ליתרות הללו מחיר ,  והוא בכלל לא זול .  היתרות אמנם מוחזקות לא רק בדולר אלא בסל של מטבעות ,  אבל הדולר עדיין מהווה מרכיב מרכזי שלו ,  ולכן בכל פעם שהוא יורד נרשם לבנק המרכזי - כלומר למדינת ישראל - הפסד הון .  בנובמבר בנק ישראל הפסיד כך 1.4 מיליארד דולר .  נכון הוא שאם הדולר יתחזק בנק ישראל דווקא ירוויח ,  אבל הבנק המרכזי הרי לא מבצע סחר למטרות רווח ,  ומאחר שהריביות בארה"ב  ( קרוב לאפס )  ובאירופה  ( כ-1% )  נמוכות מאוד - התשואה על 70 מיליארדי הדולרים הללו נמוכה מאוד .  6 .  הספקולנטים במט"ח עוצרים את הריבית .  בשבוע שעבר החליט בנק ישראל לא להעלות את הריבית ולהשאיר אותה ללא שינוי בפעם השלישית .  לנגיד סטלני פישר יש סיבות טובות לשקול העלאה של הריבית :  סביבת האינפלציה די קרובה ל-3% ,  הרף העליון של היעד הממשלתי הרשמי .  לא פחות חשוב מכך ,  פישר היה שמח לעלות את הריבית כדי לדקור חור נוסף בבועת מחירי הדיור ,  ולכן ההערכה בקרב הכלכלנים היא שבעוד שנה תהיה הריבית 3% .  אלא שכל העלאה של הריבית הופכת את השקל ליעד אטרקטיבי עוד יותר עבור הספקולנטים הזרים ,  ומאחר שפישר מקווה שמחירי הדיור החלו להתייצב ,  הוא לא מעלה את הריבית בינתיים .  באופן מוזר ,  מי שנטל משכנתה גדולה בריבית משתנה צריך להודות לספקולנטים הזרים :  הם אלה שמונעים מבנק ישראל מלעלות את הריבית ,  ולכן הם אלה שמונעים מהמשכנתה שלו מלהתייקר .  7 .  שנת שער הסל הנומינלי האפקטיבי .  צריך לשים לב :  מאחר שסחר החוץ הישראלי מתרחב בהדרגה אל מעבר לארה"ב ולמדינות שהמטבע שלהן צמוד לדולר ,  הפסיק בנק ישראל לראות את הדולר כמטבע הייחוס שלו בעת קבלת החלטה אם להתערב בשוק המט"ח .  בנק ישראל מתעניין בעיקר במספר אחר :  שער הסל הנומינלי האפקטיבי ,  שהוא סוג של מדד המשקלל יותר מ-20 מטבעות על פי משקל סחר החוץ של ישראל .  לכן ישנם ימים שבהם בנק ישראל קונה מט"ח למרות שהדולר עצמו דווקא עומד במקום ,  ואפילו נחלש .  בשנה שחלפה התחזק השקל מול הסל הזה בשיעור של יותר מ-7% ,  קצת יותר מההתחזקות שלו מול הדולר .  כל מי שרוצה להבין מה קורה בשוק המט"ח הישראלי ,  בעיקר אם חשוב לו להבין מתי בנק ישראל צפוי להתערב בזירה ,  צריך להציב לעצמו את הגרף של השער האפקטיבי מול העיניים .  8 .  זה לא אנחנו ,  זה הם .  השקל הוא לא המטבע היחיד שהתחזק השנה מול הדולר ומול היורו .  תמונה כמעט זהה מתקבלת בכמעט כל מדינה שהכלכלה שלה צומחת מהר יותר מכלכלות המערב ,  ושמציעה למשקיעים הבינלאומיים שוק מטבע פתוח וריבית גבוהה .  למעשה ,  התחזקות השקל השנה היא פחות סיפור ההצלחה שלנו ,  ויותר סיפורן של הצרות הכלכליות בארה"ב ובאירופה .  זה פשוט :  כששני הגושים הגדולים בצרות וכשהמטבע הסיני צמוד לדולר ,  יוצאים המשקיעים לקושש מטבעות אחרים בכל פינה בעולם ,  וחלקם  ( הקטן )  מגיע גם אלינו .  9 .  גם לגז יש משקל .  פחות משבוע לאחר קבלת האישור הרשמי לתגלית הגז ההיסטורית במאגר  " לווייתן "  והפיכת ישראל למעצמת גז אזורית ,  לתגלית יש השפעה על שוק המט"ח .  כשיתחיל לזרום לחופי הארץ ,  יחליף הגז כמות גדולה של נפט שישראל רוכשת מדי שנה בחו"ל ,  וכך יגדל עודף הדולרים הזורם לישראל .  בעתיד ,  כך נראה ,  יהיו למדינה גם הכנסות במט"ח מיצוא הגז .  מאחר שהעודף של ישראל בחשבון השוטף מסתכם בשנים האחרונות ב-4-6 מיליארד דולר בשנה ,  עוד כמה מיליארדים של דולרים  " לטובתנו "  בהחלט יכולים לגרום לעלייה נוספת של השקל .  גם אם הגז ממאגרי  " תמר "  ו"לווייתן "  יחל לזרום בכמות גדולה רק בעוד כמה שנים ,  סוחרי המט"ח יגיבו עוד קודם לכן כדי ליהנות מעליית השקל שבוא תבוא .  10 .  תחזית :  לא מומלץ לתת משקל רב מדי לתחזיות על שערי המט"ח ,  בוודאי לא לטווח קצר של שנה .  זהו השוק המשוכלל ביותר ,  הספקולטיבי ביותר והמפתיע ביותר ,  שוק שבו כל כך הרבה גורמים משפיעים זה על זה עד שאין אפשרות לבצע תחזית אמינה .  העניין נבדק :  כולם מנפקים תחזיות מדי שנה ,  אך אף אחד עוד לא הציג רקורד ראוי של הצלחות .  פטור בלי כלום הרי אי אפשר :  הנחת העבודה המקובלת בקרב הפרשנים ,  הבנקים ובתי ההשקעות היא שהמטבעות של מדינות שצומחות מהר יותר ממדינות המערב יתחזקו השנה - והשקל ביניהם .  אבל זהירות :  אם הכלכלה האמריקאית תפרח כמו שכולם חושבים ,  ואמריקה תיהפך שוב ליעד השקעות מרכזי ,  דווקא הדולר הוא זה שעשוי להפתיע .
 
10 דברים שכדאי לדעת על שוק המט"ח
רצפת המסחר

