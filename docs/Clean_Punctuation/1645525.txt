מכבי ת"א - הפועל ת"א : " המשחק הזה שונה מכל הדרבים "
 מכבי תל אביב באה לדרבי הגדול נגד הפועל  ( 19:30 ,  ערוץ 1 )  בהרגשה שונה .  אלי גוטמן לשחקניו :  תשחקו כמו קאזאן
הכול כבר מוכן לדרבי התל אביבי הגדול כשמכבי והפועל ערכו הערב  ( ראשון )  את האימונים וההכנות האחרונות לפני המשחק .  הפסדה של מכבי חיפה ביום שבת למכבי נתניה העצים עוד יותר את חשיבות המשחק ,  שגם כך תמיד נחשב להכי גדול בכדורגל הישראלי .  מאזן הדרבים עומד כרגע על 41 ניצחונות לכל אחת מהן ,  כך שהקבוצה המנצחת תשלוט בעיר ,  לפחות עד הדרבי הבא ,  כנראה בפלייאוף העליון .
 הבעלים הקנדי של מכבי תל אביב ,  מיטש גולדהאר ,  נחת היום  ( ראשון )  בישראל לביקור בזק בין כמה ימים ,  כשהסיבה המרכזית לביקור החפוז היא כמובן המשחק  ( שני ,  שידור ישיר בערוץ הראשון החל מהשעה 19:30 )  ,  שיינעל את המחזור ה-23 בליגת העל .  גולדהאר יהיה נוכח הערב באימון הקבוצה ויצפה במשחק מהיציע בבלומפילד .
 כזכור ,  ביום שבת הגיעו כ-1,000 אוהדים למתחם האימונים בקרית שלום ודאגו להטריף את השחקנים בחגיגה שארכה כשעה ,  במהלכה נכנסו האוהדים אל כר הדשא ,  הניפו את השחקנים על הכתפיים וערכו מופע פירוטכניקה שכלל רימוני עשן וחזיזים .
 לפני האימון נערכה אסיפה בה נכחו כל ראשי הקבוצה וגם גולדהאר .  באימון עצמו תרגל הצוות המקצועי את ההרכב הפותח ,  ונראה שלאחר התלבטויות רבות הוחלט לפתוח עם ליאור ז'אן וגיז'רמו ישראלביץ' בקישור האחורי ,  כשבקישור הקדמי תורגלו תמיר כחלון ,  יוסי שבחון ויובל אבידור .  איליה יבוריאן יפתח כחלוץ בודד בחוד .  עמנואל מאיוקה סיים אימון מלא ויפתח על הספסל ,  כמו גם מאור בוזגלו שימתין להזדמנות להשתלב במהלך המשחק .
 איביצ'ה אילייב לא יהיה בסגל .  בקבוצה לא רוצים לסכן את מצב ברכו הפצועה ,  והקשר עדיין לא החלים לחלוטין מהפציעה במיניסקוס .
 באסיפת הווידאו שנערכה לפני האימון צפו השחקנים בקטעים ערוכים ממשחקיה האחרונים של הפועל תל אביב .  הלקט כלל גם את השערים שספגה הקבוצה בקאזאן ביום חמישי האחרון .
" אם האוהדים אתמול לא הטריפו את השחקנים מספיק ,  אז הגיע ההפסד של מכבי חיפה ועכשיו הדרבי הזה באמת יהיה אש ",  אמר גורם בקבוצה לוואלה !  ספורט . " לדרבי הזה לא צריך לעשות שום דבר בכדי להטריף את השחקנים ,  כי הוא שונה משאר הדרבים .  עברנו העונה תהליך של התבגרות וגם החזרת כוח ההרתעה הוא חלק מתהליך ההתבגרות של הקבוצה הזו .  אנחנו מסתכלים רק על עצמנו ולא על אף קבוצה אחרת ",  הוסיף הגורם .
 גם שחקני הקבוצה כבר סופרים את הדקות לקראת המשחק . " אנחנו יודעים את חשיבות המשחק הזה ,  עבורנו ועבור האוהדים ",  אמר שחקן בקבוצה . " היה תענוג לראות את האוהדים אתמול וזו הייתה חוויה מחשמלת .  אין שחקן בקבוצה שלא מבין את חשיבות המשחק בשביל מכבי .  אנחנו מגיעים חזקים למשחק ומאמינים מאוד שזה אפשרי לנצח ,  אבל נצטרך להוכיח את זה על הדשא ולא בדיבורים ". 
יו"ר הצהובים אביב בושינסקי פנה במכתב לאוהדי הקבוצה ,  בו פיאר את מדיניות שילוב הצעירים במועדון : " השנה ,  אנו רואים את שחקני הבית של המועדון ,  אלה שינקו את המכביזם עוד מקבוצות הילדים והנוער ,  נותנים את הטון על כר הדשא .  הנוסחה המנצחת לדעתנו היא בסיס רחב ,  מוכשר ומחויב של שחקני בית ,  בשילוב שחקני רכש בעלי יכולות מוכחות ובמילים אחרות :  חבורה שנלחמת על הדשא כפי ששנים לא ראיתי ",  כתב בושינסקי .  לסיום ,  ציין היו"ר שהדרבי ייערך שבע שנים אחרי התמוטטותו של שחקן הקבוצה מני לוי . " לא נשכח לרגע את שאירע .  משפחת מכבי תל אביב תמשיך ללוות ולחבק את מני והמשפחה שעושה ללא לאות למען החלמתו ".  
הרכב משוער :  לירן שטראובר ,  יובל שפונגין ,  ניסו קפילוטו ,  רונאלד ראלדס ,  רוני גפני ,  ליאור ז'אן ,  גיז'רמו ישראלביץ' ,  תמיר כחלון ,  יוסי שבחון ,  יובל אבידור ,  איליה יברויאן .
 שלושה ימים לאחר התבוסה לרובין קאזאן הרוסית בליגה האירופית ויממה לפני הדרבי התל אביבי הגדול ערכה הערב  ( ראשון )  הפועל תל אביב את האימון המסכם שלה למשחק .  אמש הגיעו כ-1,000 אוהדי מכבי תל אביב לאימון קבוצתם ,  ואוהדי הפועל תל אביב לא הכזיבו כאשר כ-500 מתוכם הגיעו לאימון האדומים במתחם חודורוב במטרה להחדיר התלהבות בשחקנים .  האוהדים תלו שלטים ועודדו ,  כשגולת הכותרת הייתה : " הדרבי הוא מעל הכל ". 
במהלך השבוע שעבר התלבט המאמן אלי גוטמן לגבי ההרכב שפתח במשחק נגד קאזאן ,  כשערן זהבי לא נכלל בסופו של דבר בו מכיוון שגוטמן העדיף הרכב הגנתי וגם בגלל שהקשר לא הגיע לסיכום עם הנהלת הקבוצה על חוזה עתידי .  לאחר שזהבי סיכם לשלוש שנים נסללה דרכו להרכב בחזרה ,  והוא יפתח בדרבי ,  על חשבונו של הקשר הגיאורגי זוראב מנטשאשווילי ,  שישוב לספסל .
 מלבד ההחלטה להחזיר את זהבי להרכב ,  גוטמן החליט גם להמשיך עם החלוץ מהראן לאלה בחוד ,  והוא יפתח לצידו של איתי שכטר ,  כשדניאל דה רידר ,  שהיה אמור לפתוח בהרכב ,  יפתח על הספסל וישולב במהלך המשחק .  לגבי איוש עמדת המגו הימני ,  הרי שעדיין לא נפלה ההחלטה בקרב הצוות המקצועי האם לפתוח עם עמרי קנדה או דני בונדר .  על פי האימון האחרון מסתמן כי קנדה נמצא בעדיפות ,  אך רק לפני המשחק יחליט גוטמן מי מהשניים יהיה ב-11 .  בצידו השני של המגרש יחליף גל שיש ,  שהיה מצוין בשלושת המשחקים האחרונים ,  את דדי בן דיין הפצוע ,  שכרגע לא ברור מתי ישוב לפעילות מלאה .
 גם החלוץ קרואטי בויאן ורוצ'ינה ,  שלא יצא עם הקבוצה לכפור של רוסיה ,  אמור אף הוא לקבל דקות בדרבי ,  כאשר לאחרונה הוא נראה בכושר משחק כמעט מלא .
 גוטמן שם דגש עיקרי ביומיים האחרונים על הצד הטקטי והראה וידאו של הדרבי הקודם והמשחק מול קאזאן וביקש משחקניו : " אני רוצה שתלמדו מקאזאן .  תראו את המרחקים הקטנים בין כל השחקנים .  ככה אני רוצה שתשחקו .  כל קשר ייצמד לשחקן הגנה .  תעלו באותה אגרסיביות שהראתם בדרבי הקודם ".  על מכבי לא דיבר כלל המאמן ולא נתן הוראות מיוחדות על שמירות או שחקנים .
 אחד השחקנים אמר לאחר האימון המסכם : " אני לא רוצה לחשוב על מצב שלא מנצחים .  זה יכול להפוך את העונה המצוינת לכישלון .  ניתן הכל בדרבי ,  קודם כל למען האוהדים הנפלאים ורק אחרי זה נחשוב על צמצום הנקודות מחיפה ". 
הרכב משוער :  וינסנט אניימה ,  עמרי קנדה  ( דני בונדר )  ,  וואליד באדיר ,  דגלאס דה סילבה ,  גל שיש ,  ביברס נאתכו ,  אביחי ידין ,  גיל ורמוט ,  ערן זהבי ,  איתי שכטר ,  מהראן לאלה .
 עדכון ראשון 16:06 21/2

מכבי ת"א - הפועל ת"א : " המשחק הזה שונה מכל הדרבים "
 מכבי תל אביב באה לדרבי הגדול נגד הפועל  ( 19:30 ,  ערוץ 1 )  בהרגשה שונה .  אלי גוטמן לשחקניו :  תשחקו כמו קאזאן

