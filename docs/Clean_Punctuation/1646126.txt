לא סיפרו לכלה :  המשפחה נהרגה בדרך לחתונה
קרוביהם של בני המשפחה שנהרגו אתמול בצומת הערבה סיפרו כי הם היו בדרכם לחתונה .  בני הזוג התחתנו הלילה מבלי לדעת דבר על האסון שאירע . " לא רצינו שצערם יגבר על שמחתם "
 קרוביהם של חמשת בני המשפחה שנהרגו בתאונת הדרכים בצומת הערבה אתמול  ( שני )  סיפרו שהחמישה היו בדרכם לחתונה בחיפה .  
קרוב משפחתם ,  יוסי גרוטס ,  מסר לוואלה !  חדשות כי לבני הזוג ,  שהתחתנו הלילה ,  לא נמסרו פרטים על האסון כדי לא להעיב על האירוע .  רק קומץ חוגגים באולם ידעו על הטרגדיה וקיבלו את החלטה שלא לשתף את בני הזוג באסון המשפחתי .  
אחיינה של אחת הנספות ,  דדי גרוטס ,  התקשה לעכל את האסון הנורא : " זה כמו לחיות בתוך סרט ,  ואני מתקשה להאמין שאנחנו אלה שנמצאים בו .  תמיד שמענו בתקשורת על משפחות שנמחקות כליל בתאונות בעקבות נהיגה חסרת אחריות של נהגים שאיבדו את הברקסים ,  ופתאום זה מגיע אליך .  זה שוק רציני ".  
עוד סיפר האחיין כי הסיטואציה קשה שבעתיים מאחר שרק לפני עשרה ימים נפטר סב המשפחה ,  ובצירוף מקרים כואב ,  גם הוא לא יזכה להשתתף בחתונה . " הגענו למסקנה שאם נוסיף ונבשר על המקרה מהיום ,  צערם של בני הזוג יגבר על שמחתם ,  והחתונה תתפוצץ ",  הוסיף האחיין .
 לדברי הקרובים ,  לפני החתונה התייעצה המשפחה עם רב ,  וזה אמר שאין לבטל את השמחה על כל פנים .  הוא הוסיף כי האירוע מתנהל עם מוזיקה וריקודים ,  במטרה שלא להרוס לכלה ולחתן את השמחה .  לדברי קרוביהם ,  ככל הנראה כבר בבוקר שאחרי החתונה תדווח המשפחה לבני הזוג על הטרגדיה .  
חמשת בני המשפחה - בני הזוג ליאור וטלי דהן ,  אמו של ליאור רות דהן ,  אחותו שרית דהן והתינוקת שילת בת חמישה חודשים - נסעו אתמול ברכבם בצומת הערבה ,  כשלפתע הגיעה מהכיוון הנגדי משאית ,  התהפכה והתנגשה בהם .  בני המשפחה נלכדו בתוך הרכב שעלה בלהבות ומצאו את מותם .  נהג המשאית ,  תושב רהט כבן 24 ,  נפצע באורח קל והועבר לחקירת המשטרה .
 
לא סיפרו לכלה :  המשפחה נהרגה בדרך לחתונה
קרוביהם של בני המשפחה שנהרגו אתמול בצומת הערבה סיפרו כי הם היו בדרכם לחתונה .  בני הזוג התחתנו הלילה מבלי לדעת דבר על האסון שאירע . " לא רצינו שצערם יגבר על שמחתם "
 
