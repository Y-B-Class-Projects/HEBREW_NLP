המעצב שמעתיק מעצמו
זה לא מספיק לנסות ולשחזר את ההצלחה של הקולקציה הנשית .  צריך גם השראה - הגברים של בלמיין הותירו אותנו לא מסופקים
לפני כחודשיים ,  עם סיום תצוגת קיץ 2010 של קו הנשים לבלמיין  " Balmain "  בפריז ,  עלה המעצב כריסטוף דקרנין למסלול ,  כשהוא לבוש כמו הדוגמנית שנראתה שם רגע לפניו - ג'ינס הדוקים מאוד בגוון ירקרק ,  בעלי בירכיות של מכנסי רכיבה ,  התחובים לתוך מגפיים צבאיים כבדים .  שניהם אף סוגננו באותו האופן ,  כאשר מתחת לז'קט הצר  ( שלו אופנועים מעור ,  שלה כוסה בפאייטים )  השתרבבה חולצה רפויה וארוכת שרוול .  מה שנראה במבט ראשון כניסיון משונה של המעצב ללבוש דגמי נשים ,  התברר כניסיון הפוך - דקרנין הלביש את הדוגמנית בפריטים דומים מאוד לאלו המרכיבים את קולקציית הגברים שלו ,  וניצל את האירוע ,  שאוכלס על ידי העילית של תעשיית האופנה בפריז ,  כדי לקדם בעצמו את קו הגברים המתגבש שלו .
 הפריטים שבחר דקרנין ללבוש באותו הערב ,  לקוחים מקולקציית קיץ 2010 של בלמיין הום  " Balmain Homme ",  אוסף הגברים הצעיר של בית האופנה היוקרתי ,  שעוצב תוך כוונה לשחזר את הסערה הגועשת שנוצרה סביב קו הנשים ,  שכיכבה בשנתיים האחרונות בכל מגזין נחשב .  המעצב ,  באותו אירוע ,  השתוקק להוכיח שגם לגברים יש סיכוי לזכות בנתח דומה של מיניות ניגרת ,  אבל באותה ההזדמנות הוא עורר שאלה עקרונית - מה עליו לעשות כדי להבטיח שקולקציית הגברים תזכה לתהילה דומה לזו של הנשים ?  האם כל מה שעליו לעשות הוא ליצור גרסה גברית לעיצובי נשים מצליחים ולתמחר גם אותם במחירים שערורייתיים  ( מעל ל-1,300 דולר לזוג מכנסי דנים ,  1,000 דולר לטישירט )  ?  
" בלמיין הום "  נחשף לפני פחות משנה ,  לאחר גל שמועות עיקשות בדבר נגיעתו של דקרנין גם בעיצובי גברים ,  וקולקציית חורף 2009-10 היא הראשונה שלו באופן רשמי .  אפשר לומר שההשקה הייתה שקטה למדי .  מלבד פרזנטציה פשוטה לא התקיימה תצוגת מסלול פומפוזית ,  מספר החנויות המחזיקות את הלייבל הוא קטן יחסית ,  ורק לאחרונה ,  עם הצגת קולקציית הקיץ ,  נוספה לעמוד הבית של בלמיין הפנייה רלוונטית לבגדי הגברים .  גם הקמפיין ,  שליווה את הקולקציה ,  פורסם בצורה מוגבלת וניכר כי בלמיין בוחנים היטב ובזהירות את השטח .  
הסיבה לכך ברורה .  עולם אופנת הגברים סובל בשנתיים האחרונות מחוסר כיוון ברור .  אחרי המהפכה שהביא הדי סלימן מעצב דיור ,  התקשתה אופנת הגברים למצוא יורש ,  ונכון לרגע זה אפשר למנות מספר מעצבים בולטים  ( כמו ריקרדו טישי ,  כריס ואן אש ,  ריק אוונס או לוקאס אוסינדריוור )  ,  הפורטים בהצלחה על המיתרים השונים של הקטגוריה ,  אך עדיין לא ניצחו אותה .  בלמיין ,  מתוקף ההצלחה הפנומנלית שהביא להם דקרנין  ( הן ביכולת להשפיע על עולם האופנה והן ברף מכירות בלתי נתפס בימי מיתון )  ,  נכנסים למקום בו כללי המשחק והמגמה אינם ברורים לחלוטין ,  והשאלה האם יצליח המעצב לשחזר אותה הופכת למשמעותית אף יותר .
 במידה מסוימת בחר המעצב באופציה הקלה ,  והעדיף ללכת על המסחרי והמוכר .  כפי שהוכיח על עצמו באותה תצוגה מדוברת ,  הוא שיכפל חלק מפריטי הנשים האייקונים המזוהים איתו ,  כמו אותם מכנסי רכיבה קרועים וסריגים מעוטרים בסמלים צבאיים ,  והתאים אותם לגזרות גבריות .  התוצאה מתנוונת לפרקים בחיוורון ,  הופכת את היצירה החדשה לגרסא ממוחזרת של מראה ,  שעוד רגע יפוג תוקפו .  במקומות אחרים בקולקציה הוא דבק בבגדים פשוטים למדי ,  בעלי אופי נינוח ויומיומי ,  הנשענים על הקלאסי שבארון הגברי .  בלייזר טוקסידו הדוק ,  מכנסי פוטר מצולקי קרעים או מעילים צבאיים ,  הם מוצלחים מאוד ברמת הפרט ,  אך מתקשים לחולל מהומה מבורכת כקולקציה .  
לקו הגברים של בלמיין יש סיכוי של ממש למלא את החלל שהותיר אחריו המעצב הדי סלימן בימיו המיתולוגיים בדיור .  אחרי הכל ,  יש ביניהם לא מעט במשותף  נערים צנומים המאוהבים ברזון ובזוהר רוקרי ,  עם רעב לנעורים .  אבל כדי שכל זה יקרה ,  דרקנין יצטרך לקחת את הכישרון שלו ולהעביר אותו דרך פריזמה אחרת ,  משכנעת יותר ,  שאינה משוכפלת באופן פשטני .  סלימן הבין שהדבר הקודם לאופנה ובגדים ,  הוא המוזה .  אצל דקרנין לעומת זאת ,  קשה להתחקות אחר המוזה הגברית ,  בעיקר כי לא בטוח שיש אחת כזו .  בלמיין הום נותר כשילוב בין כישרון פנומנלי ,  לערכים אסתטיים שנלקחו בגסות ממקום אחר ,  ושאינו תמיד מתאים .  כרגע ,  פשוט לא מספיק רק להעתיק .
 
המעצב שמעתיק מעצמו
זה לא מספיק לנסות ולשחזר את ההצלחה של הקולקציה הנשית .  צריך גם השראה - הגברים של בלמיין הותירו אותנו לא מסופקים

