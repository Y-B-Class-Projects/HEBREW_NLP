המתעשרים החדשים של שוק ההון 
הם עוברים מחברה לחברה ,  נלחמים זה בזה ,  ושכרם יכול להגיע למיליוני שקלים בשנה .  קבלו את הג'וב החם החדש בשוק - הברוקרים
 >  >  כל תקופת גיאות בשוק ההון מביאה עמה מתעשרים חדשים .  בוועדת בכר היו אלה מנהלי ויועצי ההשקעות שקיבלו חוזים שמנים מגופי ההשקעות החדשים שקמו .  בגיאות ההנפקות שהיתה ב-2007-2006 היו אלה החתמים שנפגשו עם משכורות ובונוסים של מיליוני שקלים .  עכשיו הגיע תורם של הברוקרים .  בחודשים האחרונים נהפך תחום המסחר בשוק ההון ,  שנחשב בשנים האחרונות לאפור ,  לסוער במיוחד .  את האות נתן בית ההשקעות דש .  אחרון בתי ההשקעות הגדולים שלא ניהל עדיין פעילות כזו הצית את האש ,  כשהחליט לפתוח פעילות ברוקראז' חדשה ושיכנע את מנהל חבר הבורסה של אקסלנס לחצות את הכביש .  למרוץ אחרי הברוקראז' הצטרפו באחרונה גם בית ההשקעות הממוזג של מיטב ,  ישיר וגאון ,  הבנקים המקומיים והבנקים הזרים .  ברוקראז' הוא השם המסורתי לתחום המסחר .  הפעילות מתבצעת בדרך כלל בחדרי מסחר ,  המחולקים לדסקים שונים  ( בעיקר אג"ח ומניות )  .  עבור ביצוע הפעולות גובים הברוקרים מהמשקיעים עמלות ביצוע  ( ברוקראז' )  .  מי שנהנים כעת הם הברוקרים .  על פי הערכות ,  הכניסה של הגופים החדשים לשוק הקפיצה את המשכורות של הברוקרים בכ-20% .  אבל גם לפני כן לא היה צורך לרחם על העובדים בענף ,  שמספרם מוערך בכ-100 .  משיחות שערכנו עם כמה גופים מובילים בשוק הברוקראז' ,  עולה כי סוחרים מתחילים מקבלים אמנם שכר לא גבוה של כ-7,000-10,000 שקל בחודש ,  אבל שכרם יכול לעלות במהירות .  סוחר עם ותק של כ-3-4 שנים יכול להגיע לשכר של 600 אלף שקל בשנה .  שכר הבסיס בדרך כלל יהיה נמוך מכך ,  ויכול לנוע סביב 15-20 אלף שקל בחודש ,  אבל הבונוסים שמנים ויכולים אפילו לשלש את המשכורת השנתית .  ראשי הדסקים השונים - דסק אג"ח ודסק מניות - כבר יכולים להגיע ליותר ממיליון שקל בשנה .  בפסגת הפירמידה מדובר במיליונרים .  אם ב-2006-2007 החתמים היו  " המסודרים "  החדשים של שוק ההון ,  הרי שב-2008-2009 הצטרפו אליהם גם הברוקרים .  דו"חות 2008 של כלל פיננסים חשפו כי עלות שכרם השנתי של רונן וייסברג ונאור אל חי ,  מנהלי כלל פיננסים ברוקראז' ,  היתה 6 מיליון שקל ו-3.4 מיליון שקל בהתאמה ב-2008 .  שכרם של השניים נחשף בשל היותם בעלי השכר הגבוה ביותר בבית ההשקעות .  על פי הערכות ,  גם שכרו של יובל בן זאב ,  מנהל מחלקת המחקר של כלל פיננסים ,  המחזיק ביחד עמם 40% מכלל פיננסים ברוקראז' ,  לא רחוק מסכומים אלה .  הסערה הגדולה בברוקראז' הישראלי החלה לפני כחצי שנה כשבית ההשקעות דש ,  בניהולו של קובי לוינסון ,  החליט להיכנס לתחום .  מבין בתי ההשקעות הגדולים ,  דש היה אחד הבודדים ללא מחלקת ברוקראז' משל עצמו .  מאותו רגע החלה מלחמה על כוח האדם .  לוינסון גייס לשורותיו את מנהל אקסלנס חבר בורסה ,  רון סירני ,  והקים עמו חברת ברוקראז' .  כדי לפתות את סירני לעבור הוא הסכים לשותפות של 50% עמו בחברה החדשה .  סירני משך עמו את ראש דסק המניות של אקסלנס ,  רועי לאופר .  בהמשך החליטו גם במיטב להיכנס לתחום .  בית ההשקעות שהתמזג עם גאון ועם ישיר ומנהל כיום 27 מיליארד שקל ,  החליט שגם הוא רוצה ליהנות מהתחום הסוער .  מיטב לקח לאקסלנס את דני פרחי ,  מי שניהל באקסלנס את המסחר מול הלקוחות הזרים וגם נשוי לבתו של אחד מבעלי השליטה - שלמה סימנובסקי ,  ואת טרנס קלינגמן ,  מנהל מחלקת המחקר באקסלנס בשלוש השנים האחרונות .  כסף הוא שם המשחק  " מה קרה לברוקראז' של אקסלנס ?  שחטו להם אותו ",  אמר באחרונה בכיר באחד מהברוקרים הגדולים בשוק ההון על גל העזיבות של סוחרים ועובדי מחלקת המחקר של מחלקת הברוקראז' בבית ההשקעות אקסלנס . " כנראה לא שילמו להם מספיק כסף ".  זו אמנם רק הערכה ,  ולא ברור אם זו הסיבה האמיתית לגל העזיבות במחלקת הברוקראז' של אקסלנס ,  אבל כסף הוא שם המשחק אצל הברוקרים .  נכון ,  זהו שם המשחק בשוק ההון כולו ,  אבל בתחום הברוקראז' זה בא לידי ביטוי בימים אלה בצורה המובהקת ביותר .  מה עם סירני שעבר מאקסלנס לדש ?   " ברור שגם סירני מצפה לשכר בסדר גודל כזה .  הוא קיבל ,  כאמור ,  50% מחברת הברוקראז' החדשה של דש ,  ואפשר להניח שהוא לא היה עובר בשביל פחות מ-3-4 מיליון שקל בשנה ",  אמר פעיל בשוק הברוקראז' .  בינתיים ,  באקסלנס ממשיכה מחלקת הברוקראז' לעבוד תחת ערן פוקס ,  מנהל תחום המכשירים הפיננסיים בבית ההשקעות ,  ובמקביל צפויים בחברה להודיע על חיזוק השורות של המחלקה כבר בימים הקרובים .  שינויים נוספים מהשנה האחרונה כללו את מינוי תיקי חדד לסמנכ"לית מסחר באי.בי.אי במקום זאב מילבאוור ,  ואת עזיבתו של דוד אדרי את הברוקראז' של פסגות .  בלידר שוקי הון נשמרה יציבות יחסית בחדרי המסחר ,  אך השינויים בשליטה בבית ההשקעות עשויים להפר בעתיד את היציבות הזו .  בונוסים שמנים בכל הרמות של העובדים ,  הבונוסים הם פונקציה של תרומה לרווחיות ויכולים להגיע למאות אלפי שקלים לסוחרים מוצלחים מאוד .  סוחרים אלה בדרך כלל מחוזרים על ידי הברוקרים המתחרים וגם על ידי הבנקים הזרים .  בבנקים הזרים המשכורות יכולות להגיע לכחצי מיליון דולר עד מיליון דולר בשנה לברוקרים המצטיינים .  כך ,  למשל ,  לפני כמה חודשים הצליח לן רוזן מברקליס ישראל  ( לשעבר ליהמן ברדרס )  למשוך אליו את כל צוות חדר המסחר במט"ח של דויטשה בנק - כשישה עובדים - בתמורה למשכורות שמנות ,  שנעות על פי הערכות סביב יותר מחצי מיליון דולר לעובד .  מעבר של קבוצת עובדים ביחד מחברה לחברה הוא אופייני לענף .  אחד ההסברים לכך הוא שהדינמיקה בין הסוחרים בחדר המסחר היא מהותית בפעילות הברוקרים .  דוגמאות לכך אפשר למצוא לא רק בשנה האחרונה - כמו במקרה של סירני ,  שלקח עמו את לאופר ,  או במקרה של ברקסיל - אלא גם בשנים קודמות .  כך ב-2003 עזבו רונן וייסברג ,  נאור אל חי ולני קושניר את חברת לידר בטריקת דלת ,  ועברו יחד לנהל את הברוקראז' של כלל פיננסים .  על מה המהומה ?  על פי הערכות של כמה ברוקרים בכירים ,  היקף עמלות הברוקראז' שמשלמים גופי החיסכון לטווח ארוך ,  קרי קופות הגמל ,  קרנות הפנסיה ומוצרי הביטוח האחרים ,  מסתכם בכ-300 מיליון שקל .  יחד עם קרנות הנאמנות ועם הציבור הפועל באופן ישיר ,  מדובר ,  על פי הערכות ,  בהיקף עמלות כולל של 400-450 מיליון שקל .  העמלות המקובלות בתחום עבור הגופים המוסדיים הן 0.09% עבור עסקת מניות ו-0.03%-0.04% עבור עסקת אג"ח .  יש גם עסקות הפצה ,  שבהן הברוקרים מפיצים עבור גוף מסוים חבילת מניות .  דוגמה לעסקה כזו שהתבצעה לאחרונה ,  היא עסקה להפצת מניות בזן עבור קבוצת דלק ,  שביצע הברוקראז' של כלל פיננסים ,  או עסקה להפצת מניות בזק עבור איפקס ,  שביצעו לידר שוקי הון וסיטי גרופ .  העמלות בעסקות אלו יכולות להגיע גם ל-%2 ,  תלוי בגודל העסקה .  ההוצאות של הברוקרים הן על כוח אדם ,  ולכן בדרך כלל שיעורי הרווחיות מהתחום גבוהים ויכולים להגיע עד 30%-40% .  הבנקים סימנו את הענף כמטרה על השוק הזה ,  שהיקפו כחצי מיליארד שקל ,  יש תחרות עזה :  הבנקים הגדולים ,  בתי ההשקעות והברוקרים הזרים .  עד 2009 הברוקרים הישראלים היו הדומיננטיים בשוק והחזיקו בכ-50% ממנו .  השליטה רוכזה בעיקר בידי ארבעת הברוקרים הגדולים - פסגות ,  כלל פיננסים ,  אי.בי.אי ולידר שוקי הון  ( הסדר אקראי לחלוטין )  .  כעת יצטרפו לגופים אלה עוד שני שחקנים ,  שמקווים להשתלט על נתחי שוק גדולים - בית ההשקעות דש ובית ההשקעות מיטב .  ואולם ,  ב-2009 הבנקים העלו הילוך וסימנו את ענף הברוקראז' כמטרה .  כיום מחזיקים הבנקים הגדולים בנתח של כ-30%-40% מהשוק .  הבנק החזק ביותר בתחום הוא בנק לאומי .  אחריו הבינלאומי והפועלים ,  וכעת גם מזרחי-טפחות הגביר את מאמציו בתחום .  בדיסקונט עד כה פיגרו מאחור ,  אך באחרונה חיזקו גם הם את מחלקת הברוקראז' שלהם .  העיתוי שבו בחרו הבנקים להגביר את הפעילות שלהם בתחום הברוקראז' ,  נובע ככל הנראה בעיקר מתקנות הברוקראז' החדשות ,  שמורות לגופים להוציא את חלק הארי של פעילותם אל מחוץ לבית .  עם זאת ,  ייתכן שהן נובעות גם מפוטנציאל הרווחים הגדול בשוק זה ומהרצון של הבנקים לחזק את הקשר עם שוק ההון .  גם המשבר תרם את חלקו ,  שכן תחום הברוקראז' נחשב לפעילות קלאסית של הבנקים ,  ובעקבות המשבר הם חוזרים לחתומי פעילות הליבה שלהם .  בקרב הברוקרים של בתי ההשקעות החשש מכניסת הבנקים לענף גדול .  יש מי שסבור שבעקבות כניסתם של הבנקים למגרש ,  עמלות הברוקראז' צפויות לרדת וכך גם ההכנסות משוק זה .  יש גם מי שחוששים שהגופים המוסדיים יבחרו לעבוד עם הבנקים ,  שכן הם יחששו שאם לא יעשו כך - הם יסבלו מצד השיווק של מוצרי ההשקעה השונים שלהם על ידי הבנקים .  כמובן שמדובר בדבר המנוגד לחוק ,  אך על כך השיב ברוקר מבית השקעות : " אז מה ?  לא ראינו כאלו דברים אף פעם ?  נכון ,  אף בנק לא יגיד את זה למוסדיים באופן ישיר ,  אבל לא צריך להגיד את זה באופן ישיר בשביל שהחשש יהיה קיים .  מספיק שמנהל חטיבת הברוקראז' בבנקים יזכיר את קרנות הנאמנות ,  בשביל שהמסר יועבר ".  עם זאת ,  לבנקים יש בעיה אחת לא פשוטה והיא נוגעת לכוח האדם .  המשכורות המקובלות לבורקרים בבנקים נמוכות משמעותית מאלה שנהוגות בחוץ .  הבנקים לא יכולים למשוך סוחרים בכירים לעבוד במחלקות הברוקראז' שלהם ,  שכן הבונוסים והתנאים שהם יכולים להעניק להם מוגבלים - ובפרט עכשיו בעקבות המשבר ,  כשגם בישראל רגולטורים מגבירים את הפיקוח על השכר במערכת הבנקאית .  מקור במערכת הבנקאית אמר : " נכון שהתנאים של הברוקרים במערכת נמוכים יותר מאשר מחוצה לה ,  אך הענף יצא בחודשים אחרונים משיווי משקל בשל כניסת שחקנים חדשים לשוק כמו דש ומיטב ,  אבל השוק לא יוכל להמשיך כך לאורך זמן ,  והמשכורות יתאזנו שוב בחזרה ".  לדבריו ,  הבנקים יכולים להציע לברוקרים תנאים שהם לא מקבלים בחוץ ,  כמו ביטחון תעסוקתי וקשר עם לקוחות גדולים .  יוגבלו עסקות עם ברוקראז' הבית סוגיה נוספת שמעסיקה את פעילי ענף הברוקראז' הסוער בימים אלה ,  נוגעת לתקנות החדשות בתחום .  תקנות אלה היו בעצם הזרז העיקרי להתעוררות בתחום .  על פי התקנות ,  החל ב-2009 הגופים המוסדיים שתחת פיקוחו של אגף שוק ההון והביטוח ,  כמו קופות הגמל וקרנות הפנסיה ,  לא יכולים לבצע מסחר ביותר מ-20% מהיקף המסחר הכולל שלהם ביחד עם הברוקראז' של הבית .  בקרוב צפויים להצטרף לתקנות האלה גם קרנות הנאמנות ,  שיוגבלו בביצוע עסקות עם ברוקראז' הבית באותו השיעור .  המשמעות היא כי על הגופים המוסדיים ,  שעד 2009 לא הוטלו עליהם כל מגבלות ,  יתחילו להעביר פעילות לברוקרים חיצוניים .  מטרת התקנות האלה היתה למנוע את ניגודי האינטרסים המובנים בשוק .  ברגע שגוף מסוים יודע שבאופן אוטומטי הוא מבצע עסקות דרך חברת הברוקרים מהבית שלו ,  הוא לא טורח לדאוג כלל לעמלות שנגבות ממנו - או ,  למעשה ,  מעמיתים - ומתעלם מכך שייתכן שבברוקראז' חיצוני היה משלם הרבה פחות .  ואולם ,  גם כעת ,  בעיצומו של השינוי בשוק ,  נותרות בעיות :  ראשית ,  הניסיון להוריד את העבודה עם הברוקראז' של הבית לאפס נכשל ,  ומכאן שעדיין עשויים להיות ניגודי אינטרסים ,  שפוגעים ,  כמו תמיד ,  בעמיתים .  בנוסף חוששים בשוק מהחלפות שיבצעו הברוקרים ביניהם ,  כלומר שבית השקעות מסוים יגיע לסיכום עם בית השקעות אחר ,  שלפיו הם יחליפו בברוקראז' שהם לא יכולים לבצע בבית .  דבר זה אסור על פי חוק ,  ובמשרד האוצר מודעים לבעיה ומתכננים להגביר את הפיקוח בתחום .  מה צריך ברוקר טוב ?  הברוקרים שעמם דיברנו ציינו כי הדברים הכי חשובים לברוקר טוב הם קשרים אישיים טובים ואמינות .  בנוסף יש יתרון לגודל ,  כלומר לדיל פלואו של העסקות שבהן מעורב הברוקר ולמספר הלקוחות שעובדים עמו ,  וכן לאנליזה שמספקת מחלקת המחקר בגוף הברוקראז' .  העמלות כמעט שאינן מהוות פרמטר לבחירת הברוקר . " כשגוף מבצע עם ברוקר עסקה גדולה ,  הוא רוצה לדעת שיצליח לקבל את התמורה הטובה ביותר לכספו .  אם מדובר בעסקה של 50-100 מיליון שקל במכירת מניות ,  למשל ,  הוא רוצה לדעת שהמידע על ההפצה שהוא מבצע לא יוצא החוצה ומפיל את מחיר המניה.לעומת זאת ,  העמלות פחות משחקות תפקיד אצלו ",  אמר פעיל בשוק הברוקראז' .  בעוד האמינות היא החשובה ביותר ,  כמו גם הדיל פלואו והרצון לביצוע עסקה באופן המהיר והיעיל ביותר מצד הלקוח ,  לא ברור עד כמה האנליזה באמת חשובה ,  כאשר גוף מוסדי בוחר ברוקר לעבוד עמו . " האנליזה היא ערך מוסף חשוב ותחום שתורם רבות לשיווק של הברוקרים ",  אומר אנליסט בכיר בשוק .  לדבריו , " אמנם לא ברור עד כמה מדובר בשיקול מרכזי של הגופים ,  אבל זה לא צריך להיות כך .  זהו שיקול חשוב שעליהם לקחת בחשבון ".  הוא מוסיף כי אנליסט טוב יכול לזהות עסקות שיעניינו את הלקוחות העובדים עם הברוקראז' ,  והמלצות מוצלחות עשויות לגרור עסקות בעקבותיהן .  ובכל זאת ,  הניסיון בשוק המקומי מוכיח שלא תמיד האנליזה משחקת תפקיד - כך ,  על אף שלבנקים אין מחלקות אנליזה חזקות ברוב המקרים - הם הצליחו לתפוס נתח משמעותי משוק הברוקראז' ,  וכף גם גופים שמחלקות האנליזה שלהם נחשבות בשוק לחלשות יותר ,  כמו אי.בי.אי ופסגות .  למה גוף גדול ,  כמו מגדל ביטוח ,  שיש לה אנליסטים משלה ,  בכלל צריך מחקר של אנליסטים מגופים אחרים ?   " דעה נוספת או חדשה היא תמיד דבר חשוב ",  אומר האנליסט הבכיר . " זה עובד ככה בכל העולם .  למה פידליטי ,  מנהלת הקרנות הגדולה בעולם ,  מקבלת המלצות מחברות מחקר ?  היא רוצה להיות נגישה לכמה שיותר מידע ודעות .  לא כל החוכמה נמצאת במקום אחד ". 

המתעשרים החדשים של שוק ההון 
הם עוברים מחברה לחברה ,  נלחמים זה בזה ,  ושכרם יכול להגיע למיליוני שקלים בשנה .  קבלו את הג'וב החם החדש בשוק - הברוקרים

