רימון רפש
הכתבה של אילן לוקאץ' על חיים משה באולפן שישי הציבה רף חדש ,  ונמוך במיוחד ,  לעשייה הטלוויזיונית בישראל .  אודי הירש מפיץ שמועה לא מבוססת
אם אילן לוקאץ' היה מתרגם את הכתבה שהכין על חיים משה באולפן שישי האחרון לפיצ'ר מגזיני בעיתון ,  סביר להניח שהעורך היה זורק אותו מכל המדרגות .  ראשית ,  האורך :  כתבה באחד ממגזיני סוף השבוע מכילה בדרך כלל כמה אלפי מילים ;  לוקאץ' ,  פעם עורך בכיר ב"הארץ "  ובחברת החדשות ,  היה מגרד מלמטה את 300 המילה אם היה מנסה להעלות על הכתב את אוסף השמועות המקושקש שעמו עלה לשידור .  שנית ,  המדיום :  בעיתון אי אפשר לבלף .  אתה יכול להיות הכותב הכי מוכשר בעולם ,  אבל אם לא יהיו לך סיפור טוב ,  נתונים מבוססים ועובדות שהוצלבו בשיחות עם עשרות מרואיינים ,  גם הקורא ההדיוט יבחין שהכתבה שלך מחורבנת .  בטלוויזיה ,  לעומת זאת ,  אפשר לחפות על עובדות לא בדוקות ותחקיר אפוי למחצה באמצעות עריכה מגמתית ,  שימוש בכתבות ארכיון ,  פסקול שיכניס את הצופים לאווירה הנכונה ועוד שלל אמצעים טכניים  ( עוד על כך בקטע הקורע מצחוק של הסאטיריקן והעיתונאי הבריטי צ'רלי ברוקר בלינק המצורף )  .  
לא צריך להיות נועם סולברג ,  השופט בפסק דין עובדה נגד סרן ר' ,  כדי להבחין בכך שמגמה זאת פשתה בתוכניות האקטואליה והתחקירים בטלוויזיה המקומית .  עם זאת ,  נדמה שהכתבה של לוקאץ' התייצבה על הרף התחתון  וקפצה ממנו קפיצת ראש .
 את החינגה החל שר החינוך הבא שלכם ,  יאיר לפיד ,  שבטורו בעיתון נהג בעבר להתגולל מפעם לפעם על הרמה הנמוכה ,  השטחיות ורוע הלב של עיתונאים  ( זאת אומרת ,  בטורים שבהם הוא לא מנסה להיות עיתונאי בעצמו ושוכח לקחת תגובות )  .  כמה שבועות אחרי שאמנון אברמוביץ' הפיץ שמועות לא מבוססות על הקשר בין מרכז שלם לראש הממשלה באולפן שלו ,  לפיד נעץ את הסיכות הראשונות בשמו הטוב של משה עוד לפני תחילת הכתבה .  המגיש הזכיר שעוד לפני הרימון הראשון שנזרק לביתו של משה ,  ביקשו באולפן שישי לערוך כתבה על הזמר ,  אך זה פוצץ אותה לאחר שנשאל על הסתבכויות והתמכרות לאלכוהול .  רוצה לומר :  לנו יש אינסטינקטים עיתונאיים בריאים והוא סתם מתחמק .  אז הנחית המתאגרף החובב את הנוק אאוט : " האם השוק האפור מנסה לרמוז לכוכב הזמר המזרחי משהו ?  "  משה כבר על הקרשים ,  השופט תיכף סופר עד 10 ,  אבל רגע ,  לפיד גם עונה : " למשטרה בשלב זה אין תשובות ".  טוב ,  אם למשטרה אין ,  לכתבנו החרוץ אילן לוקאץ' בוודאי יש . 
" 'תראה' ,  אמר המקור המשטרתי הבכיר ,  'זה סיפור לא קל' ".  כך פותח הכתב ארוך השיער את כתבתו .  בשלב זה ,  הצופה קצת מבולבל :  אז למשטרה יש תשובות או אין תשובות ?  ברקע ,  חיים משה עושה ג'וגינג .  אלא שהריצה בשכונה ברמת השרון לקוחה מאותה כתבה שנגנזה מלפני שנה וחצי ,  זו שרצה בפרומואים לאורך כל מהדורת אולפן שישי ,  זו שהשאירה צופים דבוקים לכורסאות כדי להבין מה קרה ל"כוכב הזמר המזרחי ",  אותה הגדרה אנכרוניסטית ומתנשאת לזמר שנולד בישראל ושר רוב הקריירה שירי ארץ ישראל בח' וע' גרוניות .  כך הונו בחדשות 2 את הצופים בפעם הראשונה באותו ערב :  פיצוץ הראיון עם משה ,  שכיכב לאורך כל הערב ,  כלל לא קשור לסיפור הרימון .  
בעצם ,  אולי הוא כן קשור ?  אחרי הכל ,  לוקאץ' מספר שהשוטרים מצאו את משה  " על הספה ,  מעורער ומעורפל ".  את מי מוצאים מעורער ומעורפל ?  נו ,  ברור .  לפני שנה וחצי פוצץ משה ראיון עם גלעד אמיליו שנקר שלנו בגלל  " שאלה על הרגלי השתייה שלו ".  ליתר דיוק ,  כך נוסחה השאלה : " נגיד אתמול ,  מהרגע שראיתי אותך עד הרגע שנפרדתי ממך ,  היית עם כוס יין ביד ".  משה קם והלך ,  ובצדק מבחינתו ,  כיוון שנשאל שאלה נבזית .  היא יוצרת את הרושם שמדובר בשתיין ואדם מפוקפק ,  כאילו שלהסתובב עם כוס יין ביד היא עבירה על החוק ,  כאילו שמנהיגים בולטים בתולדות מדינת ישראל לא נהגו כך גם ,  כאילו שזמרים מפורסמים לא פחות ממשה לא עושים ככל הנראה יותר עם חומרים אחרים ופחות חוקיים .  אבל השאלה נשאלה  לפני שנה וחצי ,  כאמור  והרושם נשאר .  משה ,  הצופים בבית כבר משוכנעים ,  הוא גם שתיין וגם מסובך עם השוק האפור  והכתבה רק התחילה .  עובדות ?  הלו ,  נודניקים ,  יש לנו דדליין ומהדורה להרים .  שמועות זה גם בסדר .
 הופה ,  עוברים לדקלון ,  שותפו של משה ללהקת צלילי הכרם . " אני לא יודע מה ,  עסקים אפלים ?  ",  אומר הזמר האגדי . " אם יש לו עסקים אפלים אני לא יודע ,  אבל זה מוזר לי ".  על פני השטח ,  דקלון לא יודע על עסקים אפלים .  גם לוקאץ' לא ממש יודע ,  הוא רק משער .  אלא שמה שחשוב באמת הוא הסאבטקסט .  המושג  " עסקים אפלים "  הוזכר ,  נטמע ותויק במוחו של הצופה .  המידע לא הוצלב כמובן ,  אבל זה לא מפריע לנו לצלוב את מושא התחקיר .  רק שהמשפט הבא מבהיר לנו כי לוקאץ' מונע מדאגה כנה לשלומו של משה : " בזמן האחרון ,  מטעמים מובנים ,  אנחנו יותר רגישים לסיפורי עלייתו ונפילתו .  ואצל חיים משה ,  העלייה הייתה מהירה ".  עסקינן ,  אם כן ,  באלטרואיסט .  הוא לא רוצה שמשה יגמור כמו דודו טופז ,  ואולי כמו מוני פנאן  שגם הוא הסתבך אולי עם השוק האפור .  אין ספק הרי שכתבה כמו זו של לוקאץ' תסייע לרומם את מצב רוחו של הזמר ותמנע ממנו לעשות מעשים נמהרים .  
כאן הכתבה קצת נתקעת ,  מטעמים ברורים :  ללוקאץ' אין ממש סיפור או מרואיינים .  לכל אורך הכתבה הוא שוחח און קאמרה עם שני אנשים בלבד  אחד שנפרד ממשה ב-1982  (  !  )  והשני פרשן לענייני מוזיקה מזרחית - ודיבר גם עם אותו מקור משטרתי בכיר ,  שעדיין לא פיצח את התעלומה .  כדי לכסות על החורים בעלילה הוא מנסה לבנות את תמונת עלייתו ונפילתו של משה ,  האיש שהביא את הזמר המזרחי אל הארץ המובטחת ,  כלומר קיסריה ,  אך הביט בערגה על אייל גולן ושרית חדד דורכים בה .  אז הנה כמה תמונות ארכיון של חדד וגולן ,  והנה יהודה נוריאל מנתח היכן נתקעה הקריירה של משה .  במילים אחרות ,  אולי משה לא עשה די כסף בקריירה .  ומי הולך לשוק האפור ?  נכון ,  מי שלא הצליח להגיע לקיסריה ,  והוא גם קצת מתוסכל ומקנא ,  וגם קצת מעורפל וגם שותה מפעם לפעם .  
אלא שזה יום שישי בערב ,  אתם מוטלים על הספה אחרי ארוחה דשנה וממילא האנשים בנווה אילן לא ממש מעריכים את היכולות הקוגנטיביות שלכם .  אז לוקאץ' מפציץ :  כבר לפני שנה וחצי ,  בכתבה הקודמת , " רצו סיפורים שהוא מסובך מעל הראש "  ו"במקום להתעשר ,  יש שמועות על חובות ".  גם דקלון ,  האיש התמים בסיפור שלנו ,  מוסיף עוד קיסם למדורה : " יש כל מיני שמועות על הלוואות בריבית ".  עיתון ,  אתר אינטרנט או גוף שידור מחויבים גם לאמינות הדברים של המרואיינים .  האמירות הלא מבוססות שדקלון מפיץ כאילו נאמרו מפיו של לוקאץ' ,  איש ה"סיפורים "  וה"שמועות ",  מילים לא עיתונאיות בעליל שהוזכרו פעם אחר פעם בכתבה בניסיון להפליל את הזמר  אך בפועל הרשיעו את הכתב בעבודה מרושלת .
 עכשיו המאסטרפיס הטלוויזיוני מגיע לסיומו .  אחרי הסיפתח המבטיח של לפיד   " למשטרה בשלב זה אין תשובות "   מתברר שהוא יוכל להצהיר בבית המשפט  " אמת דיברתי ".  כי האפילוג של לוקאץ' הולך ככה : " מקור משטרתי בכיר המעורב בחקירה :  'יש שני כיוונים מרכזיים כרגע  איתות מהשוק האפור על חובות שמשה לא שילם ,  או היקלעות שלו לסכסוך אישי' .  מה בדיוק עובר חיים משה  לא לגמרי ברור ולא הכל מותר לומר ".  
אתם הבנתם את זה ?  המשטרה לא ממש יודעת מה קורה עם חיים משה .  גם לי ,  הכתב שלכם ,  לא לגמרי ברור .  זה לא הפריע לי לבנות בעבורכם עכשיו תמונה של אדם שנזרקים על הבית שלו רימונים ,  ושרצות עליו שמועות שהוא מסובך בחובות לשוק האפור ומכור לטיפה המרה .  המילים האחרונות   " לא הכל מותר לומר "   הן כבר הטרנד האחרון בעולם העיתונות .  אנחנו עיתונאים מקצועיים ,  שיודעים הרבה יותר מכם ,  האזרחים הלא מקושרים שיושבים בבית ,  ותאמינו לנו שהיינו שמחים לספר לכם הכל .  אבל מה ,  כל מיני חוקים אידיוטיים עלולים לגרום לכך שיתבעו לנו את התחת ,  אז במקום זאת אנחנו דואגים שתדעו שאנחנו יודעים יותר ממה שאנחנו מספרים  מרפק מרפק ,  קריצה קריצה .  אם ניסינו את הטריק הזה על רעיית ראש הממשלה ,  למה שלא ניישם אותו על  " כוכב הזמר המזרחי "? 
אחרי הכל ,  קצת יותר קל לטפול שמועות על פרענקים .  זו הפעם השנייה בתוך מספר חודשים שלוקאץ' עולה לאוויר עם כתבה לא מבוססת על כוכב ים תיכוני .  בפעם הקודמת זה קרה כשלוקאץ' רמז באופן ישיר למדי שאליקו כהן ,  שדרן רדיו לב המדינה ,  מקבל כסף מאמנים תמורת השמעתם .  גם אז ,  הוכחות לכך הוא לא הביא .  הכתבה ההיא נהפכה לפינה קבועה ב"ארץ נהדרת ".  
אני לא אומר שאליקו הוא מלאך ואין לי מושג אם חיים משה הוא צדיק ,  אבל נדמה לי שאם ,  נניח ,  הם היו עונים לשמות כמו שלמה איינשטיין ,  יהורם ארצי או שלום פוליקר ,  האצבע על ההדק הייתה קצת פחות קלה .  אלא שזו רק ספקולציה ,  תחום שמוטב להשאיר לאנשים שמתמחים בו באמת  החבר'ה מאולפן שישי .
 
רימון רפש
הכתבה של אילן לוקאץ' על חיים משה באולפן שישי הציבה רף חדש ,  ונמוך במיוחד ,  לעשייה הטלוויזיונית בישראל .  אודי הירש מפיץ שמועה לא מבוססת

