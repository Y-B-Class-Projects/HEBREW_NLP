מת מפצעיו האב מאשדוד שהותקף בקסדה
אלי איפרגן ,  שנפצע באורח אנוש לפני כחודש לאחר שהוכה בקסדה במהלך קטטה מחוץ למועדון בת"א ,  מת מפצעיו בבית החולים איכילוב .  נגד תוקפו הוגש באחרונה כתב אישום בגין חבלה בנסיבות מחמירות .  השר אהרונוביץ' למשפחת איפרגן : " אני המום וכואב .  אלי נפל קורבן לטרור האלימות "
  ( צילום :  יגור מזור ,  עריכה :  יותם בן דוד ,  קריינות :  אביב אברמוביץ' ) 
אלי איפרגן ,  תושב אשדוד ואב לשלושה שנפצע אנושות לאחר שהוכה בקסדה במהלך קטטה שאירעה מחוץ למועדון לילה בתל אביב לפני כחודש ,  מת הערב  ( ראשון )  מפצעיו בבית החולים איכילוב בתל אביב .  כך נמסר מבית החולים .  לפני כשבועיים הוגדר המצב בו היה שרוי איפרגן כמוות מוחי .
 ד"ר חנוך אלרן מבית החולים איכילוב מסר לוואלה חדשות כי  " אלי איפרגן נפטר הערב למרות כל מאמצינו מפגיעת מוח קשה מאוד .  הוא נפטר לאחר שלבו הפסיק לפעום .  ביצענו בו שני ניתוחים כדי לנסות להציל אותו מהפגיעה הקשה ,  אך בניתוח השני לבו לא עמד במעמסה ".  אלרן הוסיף כי איפרגן הגיע לבית החולים במצב קשה כשמוחו פגוע במיוחד ,  והיה ספק רב אם ניתן יהיה להצילו .
 השר לביטחון הפנים יצחק אהרונוביץ' התקשר הערב למשפחתו של אלי איפרגן כדי להביע את תנחומיו .  אהרונוביץ' אמר למשפחה כי  " מבלי להתייחס לפרטי המקרה ,  אני רוצה להביע את תנחומיי הכנים .  אני המום וכואב .  כאבכם הוא כאבי .  אלי נפל קורבן לטרור האלימות .  אני רוצה לחזק אתכם ולקוות שנדע ימים טובים יותר .  לא נפסיק להילחם בחזית האלימות ". 
נגד תוקפו של איפרגן ,  ישי סגן ,  הוגש לפני שבועיים כתב אישום לבית המשפט המחוזי בתל אביב .  סגן ,  תושב העיר בן 34 ,  הנאשם בעבירות של חבלה בנסיבות מחמירות וחבלה של ממש .  בפרקליטות טרם הוחלט האם לשנות את סעיף האישום והחלטה על כך צפויה בימים הקרובים .  במקרים דומים בעבר בהם מת מפצעיו אדם שהותקף ,  הסעיף הומר להריגה .  
על פי כתב האישום ,  שהוגש באמצעות עו"ד ספי ברא"ז-יונג ,  מפרקליטות מחוז תל אביב ,  בשעת בוקר מוקדמת התפתח ויכוח מילולי בין גבר ששהה מחוץ למועדכון וצעירה שהייתה עמו לבין איפרגן ,  שמעון אמיתי ושתי נשים נוספות .  הוויכוח התלהט ובשלב מסוים זרק הגבר ששהה במחיצת הצעירה כוס לעברו של איפרגן ,  שבתגובה סטר לו .  
מכתב האישום עולה כי זורק הכוס נמלט למתחם מועדונים סמוך תוך שהוא קורא לעזרה .  סגן ,  שבאותו שלב רכב על אופנוע בסמוך למקום התגרה ,  הגיע למקום ,  הוריד את הקסדה מראשו וחבט עמה בראשו של איפרגן ,  שנפל על הרצפה .  אמיתי פנה לסגן ואמר לו : " בוא הנה ,  מה עשית ?  ". 
בתגובה לשאלתו של אמיתי ,  היכה אותו סגן באמצעות הקסדה במצחו .  כתוצאה מהמכה נגרמו לאיפרגן שברים בגולגולת ודימום שגרם ללחץ על גזע המוח .  הוא אושפז בטיפול נמרץ נוירוכירורגי ,  אולם לאחר כשבוע הידרדר מצבו והוגדר כמי ששרוי במוות מוחי .
 עדכון ראשון :  16:54

מת מפצעיו האב מאשדוד שהותקף בקסדה
אלי איפרגן ,  שנפצע באורח אנוש לפני כחודש לאחר שהוכה בקסדה במהלך קטטה מחוץ למועדון בת"א ,  מת מפצעיו בבית החולים איכילוב .  נגד תוקפו הוגש באחרונה כתב אישום בגין חבלה בנסיבות מחמירות .  השר אהרונוביץ' למשפחת איפרגן : " אני המום וכואב .  אלי נפל קורבן לטרור האלימות "
 
