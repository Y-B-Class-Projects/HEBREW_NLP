 " אצל רואי חשבון ועורכי דין אין כאלו מלחמות אגו "
 גבי בגס ,  מבעלי קבוצת יפעת ,  חושב שהסערה בענף סביב דירוג משרדי הפרסום שחברתו עורכת יצאה מכלל פרופורציה ;  הודף את הטענות כי הוא עומד בראש מונופול ;  מבטיח לשפר את מדידת הפעילות באינטרנט ;  וחושף את תוכניות החברה להציע שירותים גם לצרכן הפרטי : " נגיע לצרכנים איפה שה
 >  >  בבוקר יום אתמול הפרסומאים במשק לא קראו את העיתון באופן שבו הם רגילים .  הם לא דפדפו לאייטם ,  אלא חתכו במהירות למדור פרסום-שיווק .  הסיבה :  אתמול פורסמו הדירוגים השנתיים של ענף הפרסום - אותן טבלאות שבהן ניתן לראות מי ממשרדי הפרסום עלה בדירוגים לעומת מתחריו ,  ולמי הצטמצם נפח הפעילות בתקופת המיתון .  הדירוגים הללו מייצרים בענף הפרסום רחש במשך ימים רבים שקודמים ליום הפרסום ,  ושבועות לאחר מכן עוד דנים בהם .  החברה שמייצרת את הדירוגים הללו היא יפעת בקרת פרסום ;  היא העומדת במרכז האש של אלה שירדו ,  וזוכה למחמאות מטעם אלה שבלטו .  הדירוגים של ענף הפרסום החלו לפני קצת יותר מעשור ,  ככלי פנימי לניטור פעילות משרדי הפרסום ,  מסביר אומר גבי בגס ,  אחד מבעליה של יפעת : " חשבנו שאם נפיץ את הנתונים לעיתונאים ,  הדבר יסייע ליחסי הציבור של יפעת .  שלחנו את החומרים לכתבי השיווק ,  והם מצדם פירסמו אותם שוב ושוב .  ככה נולדו דירוגים ,  שכיום כולם משווים באמצעותם את גדלי המשרדים .  לצערי ,  עם השנים ,  המשרדים הוציאו את הדירוגים האלה מכלל פרופורציה בצורה מוגזמת .  המטרה המקורית היתה לתת כלי עבודה לענף - לא לייצר כאלה סערות ".  אתה יכול לתאר את מסע הלחצים שראשי יפעת ,  בהם נתי יעקבי ,  המנכ"ל ,  ואתה ,  עוברים על ידי הפרסומאים ערב פרסום הדירוג השנתי או החצי שנתי ?   " זה לא פשוט .  הפרסומאים מאשימים אותנו בכל תחלואי הענף ואומרים שהדירוגים גרמו לאובדן המקצועיות ,  ומספרים שיש משרדים שמחזיקים לקוחות שגורמים להם להפסדים ,  רק בשביל הדירוג השנתי של יפעת .  הם שוכחים שבקרת פרסום היא כלי עבודה ,  שמטרתו היחידה היא שהמשרדים והמפרסמים יוכלו לראות אילו מהלכי פרסום עורכים המתחרים שלהם . " הענף הזה הפך את הדירוגים והטבלאות לחזות הכל ,  לדבר הכי חשוב .  מבחינתם ,  ההפרשים בדירוגים בין אדלר ומקאן הפכו לסוגיה חורצת גורלות .  זה פשוט לא סביר .  לא נראה לי שאצל רואי חשבון ועורכי דין זה מתנהל ככה ,  אין שם כאלו מלחמות אגו .  אם את היית גוף מסחרי והיית צריכה לבחור משרד פרסום לעבוד אתו ,  היית בוחרת על פי יפעת ?  הלקוחות צריכים לבחור משרד פרסום על פי העבודות שלו ולא על פי הדרוג שלו בטבלה כזאת או אחרת ".  הבעלות על קבוצת יפעת ,  הכוללת את חברת קו מנחה ,  הנסחרת בבורסה בתל אביב ,  ויפעת עצמה ,  מתחלקת כך שאביו של בגס ,  מייסד החברה קרלוס בגס מחזיק ב-52% ואחראי על פעילות החברה בחו"ל .  בניו ,  גבי ואבי בגס ,  מנהלים כל אחד חברה אחת מהשתיים המרכזיות בקבוצה ,  ומחלקים ביניהם את הבעלות הנותרת בצורה שווה .  חברה תל אביבית קטנה המשפחה עלתה לישראל מארגנטינה ב-1967 והתיישבה בקיבוץ לוחמי הגטאות .  האב ,  קרלוס ,  קנה ב-1973 את יפעת ,  שהיתה באותם ימים חברה תל אביבית קטנה .  את הכסף למימון העסקה הוא הביא ממכירת הדירה ברמת אביב ,  שקיבל מהמדינה כמענק קליטה . " יפעת עסקה בליקוט קטעי עיתונות ,  בעיקר למשרדי ממשלה .  היינו יושבים בערב ,  כל המשפחה ,  גוזרים קטעים בעיתון ושולחים בדואר או עם שליחים .  היינו יושבים ,  גוזרים ,  משדכים ,  מכניסים למעטפות .  אני הייתי בן 8 ,  ואחי ,  אבי ,  היה בן 12 .  משום שהיה לי כתב יד קריא ,  אני הייתי אחראי על כתיבת התמלול של מהדורת 'מבט' ,  ואת החומרים האלה היינו שולחים ללקוחות .  אני זוכר שהיינו הולכים לים בשבת ,  אבא שלי היה מביא אתו מזוודה גדולה ובתוכה רדיו ,  והיה מקשיב לרדיו כדי לשמוע אם מדברים על משהו שקשור ללקוחות שלנו ".  במהלך שנות ה-80 נכנסה יפעת לאספקת מידע אודות מכרזים .  ב-1991 נכנסה החברה לפעילות תוכן בשוק ההון ,  וסיפקה שירותים שמרביתם אינם קיימים כיום : " היינו מגיעים כל בוקר לבורסה להוציא דו"חות פיסית .  היינו מקלידים את הדו"חות וממחשבים אותם ,  וככה מוכרים מידע ממוחשב ללקוחות .  חסכנו ללקוחות את ההליכה הפיסית לבורסה כדי לקחת את הדו"חות ".  ב-1993 ,  עם הקמת ערוץ 2 ,  הקימה יפעת מערכת לניטור הפרסום בטלוויזיה .  ב-2000 הוקמה החברה לניתוח תדמית תקשורתית .  השלב הבא מבחינת יפעת הוא להקים חברה לניטור תוכן גולשים .  כיום היא מנטרת תוכן אינטרנטי מערכתי עבור לקוחותיה ,  באתרי התוכן הגדולים והבינוניים .  בקרוב היא תתחיל לנטר גם את הרשתות החברתיות - את פייסבוק  ( באופן חלקי ,  שכן רובו סגור לניטור )  ,  טוויטר ,  פורומים ,  בלוגים וכדומה .  כיום מחולקת הקבוצה כך שאבי בגס מנהל את קו מנחה ,  כולל ביזפורטל והאתרים אייס  ( ice )  ו-140.co.il ,  גבי מנהל את יפעת בקרת פרסום ,  מחקרי מדיה ,  וכעת גם את חברת ניטור תוכן הגולשים ,  ואביהם הוא יו"ר יפעת והאחראי על הפעילות בחו"ל ,  שכוללת חברות בארגנטינה ,  שם מעסיקה החברה 80 עובדים ,  ובצ'ילה ,  עם 60 עובדים .  לקבוצת יפעת בישראל כ-250 עובדים .  ניטור תוכן גולשים באחרונה יצאו שותפיהם ,  חברת קמ"ן של רוני אלרועי  ( הגיס של יצחק תשובה )  ,  מבעלות על גרעין השליטה בקו מנחה .  הם החזיקו 37% וירדו ל-25% .  מדוע קמ"ן מכרו ?   " מאז שהם קנו ועד שהם מכרו הם עשו רווח של 180% .  הם מתמקדים בעסקי פלדה ותעשיות כבדות ,  ואין לזה ממשק עם הפעילות של קו מנחה ".  למרות הפעילות העניפה בחו"ל ,  והפעילות הרחבה של קו מנחה בישראל ,  את עיקר הכותרות קונה לעצמה יפעת על בסיס אותם דירוגים של ענף הפרסום .  אומרים עליכם שאתם לא יודעים לנטר את השוק ,  שאתם מפספסים בגדול את שוק האינטרנט ,  שאותו אינכם מסוגלים למדוד .  בעלי המשרדים דואגים לספר שאתם עובדים בעבור משרדים כאלה ואחרים . " אם פעם זה מתלונן ופעם אחר מתלונן ,  זה אומר שאנחנו הכי אובייקטיביים שניתן להיות .  אני חושב שהדירוגים הם גולם שקם על יוצרו .  בשנה שעברה המלחמה הזו הגיעה לשיא ,  שכלל גם איומים משפטיים :  לאור הטענה שאנחנו סופרים למשרדי הפרסום גם את הפרסומות שהם עושים למדיה בתוך מדיה  ( יפעת סופרת לבאומן-בר את הפרסום של ידיעות אחרונות בתוך העיתון שלהם ,  על אף שמודעות אלה אינן נרכשות בכסף .  גם למקאן אריקסון ,  כמו גם לאדלר חומסקי ,  שלמור ,  יהושע ואחרים ,  יש לקוחות שהם עיתונים ,  שמפרסמים בתוך עצמם מודעות שמגדילות לאותם משרדי הפרסום את נפח הפעילות בצורה פיקטיבית - א"צ )  . " היו משרדים שדרשו שנפסיק לספור את המודעות הללו ,  היו כאלה שדרשו שנמשיך .  שלחנו את המתלוננים לשבת עם הנהלת משרדי הפרסום ולהגיע להבנות .  אמרנו להם :  'תצביעו ותחליטו מה שתחליטו ,  ואנחנו נעשה את השינויים בדירוג בהתאם' .  האיגוד החליט שכן סופרים מדיה בתוך מדיה .  מצד שני ,  לאור בקשת האיגוד ,  שאמר שהדירוגים הללו מתסיסים את הענף ,  נייצר דירוג חצי שנתי ולא רבעוני או חודשי כפי שהיינו עורכים עד אז ".  אחת הטענות נגדכם היא שיצרתם מדד שאינו בוחן את גודל המשרד בפועל ,  אלא בודק רק על אילו קמפיינים הוא חתום .  למעשה ,  כל נושא רכישת המדיה - איזה משרד קונה שטחי פרסום לאיזה לקוח - לא משוקלל בדירוג . " זה נכון ,  דירוג יפעת אינו משקף את מידת הרווחיות של המשרדים ,  שמתפרנסים מרכישת מדיה .  בתקופה שאדלר חומסקי היו ציבוריים ,  כולנו ראינו את שיעורי הרווחיות שלהם ,  שיעורים שאני רק מאחל אותם לעצמי .  זה כנראה לא עשה להם טוב להראות ללקוחות שלהם את המספרים ,  אולי בגלל זה הם החליטו שהם לא רוצים להיות ציבוריים . " אנחנו מעולם לא התיימרנו לשקף רכש מדיה .  אנחנו מספקים אמדן של פעילות המשרד על פי קריאייטיב .  במערכת עצמה יש שדה של רכש מדיה ,  אבל מאחר שלמשרדי הפרסום אין רצון לחשוף מי קונה מדיה למי ,  לאור העובדה שיש להם בתוך המשרד ניגודי אינטרסים - לפעמים משרדי פרסום קונים מדיה במקביל לשתי חברות מתחרות .  יפעת מבחינתה היתה שמחה לשלב את רכש המדיה בדירוגים ,  אבל הענף לא מוכן לשתף אתנו פעולה ".  טענה נוספת נגד יפעת היא שהמערכת אינה מסוגלת למדוד את היקפי הפעילות באינטרנט ,  מדיה שמהווה יותר מ-15% מעוגת הפרסום .  ייתכן שלו הייתם מסוגלים למדוד את הפעילות באינטרנט בצורה מלאה ,  תוצאות הדירוג שלכם היו משתנות . " באינטרנט אנחנו סופרים רק באנרים ,  וזו עדיין עיקר הפעילות ,  אבל אנחנו לא אדישים לטענות הללו .  בבריטניה הפרסום באינטרנט כבר עבר את הטלוויזיה ,  בארה"ב הבאנרים ירדו מתחת ל-50% בגלל העלייה בהיקפי הפרסום של החיפוש .  אבל אין אף חברה בעולם שיודעת למדוד את הפרסום במנועי חיפוש .  נשארנו עם באנרים ,  שהם עיקר הפעילות בתחום .  שנים מדברים על זה שהשנה הגדולה של הווידאו בפתח .  בינתיים זה עוד לא קרה .  ייתכן ש-2010 תהיה שנה כזו .  כשזה יקרה ,  נתחיל למדוד גם פרסום בווידאו ".  איך תמדדו פרסום בווידאו ?   " זה אפשרי .  נפתח מודל ,  כמו שפיתחנו מודל לשאר חלקי האינטרנט ".  לא מודל מוצלח במיוחד .  לראיה ,  אתם חוששים לפרסם דירוגי פעילות באינטרנט בשל היותה של המערכת לא יציבה . " ייתכן שהדירוגים בפעילות הפרסום באינטרנט כבר לא מאוד חשובים .  ייתכן גם שאי אפשר לייצר הערכות כספיות על פעילות הפרסום באינטרנט ,  כי אף אחד לא יכול לדעת כמה כסף הולך לפעילות שיווק דיגיטלי שהיא לא באנרים .  מה גם שכבר אין יותר אינטראקטיב בפני עצמו ,  נותרה רק חברה עצמאית גדולה אחת  ( אידיאולוג'יק - א.צ )  ,  וכל השאר נבלעו לתוך משרדי הפרסום .  מבחינתי להוציא דירוג נפרד לדיגיטל זה כמו להוציא דירוג נפרד לפעילות ברדיו ".  קו מנחה נרכשה ב-1999 . " קנינו אותה עם מחזור של כ-14 מיליון שקל והפסדים של 3 מיליון שקל .  את תשעת החודשים הראשונים של 2009 סיימנו עם מחזור של כ-50 מיליון שקל ורווחים של 14.5 מיליון שקל ",  אומר בגס .  שווי השוק של קו מנחה הוא 138 מיליון שקלים .  לאחר שב-2008 היא ירדה ב-47% ,  חזרה המניה לעלות ב-2009 כמו מרבית המניות בשוק .  היא סיימה את 2009 עם עליות של פי שלושה ,  אך נסחרת במחזורי מסחר נמוכים .  בעיקר צעירות וצעירים חברת יפעת ,  חברת האחות ,  שאינה נסחרת בבורסה ,  קטנה יותר מקו מנחה וגם רווחית פחות ממנה . " הרווחיות שלנו נמוכה ",  אומר בגס אך מסרב לספק נתונים . " זה ענף שאינו עתיר תקציבים .  חברות מוציאות מיליונים על הקמפיין ,  אבל משקיעות פחות במעקב ".  בגס מספר כי יפעת מתכננת להרחיב את קהלי היעד שאליהם היא פונה : " אם עד כה יפעת עבדה מול גופים עסקיים ,  יש לנו תוכניות להרחיב את הפעילות שלנו לעבודה מול צרכנים פרטיים .  חתמנו על חוזים עם שלוש מפעילות הסלולר ,  לשיווק מידע לצרכנים ".  כשהוא אומר  " צרכנים ",  מתכוון בגס בעיקר לצעירות וצעירים ,  שנוטים להוציא הוצאות נרחבות על תוכן סלולרי : " הצרכן יוכל לקבל sms התרעה בכל פעם שיתפרסם משהו על דמות שהוא מעריץ ,  שחקן ,  בדרן ,  זמר או כדורגלן .  עדכונים כאלה יעלו 9.90 שקלים בחודש לשלוש מלות חיפוש .  גם קוראים של העיתונות הכלכלית הם קהל יעד שלנו ויכולים לקבל התראות על פרסומים .  נגיע לצרכנים איפה שהם נמצאים ,  לניידים או לפייסבוק .  כמו כן אנחנו מתכננים הרחבת הפעילות הבינלאומית :  שכרנו את רפי צרפתי ודורי שדמון ,  שיסייעו לנו בהתרחבות של בקרת פרסום למדינות בחו"ל ".  בחודשים האחרונים עלתה יפעת לכותרות ,  סביב השאלה אם מדובר בחברה מונופוליסטית ,  ששולטת בשוק שבו היא פועלת . " הממונה ערכה בדיקה ,  בעקבות תלונות של מתחרים ,  והיא הודיעה שלא תכריז עלינו מונופול ",  אומר בגס .  יפעת בקרת פרסום היא היחידה מסוגה בשוק ,  אין חברה נוספת שעושה את מה שהיא עושה ,  בעיקר בכל מה שקשור לניטור המדיה . " בכל תחום שבו אנו פועלים יש לנו מתחרים :  בעולם המידע העסקי יש חברות הרבה יותר גדולות מאתנו - דן אנד ברדסטריט ו-bdi ;  גם בתחום ניטור האינטרנט יש מתחרים .  יש גם חברות שעושות בקרה על הרדיו והטלוויזיה .  כשאומרים לי שאנחנו מונופול ,  אני תמיד עונה שיש הרבה מאוד יצרני צמיגים ,  ויש הרבה יצרני פנסים ומושבים לרכב ,  אבל אנחנו היחידים שנותנים ללקוח מכונית שלמה .  כל כמה שנים מתעורר מישהו ומתלונן עלינו אצל הממונה .  וכל כמה שנים משרד הממונה עורך בדיקה ולא מכריז עלינו מונופול ".  

" אצל רואי חשבון ועורכי דין אין כאלו מלחמות אגו "
 גבי בגס ,  מבעלי קבוצת יפעת ,  חושב שהסערה בענף סביב דירוג משרדי הפרסום שחברתו עורכת יצאה מכלל פרופורציה ;  הודף את הטענות כי הוא עומד בראש מונופול ;  מבטיח לשפר את מדידת הפעילות באינטרנט ;  וחושף את תוכניות החברה להציע שירותים גם לצרכן הפרטי : " נגיע לצרכנים איפה שה

