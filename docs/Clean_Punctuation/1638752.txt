הרוב היהודי נהנה על חשבון המיעוט הערבי 
מדיניות אפליה
 >  >  באחרונה התרגשה המדינה מהופעתם של נציגי ה-oecd בישראל ומנכונותו של הארגון לשיתוף פעולה כלכלי ולפיתוח ,  המורכב מ-31 מדינות מפותחות ,  לצרף לשורותיו את ישראל .  ואולם מה שעורר עניין באופן מיוחד הוא ההתגייסות של הארגון היוקרתי לחשוף את הפערים הגדלים והולכים בין האוכלוסייה היהודית לערבית בישראל ,  ואת המלצתו לממשלה לפעול באופן מיידי לסגירת הפערים הללו ,  כדי שהמדינה תוכל לעמוד בקריטריונים להצטרפות לארגון .  מזכ"ל הארגון ,  אנחל גורייה ,  חשף את מה שכ-20% מהאוכלוסייה יודעים וחווים על בשרם מדי יום ביומו - בישראל קיימת מדיניות של אפליה שיטתית ומתמשכת נגד האזרחים הערבים ,  שבאה לידי ביטוי בכל תחומי החיים .  מדד השוויון בין האזרחים היהודים לערבים בישראל ,  שפורסם על ידי עמותת סיכוי רק לפני כחודשיים ,  חשף את הסיבות לפערים הללו וחזה את המסקנות של דו"ח ה-oecd .  הפערים בין יהודים לערבים בתחומי החינוך ,  התעסוקה ,  הדיור ,  הרווחה והבריאות רק גדלים והולכים ,  והממשלות לא עושות מספיק בשביל לשנות את המצב .  אם אין די בזאת ,  כדאי לזכור את דו"ח ועדת אור ,  שבדקה את ההתנגשויות בין כוחות הביטחון לאזרחים באוקטובר 2000 .  הדו"ח היה המקיף ביותר אודות מצבה של האוכלוסייה הערבית בישראל מאז 1948 ,  וקבע כי ההפגנות שהביאו להתנגשויות הן תולדה של גורמי עומק שיצרו  " מצב נפיץ "  בקרב הציבור הערבי .  ועדת אור הוסיפה כי ממשלות ישראל כשלו בחוסר התמודדות מעמיקה ומקיפה עם הבעיות הקשות שמהן סובל המיעוט הערבי .  הוועדה אף קבעה כי מדובר בנושא חשוב ורגיש המחייב מעורבות ,  טיפול והובלה אישית מצד ראש הממשלה ,  בהדגישה כי יעד עיקרי של פעילות המדינה חייב להיות השגת שוויון אמיתי לאזרחים הערבים .  הוועדה גם המליצה לממשלה ליזום ,  לפתח ולהפעיל תוכניות לסגירת הפערים ,  תוך שימת דגש על תחומי התקציב בכל הנוגע לחינוך ,  לשיכון ,  לפיתוח תעשייתי ,  לתעסוקה ולשירותים .  אף שחלף כעשור מאירועי אוקטובר ,  המדינה לא עשתה די כדי לסגור את הפערים .  מאז המצב רק החמיר והלך ,  הן במצבה הסוציו-אקונומי של האוכלוסייה הערבית והן ביחסם העוין של הממסד והרוב היהודי כלפיה .  גם במקומות שבהן חוקקו חוקים ,  התקבלו החלטות ממשלה או ניתנו פסקי דין על ידי בג"ץ ,  קיימת תהום פעורה וענקית בין ההצהרות לבין הביצוע והתוצאות בשטח .  למשל ,  הממשלה קבעה כי עד אוגוסט 2004 יכהן בכל אחד מ-105 הדירקטוריונים של החברות הממשלתיות לפחות ערבי אחד ,  וכי אם יעד זה לא יושג - יוקפאו המינויים עד למינוי ערבי .  ואולם נכון להיום לא מונו ערבים ביותר מ-50 דירקטוריונים ,  למרות הימצאותם של מועמדים ראויים ומוכשרים לכך .  בנוסף ,  בשירות המדינה שיעור העובדים הערבים הוא 6.7% בלבד ,  בניגוד לחוק הקובע כי 10% מעובדי המדינה צריכים להיות ערבים .  באקדמיה ובתעשיית ההיי-טק המצב גרוע אף יותר .  מתוך 4,576 מרצים המועסקים באוניברסיטאות יש רק 64 מרצים ערבים  ( 1.4% )  .  בנוסף ,  43% מהאקדמאיות הערביות לא מוצאות תעסוקה במקצוע שבו למדו ,  וכיום יש יותר מכ-10,000 נשים ערביות משכילות שלא מוצאות אפשרויות תעסוקה הולמות .  באופן דומה ,  גם ייצוג הערבים בתעשיית ההייטק שולי מאוד :  300 ערבים לעומת 74 אלף יהודים ,  זאת על אף שפרויקטים שונים בנצרת ובמקומות אחרים מוכיחים כי לאקדמאים ערבים יש את כל הכישורים להצליח בתחום .  גם לגבי תחולת העוני אנו עדים לפערים ענקיים בין שתי האוכלוסיות .  בעוד ש-16.5% מהיהודים נמצאים מתחת לקו העוני ,  בקרב הערבים מדובר ב-54% החיים בעוני .  המצב בקרב הילדים הוא אף חמור יותר :  62% מהילדים הערבים חיים מתחת לקו העוני ,  לעומת 23.5% מהילדים היהודים .  צירופה של ישראל ל-oecd נועד להציב בפני המדינה סטנדרטים לרמת חיים רצויה ,  ומציב בפני כולנו מראה המשקפת לנו את דמותה של המדינה .  לעת עתה התמונה היא די קשה וחמורה ,  ומציגה לנו שתי קהילות החיות תחת אותו משטר פוליטי - המעניק פריווילגיות לקבוצת הרוב על חשבונה של קבוצת המיעוט .  זה לא דמוקרטי ולא יעיל .  על המדינה לפעול לתיקון עוולות העבר ולהביא לשינוי אמיתי במעמדה ובזכויותיה של האוכלוסייה הערבית .  הממשלה פיספסה ומיסמסה את המלצות ועדת אור - ומן הראוי שלא תפספס גם את המלצות oecd .  הכותב הוא מנכ"ל שותף של עמותת סיכוי

הרוב היהודי נהנה על חשבון המיעוט הערבי 
מדיניות אפליה

