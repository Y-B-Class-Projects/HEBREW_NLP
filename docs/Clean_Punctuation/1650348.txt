שלושה גלגלים ?  לא רק MP3
לצד מכוניות קונספט מרהיבות ,  סדנת סבארו חושפת בתערוכת ז'נבה דווקא אופנוע .  לזה שלושה גלגלים ולא רק לטובת הבטיחות
מאז שהבליח ה-MP3 של פיאג'ו בשווקים ,  נראה שרוכבי קטנועים רבים מסביב לעולם פשוט לא שבעים ממנו ואף מכורים לגמרי לרמת הבטיחות הגבוהה שמציע כלי שכזה שלו שלוש נקודות מגע עם האספלט .  במהלך תערוכת הרכב בז'נבה ,  היכן שמקומן של מכוניות בעלות ארבעה גלגלים קונבנציונליים הוא השולט הבלעדי ,  הופתענו מאוד לראות גם אופנוע .  אבל לא סתם אופנוע ,  ולא מהסוג שהוסתר כדרך אגב בפינת הבמה של אחת מיצרניות הרכב .
 סדנת סבארו האיטלקית שמתמחה בייצור מכוניות תצוגה ויצירת רעיונות טכנולוגיים ,  הציגה לצד מכוניות קונספט ותיקות וחדשות ,  גם אופנוע עם שלושה גלגלים .  כן ,  אופנוע ,  לא קטנוע .  העניין שהכלי יצר ,  גרם לנו לקבוע שיחה עם נציג סבארו שישפוך קצת אור על הבריה הזו .
" האופנוע הזה הוא דוגמה מצוינת לאיך אפשר להעלות את רמת הבטיחות האקטיבית של אופנוע ועדיין לשמור על הנאה שברכיכה ,  בקלות יחסית ",  כך אמר לנו מר סבארו בכבודו ובעצמו ,  בעלי הסדנה .  האיטלקים הפרועים לקחו את הימאהה XJ6 המוכר יותר בשם דיוורז'ן ,  בגרסתו ללא חיפוי הפלסטיק  ( פיירינג )  ,  פרקו את המזלג הקדמי והתחילו לעבוד .
 בסופם של חודשי תכנון ,  יוצרה חזית חדשה עבורו ,  שהפעם מאכלסת שני גלגלים המורכבים על מתלה קדמי מורכב וזהה כמעט לזה של הפיאג'ו MP3 .  המתלה החדש מאפשר לאופנוע לרכון בפניות ובזכות תנועת המתלים המתואמת ,  לשמור על שלוש נקודות מגע עם הכביש ובכך להגביר את האחיזה באספלט .  כמו כן ,  בלחיצת מתג ,  ינעלו בולמי הזעזועים ויאפשרו לרוכב לעצור את האופנוע מבלי להוריד רגליים אל הכביש .  מייד עם התחלת התנועה קדימה ,  תשתחרר הנעילה אוטומטית - ממש כמו בקטנוע של פיאג'ו .
 התועלת הבטיחותית ברורה ,  אך סבארו ביקשו להמשיך מנקודה זו כדי להוסיף עוד תכונה חשובה - שימושיות .  בחלל שנוצר בין הגלגלים הקדמיים הותקן תא אחסון גדול שהופך ברגע שליפתו למזוודת טרולי קלה לנשיאה וזו יכולה לשמש את הרוכב בכל שגרת היומיום - מאחסון הקניות בסופר ועד שימוש במזוודה זו כתיק נשיאה לבגדים בטיסות .
 אז האם נראה בקרוב אופנועים משולשי גלגלים נעים על כבישי העולם ?  זו התקווה לפחות .  מר סבארו מציין כי התקנת המערכת פשוטה לגמרי וניתנת להסבה קלה מאוד לדגמי אופנועים אחרים ורבים וכי בכוונתם להציג את רעיון זה אל יצרניות האופנועים בתקווה שאלה ירכשו מהן את פטנט זה .
 
שלושה גלגלים ?  לא רק MP3
לצד מכוניות קונספט מרהיבות ,  סדנת סבארו חושפת בתערוכת ז'נבה דווקא אופנוע .  לזה שלושה גלגלים ולא רק לטובת הבטיחות

