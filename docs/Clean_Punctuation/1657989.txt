ספרד :  ריאל מדריד ניצחה בדרבי את אתלטיקו 2:3
ריאל שוב נקלעה לפיגור ,  אך נחלצה וניצחה את הקולצ'ונרוס ,  שסוגרים עשור ללא ניצחון בדרבי .  ויאריאל - סביליה 0:3
הליגה הספרדית מתקרבת בצעדי ענק אל הקלאסיקו שיכול להכריע בשאלה מיהי הקבוצה הטובה במדינה ,  אבל עוד לפני כן קיבלנו את המשך המחזור ה-29 בליגה .  לאחר שאמש  ( שבת )  ניצחה ברצלונה את מאיורקה ,  הצליחה ריאל מדריד ,  עם הרבה אופי ,  לחזור למקום הראשון בליגה ,  לאחר שגברה 2:3 במשחק דרמטי על אתלטיקו בדרבי הגדול של עיר הבירה .  ריאל ,  כמו במקרים הקודמים ,  נקלעה לפיגור בברבנאו לפני שהפכה וניצחה .  מי שלא ניצלה את הפסדה של מאיורקה היא סביליה ,  שהובסה 3:0 על ידי ויאריאל .
 דפורטיבו לה קורוניה אירחה בריאזור את חטאפה וחטפה ממנה סטירה מצלצלת ,  כאשר הקבוצה מעיר הבירה ניצחה אותה 1:3 .  אספניול ובן סהר ,  שנכנס כמחליף ושיחק 31 דקות ,  סיימו ב-0:0 עם ספורטינג חיחון .  אוסאסונה השיגה 0:1 חשוב על אלמריה ,  בקרב בין שתי האחרונות ,  הביסה חרז 0:3 את ויאדוליד .
 הקבוצה הלבנה עלתה לדרבי הגדול של עיר הבירה בידיעה שהיא חייבת ניצחון על הקולצ'ונרוס כדי לחזור לפסגה .  10 שנים ,  לא פחות ,  לא השכילה אתלטי לנצח בדרבי ,  מאז אוקטובר 1999 ,  בהחלט יותר מדי זמן ,  והפעם היא קיוותה לעשות סוף לבצורת הארוכה דווקא בסנטיאגו ברנבאו .
 אחרי 10 דקות זה נראה מצוין ,  כאשר חוסה אנטוניו רייס העלה את האורחים ליתרון .  הקשר ,  שעזר לריאל להשיג אליפות ב-2007 ,  קיבל כדור נהדר מקון אגוארו ושלח כדור מסובב חכם לפינה הרחוקה של איקר קסיאס .  הברנבאו בהלם ,  אבל ריאל הרי כבר התאהבה בלספוג בבית ואז להפוך את התוצאה .  היא עשתה זאת בהירואיות נגד סביליה וספורטינג חיחון ,  והפעם היא עשתה זאת שוב .
 עד סיומה של המחצית הראשונה הבלאנקוס לא פגעו בכלום ,  והמצב מבחינתה לא נראה מעודד .  במחצית השנייה עלתה קבוצה אחרת למגרש ,  אמנם לבושה דומה בלבן בוהק ,  אבל אחרת .  ארבע דקות אחרי השריקה המשיך צ'אבי אלונסו משני מטרים נגיחה של ראול אלביול אחרי כדור קרן כדי לקבוע 1:1 .  בדקה ה-55 שלח אלונסו ,  אדריכל הניצחון ,  כדור ענק על כחצי מגרש לאלבארו ארבלואה ,  שחדר לרחבה ,  תעתע כמו גדול במגן אתלטיקו וכבש ,  מהפך 1:2 .  עוד שבע דקות חלפו והגנת אתלטיקו התבלבלה ,  הכדור הגיע לגונזאלו היגואין ,  שמ-10 מטרים היתל בשוער הצעיר של אתלטי ,  דויד דה חאה ,  והרשית את השלישי של הקבוצה וה-23 שלו העונה בליגה .  היגואין כבר עבר את מניין השערים שהבקיע בכל השנה שעברה  ( 22 )  והוא מפגר בשניים אחרי חברו הארגנטינאי לאונל מסי ,  שמוליך את טבלת מלך השערים בספרד .
 ריאל נראתה בדרך הנכונה ,  אבל בדקה ה-68 השתבשו לה קמעא התוכניות לאחר שהשופט שרק לחובתה פנדל אחרי נגיעת יד של אלונסו .  דייגו פורלאן לא התקשה להכניע את סן איקר וצימק ל-3:2 .  עד הסיום ריאל עשתה עוד הרבה דפיקות לב לאוהדים שלה ,  אבל בסיום היא מלקטת עוד שלוש נקודות .  ריאל ממשיכה להישאר מושלמת בבית עם ניצחון מספר 15 בברנבאו ו-11 ברציפות בסך הכול ,  והיא חוזרת למקום הראשון בטבלה ,  עם יחס שערים טוב יותר מאשר זה של ברצלונה .  הבלאנקוס כבר כבשו 81 שערים השנה ובקצב הזה הם יכולים לשבור את שיא ההבקעות בספרד ,  ששיך כמובן לריאל עצמה שעומד על 110 .
 בשבוע הבא תשחק ריאל באל סרדינרו נגד ראסינג סנטאנדר והפלא הקטן שהיא כבר הספיקה לרכוש ,  סרחיו קנאלס ,  כאשר שבוע לאחר מכן עיני כל העולם יהיו נשואות לקלאסיקו הגדול נגד ברצלונה .  שעון החול כבר החל לפעול .
 הקבוצה מחבל גאליסיה אירחה בריאזור את החבורה של מיצ'ל ,  שנחלה הפסד ביום חמישי לריאל מדריד באלפונסו קולוסיאום פרז ,  אלא שייתכן שההפסד ההוא נתן לה אולי דחיפה אנרגטית שכן היא השיגה ניצחון מפתיע ונאה מאוד .  מיקו הוונצואלני העלה את האורחים ליתרון אחרי 21 דקות ,  כאשר 12 דקות לאחר מכן הכפיל זה קסטרו בשער עצמי את התוצאה .  מיקו הוסיף אחד נוסף בדקה ה-57 ,  ובעצם אמר  " מי מתעסק איתי "?  .  ריקי רק צימק  ( 71 )  .  לה קורוניה חוטפת הפסד חמישי העונה במגרשה הביתי ,  שנחשב פעם למבצר ,  אבל לאחר שנוצחה לפני שבועיים בבית על ידי ויאדוליד  ( וגם הפסידה בשבוע שעבר בחוץ )  ,  הניצחון של חטאפה פחות מפתיע .
 אספניול - ספורטינג חיחון 0:0
הקבוצה הקטלונית אירחה את הקבוצה מאסטוריה לקרב של שתי קבוצות שצמודות בטבלה  ( אספניול 13 ,  חיחון 12 )  .  בדקה ה-59 במשחק נכנס בן סהר והחליף את פאבלו דניאל אוסבלדו ,  אבל גם החלוץ הישראלי לא הצליח לעזור לקבוצתו להכניע את האורחים ,  ושתי הקבוצות התחלקו בנקודות .
 משחק הבכורה של אנטוניו אלברז ,  שהחליף את מנולו חימנז כמאמן הקבוצה האנדלוסית ,  הסתיים במפח נפש .  סביליה נוצחה במדריגאל ופספסה הזדמנות לחזור למקום הרביעי .  לעומתה ,  המארחת כבר שמינית ושבה למאבק על הכרטיס לאירופה .  הפתיחה של הצהובים הייתה חדה .  ג'וזפה רוסי כבש ראשון כבר לאחר חמש דקות וחוסבה יורנטה הכפיל בדקה ה-18 ,  כאשר שני השערים נכבשו מבישולים של נילמאר .  הצופים חיכו עד הדקה ה-90 לשער השלישי ואז הגיע רובר פירס הקשיש וקבע 0:3 עם שערו השלישי העונה .  
משחקים נוספים :
 אוסאסונה - אלמריה 0:1וולטר פנדיאני  ( 20 )  ,  חואן מנואל אורטיז מאלמריה הורחק  ( 60 )  .
 חרז - ויאדוליד 0:3ויקטור סאנצ'ז  ( 2 )  ,  מיגל אנחל גונזאלס  ( 36 )  ,  מריו ברמחו  ( 72 ,  פנדל )  ,  שוער ויאדוליד ,  חוסטו ויז'אר ,  הורחק בדקה ה-70 .
 
ספרד :  ריאל מדריד ניצחה בדרבי את אתלטיקו 2:3
ריאל שוב נקלעה לפיגור ,  אך נחלצה וניצחה את הקולצ'ונרוס ,  שסוגרים עשור ללא ניצחון בדרבי .  ויאריאל - סביליה 0:3

