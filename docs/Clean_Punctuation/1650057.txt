גביע ?  אירופה
הטיסה לחצי גמר גביע האיגוד באילת נתנה לעו"ד אורי שלף הרגשה של חו"ל ,  ותחושה שאוסישקין היא באמת קבוצה גדולה
אחרי שלוש שנים מלאות שיטוטים בליגות הנמוכות ,  בין עיירות פיתוח ,  קיבוצים נוסטלגיים וערים שהשם יודע מי רוצה לגור בהן ,  סופסוף נשמנו קצת אויר פסגות בהפועל אוסישקין .  השבוע הרגשתי לראשונה שאני נמצא בתוך קבוצה גדולה ,  פעם ראשונה שהייתי צריך לארוז את המזוודות ,  לא לשכוח לקחת תיק רחצה ולצאת לשדה התעופה ,  למשחק החוץ הראשון של הפועל אוסישקין אליו צריך ,  או לפחות מומלץ לטוס .  אז אמנם השדה היה עדיין שדה דב והדרכון לא היה צריך להיות בתוקף ,  אבל עדיין ,  זה הרגיש כמו משחק חוץ בליגה אירופית כלשהי ,  גם אם בסך הכל יצאנו למשחק חצי גמר גביע האיגוד באילת .
 שום צוות טלוויזיה לא חיכה לנו בשדה ,  אף כתב חצר לא ליווה אותנו למסע וגם נחיתתנו בשדה התעופה באילת לא הרגישה כאילו עשתה רושם על מישהו .  שממה ,  שום נציג של הקבוצה המארחת ,  אפילו לא קומץ אוהדים או גרופיות אילתיות .  מי שכן חיכה לנו היה בילו ,  קיבוצניק שרוף שהגיע הישר ממחלבות קיבוץ יטבתה ובאמתחתו שלל מוצרי חלב לרווית השחקנים . " אל תיתן לשחקנים לשתות לפני המשחק ",  הזהיר אותי דויד המעסה המסור ,  וחמק עימי ועם עוזר המאמן לחדר צדדי ללגום בקבוק שייק בננה צונן .  בכניסה לאולם התחלתי לחוש שוב את היותנו קבוצה גדולה ,  כשקומץ זאטוטים אילתים חיכה במיוחד לבואנו שעה וחצי לפני פתיחת המשחק ,  רק כדי לשיר לנו את השיר הידוע  " אוסישקין הוא חניון ".  חבר'ה ,  תתעוררו - זה לא חניון ,  זו גינה - ואוסישקין זו בכלל קבוצה .  קבוצה גדולה .
 עמוק בתוך הרבע הראשון ,  והתירוץ  " השחקנים עייפים מהטיסה "  רץ חזק בשיחות הצפופות של הצוות המקצועי .  בהפסקה נתן המאמן שרון אברהמי נאום ציונות על האוהדים שלנו ,  שהטריחו את עצמם ואת מכוניתם ועשו את הדרך הארוכה מתל אביב לאילת .  הקומץ המובחר ושאר הקהל שנשאר בבית וצפה במשחק בשידור ישיר באינטרנט ,  ראה במחצית השנייה את שחקני אוסישקין מתחילים להתאושש מהג'ט-לג בדרך לניצחון חוץ דחוק .  
עם או בלי קשר לניצחון ,  השם  " הפועל אוסישקין ",  כך מסתבר ,  פותח דלתות באילת :  בחדר האוכל במלון ,  בספא יוקרתי והחשוב מכל ,  בכניסה לדאנס בר אילתי לוהט .  כי עם כל הכבוד למעמד חצי גמר הגביע ,  בכל זאת ,  לא בכל יום מגיעים החבר'ה לליל גיבוש באילת .  נאמץ את המשפט שמאפיין את עיר ההימורים לאס וגאס ,  נגיד שמה שהיה באילת נשאר באילת ונגיע לאחר יומיים מתישים לשדה התעופה באילת בדרך הביתה ,  רק כדי לגלות שהטיסה שלנו נדחתה בשעה וחצי .  זה הזכיר לנו שאנחנו עדיין בארץ וזיכה אותנו בתלושי פיצוי לפחית נקטר בקפיטריה . " מה מקבלים אחרי שעה וחצי ?  ",  שאלתי את הדיילת מבלי להתבלבל . " סנדוויץ' ",  השיבה .  
לא פעם יצא לי לראות קבוצות בשדה התעופה בזמן המתנה לטיסה .  כל אחד פותח את האוזניות ,  תופס לו פינה ,  מתייחד עם הנקטר ומתעלם מהסביבה ,  השחקנים שלנו הלכו יחד לשחק סנוקר .  זה בעיני חשוב יותר מכל ניצחון .  ככה מתנהלת קבוצה גדולה .
 
גביע ?  אירופה
הטיסה לחצי גמר גביע האיגוד באילת נתנה לעו"ד אורי שלף הרגשה של חו"ל ,  ותחושה שאוסישקין היא באמת קבוצה גדולה

