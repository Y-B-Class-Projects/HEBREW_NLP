תמיד בת השבט :  80 לבני עקיבא
ניעור ,  תנועה באוויר לפני שמגלגלים את שק השינה ;  מחטי האורן נהדפות .  הצעידה הארוכה בשלושת הרגלים אל הכותל ,  בבגדי כחול ? לבן .  האהבה הראשונה .  ההתערבות במחנה הקיץ ,  והקרחת שנצצה על ראשי אחר כך .  שם ידעתי חמדה שלא היתה כמוה .
 בני עקיבא חוגגת 80 שנה ואני חוגגת איתה .  היא - קשישה ? צעירה ,  שעצמותיה היבשות עוד נשכבות כגשר חיוני מעל כל נהר ישראלי גועש .  אני - חניכה ,  מדריכה ,  קומונרית ,  שמזמזמת 20 שנה את המנון התנועה במקלחת .  כמו רבים אחרים ,  אני חייבת לתנועה הזאת את מרכז הכובד של חיי :  הערכים ,  ההגשמה ,  הבעל .  
מעבר לתועלת האישית ,  בני עקיבא היתה ועודנה תנועה פורצת דרך בגישתה ההוליסטית :  תורה ועבודה - כשביל הזהב .  אפשר להיות יהודי טוב בלי הסתגרות ובדלנות ,  ואפשר להיות ציוני טוב בלי לזנוח מורשת אבות .  חברת נערים ונערות מעורבת וצנועה היא הנוסחה למנוע הן את העירום בנתיבי איילון והן את דחיקת הנשים לירכתי האוטובוסים החרדיים .  
תנועת הנוער שסמלה הוא לוחות הברית ולצידם עלי זית ושעורה ,  חרמש וקלשון - היא באמת עממית :  הסניפים שלה נמצאים בעיירות פיתוח ובמרכזי קליטה ,  בהתנחלויות ובשכונות ,  וההשתתפות לא עולה כסף .  ברשימת הערכים שלה נוצצים כוכבים שדעכו מזמן ,  מילים כמו ציונות ,  צבא ,  התיישבות .  כל שכבת גיל מקבלת שם .  הנה כמה שמות מהשנים האחרונות ,  שיעידו על עמוד השדרה :  עמיעד ,  אלישיב ,  עצמאות ,  נחלה ,  אמונה ,  עוז ,  נצח ,  דביר .  אני בת שבט אחדות - ותמיד אהיה .
 התנועה נמצאת בתנועה .  בוגריה מגלים בצער ובכעס את ההפרדה ההולכת וגוברת בין בנים לבנות .  לא זו בני עקיבא שהכרנו ,  ואם תמשיך כך ,  תפסיק להיות רלוונטית עבור חלקים גדולים בציבור הדתי .  שמונת המזכ"לים הראשונים היו בני הקיבוץ הדתי ,  וארבעת האחרונים - מתנחלים .  אתם יודעים ,  רבים מחבריי הטובים הם מתנחלים ,  ובכל זאת .  
ולמרות הביקורות ,  זהו בית הגידול המוצלח של מאות אלפי ישראלים ,  ומשם הם ממשיכים להעלות מים מן הבור גם אחרי שנים רבות . " ארץ ישראל לעם ישראל על פי תורת ישראל "  היה הכדור הראשון שנמסר לנו ,  ואחריו מיליון בלונים ,  חוויות נעורים קסומות :  שירים ,  פעולות ,  הדרכה ,  גרון צרוד ,  תור לצחצוח שיניים ,  כתובות אש ,  התנדבות .
 אין מה לעשות ,  כשאדם נכנס לחדר רואים מיד אם היה בתנועת נוער ,  לא משנה באיזו .  תנועת הנוער מאפשרת לדגום את עולם המבוגרים ,  אבל לזכות בהקלות של ילד .  אפשר להיכשל ,  ותנועת הנוער תדאג לייצר עבורך הזדמנויות .  אתה בונה לבד אוהל ,  ולא קורה שום אסון אם הוא מתמוטט ;  אתה מעלה באש ספגטי ביום בישול ,  ודבר לא קרה .  מכישלונות הנעורים צומחים מבוגרים מצוינים .
 בזכות הניסיונות והאכזבות יוצאים בוגרי תנועות הנוער לחיים יותר תמימים מאחרים :  העולם לא מתנכל לך כשאתה שורף ספגטי ,  אפשר לתת אמון בזולת .  ואולי זהו ההבדל בין שניים שנכנסים לחדר ורק אחד מהם בוגר תנועה :  התמימות .  ובעניין הזה ,  בני עקיבא עולה על כולן .  צבע המדים שלה הוא כחול ? לבן ,  ובשנת 2010 זו לבדה תמימות מבורכת .  

תמיד בת השבט :  80 לבני עקיבא
nan
