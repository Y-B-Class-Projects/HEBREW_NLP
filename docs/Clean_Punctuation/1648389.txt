הרמטכ"ל סימן את הגבול
בהחלטתו להדיח אדם כמו תא"ל צ'יקו תמיר ,  שעשה כך כך הרבה למען ישראל ,  סימן אשכנזי גבולות ברורים של יושר אישי ,  אמינות ואחריות
הרמטכ"ל רב אלוף גבי אשכנזי ,  שקיבל החלטה להדיח את תת אלוף צ'יקו תמיר מצה"ל ,  החליט החלטה אמיצה וקשה - ברמה הפיקודית ,  הערכית והאנושית .  אין כל ספק שתרומתו של תת אלוף תמיר לצה"ל ולמדינת ישראל היא גדולה ,  ומסיבות מובנות ,  הציבור הרחב מעולם לא יעמוד על מלוא תרומתו של האיש לבניית עוצמתו של צה"ל וכח הרתעתו .  עם זאת ,  למרות האמפטיה ,  הכרת התודה על פועלו וההשתתפות בכאבו האישי של תמיר ומשפחתו - ברצוני להוקיר את ההחלטה האמיצה הזו של הרמטכ"ל .
 גבי אשכנזי סימן את הגבולות הברורים ,  החדים והבלתי עמומים של יושר אישי ,  אמינות ,  אחריות אישית ומתן דוגמה אישית .  כל אותם ערכים בסיסיים ,  שדומה שבמשך שנים רבות נשחקו בגלגלי המציאות המתעתעת ,  ולפרקים נדמו כסיסמאות שאבד עליהן הכלח .  כל אותם ערכים שאמורים להיות אבני היסוד של כל מנהיגות באשר היא :  פוליטית ,  חברתית וצבאית .
 בפועל ,  בתהליך הסחף המתמשך וטשטוש הגבולות בחברה הישראלית ,  דומה שהגבולות הללו התעמעמו ,  היטשטשו ונעו לכאן ולכאן .  מוטב ונשים דברים על השולחן .  אלו לא הגבולות שהיטשטשו ,  אלא ערכי היסוד שלנו :  ערכי המנהיגות ,  נטילת האחריות ,  האמינות ,  היושר ,  המקצוענות וההקפדה על הפרטים  ( והיה מי שאמר שאלוהים מצוי בפרטים הקטנים )  .  אשכנזי הצליל את הערכים הללו באופן שאינו משתמע לשתי פנים .
 בתהליך מתמשך ומסוכן ,  איבדה החברה שלנו את גבולות האמת .  ההסתתרות המתחסדת מאחורי ניסוחים משפטיים מסובכים ,  ההצטדקות שאמורה לכסות את ערוות הפשלות והמחדלים במערכות הציבוריות שלנו ,  הפכה ללחם חוקנו .  הפרשנות לכאן ולכאן ערערה את עמודי התווך הערכיים שלנו .
 גבולות 'המותר' התחלפו בגבולות 'האפשר' .  הסחף והוויתור על תשתית הכרחית של יושר ,  אמינות ואחריות חוצים גבולות ומגזרים ,  וחדרו כמעט לכל תחום בחיינו .  הם השחיתו כל חלקה טובה ,  משום שאפשרו לפוליטיקאים מושחתים 'למתוח' את הגבולות ולבדוק אותם כל פעם מחדש .  הם פתחו פתח לאינטרסנטים  ( בתחום ההון ,  שלטון ,  נדל"ן ,  תקשורת ,  ומה לא )  לנצל את המרווח שבין ה'מותר' ו'האפשר' ,  ולעשות הון מהעובדה שהמדינה אינה שומרת על הגבולות והמסמרות שהיא עצמה קבעה .  כך נפתח פתח ענקי לשחיתות והעדר התנהלות תקינה בחלק ניכר מהמערכות הציבוריות שלנו .
 תהליך זה מחלחל ,  למרבה הצער ,  גם לתחומים אחרים בחיינו כגון תחום החינוך .  מה לא נאמר על הידרדרות ערכי המשמעת ,  הכבוד הבסיסי לסמכות ולמסגרת החינוכית - שהיו בעבר מאבני היסוד של התהליך החינוכי .  אלו ,  לא עמדו בסחף ,  ונשחקו בלחץ מגמת עיגול הפינות וההתפשרות .  בסופו של דבר ,  הביאו להידרדרות בהישגי התלמידים ומערכת החינוך כולה .
 צעדו של אשכנזי מגיע ממקום של אומץ לב וראייה רחבה של טובת צה"ל שהוא עומד בראשו ,  וטובת המדינה .  אשכנזי הציב תמרור עצור ,  במקום שהקומבינה הפכה להיות לחם חוקינו ,  ומיקם אותה מחוץ לתחום .  הקומבינה שמבצעיה גוזרים קופון לזמן קצר ,  אך את מחירה האמיתי משלמת החברה בריבית דריבית :  בהידרדרות מוסרית וערכית ,  בבינוניות ,  בהעדר טוהר מידות ,  בירידה מתמדת באיכות .  
כל ארגון שאיננו מבוסס על בסיס ערכי מוצק ,  סופו שייפול כמגדל קלפים .  נכון עשה הרמטכ"ל בצעדו והלוואי ויהיה זה האקורד הראשון לתהליך זהה בכל המערכות הציבוריות בחברה הישראלית .
 
הרמטכ"ל סימן את הגבול
בהחלטתו להדיח אדם כמו תא"ל צ'יקו תמיר ,  שעשה כך כך הרבה למען ישראל ,  סימן אשכנזי גבולות ברורים של יושר אישי ,  אמינות ואחריות

