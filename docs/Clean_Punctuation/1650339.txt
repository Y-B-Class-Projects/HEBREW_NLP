חימנז : " זאת ריאל מדריד הכי טובה שראיתי "
 מאמן סביליה הסתנוור מהאופן בו ריאל עלתה לפסגה .  פלגריני : " מי שתטעה פחות ,  תזכה ".  פפ : " לא איבדנו אמונה "
 יתכן כי המחזור ה-25 ייחשב לנקודת המפנה של העונה בליגה הספרדית ,  לאחר שריאל מדריד חלפה על פני ברצלונה וכבשה את הפסגה .  זה קרה באופן דרמטי .  ברצלונה לא הצליחה לנצח את אלמריה בשבת ,  וסיימה בתיקו 2:2 .  כשעתיים לאחר מכן עלתה ריאל מדריד למגרש בידיעה שניצחון על סביליה יעלה אותה לראשות הטבלה .  הבלאנקוס נקלעו לפיגור 2:0 ונראה היה כי איש לא יחגוג בסנטיאגו ברנבאו ,  אבל אז ריאל הראתה כי יש בה אופי לצד ברק וכישרון ,  חוללה מהפך דרמטי וניצחה 2:3 .  המקום הראשון ביד .  עכשיו ברצלונה היא זו שרודפת . 
" שיחקנו כמו קבוצה ,  והכל עבד כמו שצריך ",  אמר קשר ריאל צ'אבי אלונסו בסיום , " הניצחון נותן לנו המון ביטחון בליגה ולקראת ליגת האלופות ביום רביעי .  יש עדיין דרך ארוכה בליגה והרבה דברים יכולים לקרות ,  אבל אנחנו בכיוון הנכון ". 
מאמן ריאל ,  מנואל פלגריני ,  הודה כי קבוצתו פתחה רע את המשחק ,  אבל היה מרוצה מההמשך . " ישנו ברבע השעה הראשונה ,  אולי כי חשבנו על התיקו של ברצלונה מול אלמריה ,  על האפשרות להוביל את הליגה ,  על ליגת האלופות .. .אף אחד לא רוצה לשחק במצב כזה .  אבל אחרי הגולים של סביליה התעוררנו ,  ושיחקנו כדורגל גדול ,  יצרנו הרבה הזדמנויות וסביליה בקושי תקפו .  התוצאה לא משקפת את ההבדל בין הקבוצות ,  הם הגיעו לשני מצבים וכבשו ,  אנחנו החמצנו ".  
" זה חשוב להיות מובילי הטבלה ,  אבל הכי חשוב זה לא להיות תלויים באף אחד ,  אלא רק בעצמך ועשינו צעד גדול לכיוון הזה .  מעכשיו ועד סוף העונה ,  מי שתעשה פחות טעויות ,  תזכה ",  סיכם פלגריני .  
מאמן סביליה ,  מנולו חימנז ,  החמיא לבלאנקוס על המהפך שביצעו . " זאת ריאל מדריד הכי טובה שראיתי ,  וראיתי הרבה ",  אמר חימנז ל"מארקה ",   " ריאל שיחקה כדורגל מחשמל ,  יש להם שחקנים גבוהים ,  חזקים ומהירים ".  
בברצלונה יכולים להיכנס ללחץ .  הקבוצה לא מרשימה בתקופה האחרונה ,  ולאחר שאיבדה נקודות מול אלמריה ,  עתה עליה להעלות רמה כדי לטפס לפסגה .  מאמנה פפ גווארדיולה ,  שהורחק במהלך המשחק לאחר דין ודברים עם השופט ,  אמר בסיום : " למרות שהורחקתי ולמרות התוצאה ,  לא איבדנו אמונה .  המשכנו ללחוץ על אלמריה גם בעשרה שחקנים ועל זה אני גאה בשחקנים ".  כשנשאל גווארדיולה על הסיבה להרחקתו ,  אמר בקצרה : " תשאלו את השופט ". 

חימנז : " זאת ריאל מדריד הכי טובה שראיתי "
 מאמן סביליה הסתנוור מהאופן בו ריאל עלתה לפסגה .  פלגריני : " מי שתטעה פחות ,  תזכה ".  פפ : " לא איבדנו אמונה "
 
