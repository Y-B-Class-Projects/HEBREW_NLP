האם הוא הגדול מכולם ? 
למרות שהוא תכף מחליף קידומת ויש לו עוד כמה עונות טובות בקנה ,  בניון הרוויח ביושר כבר עכשיו את הדיון בשאלה הגדולה
הפעם הראשונה בה ראה את יוסי בניון בפעולה צרובה היטב במוחו של בני טבק . " חזרתי הביתה ואמרתי לאשתי :  'לא נתקלתי בשחקן כזה אף פעם' ,  ידעתי שהוא גאון שצריך לטפח אותו ולא להפריע לו ".  15 שנה עברו מאז אותה פגישה בין מאמן נבחרת נערים ב' של ישראל דאז לילד המוכשר .  בניון המשיך לקריירה מפוארת עליה נכתב כבר כמעט הכל .  רק שאלה אחת נותרה ללא מענה :  האם הילד מדימונה הוא השחקן הגדול בהיסטוריה של הכדורגל הישראלי ? 
השוואות בין כדורגלנים גדולים מעסיקות חוקרי כדורגל ,  עיתונאים וכלי תקשורת עשרות בשנים .  בדרך כלל ,  בלתי אפשרי לתת תשובה חד משמעית לשאלות הללו .  אין באמת כלים מחקריים לקבוע האם לאונל מסי גדול יותר מדייגו מראדונה ,  אבל ההשוואה בין השניים תמשיך לחיות לנצח .  לכן ,  מנגנון  " הגדול בהיסטוריה "  בנוי על קביעה שרירותית שנצרבת בתודעה עד שמישהו מעז לקרוא עליה תיגר .  בישראל ,  מקובל לומר כי מרדכי שפיגלר הוא הגדול בהיסטוריה ,  הרבה בזכות פרויקט  " כדורגלן היובל "  ו"היכל התהילה "  של ערוץ הספורט וסיפורי גבורה אחרים שעברו מאב לבנו .  
רגע לפני שבניון מחליף קידומת ,  כשהקריירה המופלאה קרובה יותר לסיום ,  זה הזמן לבחון את מיקומו של הקשר בהיסטוריה של הכדורגל הישראלי .  לא ניתן לעשות זאת מבלי לפרק את מכלול התכונות המרכיבות את בניון .  הבדיקה נעשתה לפי אספקטים שונים וביניהם :  מנטאליות ,  כישרון ,  הצלחה בנבחרת וקריירה אירופית .  בניון עולה על שולחן הניתוחים .
 ערב המשחק בין ישראל ליוון העניק בניון ראיון לשבועון יווני וצוטט אומר : " למדתי לחיות תחת לחץ עוד מילדות .  בדימונה ,  המוות היה אורח קבוע .  בשנה שעברה כשביקרתי את הוריי ,  שמעתי יריות ופיצוץ גדול .  הכדורגל היה הדרך היחידה החוצה בשבילי ".  בניון מעולם לא שכח מהיכן הוא הגיע וזה למעשה סוד הקסם שלו .  טובי הכדורגלנים בעולם צמחו ממקומות קשים ,  אבל מעטים הקפידו לשמור על צניעות ולא הסתנוורו מההצלחה .  בניון תמיד יישאר הילד מדימונה ,  האנדרדוג המושלם שעלה לגדולה .  זו הסיבה שהוא לא כדורגלן זוהר ונוצץ סטייל ברקוביץ' ואוחנה ,  אבל הצד השני של אותו מטבע הוא שבניון קנה לעצמו מעמד של נער פרברים קלאסי .  מאמי לאומי .  אנשים כאלה חסינים מכל ביקורת תקשורתית .  
הלחץ עליו דיבר בניון  להפוך לכדורגלן גדול  הפך עם השנים לציפייה של מדינה שלמה .  עוד כשהיה בן 16 ,  סומן בניון כדבר הבא ,  האיש שעליו יתבסס העתיד של הכדורגל הישראלי .  הבאזז סביבו היה חסר תקדים לילד בגילו .  בניון נאלץ לסחוב עמו תקוות שישנה את פני הכדורגל והבין מגיל צעיר כי יהיה חייב להתמודד עם לחץ ורמת ציפיות גבוהה מאי פעם .  תקשורת אוהבת וסלחנית עזרה לבניון בנושא .  כשחזר מאייאקס בשל הגעגועים למשפחתו ,  התקבל הבן בזרועות פתוחות .  נסו לדמיין כמה ביקורת יספוג גיא אסולין ,  לצורך ההשוואה ,  אם יחליט לוותר על ברצלונה בשביל קבוצה בישראל . 
" בניון ידע לקחת הכל בפרופורציה .  הוא לא שחקן שמשתנה בגלל כתבה בעיתון .  הוא יציב ,  יודע מה הוא רוצה ועם זה הוא הולך ",  מנתח טבק . " כשמפעילים עליך לחץ ומטילים עליך להוביל נבחרת ,  אתה נמצא תחת זכוכית מגדלת וחייב להיות מצוין בכל משחק .  יוסי הוא אחד שמסוגל לעמוד בלחצים כאלה ",  ממשיך יצחק ויסוקר .  
אפשר לראות את בניון כסוג של משה רבנו .  אדם שיועד לגדולה ,  אבל לא הגיע לארץ המובטחת .  כמו משה ,  גם בניון הוא אדם פשוט שנכפתה עליו המנהיגות ולעיתים נראה כי היה מוותר עליה ברצון .  משה הבין את ייעודו לגאול את בני ישראל מעבדות ולהוציאם ממצרים וגלש לתפקיד המנהיג .  גם בניון הבין כי מצפים ממנו לגאול את הכדורגל הישראלי ולהוציאו לחירות וקיבל לידיו את תפקיד קפטן הנבחרת .  זו בדיוק הנקודה בה מסתיים הדמיון בין שני האישים .
 כשבן סהר קיבל זימון בכורה לנבחרת הבוגרת בגיל 17 ,  הצוות המקצועי ציוות אותו לחפיפה מהירה אצל בניון . " הסוד הוא להיות מקצוען ולעבוד קשה .  זה מה שאני עשיתי ",  אמר בניון לסהר ,  אבל לא ממש לקח אותו תחת חסותו . " יוסי מעולם לא הנהיג ולא חיפש להנהיג ",  מספר כדורגלן ישראלי בכיר . " הוא לא הטיפוס .  הוא אחד שמסתכל לכולם בעיניים ,  יעזור וייתן כתף ולא יחפש תהילה .  מביך אותו שרואים בו מודל לחיקוי ".  ויסוקר מחדד : " יוסי הוא לא האיש שסוחף .  אני מגדיר אותו כבן אדם ורק אחר כך כדורגלן .  אוחנה ,  ברקוביץ' ורביבו היו כדורגלנים שמעריצים אותם .  בניון צנוע יותר ונעים יותר ".  
כשבוחנים השפעה על הנבחרת ,  הרי שעל פי מבחן התוצאה ,  גם תחת בניון לא הצליחה עד כה ישראל לשחזר את 1970 ולהעפיל לטורניר גדול .  אלא שההבדל בינו לבין קודמיו הוא שבקמפיינים האחרונים של אברהם גרנט ובעיקר דרור קשטן נבחרות ישראל התבססו על בניון עצמו .  בעוד כוכבי עבר גדולים אחרים נהנו מצוות מסייע איכותי יותר ,  לצידו של בניון לא הורכבו השחקנים הנכונים שיעזרו לו לבצע את המשימה .  יתרה מזאת ,  ישראל נתפשה גם בעיני עצמה כנבחרת שלא מסוגלת לשחק בלי בניון ולפני כל משחק חשוב ,  כל העיניים הופנו אליו .  רק שיהיה בריא .  רק שיושיענו .  
המחויבות שהפגין בניון לנבחרת מפרידה אותו גם היא מחלק מקודמיו .  באפריל 2007 הוצא בניון מסגל ווסטהאם על ידי המאמן אלן קרבישלי לאחר ששיחק פעמיים במדי הנבחרת אחרי שישב חודש בחוץ בגלל פציעה במדי הקבוצה .  הסיפור חזר על עצמו גם בליברפול . " יש לי בעיה עם ליברפול .  הם לא ממש רצו שאסע לישראל ,  אבל כל עוד אני מסוגל לתת 100 אחוז ,  אני משחק גם אם זה אומר לסכן את בריאותי ",  סיפר הקשר על החלטתו לשחק מול יוון אחרי שלושה שבועות היעדרות בקבוצה ובניגוד להמלצות רופא ליברפול ורפא בניטז עצמו .  מבחינה מספרית ,  בניון קרוב להיות הגדול מכולם בנבחרת .  הוא רשם 78 הופעות וצפוי לשבור עד תום הקמפיין הקרוב את שיא ההופעות  ( 94 )  בו מחזיק אריק בנאדו .  בניון כבש 20 שערים ויש לו עוד מספיק שנים לכבוש עוד 13 שערים בינלאומיים ולעקוף את המוביל בקטגוריה זו ,  מרדכי שפיגלר .
 לעומת הנבחרת ,  בכל מה שקשור בקריירה האירופית ,  בניון נמצא צעד אחד לפני כולם .  מבחינה סטטיסטית ,  הכדורגלן הישראלי המצליח והמעוטר ביותר באירופה היה רוני רוזנטל ,  ששיחק 13 עונות והיה שותף לחמישה תארים .  לבניון ,  שמסיים את עונתו השמינית באירופה ,  אין תארים ,  אבל הוא עשה מה שאיש לא עשה לפניו  הצליח לשמור על יציבות ולבנות לעצמו שם של שחקן מוביל באחת הקבוצות המובילות בכדורגל העולמי .  כשחושבים על שמות גדולים ויקרים כמו רובי קין ,  ג'יבריל סיסה ,  אל חאדג'י דיוף ואחרים ,  שלא יכלו לשאת את החום וברחו מאנפילד ,  מבינים את גודל ההישג .  
בניון הגיע לליברפול כשחקן פרמיירליג טוב ושדרג את מעמדו בזכות עבודה קשה נטו ,  הבין את מקומו בהיררכיה והבין שאין טעם להילחם ברוטציה של רפא בניטז . " כשהבאתי אותו ,  ידעתי שהוא שחקן טוב מאוד ,  אבל שחקנים מהסוג שלו בדרך כלל פחות יציבים מאחרים ",  הסביר בעבר הספרדי .  בניון הוכיח לו אחרת .  תמיד ידע לא להוריד את הראש בתקופות לא טובות ,  לא הפך מתוסכל מישיבה על הספסל ,  למד מה זה להיות עוד שחקן בקבוצה גדולה ואיך לנצל לטובתך מצבים כמו פציעות של שחקני מפתח .  בניון הגיע לליברפול כעוד שחקן והפך עצמו תוך פחות משלוש שנים לשחקן מוביל תוך שהוא מנפץ כל סטיגמה אפשרית על הכדורגלן הישראלי ולא חוזר על טעויות קודמיו .  
לברקוביץ' הייתה קריירה אירופית מפוארת ,  אבל נזכור ממנה בעיקר את השערוריות .  רביבו ,  שלא באשמתו ,  פספס את המומנטום ולא עזב ברגע הנכון .  גם אוחנה חזר מוקדם מדי ועל שלושתם נכון יהיה לומר כי אירופה לא עשתה אותם שחקנים גדולים יותר ממה שהיו .  לכוכבים המוקדמים יותר לא הייתה הזדמנות אמיתית לככב באירופה .  אצל בניון המצב שונה . " החוכמה היא לא לעשות סיבוב במספר קבוצות בלחזור ,  אלא לשמור על יציבות לאורך זמן ולהתקדם ",  מסביר טבק את ההבדל .  
כשטבק הציג את בניון בפני הסקאוט הראשי של אייאקס ,  טוני פרונק ,  הוא קרא לו : " יהואן קרויף עם שתי רגליים ".  מאז ,  גם הוא נאלץ להודות שהיו כאן שחקנים מושלמים ממנו מבחינת כישרון מולד .  סקוררים טובים יותר ,  וירטואוזים שעשו נסים עם הכדור ,  אבל הגדולה האמיתית של בניון היא בחוכמת המשחק שעוזרת לו להתגבר על החולשות הפיזיות או הטכניות .  כשהאינטליגנציה הזאת באה לידי ביטוי גם בהתנהלות נכונה מחוץ למגרש ,  מקבלים את התמונה הכוללת שנקראת יוסי בניון . " אין לו את ההילה שהייתה סביב ברקוביץ' ואחרים ",  מסביר שחקן בנבחרת , " אבל בו יש שלמות מסוג אחר .  קסם שגורם לך להבין את המהות האמיתית של הכדורגל ".  האם זה מספיק כדי להפוך לגדול בהיסטוריה .  תשפטו בעצמכם .
 
האם הוא הגדול מכולם ? 
למרות שהוא תכף מחליף קידומת ויש לו עוד כמה עונות טובות בקנה ,  בניון הרוויח ביושר כבר עכשיו את הדיון בשאלה הגדולה

