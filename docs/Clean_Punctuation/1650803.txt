מטען דמה
עם כל הכבוד לייחודיות של  " מטען הכאב ",  הסיבות לזכייתו באוסקר הן פוליטיות ולא קולנועיות .  מצד שני ,  הפוליטיקה הישראלית הפכה את ההפסד של  " עג'מי "  לברכה .  אבנר שביט מסכם לילה לבן מזהב 
" רגע ,  אז על מה כל המהומה ?  "  המשפט הזה עומד לחזור על עצמו רבות בסוף השבוע הקרוב ,  שבו יגיע לאקרנים בארץ  " מטען הכאב ".  הזכייה של הסרט באוסקר אפשרה סוף כל סוף את צאתו כאן  כמעט תשעה חודשים לאחר הפצתו בארצות הברית .  הקהל שיבקש להתוודע למה שנבחר כאירוע הקולנועי הגדול של השנה יגלה כי משהו חרק במערכת השיקולים הקלוקלת גם כך של האקדמיה . " מטען הכאב "  הוא מסוג הסרטים הללו שאם לא היו מספרים לנו כי הם זכו בפרס ,  בחיים לא היינו מנחשים את זה .
 כל זה לא מבטל לחלוטין את הערך של  " מטען הכאב "   זוהי יצירה ייחודית ואינטנסיבית ,  ובאמת יש בה כמה רגעים חזקים ,  אבל בסך הכל קשה למצוא ולו סיבה עניינית אחת שתצדיק את הבחירה בה כגדול ההישגים של הקולנוע האמריקאי העכשווי .
 גם  " אווטאר "  לא בדיוק מגשים במלואו את כל החלומות שלנו באשר למסך הגדול ,  אבל בחירה בו לפחות היתה הכרת תודה מתבקשת של התעשייה האמריקאית למוצר שהחיה אותה כלכלית .  לעומת זאת ,  כשנידרש להסביר לילדינו בעוד כך וכך שנים את ההצבעה בעד  " מטען הכאב ",  הנימוקים היחידים שנמצא הם כי הסרט נהנה מצירוף של נסיבות .  
הנסיבות הללו היו בראש ובראשונה הרצון של האקדמיה לפרגן סוף כל סוף לסרט על מלחמת עירק ולסרט שנעשה בידי אישה ,  וחוסר הנכונות של קליקת השחקנים  החטיבה הדומיננטית ביותר באקדמיה  לפרגן לפנטזיה בדיונית דוגמת  " אווטאר ",  שבה המחשב ,  ולא בני האדם ,  משחקים תפקיד מרכזי .  
באופן אירוני ,  דווקא בקטגוריית הסרט הזר עשתה האקדמיה את המעשה הנכון ,  התעלמה מ"סרט לבן ",  שהיה לכאורה האיכותי ו"הרציני "  מבין המועמדים ובחרה את  " הסוד שבעיניים "  סתם כי הוא נראה לה האופציה הסוחפת והמרגשת ביותר ,  וזאת בלי להעמיד אותו על משקל ולאמוד את הנפיחות שלו .
 אבל במגרש הביתי שלהם ,  עושה רושם שחברי האקדמיה ,  הליברליים ברובם ,  לא הקדישו מחשבה לזהות הזוכה ,  אלא בעיקר דאגו לבחור במי שנאומי קבלת הפרס שלו יהיו כמה שיותר מחויבים פוליטית ושוחרי שלום .  אחרי הכל ,  אם אובמה לא עושה את העבודה ,  אז שלפחות ביגלו תעשה משהו .
 חברי האקדמיה עשו לנו חסד בכך שהשאירו את  " עג'מי "  בידיים ריקות .  זכייה של סכנדר קובטי בפרס היתה מובילה במהרה כל גורם אינטרסנטי אפשרי לדרוש את שלילת הפסלון ממנו ,  ומכיוון שקובטי לעולם לא היה מתקפל ומתנצל ,  בסופו של דבר ההישג של  " עג'מי "  היה הופך לסקנדל וגורם לקולנוע הישראלי יותר נזק מאשר תועלת .  
על ההחלטה להעניק את הפסלון ל"הסוד שבעיניים "  אפשר לשמוח גם מהסיבה הפשוטה שהוא היה ראוי לכך ,  והטענות כי הסרט הגיע לאן שהגיע בשל היותו  " סימפטי וקל לעיכול "  מופרכות למדי .  אין שום דבר סימפטי וקל לעיכול במותחן שמציג רצח ,  אונס וגעגועים נצחיים ,  והמעריצים של  " סרט לבן "  מוזמנים להמשיך להשתעמם מול אלגוריות בשחור לבן ולהעמיד פנים שברגמן קם לתחייה .
 ההפסד של  " עג'מי "  הוא כאין וכאפס לעומת המפלה שספג ג'יימס קמרון .  מילא שפעם אחר פעם התעלמו ממנו המגישים וקראו בשמותיהם של ביגלו ואנשי צוותה ,  אלא שהאקסית שלו עוד הרימה לו את הפסלון מול הפרצוף ,  ואפילו לא טרחה להזכיר אותו   " מלך העולם "   בנאום הזכייה שלה .  גם ילדי הזהב קוונטין טרנטינו וג'ייסון רייטמן ,  שנאלצו לצפות בעיניים כלות כיצד תסריטאים מתחילים גונבים להם את האוסקר מתחת לידיים ,  לא ירצו לזכור את הערב הזה .
 עוד אנשים שיעדיפו לשכוח את הלילה שחלף הם המפיצים הישראלים .  באופן חסר תקדים ,  כמעט כל הזוכים הבולטים בטקס השנה טרם זכו כאן לחשיפה מסחרית   " מטען הכאב "  יגיע למסכים רק בסוף השבוע הקרוב , " הזדמנות שנייה "  יעשה זאת רק בעוד שבועיים ,  ועוד לא ברור מה יעלה בגורלו של  " Crazy Heart ".  מזל שחברת ההפצה העצמאית  " סרטי שובל "  לקחה על עצמה את הסיכון שברכישת  " פרשס ",  כי אחרת אוסקר 2010 היה מעמיד את השוק הישראלי באור מגוחך באמת .
 ואם כבר מדברים על הקשר שבין הטקס והמתרחש בישראל ,  הרי שאף כי הוא התרחש בלוס אנג'לס ,  בשלבים מסוימים שלו הוא היה ממלכתי וצבאי להחריד .  כה ממלכתי וצבאי שאפשר היה לחשוב כי מדובר בקדם-אירוויזיון המתרחש בירושלים לאחר פיגוע חבלני .
 נכון ,  בחלקו הראשון ,  כפי שהבטיחו מראש במאי הטקס ,  זה היה אחד מערבי האוסקר הקלילים ,  הקצביים והנעימים בשנים האחרונות .  המנחים סטיב מרטין ואלק בולדווין נהנו מדינמיקה כמעט מושלמת והחליפו ביניהם הסתלבטויות עוקצניות אך לא פוגעניות על חשבון הכוכבים שמולם ,  ובן סטילר ,  שהתחפש לאחד מתושבי כוכב פנדורה ופיטפט בג'יבריש מעורבב בעברית ,  נכנס לפנתיאון מגישי הפרסים .
 אבל ככל שהדומיננטיות של  " מטען הכאב "  הלכה וגברה ,  כך נהיה הטקס במה לאיחולים בסגנון  " הפרס הזה מוקדש לחיילים באפגניסטן ",   " אני מודה לכל מי ששומר עלינו ",   " מי ייתן והבנים יחזרו הביתה "  וכדומה - מסוג המשפטים שאנו רגילים לשמוע משמעון מזרחי .
 אם טרם השתכנעתם כי הוליווד לבשה חאקי בתקופה האחרונה ,  קחו בחשבון את הנוכחות בטקס של  " השליח ",  סרטו של הישראלי לשעבר אורן מוברמן ,  שהעתיק לארצות הברית את דפוסי תרבות השכול הישראלית .  לזאת אפשר להוסיף גם את  " The Green Zone "  הטרי על המעורבות האמריקאית במזרח התיכון ,  שיגיע לאקרנים בארצות הברית בסוף השבוע הקרוב וכבר עתה מחולל סערה פוליטית מהסוג שזבולון אורלב היה שמח להשתתף בה .
 אם כך ,  מי שמתלוננים על  " כל הסרטים האלה על מלחמת לבנון "  יכולים להתעודד מהעובדה שהאוריינטציה המדינית-צבאית של תעשיית הקולנוע האמריקאית גדולה כרגע פי כמה ביחס למתרחש אצלנו .  בקצב הזה ,  שרהל'ה שרון עוד תגיע לטקס האוסקר 2011 כדי למסור שהפרחים לצה"ל .
 
מטען דמה
עם כל הכבוד לייחודיות של  " מטען הכאב ",  הסיבות לזכייתו באוסקר הן פוליטיות ולא קולנועיות .  מצד שני ,  הפוליטיקה הישראלית הפכה את ההפסד של  " עג'מי "  לברכה .  אבנר שביט מסכם לילה לבן מזהב

