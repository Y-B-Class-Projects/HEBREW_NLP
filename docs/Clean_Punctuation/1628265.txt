 " משרד התקשורת סיים את תפקידו "
 לדברי יזהר טל ,  לשעבר היועץ המשפטי של משרד התקשורת ,  ריבוי הרגולטורים בענף פוגע ביכולת להסדירו : " הגיע הזמן להקים רשות תקשורת מקצועית ועצמאית ".  טל פורס את משנתו בספר חדש
 >  >  עד לפני שלוש שנים ,  היה יזהר טל אחד מעמודי התווך של משרד התקשורת .  במשך שמונה שנים עבר טל ,  יחד עם צוות המשרד ,  בין שבעה שרים שונים ,  דבר שהוביל אותו למסקנה חד משמעית : " משרד התקשורת סיים את תפקידו ההיסטורי ,  ותחתיו צריכה לקום רשות מקצועית ",  הוא קובע .  לאחר שעזב את השירות הציבורי ,  הצטרף כשותף במשרד בוטיק לתחומי תקשורת יחד עם עו"ד דינה עברי-עומר ,  ולאחרונה אף פירסם עמה ספר שכותרתו : " הרגולציה של שירותי התקשורת האלקטרונית בישראל - הצורך בהקמת רשות תקשורת ".   " התחלתי עם השרה לימור לבנת ,  בימי הרישיון ל-yes וכניסת פרטנר לשוק .  אחריה הגיע בנימין בן אליעזר ,  ואלה היו ימי ה-lmds  ( טכנולוגיה אלחוטית שכשלה ,  א"ז )  .  אחריו הגיע למשרד רובי ריבלין ,  ואחר כך התחלפו במשרד אריאל שרון ,  אהוד אולמרט ודליה איציק ",  מתאר טל את אחת הבעיות המרכזיות של המשרד החבוט .  טל טוען כי ריבוי הרגולטורים הזה יוצר חוסר יכולת לקבוע אסטרטגיה ארוכת טווח להסדרת הענף . " זאת היתה תרגולת קבועה במשרד .  מגיע שר חדש ,  וממנה מנכ"ל .  הם רוצים 'ללמוד את נושא התקשורת מההתחלה' .  זו שפה שלוקח כמה חודשים ללמוד .  בעשור האחרון כיהנו בממשלות ישראל שמונה שרי תקשורת ,  וזהו קצב תחלופה המסכל כל אפשרות לגיבוש מדיניות .  הפעולה המשפיעה ביותר ששר התקשורת יכול לעשות הוא להקים רשות תקשורת ,  ואם שר התקשורת הנוכחי ,  משה כחלון ,  ירים את הכפפה הזו - הוא יטביע את חותמו על הענף .  חייב לקום פה רגולטור שהוא מקצועי ובלתי תלוי ".  הפרדה מהדרג הפוליטי רשות תקשורת במקום משרד תקשורת היא לא המצאה ישראלית . " ישראל היא מקרה חריג בנוף העולמי .  במדינות העולם המערבי ,  וגם במדינות המזרח המתועשות ,  מקובל מזה שנים כי ענף התקשורת מוסדר באמצעות רשויות עצמאיות ולא על ידי שר פוליטי .  הסדרת הענף היא עניין מורכב ,  המצריך מומחיות מקצועית ,  שיקול דעת עצמאי ,  גמישות וחדשנות - ואת כל אלה יהיה קשה לבסס מבלי להפריד את הרשות המסדירה מהדרג הפוליטי ",  כותב טל בספרו . " הגיע הזמן להקים רשות תקשורת מקצועית ועצמאית .  הרגולציה של שירותי התקשורת האלקטרונית נמצאת כיום בידי שורה של גופים :  שר התקשורת ומשרד התקשורת מסדירים את תחום הבזק ;  הרשות השנייה לטלוויזיה ורדיו ומועצת הרשות מסדירות את שידורי הרדיו והטלוויזיה המסחריים ;  המועצה לשידורי כבלים ולוויין מסדירות את שידורי הטלוויזיה הרב-ערוצית ;  רשות השידור מסדירה את השידור הממלכתי ;  ועדת התדרים את השימוש בתדרים ".  טל מזכיר גם גורמי הסדרה נוספים בתחום :  ועדות הכנסת ,  משרד המשפטים ומשרד האוצר .  טל מוסיף כי הרשות שתקום חייבת להיות רב-תחומית ,  שתוכל לעסוק גם בטלקום וגם בשידורים ,  גם בתשתיות הולכה וגם בתוכן - בגלל התערבבות העולמות כיום . " למשל שידורי טלוויזיה בסלולר ,  זה שייך לטלקום או לטלוויזיה ?  זה שייך לשניהם - האבחנות שהיו פעם אינן תקפות עוד ".   " רשויות התקשורת בארה"ב ובבריטניה עסוקות מאוד בהיענות לצרכים של אוכלוסיות מיעוט ונכים ,  ואלה תחומים שמשיקולים כלכליים חברות בענף ידחקו הצידה מכיוון שהם משתלמים פחות .  שר תקשורת מחויב בדרך כלל למגזר באוכלוסייה ,  וכחלון מחויב לאוכלוסייה אחרת מזו שהשר הקודם ,  אריאל אטיאס ,  היה מחויב לה .  אתה יודע כמה זמן ואנרגיה השקיע המשרד בטיפול בנושא חסימת אתרים באינטרנט ,  שאותו קידם אטיאס ?  "  נושא זה נזרק בסוף לפח האשפה של ההיסטוריה כשאטיאס עזב את המשרד .  הסוגיה של הקמת רשות תקשורת קיבלה באחרונה רלוונטיות חדשה ,  כשאטיאס התנגד באופן פומבי לצעד זה : " מי שיעמוד בראש רשות כזו יהיה כמו מסמר בלי ראש .  אני - עיני הציבור עלי ,  אימת הציבור עלי ",  אמר השר מש"ס .  כחלון מציג עמדה שונה .  בכנס אילת לעיתונות ובפסטיבל ראש פינה לטלוויזיה אמר שעמדתו היא שיש מקום להקים רשות כזו .  כחלון אפילו נפגש בנושא עם אורי אולניק ,  מנכ"ל משרד התקשורת מימי רובי ריבלין ,  שהוא אחד האדריכלים המרכזיים של נייר העמדה לרשות תקשורת .  בימים אלה עומלים במשרד התקשורת על יוזמה שמכונה  " ברית המועצות "  - איחוד של מועצת הכבלים והלווין יחד עם הרשות השנייה לטלוויזיה ורדיו .  המטרה היא להקים גוף הסדרה אחד לתחום השידורים ,  אך מועצה כזו לא תעסוק בתחום הטלקום .  טל מתנגד ליוזמה הזו . " יש היגיון ב'ברית המועצות' ,  אבל מימוש שלה ימנע הקמת רשות תקשורת .  מה יעשו ?  תיקון חוק ל'ברית המועצות' ואז עוד תיקון חוק לרשות תקשורת ?  יקימו אופרציה מבנית חדשה ואחרי שנה וחצי יפרקו אותה ויבנו משהו חדש ?  לו שר התקשורת היה מקשיב לי הייתי אומר לו בוא נעצור את הקמת 'ברית המועצות' לטובת רשות התקשורת .  בעיניי ,  הוא חייב לעצור את איחוד המועצות ".   " באשר לרשות ,  בזמנו עשינו המון עבודה ,  הרוב מוכן ויש הצעת חוק .  יש ויכוחים בשאלה אם הרשות תהיה ממשלתית או לא ,  ואין נוסחת קסמים ,  אבל אלה כבר פרטים קטנים יחסית .  אני חושב שהרשות צריכה להיות חלק מהמערך השלטוני אבל לא ממשלתית ,  לא כפופה לאף משרד ,  בדומה לרשות ניירות ערך ".  

" משרד התקשורת סיים את תפקידו "
 לדברי יזהר טל ,  לשעבר היועץ המשפטי של משרד התקשורת ,  ריבוי הרגולטורים בענף פוגע ביכולת להסדירו : " הגיע הזמן להקים רשות תקשורת מקצועית ועצמאית ".  טל פורס את משנתו בספר חדש

