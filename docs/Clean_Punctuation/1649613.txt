מראדונה : " ארגנטינה תהיה אלופה בדרום אפריקה "
 המאמן בטוח ביכולת שחקניו אחרי הניצחון בגרמניה .  ג'רארד : " הראנו שאנחנו יכולים להגיב ,  ולהפוך את התוצאה "
 צילום :  רויטרסעריכת וידאו :  יאיר דניאל
ב-29 ביוני 1986 דייגו ארמנדו מראדונה קנה מקום של נצח בפנתיאון הכדורגל העולמי .  מספר 10 הוליך את ארגנטינה ל-2:3 גדול על סגנית אלופת העולם גרמניה ,  והשאיר אותה סגנית כשהוא עצמו הניף את גביע העולם באיצטדיון האצטקה במכסיקו-סיטי .  זה היה רגע שבו נרקמות אגדות .  אמש  ( שני )  מראדונה עשה צעד ראשון בדרך להגשמת החלום - עוד זכייה במונדיאל ,  הפעם כמאמן ארגנטינה .  
ארגנטינה ניצחה את גרמניה במשחק ידידות שנערך במינכן בתוצאה 0:1 ,  ופתאום הנבחרת המושמצת שהונהגה בידי המאמן המושמץ אף יותר ,  צברה ביטחון עצמי רב . " היינו צריכים להוכיח לעצמנו שאנחנו יכולים לעשות את מה שעשינו היום ",  אמר מראדונה לאחר המשחק , " רצינו להראות שאנחנו חיים ומבינים את החשיבות של הנבחרת הלאומית שלא זכתה בגביע העולמי 24 שנה ,  ולעשות את זה מול נבחרת טובה ".  מראדונה ,  שהפסיד לגרמניה בגמר מונדיאל 1990 ,  לא הסתיר את שביעות רצונות מהיכולת של שחקניו ומהתוצאה . 
" זה היה משחק עם אופי של רבע גמר ,  ואני מרוצה מזה שהשחקנים שלי שיחקו כמו שציפיתי .  אפילו אם התקשורת הארגנטינאית לא אוהבת את זה - ארגנטינה תהיה אלופה בדרום אפריקה אם זה רצון האל ",  אמר מראדונה .  
בתוך כך ,  קרלוס טבז מצא זמן לעקוץ את ג'ון טרי ,  שחקנה של נבחרת אנגליה ,  כשאמר ל"סאן "  שאם חבר לנבחרתו היה בוגד עם חברתו הוא היה מת . " אני לא חושב שאפשר לבגוד עם אשתו של שחקן אחר ,  זה אסור ,  לדעתי לטרי אין קוד מוסרי אחרי מה שעשה לווין ברידג' .  אם מישהו עושה דבר כזה ובוגד בשכונה שלי ,  הוא מאבד את הרגליים שלו ואפילו יותר - הוא לא שורד ".  טבז ציין כי הוא כועס על כך שטרי משך בחולצתו במשחק בין צ'לסי למנצ'סטר סיטי ,  אולם דבריו אלה אינם נאמרים בעקבות כך ,  אלא כתגובה לפרשה שהסעירה את הכדורגל האנגלי .  
הגרמנים יודעים שלמפגש ידידות במשקל כבד ,  פחות מ-100 ימים לפני שריקת הפתיחה למונדיאל ,  יש חשיבות . " זה היה ניסיון נחמד עבורנו ",  אמר שחקן הנבחרת תומאס מולר , " לפגוש את ארגנטינה במינכן הוא חלום לכולם ,  אני לא מרוצה מזה שהם ניצחו ".  מאמן גרמניה יואכים לאו הוסיף : " לא בנינו טוב את הלחץ כדי לגרום להם לטעויות ,  לא ניצחנו במצבים של אחד-על-אחד ולא הצלחנו לתקוף בין ההגנה לקישור שלהם .  לא הייתה בנו אמונה ". 
מי שהיה קצת פחות סבלני אחרי המשחק היה החלוץ לוקאס פודולסקי לא היה מרוצה במיוחד עם הביקורת שספג אחרי ההפסד 1:0 לארגנטינה .  עיתונאי גרמני בשם כריסטיאן אורטלפ ,  שאמר לחלוץ שהפעולות הטובות ביותר שלו על המגרש היו בחימום ,  הוכה על ידי פולדי שצעק עליו : " יש לך פה גדול עם כל חבריך העיתונאים מסביבך ,  אבל אני רוצה לראות אותך מגיע אליי לבד .  נראה אותך ".  מאוחר יותר ,  הכחיש אורטלפ כי פודולסקי תקף אותו . " לוקאס כנראה לא הבין כל כך את הביקורת והגיב קצת בהגזמה ,  אבל הוא לא הכה אותי או משהו בסגנון ",  אמר העיתונאי .
 סיפור ג'ון טרי העסיק את הממלכה יממה לפני המשחק מול מצרים וכנראה ימשיך לשבת חזק בראש האנגלי גם במונדיאל ,  אך את פאביו קאפלו הטרידה בעיקר פתיחת המשחק של נבחרת שלושת האריות ,  שאיפשרה לאלופת אפריקה הטרייה לעלות ליתרון מפתיע בוומבלי משער של מוחמד זידאן בדקה ה-23 .  אבל במחצית השנייה התהפכה המגמה כשהמאמן האיטלקי שלח למערכה את פרנק למפארד וג'רמיין דפו .  זה נגמר ב-1:3 אנגלי על אלופת אפריקה הטרייה ,  מצמד שערים של פיטר קראוץ' ועוד אחד של שון רייט פיליפס . 
" אני מאוד שמח כי כל השחקנים שלנו שיחקו טוב מאוד ",  אמר המאמן פאביו קאפלו בסיום , " זה לא היה קל מול נבחרת חשובה כמו מצרים .  במחצית הראשונה יצרנו הרבה מצבים ולא הבקענו ,  במחצית השנייה שינינו כמה דברים ,  לחצנו יותר וניצחנו ".  סטיבן ג'רארד שמונה לקפטן בעקבות העדרו של ריו פרדיננד ,  היה מרוצה מהתוצאה : " לקח לנו זמן להיכנס למשחק ,  המאמן דרש תגובה בחצי השני ,  ובהחלט נתנו לו אחת .  הראנו אופי פנטסטי וגיבוש כדי לחזור ולמשחק ולנצח נבחרת טובה מאוד .  זה אף פעם לא טוב להיות בפיגור ,  אבל הראנו שאנחנו מסוגלים ,  שאנחנו יכולים להגיב ,  להילחם ולהפוך את התוצאה ". 
אלופת העולם איטליה היא בין הנבחרות היחידות שהגיעה למחזור הידידות הזה בסגל משני .  מרצ'לו ליפי זימן את מרקו בוריילו אחרי כמעט שנתיים של היעדרות ,  כשגם לאונרדו בונוצ'י מבארי ואנדראה קוסו מקליארי ערכו הופעת בכורה במדי האזורי .  בכך ,  המשיך ליפי במדיניותו החדשה בה דלת האזורי פתוחה בפני כל שחקן איטלקי הנמצא בכושר טוב .  כך מבקש המאסטרו האיטלקי לעורר תחרות על חולצת אלופת העולם ובחודשים האחרונים ,  מאז ההופעה החיוורת בגביע הקונפדרציות ,  אכן ישנו להט ודם חדש בשורות אלופת העולם .  כמה מאותם שחקנים זוטרים יחסית יהיו בדרום אפריקה ,  זו כבר שאלה אחרת .  בכל אופן ,  הניסויים של ליפי לא הספיקו במונאקו ,  שם נפגשה הסקוואדרה אזורה עם קמרון .  התוצאה הייתה משחק שלא השתווה ברמתו לזה של יתר קרבות הידידות בעולם ,  והצופים ראו תיקו מאופס בין השתיים . 
" זה היה משחק מועיל ",  אמר ליפי במסיבת העיתונאים , " היו הרבה חבר'ה ששיחקו בפעם הראשונה בנבחרת וראינו מהם משחק טוב .  בונוצ'י נתן משחק טוב ויציב ,  וזה טוב לנו .  הוא הרשים אותי לטובה וגם השחקנים האחרים .  זה היה מבחן טוב עבורנו .  לא מפריע לי מה שאומרים על הזימונים .  דבר לא מפריע לי ".  ליפי מרוצה ,  אבל באיטליה ובעולם ציפו מהאזורי לקצת יותר ברק ובעיקר לניצחון במשקה הבינלאומי ה-700 .  זה הסתיים בתיקו מספר 182 ,  וליפי הסביר זאת בפתיעות ממנה סובלת נבחרתו . " אתם צריכים לזכור שחסרו לנו שבעה שחקני הרכב ",  אמר האיש עם הסיגר .
 
מראדונה : " ארגנטינה תהיה אלופה בדרום אפריקה "
 המאמן בטוח ביכולת שחקניו אחרי הניצחון בגרמניה .  ג'רארד : " הראנו שאנחנו יכולים להגיב ,  ולהפוך את התוצאה "
 
