 " לא נכון לרצות פרויקט בכל מחיר "
" המכרזים הגדולים צריכים לשקלל איכות - ולא רק מחיר ",  אומרת מרים גז מבנק הפועלים .  האשה החזקה בענף התשתיות בישראל מנהלת צוות מימון פרויקטים שאחראי על 14 מיליארד שקל .  היא מספרת על הלקחים מהעיכוב בפרויקטים של הרכבות הקלות ועל הסתבכות הנתיב המהיר לת"א
 >  >   " אני חושבת שהבעיה העיקרית בפרויקטי התשתיות כיום ,  נובעת מהניקוד שהמדינה מעניקה במכרזים - שבו 70% מהציון מתבסס על המחיר ,  ואז כל קריטריון אחר פרט למחיר לא משנה כבר .  אני חושבת שיש מקום לתת דגש רב יותר ליצירתיות ,  ולא להתמקד רק בסוגיית המחיר "  - כך אומרת מרים גז ,  מנהלת צוות מימון פרויקטים ,  בחטיבה העסקית של בנק הפועלים .  בראיון ל-themarker ,  מנסה מי שהפכה בשנים האחרונות לאשה החזקה בתחום התשתיות בישראל ,  להתמודד עם סדרת הקשיים בהם נתקלו באחרונה פרויקטי התחבורה והאנרגיה ,  וטוענת כי אין סיבה לחשוש מברירת הצעות במכרזים שלא על סמך מחיר בלבד : " המדינה עורכת אומדנים ,  ואם התוצאות תהיינה גבוהות יחסית - אז תמיד שמורה לה הזכות לבטל את המכרז .  ברור שמוטב שהפרויקט יהיה זול - אבל בסופו של יום ,  אתה גם רוצה פרויקט שיתרומם .  צריך למצוא פרמטרים מספיק אובייקטיביים - שיתייחסו לאיכות ,  ולא רק למחיר ".  בעשור האחרון הפך מתווה הפרויקטים המשותפים למגזר הציבורי ולפרטי  ( p.p.p )  למעין מילת קסם שדי היה בה ,  כדי לגבור על הביורוקרטיה הממשלתית ועל הביצוע המסואב של פרויקטי התשתית בידי זרועותיה .  מי שנשא את דגל המימון הפרויקטלי  ( project finance )  בישראל ,  היה בנק הפועלים שהתהדר בין היתר בהובלה המוצלחת של הסגירות הפיננסיות של פרויקט כביש חוצה ישראל וכביש הרוחב 431 ,  ובהובלת המימון הבנקאי של מתקן ההתפלה בפלמחים ותחנת הכוח המתוכננת של דוראד .  נישאים על גל זה ,  הפכו גז ומנהל המטה העסקי ,  צחי כהן ,  לכתובת הראשונה לכל יזם בענפי התחבורה או האנרגיה .  גז עצמה משמשת כאינדיקטור המממן לכל מהלך אותו מתעתדת המדינה ליישם - ובתחומים הבתוליים של ייצור החשמל הפרטי - אף משמשת למעשה שותפה מלאה לכתיבת הרגולציה .  אין ולו מהלך פרויקטלי אחד במשק הישראלי שלא עבר דרך חדרה .  עם זאת ,  בשנתיים האחרונות עומעם מעט זוהרו של הפועלים .  זאת ,  לאחר שיריבו ,  בנק לאומי ,  החל לאסוף את מרבית הפרויקטים שהוצעו בענף התשתיות ,  והכריז על עצמו כמוביל השוק החדש בתחום המימון .  זאת ,  בין היתר ,  לאחר שזכה ללוות פיננסית את הקו האדום של הרכבת הקלה בתל אביב ,  פרויקט כביש 531 ומסילת השרון וכן פרויקט הנתיב המהיר לתל אביב .  דווקא שלושת הפרויקטים היוקרתיים האלה תקועים ועתידם לוט בערפל . " בנק הפועלים ממשיך להוביל ,  ויודע להוביל את הפרויקטים שלו ",  מעירה גז בציניות . " אם כי אנחנו לא יכולים לזכות בכל הפרויקטים ",  היא מוסיפה . " הבנקים הזרים הם הראשונים לעזוב"לאחר תקופת  " הייפ "  סביב מתווה שיתוף הפעולה הציבורי-פרטי נדמה באחרונה כי מודל זה הולך ומאבד מזוהרו .  ענף התחבורה ,  שהיה הראשון ליישם את ה-p.p.p היה גם הראשון שחווה על בשרו את המציאות החדשה ,  ופרויקטים דוגמת הרכבות הקלות וכבישי הרוחב - סוקרו בשנתיים האחרונות בעיקר בהקשרים שליליים .  גז שוללת מסקנות חפוזות באשר לכישלון השיטה ,  וטוענת כי לכל פרויקט היו נסיבות ייחודיות לו שפגעו בביצועו . " כביש 431 הוא פרויקט מאוד מוצלח ",  מקדימה גז . " הוא כביש יפהפה שסלילתו הסתיימה לפני הזמן .  כל נושא המימון לא היה פשוט בכלל - בטח שלא בתקופת משבר - ולכן סיומו הוא בגדר הצלחה ".  מה לגבי פרויקט כביש 531 ,  שלא להזכיר את הנתיב המהיר לתל אביב . " לדעתי מדובר קודם כל במשבר אמון .  p.p.p הוא קודם כל אמון בין כל הנוגעים בדבר ,  וכדי להביא לפרויקט מוצלח ,  צריך לדאוג לכך שזה יימשך לאורך כל תקופת הפרויקט ".  משבר אמון מאפיין גם את הפרויקט שלכם ושל לאומי ברכבת הקלה בירושלים .  מדוע לא עזבתם אותו ?   " זה נכון שיכולנו לקבל את הכסף שלנו וללכת .  אבל אנחנו מאמינים שבסופו של דבר הפרויקט הזה יצליח ".  אילו לקחים ניתן להפיק מן הניסיון בירושלים ?   " שהעירייה חייבת להיות בפרויקט - אחרת לא תרגיש מחוייבת לו ,  ובמקום לעזור תגרום לנזקים .  פרויקט המטרונית בחיפה למשל ,  יוכיח שאפשר אחרת .  יש מקום להוציא פרויקטים לרשויות המקומיות ,  בתמיכת המדינה .  זה שונה מאוד לעבור בתוך עיר ומעבודה מחוצה לה .  כולנו למדנו זאת על בשרנו ".  למרות אשמת הזכיינים ,  הרשויות או המדינה - גם לכם יש חלק לא מבוטל בקשיים .  מדוע המרווחים ממשיכים להיות גבוהים גם לאחר שיא המשבר ,  גם בפרויקטים פחותי סיכון המגובים בערבויות מדינה ?   " כשהכסף יקר - אז או שאתה בוחר מה אתה מממן ,  או שאתה מתמחר את המימון במחיר אחר .  מדובר בהיקפים עצומים של כסף .  תנאי השוק השתנו ,  ואתה צריך להחליט איפה אתה שם אותו - כי יש התעניינות גבוהה מאוד בשוק בכל הפרויקטים ,  ויש לנו חלופות טובות יותר .  מדוע שאעמיק את ההשקעה בתשתיות ולא בנדל"ן מקומי ?  יש מספיק פרויקטי נדל"ן במרווחים טובים ,  עם מכירות מראש ,  כך שהסיכון יורד .  ממילא אשראי לפרויקט תשתית נכלל בתקופת ההקמה תחת סיווג נדל"ן - כך שיש תחרות ".  עובדה היא שראינו בעבר בנקים זרים מציעים ריביות אטרקטיביות יותר . " אני לא רואה כל כך את הזרים היום .  הם הראשונים שעוזבים ברגע שקורה משהו ,  ולכן לא ראינו פה תחרות עמוקה אתם .  לדעתי אחת הסיבות שהרכבת הקלה בתל אביב לא סגרה פיננסית היא התלות גם בבנקים הזרים .  הם אמנם מביאים ניסיון עמוק יותר משלנו - אבל לא פשוט להיות תלויים בהם . " גם בקטע 18 היה קשה לשכנעם לממן כשנפלו קטיושות בצפון ,  ותבדוק ,  למשל ,  מה הריבית שקבעו להרחבת מתקן ההתפלה בחדרה .  ההתנהלות היא חדה ,  ובלי סנטימנטים ".  אולי הפתרון הוא להכניס באגרסיביות את הכסף המוסדי ?   " המוסדיים הם שותפים מצוינים ,  אבל מימון פרויקטלי דורש הרבה משאבים לפיקוח ,  בקרה וניהול שוטף - שלא בטוח שהמוסדיים רוצים להשקיע בהם בכדי להחליף אותנו .  שילוב כוחות הוא נכון .  יכול להיות שמוסדיים ייכנסו בעתיד גם בשלב ההקמה - אבל גם אז יסתמכו על יכולות הבקרה של הבנקים ".  ובכל זאת ,  הגיעה העת לחשיבה מחודשת אודות ה-p.p.p  ?   " אני מאמינה במודל הזה ,  כי אני חושבת שצריך להעביר למגזר הפרטי את הסיכונים שהוא יודע לקבל על עצמו באופן טוב יותר מזה שהמדינה יודעת .  אם כי ייתכן ש-p.p.p לא מתאים לכל דבר ".   " אמרתי לבעלי שאני חוזרת איתו או בלעדיו"5.5 שנים מכהנת גז כמנהלת צוות מימון פרויקטים ,  בחטיבה העסקית של בנק הפועלים .  לפני תפקידה זה שימשה תשע שנים כאנליסטית בחטיבה העסקית בבנק .  גז ,  ילידת פאריס ובת להורים פסיכולוגים במשפחה יהודית-מסורתית ,  עלתה לישראל לבדה ב-85' במסגרת תנועת הנוער בני עקיבא והיא בת 17 בלבד .  שני אחיה הגדולים הצטרפו אליה מאוחר יותר ,  והוריה השתקעו בירושלים לפני כעשור .  היא סיימה תואר ראשון בכלכלה ומדעי המדינה באוניברסיטה העברית ,  והמשיכה לתואר שני בכלכלה .  לפני שנכנסה אל בנק הפועלים ביולי 94' ,  היא עוד הספיקה לעבוד באגף הבינלאומי של משרד האוצר .  במקביל נישאה גז לאיש פיתוח עסקי ,  יליד צרפת אף הוא ,  המתגורר לסירוגין בישראל ובפאריס ,  בעוד היא נאלצת לשאת במטלות הבית ,  ובגידול שני בניהם  ( 10.5 ,  9 )  בדירתם בצפון תל אביב .  כשהציע לה מנהל החטיבה העסקית דאז ,  דורון קלאוזנר ,  את התפקיד ,  נזכרת גז ,  שאל אותה אם יש בידה את תמונות ילדיה ,  ורמז לה כי בעיקר דרכן תוכל לצפות בהם בשנים הבאות .  לגז ,  ששהתה אז עם בעלה וילדיה בצרפת ,  לא היו ספקות : " זה עניין אותי - ולכן הלכתי על זה .  אמרתי לבעלי שאני חוזרת אתו או בלעדיו ",  היא מספרת בלא בדל חרטה . " בפאריס נהוג לעבוד עד שבע בערב - אבל בישראל אם את לא בבית עד שתיים-שלוש זה סימן שאת אמא רעה .  חזרתי בלי רגשות אשמה - כי הבנתי שזה לא חייב להיות ככה .  אני חוזרת היום מאוחר ,  אבל נשארת לעשות איתם שיעורי בית באנגלית גם עד תשע וחצי ".  ומה עושה את התפקיד לכל כך מעניין ?   " הוא משלב הרבה תחומים שונים .  דורש כושר ניתוחי גבוה ,  יכולות שיווק ,  קשר הדוק עם לקוחות ,  הבנה משפטית וניהול משא ומתן מול הטובים ביותר בישראל ".  הדשדוש בפרויקטי התחבורה הגיע במקביל להתעוררות היזמות בענף האנרגיה המקביל .  ואולם ,  גם בתחום זה לא יודע הפועלים שקט .  זאת ,  משום אי הבהירות הנמשכת סביב פרויקט דוראד אותו הוא מוביל ,  להקמת תחנת הכוח הפרטית הגדולה בישראל .  מדובר בפרויקט בהיקף של כמיליארד דולר - בו מוביל בנק הפועלים את המימון הבנקאי ,  ואף אמור לשים מיליארד שקל מהונו . " אני מאוד מקווה שנסגור עד יולי ",  אומרת גז . " עוד לא ראינו סגירה פיננסית ,  ואולי זה יומרני לבוא ולהגיד שזה יצליח ,  אבל אני חושבת שנצליח להגיע לסגירה .  הרגולציה השתנתה לחלוטין ,  והטמיעה בתוכה את הסוגיות ההכרחיות למממנים ,  שקיימות במכרזים ".  אם משווים את התנאים הפיננסיים לאלה שבמכרזים - אז מדוע כבר לא לפרסם מכרזים ?   " אני אדישה לשאלה הזאת ,  אבל צריך לזכור שגם המכרזים לא בהכרח הצליחו .  השאלה היא מה יגיע ראשון - כי צריך חשמל .  לבעלי הרישיונות היו הרבה בעיות ,  החל בגז הטבעי - וכלה ברגולציה שהשתנתה ".  מה החסמים שאת מזהה כיום ?   " מי שעומד כיום מאחורי ההתחייבויות לבנקים הוא מנהל המערכת שתחת חברת החשמל - וזה עלול לעכב את הפיתוח של משק האנרגיה ,  משום מגבלת לווה בודד .  המדינה מודעת לבעייתיות ,  ומנסה למצוא פתרון כדי שיספק את המממנים הזרים כמו גם את המקומיים .  ברגע שזה ייפתר ,  לא תהיה בעיה של קיבולת בשוק .  כמות הפרויקטים בתחום האנרגיה שמסתובבת כיום בשוק היא אדירה ,  אם כי אין לדעת אם כולם ייצאו לפועל ".   " 40% מהמכסה הסולארית - היא במימון שלנו"עד שיוסרו החסמים מענף ייצור החשמל בגז טבעי התפנה בנק הפועלים להוביל את צעדיה הראשונים של המהפכה הסולארית במשק הישראלי . " לפני כשנתיים ,  לאחר שיצא לשימוע התמריץ לייצור חשמל באנרגיה סולארית ,  התחלנו להתעניין בנושא "  - נזכרת גז . " בנינו case study ,  הצגנו להנהלת הבנק וקיבלנו אור ירוק להתקדם עם זה .  יותר משנה ישבנו עם כל השחקנים בשוק וניסינו לטפל בכל החסמים למימון הפרויקטים הסולאריים .  ברגע שרובם שוחררו - התחום הוצג לדרגים הגבוהים בבנק ,  והמנכ"ל ציון קינן מאוד התלהב מהנושא .  הוא התחיל בליווי הנושא עוד בחטיבה העסקית ,  ראה בזה משהו שיכול להפוך לדגל של הבנק ,  ודחף לזה בכל הכוח ".  גז ,  ייאמר לזכותה ,  היתה מהכוחות שדחפו לעיצוב הרגולציה עצמה - עוד לפני שהתאפשרה מעורבות הבנק בשוק הצעיר . " באופן אישי ,  אני מאוד מאמינה באנרגיות מתחדשות ",  היא אומרת . " נכון שהטכנולוגיה עדיין לא כלכלית ,  אבל גרמניה הלכה על הנושא בכל הכוח ,  סיבסדה ויצרה תעשייה שלמה במדינה שאינה שטופת שמש ,  בעוד שישראל שהיתה הראשונה להניח את דודי השמש - לא עשתה מזה 30 שנה כלום בנושא .  אין ספק שצריך לתמוך תחילה בשוק כדי לייצבו ,  ובדיוק כמו בהתפלה ,  אם תסבסד או תתמרץ בשלבים הראשוניים - תוכל לפתח שוק ברמה עולמית ,  ולהוביל ".  קל להגיד ,  אבל המימון מוטל על הצרכנים . " זה לגיטימי לבקר ,  אבל אני חושבת שזה נכון לסבסד שוק מתחיל ,  ובעובדה שמשרד התשתיות ורשות החשמל קבעו מכסות ואבני דרך להפחתת התעריף - הם דאגו שהמעמסה על הציבור לא תהיה במימדים גדולים מדי כמו בספרד או בגרמניה ".  הופתעתם ממיצוי המכסה להתקנת מערכות על גגות ?   " הופתענו ,  כי חשבנו שהמכסה תסתיים ברבעון הראשון של 2010 .  אנשים נלחצו לקראת הסוף ,  מה שיצר כדור שלג .  אני חושבת שזו היתה הצלחה גדולה מאוד ,  גם של רשות החשמל וגם של חברת החשמל - ואני מאמינה שזה בזכות המממנים שפתחו את הברז ".  מה שיעור החדירה של הבנק בשוק זה ?   " אנחנו לא יודעים בוודאות ,  אבל להערכתנו תפסנו 40% מהמכסה שאזלה ".  איך את מסבירה את כישלון ההתקנות במגזר הביתי ?   " לדעתי מדובר בחסם פסיכולוגי .  אנשים אמורים להשקיע בבית שלהם סכום לא מבוטל - אך לא מתכוונים להתחייב להישאר באותו הבית למשך 20 שנה ,  וחוששים שכשימכרו - לא יוכלו להוסיף את ערך המערכת .  זה החסם העיקרי לדעתי .  שמעתי שבקליפורניה בתים פרטיים המצויידים במערכות סולאריות נמכרים טוב יותר - אבל בארץ עוד לא . " הפתרון צריך להיות הכנה למתקן סולארי בבנייה חדשה ,  או הטבות מס .  בצרפת למשל אתה מקבל הנחה בארנונה ובמסים אחרים כי לאזרח הקטן המשמעות היא המון כסף ".  יש הטוענים כי דווקא ליזמות אין מוטיבציה להתעסק עם מערכות קטנות ויחידות . " אני לא חושבת ,  כי אם זה היה נכון ,  היינו רואים עכשיו נהירה של כל החברות שנתקעו עם ציוד אל המגזר הביתי .  משיחות עם בעלי בתים פרטיים אני מבינה שהבעיה נעוצה בעיקר בעלות הגבוהה .  אנשים פרטיים לאו דווקא מסתכלים על התשואה ".  מה התייחסותכם למכרז תחנות הכוח באשלים ?   " אנחנו עובדים על המכרז מתוך הנחה שייצא לפועל .  עם זאת ,  אני לא מבינה איך המדינה יכולה לפרסם תעריפים לבעלי רישיונות תוך כדי מכרז .  זה נראה כאילו התעריף שתקבע הרשות הוא שייסגר במכרז .  למה שהיזם יסכים להסתפק בתעריף נמוך מזה שיוכל לקבל דרך רישיון ?  "

" לא נכון לרצות פרויקט בכל מחיר "
" המכרזים הגדולים צריכים לשקלל איכות - ולא רק מחיר ",  אומרת מרים גז מבנק הפועלים .  האשה החזקה בענף התשתיות בישראל מנהלת צוות מימון פרויקטים שאחראי על 14 מיליארד שקל .  היא מספרת על הלקחים מהעיכוב בפרויקטים של הרכבות הקלות ועל הסתבכות הנתיב המהיר לת"א

