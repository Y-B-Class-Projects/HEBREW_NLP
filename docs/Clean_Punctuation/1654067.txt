בן דב רוצה להחזיר את פרטנר לימי התהילה
לאמיר טייג נדמה כי אילן בן דב ,  בעל השליטה הטרי של פרטנר ,  מנסה לקחת את הגלגל אחורה ולחדש את ימי התהילה של החברה .  הסביבה התחרותית הקשה מבטיחה - הדרך עוד ארוכה
נדמה כאילו אילן בן-דב ,  בעל השליטה הטרי של פרטנר ,  מנסה לקחת את הגלגל אחורה ולחדש את ימי התהילה של פרטנר מתקופתו של המנכ"ל הקודם ומייסד החברה ,  עמיקם כהן .  
בן-דב הציב בחוד החנית של החברה שני אנשים שהובאו אליה על ידי המנכ"ל הקודם - יעקב קדמי ,  סמנכ"ל השיווק האגדי של החברה שחתום על ההובלה של המותג אורנג' ;  ואלי גליקמן ,  שהובא על ידי כהן וייכנס בקרוב לתפקיד המנכ"ל .  החלטות אלה של בן-דב מדגישות את הקושי שעמו התמודד אבנר במשך כל הקדנציה שלו - למלא את הנעליים הגדולות שהותיר אחריו כהן .  
לזכותו של אבנר ייאמר כי הוא לא נח על זרי הדפנה של קודמו .  הוא ניסה נואשות למתוח את המותג החזק של פרטנר לתחומי הכנסה נוספים .  הוא חדר לתחום התוכן כשהקים את אורנג' טיים ,  וניסה להפוך את פרטנר לשחקן דומיננטי בעולם האינטרנט והטלפון הקווי .  במקביל ,  בשעה שבה המשק היה על סף משבר הוא התחייב בפני עובדיו כי לא יפטר אף אחד מהם .  ללא ספק ,  אבנר היה צריך לא מעט אומץ כדי לעשות מהלכים אלה .  
עם זאת ,  במבחן התוצאה ,  אבנר נכשל כאשר ניסה למתוח את המותג אורנג' ולייצר באמצעותו הכנסות נוספות ורווחים לחברה .  הוא גילה כי גם כוח המותג החזק של פרטנר אינו מספיק כדי להתמודד בתעשייה רוויית תחרות כמו שירותי האינטרנט  ( ISP )  .  
יש האומרים כי ההחלטה של פרטנר לעשות זאת בעצמה מעידה על עודף ביטחון עצמי - תכונה מסוכנת בעולם תחרותי .  ייתכן כי עדיף היה לאבנר להצניע את השאיפות ,  ולרכוש את 012 סמייל - במקום להשקיע משאבי ניהול רבים בהקמת פעילות חדשה .  ההחלטה הזו עלתה לחברה ולבעלי המניות שלה לא מעט כסף .  היא גם פגעה בתדמית של החברה - בקדנציה של אבנר ירד קרנה של פרטנר מחברה מופלאה לכזו שיודעת גם להיכשל .  
בן-דב ,  והמנכ"ל החדש גליקמן לצדו ,  יצטרכו לקבל החלטות לא קלות בתקופה הקרובה .  הם לא יוכלו לוותר על הרחבת בסיסי ההכנסות לתחומים חדשים ,  אך ייאלצו לעשות זאת באופן יעיל יותר ,  ושלא יסב את המיקוד הניהולי של החברה משוק הסלולר - שעודנו התחום שבו פרטנר מייצרת ביעילות הרבה ביותר מזומנים לבעלי המניות שלה .  הם גם יצטרכו לייעל את הפעילות של החברה וליישם את דו"ח ההמלצות של מקינזי ,  שהוגש לאבנר לא מכבר .  
המינוי של גליקמן אמנם אמור להשרות יציבות במערכת ,  אך הסיכוי לכך אינו גבוה .  במרבית המקרים ,  החלפת מנכ"ל מובילה לשינויים פרסונליים בצמרת החברה .  עבור פרטנר ,  זעזועים אלה יהיו בעייתיים שבעתיים :  בעל השליטה בחברה לא יכול להרשות לעצמו פגיעה נוספת בקצב חלוקת הדיווידנדים .  גם ככה הוא חנוק .  
מנגד ,  סביבתה התחרותית של פרטנר הולכת ונעשית קשה יותר ,  לנוכח התחזקות פלאפון ו-012 סמייל .  דרכו של גליקמן עד חידוש ימי התהילה של פרטנר עוד ארוכה ,  ולא תהיה לו תקופת חסד ממושכת מדי .
 
בן דב רוצה להחזיר את פרטנר לימי התהילה
לאמיר טייג נדמה כי אילן בן דב ,  בעל השליטה הטרי של פרטנר ,  מנסה לקחת את הגלגל אחורה ולחדש את ימי התהילה של החברה .  הסביבה התחרותית הקשה מבטיחה - הדרך עוד ארוכה

