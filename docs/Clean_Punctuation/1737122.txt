העיתונאי דב יודקובסקי הלך לעולמו
חתן פרס ישראל לתקשורת ,  עורך  " ידיעות אחרונות "  במשך 35 שנה ,  עורך  " מעריב "  ומייסד בית הספר  " כותרת ",  הלך לעולמו ,  בגיל 87 .  נחום ברנע : " מגדולי העורכים שידעה התקשורת הישראלית מעודה "
 דב יודקובסקי  ,  חתן פרס ישראל לתקשורת לשנת 2002 וזוכה פרס סוקולוב לעיתונות לשנת 2002 ,  הלך לעולמו בגיל 87 .  הותיר אחריו אשה ,  בת ושני נכדים .  
הלוויתו תתקיים היום  ( רביעי )  בבית העלמין בקריית שאול ב-15:45 .
 יודקובסקי היה עורכו של ידיעות אחרונות במשך למעלה מ-35 שנה ובתקופת כהונתו הפך העיתון למוביל במדינה .  בשנת 1990 ייסד את בית הספר לעיתונאות כותרת לאחר מכן ,  במשך שנתיים ,  שימש כעורך הראשי של מעריב .
 בכנס אילת האחרון הוענק ליודקובסקי פרס מפעל חיים ,  אותו קיבלו בשמו שניים מנכדיו .  לאחרונה נחנך בבית סוקולוב בתל אביב אולם תקשורת על שמו של יודקובסקי ,  שתרם להקמתו סכום נכבד .
 נחום ברנע ,  בכיר עיתונאי  " ידיעות אחרונות ",  ספד ליודקובסקי : " מגדולי העורכים ומנהלי התקשורת שידעה התקשורת הישראלית מעודה .  איש חכם ומפוקח שהיה לו כשרון יוצא דופן לדעת לתמצת את המציאות המורכבת למשפט אחד ,  כותרת אחת .  היה לו גם הכישרון לדעת להבחין מי האנשים המוכשרים שימריאו בהמשך ,  ומי האנשים שפחות מוכשרים .  הוא ידע לאסוף אנשים שהיו אולי שנויים במחלוקת ,  או שלא אובחן בהם הכשרון ,  ולעשות מהם את מה שבנה את העיתון בתקופה ההמראה הגדולה שלו . 
" בן אדם שחי בעולם הספרים והתרבות ,  בעל ידע רב בדברים שהקשר ביניהם לבין הוצאת עיתון כמעט ואיננו קיים ,  ומצד שני הוא הבין מה המשותף בין החייל בבקו'ם והפרופסור באוניברסיטה שיגרום להם לקנות דווקא את העיתון הזה ,  היכולת הזו להבין את הנרטיב הישראלי יותר מכל מי שהיה פה ".  
" דב יודקובסקי היה אדם שהצליח למצוא את התמהיל הנכון לעיתונות המודרנית ולבנות עיתון שיכולים לקרוא בו בעת ובעונה אחת גם אנשי המעמד הבינוני וגם אנשי האקדמיה ואליטות ,  וכך נוצר התמהיל של העיתון של המדינה ",  אמר אריה אבנרי בשיחה עם וואלה !  ברנז'ה . " הוא יצר פלורליזם שקשה למצוא בעיתונים אחרים ,  היה גם צייד כשרונות וידע לטפח את אותם עיתונאים שראה בהם ניצוצות של כשרון אמיתי .  הוא גם ידע לשים את הדגש על הצד החברתי ,  למרות שלפעמים עיתונאים רואים בכך פחיתות כבוד ,  אבל כשהבאתי לו סיפורים אנושיים הדבר נגע ללבו . 
" אחד הסיפורים שזכורים לי ממנו ומסמלים אותו בעיני ,  היה כאשר דחינו פרסום של פרשת ידלין ולאחר שהתברר שהוליכו אותנו שולל ,  הוא שלח לי פתק בו נאמר 'אל תצטער שפספסת את אחד הסקופים ,  מה שחשוב הוא שהיית בן אדם' ",  הוסיף אבנרי . 
" חבל שבשנים האחרונות הוא נדחק לקרן זווית ",  סיכם אבנרי . " כשאני מסתכל על העיתון היום ולא רואים את שמו מוזכר ,  זה צובט את לבי וצורב .  כבר היו אנשים שעברו בין מערכות עיתונים ,  כואב הלב על אדם שקיבל את פרס ישראל ,  ושדווקא איתו מתחשבנים ". 
אגודת העיתונאים בתל אביב ספדה גם היא ליודקובסקי : " חברי אגודת העיתונאים בתל אביב מרכינים ראש עם מותו של דב יודקובסקי ,  מענקי העיתונות בישראל וממעצביה הבולטים והחשובים של העיתונות העברית המודרנית ,  ומשתתפים בצערם של גב' לאה יודקובסקי ובני המשפחה ". 
יודקובסקי נולד בשנת 1923 בעיר ורשה ,  גדל באנטוורפן ועבר את השואה במחנות ריכוז בפולין .  הוא עלה לישראל בשנת 1945 ונקלט על ידי יהודה מוזס ,  קרוב משפחתו ,  בעל העיתון ידיעות אחרונות .  במקביל החל בלימודי פילוסופיה ,  תרבות צרפת ויחסים בין לאומיים באוניברסיטה העברית בירושלים .
 בשנת 1950 מונה יודקובסקי לעורך החדשות הראשי של ידיעות אחרונות ובשנת 1953 מונה לרכז המערכת .  עורך העיתון בשנים אלו היה ד"ר הרצל רוזנבלום ,  אולם במהרה שימש יודקובסקי כעורך העיתון בפועל .  בתקופה בה ערך את ידיעות אחרונות שונה עיצוב העיתון ,  נוספו לו כותבים רבים חדשים ,  יזמו תחקירים ומוספים .  
כן קבע יודקבוסקי בתקופה זו את כלל כתיבה ,  המהווה את אחד ממרכיביה של  " נוסחת יודקובסקי "  שנחשבת לאחד המרכיבים העיקריים שהפכו את ידיעות אחרונות לעיתון הנפוץ במדינה עד הופעתו של החינמון  " ישראל היום ".   " העיתון ",  על פי כלל זה , " איננו אינציקלופדיה .  רצוי שכל משפט יהיה קצר ,  בן 8-12 מילים לכל היותר ,  עליו להיות מובן לקורא  לאקדמאי ולאיש הפשוט ,  לאזרח ותיק ולעולה חדש .  וכל זה חייב להיות לא על ידי הורדת הרמה ,  אלא על ידי העלאתה ".  
כלל זה ,  והאסטרטגיה הכללית אותה הכתיב יודקובסקי בידיעות אחרונות  ,  לפיה יש להפוך את העיתון לבעל מבנה כתיבה אחיד ,  לפשט את שפת הכתיבה ולקרבה לשפה המדוברת ,  נחשבים כ"נוסחת יודקובסקי "  שהובילה להצלחתו של העיתון וזיכו אותו בשנת 2002 בפרס ישראל .
  בראיון לארי שביט במוסף הארץ בשנת 2008 סיפר יודקובסקי על יצירת הנוסחה : " אם היתה נוסחה ,  היא היתה עיתון שהשר לא יתבייש בו ושנהג השר לא יפחד ממנו ..  .  ניסינו לעשות עיתון שיהיה גם עממי אבל גם איכותי .  גם קריא וגם תרבותי .  בעיני אין סתירה בין שני הקטבים האלה .  לנגד עיני תמיד עמד המשפט שאותו למדתי מהמרצה שלי לפילוסופיה ,  פרופסור רות :  'את כל מה שקאנט כתב בצורה משעממת ומסורבלת אפלטון אמר אלפיים שנה קודם בצורה מרתקת ומוחשית' ..  עיתון טוב ,  כמו ספרות טובה ,  צריך למשוך את העין ולמשוך את הלב .  אם הוא כתוב טוב ואם הוא מספר סיפור טוב ,  הוא יכול להגיע אל כל אחד ". 
מיום מותו של נח מוזס ,  באוקטובר 1985 ,  ניטשה מלחמת ירושה על העיתון בין יודקובסקי לבנו של נח ,  ארנון  ( נוני )  מוזס .  ב-1986 אמנם מונה יודקובסקי לעורך העיתון ,  אך אט אט צבר מוזס כוח בדירקטוריון עד שבשנת 1989 הדיח את יודקובסקי מתפקידו ומינה במקומו את משה ורדי ,  בנו של ד"ר הרצל רוזנבלום ,  העורך הקודם של העיתון .
 בראיון לשביט בהארץ סיפר יודקובסקי שהמאבק בינו לבין מוזס היה אישי והתנהגותי : " נוני הפך את המצב לבלתי נסבל .  איני יודע אם רצה שאשאר עורך ללא כוח וללא סמכות ניהולית ,  או אם רצה שלא אהיה עורך כלל .  אבל אני לא יכולתי לחיות עם הפגיעה בסמכויות ועם אובדן היוקרה ..  .  הייתה לי תחושה של עוול .  לא התבכיינתי ,  אבל התחושה הפנימית היתה של עוול נורא ". 
את תחושתו ביומו האחרון בידיעות תיאר : " אני זוכר שאמרתי לעצמי שאני צריך לחקוק בזכרון את המראה כיוון שככל הנראה לא אחזור אל החדר הזה .  ובאמת לא חזרתי .  עד היום כף רגלי לא דרכה בבניין 'ידיעות אחרונות' .  בניין שאני הקמתי .  בניין שבו אני מכיר כל אבן ".  
עם השלמת השתלטותו של רוברט מקסוול על הוצאת מודיעין ,  בעלת השליטה במעריב ,  מונה יודקובסקי ליו"ר מועצת המנהלים של החברה ולאחר מכן לעורך הראשי של העיתון .  כשנתיים לאחר מכן עם רכישת העיתון על ידי יעקב נמרודי ,  והיעלמותו של מקסוול ,  פרש יודקובסקי ממעריב .
 
העיתונאי דב יודקובסקי הלך לעולמו
חתן פרס ישראל לתקשורת ,  עורך  " ידיעות אחרונות "  במשך 35 שנה ,  עורך  " מעריב "  ומייסד בית הספר  " כותרת ",  הלך לעולמו ,  בגיל 87 .  נחום ברנע : " מגדולי העורכים שידעה התקשורת הישראלית מעודה "
 
