50 למות אלבר קאמי - מוסר ומאבק בטרור 
" אמא מתה היום או אולי אתמול :  אינני יכול לומר בביטחון .  המברק מן המעון אומר :  אמך נפטרה ,  ההלוויה מחר .  השתתפות עמוקה בצערך .  כיוון שכך נשאר ,  העניין תלוי בספק :  יכול שאתמול אירע הדבר ".  כך נפתח  " הזר "  של אלבר קאמי ,  מגדולי סופריה של צרפת .  
לפני ימים אחדים ,  ב ? 4 בינואר ,  מלאו 50 שנה למותו .  את  " הזר ",  הביטוי הספרותי החשוב ביותר לתורת האקזיסטנציאליזם של קאמי ,  קראתי בתיכון .  מאז לא קראתי ספר גדול יותר .  בצרפת ,  אגב ,  זו אמירה מאוד לא מקורית .
 ב ? 2002 ,  במהלך ביקור בעיראק ,  מצאתי את עצמי עם קבוצה של צרפתים ,  חלקם הומניסטים  ( להגדרתם )  ,  חלקם סתם סקרנים  ( להגדרתי )  וחלקם תומכים ב"חזית הלאומית "  של ז'אן ? מארי לה פאן  ( עובדתית )  .  בביקורם ביקשו להביע תמיכה בעיראק של סדאם ובעם הסובל מאמברגו .  בין חברי הקבוצה היה גם נוטריון צרפתי ,  פייר טאטו שמו .  טאטו היה אז צעיר בן 82 ורק לפעמים לא נתפס מחייך .  תאוות החיים שלו היתה הדבר האופטימי ביותר שנתקלתי בו .
 השיחות עם טאטו היו מרתקות .  אהבה ,  פוליטיקה ,  גזענות ,  שתייה ,  נשים ,  בעיקר נשים ,  אבל גם הרבה קאמי .  טאטו היה הנוטריון של קאמי .  הוא הכיר היטב את כל המשפחה ונמצא לצידה גם ברגעים הטראגיים של מות הסופר .
 בדרך כלל לא נהגתי במסעות האסורים שלי להיות בקשר עם חבריי לנסיעה .  טאטו היה חריג .  אהבתי אותו .  אני חושב שזה היה הדדי .  בגיל 84 ביקר אותי בפאריס ומול הסיין הציג בפני את מגדלן .  הוא שוב התאהב .  לאחר שחשפתי בפניו כי אני לא לוראן מעיראק אלא בועז מישראל ,  דיברנו ,  כמובן ,  על טרור .  ואם בטרור עסקינן ,  אי אפשר שלא להזכיר את קאמי .
 קאמי תיעב את הטרור כמעט כמו שאהב את אלג'יריה הצרפתית .  בדצמבר 1949 עלתה הצגת הבכורה של המחזה שכתב , " הצודקים ",  שבו בדק את ההשלכות המוסריות של טרור למען מטרה מוצדקת כביכול באמצעות סיפור רציחתו של הדוכס סרגיי רומנוב ב ? 1905 .  המחזה נפתח בדירה קטנה שבה מתאגדים טרוריסטים בדרכם להטיל פצצה על הדוכס .  בשיחה שניהלו עמדה השאלה מי הוא טרוריסט טוב .
 ניסיון ההתנקשות הראשון לא צלח .  יאנק ,  אחד מחברי התא ,  ראה את ילדיו הקטנים של הדוכס בכרכרה ולא יכול היה להביא את עצמו לזרוק את הפצצה .  הכישלון גרר עימות קשה בין חבריו . " אנחנו הורגים כדי לבנות עולם שבו אף אחד לא יהרוג יותר .  אנחנו נהיה פושעים כדי שהעולם יתמלא בחפים מפשע ",  מתגונן יאנק .  הייתכן ? 
בחירתו של אובמה לנשיאות ארה"ב היתה אמורה להביא אותנו לתקופה אחרת ,  אבל את ינואר 2010 פתחנו שוב בתמונות מבוהלות משדות תעופה .  הכרכרה של הדוכס התחלף במטוסי נוסעים ,  ואת יאנק החליף עומר פארוק עבד אל ? מוטלב ,  הניגרי שביקש לפוצץ מטוס .  יאנק של קאמי חשב על הילדים ,  על החפים מפשע .  אל ? מוטלב ושולחיו חושבים רק על מוות עיוור .
 ב"דבר "  של קאמי הוא כותב כך : " כשפורצת מלחמה ,  האנשים אומרים 'זה לא יימשך הרבה זמן ,  זה טיפשי מדי' .  ואמנם אין ספק שהמלחמה היא דבר טיפשי מדי ,  אבל אין זה מונע בעדה מלהימשך זמן רב .  הנפשות לא מוותרות לעולם .  אלמלא חשב האדם רק על עצמו הוא היה משגיח בזה .  מן הבחינה הזו היו בני עירנו כמו כל בני האדם .  הם חשבו רק על עצמם ,  ובלשון אחרת ,  הם היו הומניסטים :  הם לא האמינו במגיפות .  המגיפה אינה לפי שיעור מידתו של האדם .  לכן הוא אומר לעצמו שהיא דבר לא ממשי .  חלום רע שיחלוף .  אבל לא תמיד הוא חולף ,  ומחלום רע לחלום רע האדם הוא שחולף .  ובראש ובראשונה חולפים ההומניסטים מפני שלא נקטו אמצעי זהירות ".  
כיום ,  כשמציינים 50 שנה למותו ובשעה שרבים מדגישים את תמיכתו העקרונית במאבק האלג'ירי ,  אולי חשוב להזכיר שקאמי עצמו הסביר כי להגיב ברוע לרוע זה להעצים את הרוע .  אבל הבעיה היא שרבים מדי בעולם סבורים כי הוא התכוון שדווקא מלחמה בטרור מגבירה את הרוע .
 
50 למות אלבר קאמי - מוסר ומאבק בטרור
nan
