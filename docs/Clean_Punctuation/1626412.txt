בועות בלי שמפניה
עם פרוסקו איטלקי ,  זקט גרמני או קאווה ספרדית .  כמה הצעות לבקבוקי מבעבעים בלי לחפור עמוק מדי בכיס
מאיזושהי סיבה נהוג לפתוח בקבוק שמפניה באירועים משמעותיים כמו יום הולדת או סילבסטר .  המנהג הזה אולי מבוסס על התפיסה ששמפניה הינה מצרך יוקרתי ואיכותי ובשתיתו אנחנו מאחלים לעצמנו שנה של לוקסוס והצלחה .  שמפניה היא משקה שבאמת יכול להיות מאוד מוצלח ,  אבל התקנות המאפשרות ליין מבעבע להיות ממותג כ"שמפניה "  הן מאוד נוקשות ,  וכתוצאה מכך מחירי השמפניות מרקיעים שחקים .  מי שחפץ ביין מבעבע יכול לבחור ביינות ממדינות נוספות - שברוב המקרים עולים פחות ובכל זאת עושים את העבודה .
 אולי זה הדבר הכי רחוק מיוקרתי ,  אבל הלמברוסקו שחדר לשוק הישראלי בעשור האחרון הוא יין מבעבע לבן ,  רוזה או אדום עם תסיסה עדינה וכמו כל היינות המבעבעים שותים אותו קר .  הוא בעל אחוזי אלכוהול נמוכים  ( 8%-9% )  וברוב המקרים הוא מתקתק .  הלמברוסקו ידוע כיין הדגל של הסטודנטים האיטלקים וזאת בשל מחירו הנמוך ,  וגם בארץ אפשר להשיג 4 בקבוקים ב-100 שקלים כמעט בכל מקום .  לארץ מייבאים כמה מותגי למברוסקו אבל לדעתי המותג לא משנה כי הרעיון הוא אותו רעיון בכולם - קליל ,  לא מחייב וזול .
 עם כל הכבוד ללמברוסקו ,  המבעבע האיטלקי העיקרי הוא הפרוסקו .  פרוסקו הינו מבעבע לבן שמיוצר בוונטו בצפון איטליה ,  והוא נותן פייט רציני למבעבעים צרפתים ,  גרמנים וספרדים .  הפרוסקו גם משמש להכנת קוקטיילים איטלקיים כמו הבליני ואפרול שפריץ ,  אבל גם כשלעצמו הוא יכול להיות מקסים .  בניגוד לשמפניה בה התסיסה מתרחשת בתוך הבקבוק ,  התסיסה של הפרוסקו נעשית במיכלי לחץ גדולים  מה שמוזיל את עלותו .  טעמתי שני פרוסקו  שניהם של יקב לורדן גספריני ונגצו .  הראשון עם כיוון מתקתק בשם  " קזאביאנקה פריזנטה "  והשני , " קאזביאנקה ספומנטה "  שהוא יבש יותר וקולע יותר לטעם שלי .  שניהם עולים בסביבות 50 שקלים .
 על זירת המבעבעים הספרדית מנצחת כמובן הקאווה .  בשנים האחרונות שטף את הארץ מבול של קאוות מכל מיני איכויות וצורות .  לצערי ,  רוב החומרים הנגישים הם בלתי נסבלים שעל בסיסם נפתחו כל מיני ברי קאווה יעודיים שמוכרים בקבוקים זולים שאינם ברי שתיה .  מה שאותי מבאס בקאווה רעה זו הארומה הכימית שמתלווה לתסיסה וולגרית ,  שמרגיש במקרה הטוב כמו גזוז פטישים לבן ומתקתק ובמקרה הרע כמו תמיסה להלבנת שיניים .  כמובן שקיימות קאוות טובות ואף מעולות - הכל שאלה של מחיר .  קאווה סבירה וחביבה היא  " פרקשנט קורדון נגרו "  שמשווקת בחנויות יין בכ-60 שקלים .  התסיסה שלה נעימה והטעמים ,  איך לומר- פירותיים .
 בזירה הגרמנית מדובר כבר סיפור אחר לגמרי .  למבעבע הגרמני קוראים  " זקט "   ( Sekt )  ,  ולמרות שרוב הזקטים שמיוצרים בגרמניה מבוססים על ענבים מיובאים ממדינות שכנות ,  משהו בבחירת הטעמים של הגרמנים פשוט עובד .  כמובן שיש גם מלא זקט זוועתי ,  אבל בקלות אפשר למצוא בסופרמרקט בגרמניה זקט סביר ב 4-5 יורו .  לארץ מייבאים ,  עד כמה שאני יודע ,  רק שני סוגי זקטים .  אני טעמתי את  " Louis Guntrum Traditions Sekt Riesling Brut 2006 ",  שיש לו בעבוע אלגנטי ונעים ,  ועם כל היובש והאיפוק שלו אפשר ממש לזהות את הריזלינג - כמו שצריך .  הבאסה היא המחיר :  הבקבוק עולה כ-140 שקלים ,  שזה טיפה יקר .
 למרות שיש מבעבעים מעוד מדינות ,  כמו פורטוגל ,  הונגריה ,  ארה"ב וגם ישראל ,  אסיים דווקא במבעבע דרום אפריקאי . " ביירסקלוף פינוטז' רוזה ברוט 2008 "  הוא מבעבע דיי יחודי ,  שבניגוד ל"קאפ קלאסיק "-  המבעבע הרשמי של דרום אפריקה - שהתסיסה שלו נעשית בתוך הבקבוק כמו בשמפניה ,  התסיסה של היין הזה נעשית במיכל שאליו מוסיפים שמרים .  היין יבש מאוד ומלא בטעמי פירות אדומים .  בקבוק כזה עולה בחנויות יין כ-80 שקלים .
 
בועות בלי שמפניה
עם פרוסקו איטלקי ,  זקט גרמני או קאווה ספרדית .  כמה הצעות לבקבוקי מבעבעים בלי לחפור עמוק מדי בכיס

