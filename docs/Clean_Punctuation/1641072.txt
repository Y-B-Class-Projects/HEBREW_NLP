זו לא הנחמה
בלי להזכיר את צמד המילים אוכל מנחם ,  דנה מלמד מכינה תבשיל עדשים ובשר שתרצו לקחת ישר אל תוך הפוך ,  גם אם לא קר
אחרי הכתבה האחרונה שלי קיבלתי מייל : " דנהל'ה ,  אפשר לתת הערה ?  קצת נמאס כבר לשמוע בכל תכנית בישול אפשרית את הצירוף  " אוכל מנחם "  זה כבר כל כך נדוש .  צריך למצוא צירוף מקורי .  מציעה לך להפסיק להשתמש בביטוי ". 
התגובה הראשונית שלי היתה להתבאס .  הרגשתי נבוכה וקצת נזופה .  כי ידעתי שזה נכון .  ידעתי שיש מצב שטחנתי את הביטוי הזה מכל הכיוונים לאחרונה .  אז ראשית ,  יש לי צורך להסביר / להתגונן / להצטדק .
 בימים אפורים וקרים ,  כמו שיש לא מעט בתקופה האחרונה ,  שמחת החיים שטבועה בי ,  כנראה קצת טובעת .  לעיתים ממש טובעת .  וכן ,  אוכל מנחם אותי .  ואז הבנתי שמילא זה שהביטוי  " אוכל מנחם "  נמאס כבר ,  אולי פשוט נמאס לי להיות במקום שמחפש נחמה .  יש תקופות כאלה לכל אחד ,  שבהן אתה קצת מרחם על עצמך וקצת עצוב ,  עד שמגיע רגע שזה כבר מתחיל להיות מתיש ומשעמם .  אז עכשיו אני בגמילה מ"אוכל מנחם ".  אבל אני רוצה להכין מרק / נזיד / תבשיל  ( מה שיצא )  עדשים ואם הוא לא מנחם אז מה הוא ? הבכורה שלי הציעה להחליף את  " מנחם "  ב"מרגיע ".  אבל כדי להירגע יש לי אמצעים אחרים ,  לאו דווקא תבשיל .  
אולי  " אוכל מעודד "?  זה בעצם אותו הדבר במילה אחרת .  החלטתי להניח לביטוי וגם לנטוש את כל רעיון הנחמה ,  שאולי אני כבר לא כל כך זקוקה לה .  
בלילה ,  אחרי שהילדים נרדמו ,  עלה שוב השקט ואיתו מחול המחשבות .  מחטטת בתוך מחשבותיי ,  חופרת ,  בוחשת ,  מנתחת ..  . " תהיו קצת בשקט "  ביקשתי מהמחשבות ,  אבל הן לא הקשיבו לי .  הדלקתי נר וקטורת ,  שמתי מוזיקה פסטורלית של מדיטציה ועצמתי עיניים .  זה עבד ל3 דקות .  אז נכנעתי .  זינקתי למטבח ,  סגרתי את הדלת כאילו היה מבצר והתחלתי להכין מרק / נזיד / תבשיל  ( מה שיצא )  עדשים .  
נוכחתי לדעת שהעשייה עצמה מזיזה את כל המחשבות המטרידות הצידה ומפנה מקומה לחווית היצירה .  האם זו נחמה ?  אולי .
 התבשיל שלי מתחיל לקבל עוד ועוד רבדים .  אני שואפת בשקיקה את ריח הבשר ומביטה בו ,  שני נתחים עסיסיים צרובים יפה מכל הצדדים .  אחח ..  .  איזה ריח מפתה אני חושבת לעצמי .   ( ואני ממש נמנעת במחשבותיי מלהזכיר את המילה  " מנחם ".  )  ואז נוספים לסיר ירקות שורש ועדשים שחורות וזה נראה כמו משהו שהולך לעשות לי ממש טוב .  לא מנחם .  פשוט אוכל שעושה טוב .  ולאט לאט ,  עם הרבה סבלנות ,  אני נהנית מהדרך שהתבשיל שלי עושה ,  איך הוא הופך מלא ועשיר יותר מרגע לרגע .  אני סומכת עליו בעיניים עצומות על התבשיל הזה .  אש קטנה ,  עם המון סבלנות ואהבה ,  אני יודעת שכשיגיע הרגע הנכון ,  הוא פשוט יהיה מוכן לקראתי .  
אז אני נותנת לו את הזמן שהוא צריך ובינתיים עושה אמבטיה ארוכה ושולפת את הפיג'מה הכי פיג'מתית שיש .  ולפי הריח שהגיע לשיא בשלותו ,  אני יודעת שהוא מוכן .  מצוידת בקערת נזיד עדשים ,  עם פיג'מה מתחת לפוך ,  מבינה את ההבדל בין אוכל מנחם לאוכל שפשוט גורם לי להרגיש מסופקת ולהתכרבל לשינה מתוקה .
 חומרים:500 גר' שפונדרה150 גר' חזה אווז מעושן חתוך לקוביות קטנות  ( או בשר מעושן אחר ) 1/3 כוס שמן זית1 בצל גדול קצוץ1 כרישה חתוכה לפרוסות  ( החלק הלבן בלבד ) 1 שורש פטרוזיליה קלוף וחתוך לקוביות3 גבעולי סלרי קצוצים2 גזרים קלופים וחתוכים לקוביות3-5 שיני שום500 גר' עדשים שחורות  ( מושרות במים לשעתיים ) 1 ליטר ציר ירקות  ( או מים ) 1/2 כוס פטרוזיליה קצוצה1/2 כוס כוסברה קצוצה3 עלי דפנה5 ענפי טימיןמלחפלפל שחור גרוס
אופן ההכנה:1 .	 מחממים סיר כבד ,  מוסיפים שמן זית ומשחימים את השפונדרה מכל הצדדים .
 2 .	 מניחים את השפונדרה בצד ומוסיפים לסיר את הבצל והכרישה .  מטגנים מספר דקות ומוסיפים את שאר הירקות ואת החזה אווז .  מחזירים לסיר את השפונדרה ומוסיפים את העדשים .
 3 .	 מוסיפים ציר ירקות  ( או מים )  ,  מביאים לרתיחה ומעבירים לאש קטנה .
 4 .	 מתבלים בעלי דפנה ,  טימין ,  מלח ופלפל שחור גרוס .  מערבבים ,  מכסים ומבשלים כשעתיים .
 5 .	 טועמים ,  מתקנים תיבול ומוסיפים פטרוזיליה וכוסברה .
 
זו לא הנחמה
בלי להזכיר את צמד המילים אוכל מנחם ,  דנה מלמד מכינה תבשיל עדשים ובשר שתרצו לקחת ישר אל תוך הפוך ,  גם אם לא קר

