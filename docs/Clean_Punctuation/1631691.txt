תשובה במגעים עם מושיק תאומים ושותפיו למכירת 20%-25% מוויתניה לפי שווי של 450 מיליון שקל
בוויתניה שוקלים להנפיק את החברה בבורסה בעתיד לפי שווי של 500 מיליון שקל
 >  >  חברת דלק נדל"ן שבשליטת יצחק תשובה ממשיכה במסע מימוש נכסיה כדי לעמוד בהתחייבויות של 1.3 מיליארד שקל עד סוף 2010 לבעלי אג"ח ,  בנקים ,  קבוצת דלק ולפניקס .  ל-themarker נודע כי דלק נדל"ן מנהלת בימים אלה מגעים עם שותפיה לאחזקה בחברת ויתניה למכירת 20%-25% ממניות ויתניה לפי שווי חברה של 450-500 מיליון שקל .  נכון להיום ,  האחזקות בוויתניה מתחלקות בין דלק נדל"ן  ( 46% )  ,  האחים גד ודן פרופר  ( מבעלי אסם המחזיקים ב-12.5% )  ,  גיתם מערכות של מושיק תאומים ומודי כידון  ( 12.5% )  ,  אהוד סמסונוב  ( 6.25% )  ,  עמוס שמיע  ( 6.25% )  ואחים חממה  ( 12.5% )  .  במקביל למגעים עם השותפים ,  כפי שנחשף ב-themarker ,  מתנהלים מגעים עם עמיתים  ( קרנות הפנסיה הוותיקות )  בניהולה של יעל אנדורן ,  וכן עם גופים מוסדיים למכירת יתרת אחזקותיה בחברה .  נכון להיום משועבדות האחזקות של דלק נדל"ן בוויתניה לחברה האחות הפניקס במסגרת ההלוואות שניתנו לה .  אם החברה תממש אחזקה זו היא תצטרך לספק לפניקס בטוחות חלופיות .  בשנה שעברה העריכה חברת הייעוץ הכלכלי-עסקי גיזה זינגר אבן את שווי הפעילות של ויתניה ב-470 מיליון שקל .  אחזקה זו רשומה בספרי דלק נדל"ן לפי שווי של כ-220 מיליון שקל .  ויתניה נחשבת אחת האחזקות האיכותיות בתיק של דלק נדל"ן ,  שנאלצת לממש אותה בשל קשיי נזילות .  ויתניה ,  המנוהלת בידי עופר זיו ,  עוסקת בייזום ,  הקמה וניהול נכסים מניבים בישראל ,  פולין וארה"ב .  החברה מחזיקה ב-90 אלף מ"ר של נכסים מניבים ,  וכן בזכויות בנייה להקמת 115 אלף מ"ר של נכסים מניבים .  החברה מעורבת בפרויקט של בנייה למגורים בהיקף 150 יחידות דיור בגדנסק ,  פולין ,  שבנייתו תחל ברבעון הנוכחי ,  ובו היא צופה הכנסות של 240 מיליון שקל ורווח של 65 מיליון שקל .  החברה גם מעורבת בפרויקטים יוקרתיים בדרום תל אביב ,  כמו מתחם קרן במושבה האמריקאית ,  שמשלב שימור עם בנייה חדשה .  בפרויקט זה צופה החברה הכנסות של 213 מיליון שקל ממכירת 50 יחידות דיור ורווח של 68 מיליון שקל .  ויתניה סיימה את ינואר-ספטמבר 2009 עם הכנסות של 26 מיליון שקל ורווח נקי של 28 מיליון שקל .  החברה נהנית מאיתנות פיננסית ,  כשהונה העצמי נאמד בסוף ספטמבר 2009 ב-348 מיליון שקל ,  38.8% מהמאזן .  באחרונה הנפיקה החברה אג"ח שקלית מסדרה ב' בהיקף של 60 מיליון שקל  ( שתיתוסף לאג"ח מסדרה א' של החברה בהיקף של 145.5 מיליון שקל )  .  הגיוס האחרון של ויתניה נועד לגוון את מקורות המימון של החברה ;  להאריך את משך החיים הממוצע של החוב באמצעות פריסה של 150 מיליון שקל ,  שמומנו באשראי און-קול למימון בנקאי ,  לטווח של 12-15 שנה ,  ולהשלים הון עצמי שמושקע במימון פרויקטים כמו התחנה בדרום תל אביב ומגדל לחוף הכנרת .  איגרות החוב של ויתניה נסחרות בתשואות יציבות של 4.5%-5% מניות החברה אינן נסחרות בבורסה ,  ואחת האופציות שהועלו באחרונה בידי השותפים בחברה  ( לא כולל דלק נדל"ן )  היא ביצוע הנפקה ראשונה של מניות החברה לציבור בשיעור של 20%-25% ואף קיימו לשם כך פגישות ראשונות עם החתמים .  אם ההנפקה תצא לפועל ,  היא תתבצע על סמך דו"חות שנתיים של החברה לשנת 2009 לפי שווי מוערך של 450-550 מיליון שקל .  עם זאת בשלב מדובר בגישושים ראשוניים .  מויתניה ומדלק נדל"ן לא התקבלה תגובה לידיעה .
 
תשובה במגעים עם מושיק תאומים ושותפיו למכירת 20%-25% מוויתניה לפי שווי של 450 מיליון שקל
בוויתניה שוקלים להנפיק את החברה בבורסה בעתיד לפי שווי של 500 מיליון שקל

