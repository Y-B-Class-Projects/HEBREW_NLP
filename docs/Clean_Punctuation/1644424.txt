לקרוא ולהישרף 
" סלון יופי/ דמקה סינית "  של מריו בייטין ו"לקרוא ולכתוב "  של אריאל ברמני ,  שיצאו בסדרת  " אלדורדו "  לספרות דרום אמריקאית ,  מציגים גיבורים אבודים ומציאות מסויטת .  רומי מיקולינסקי מאהבת לטינית
כשמריו בייטין אומר שהוא רוצה להמציא מחדש את הספרות ,  אפשר להאמין לו .  שתי הנובלות  " סלון יופי/ דמקה סינית "  שיצאו במסגרת סדרת  " אלדורדו "  לספרות לטינו-אמריקאית מעידות שהוא מתכוון לכך .  בייטין הוא סופר ואמן מקסיקני-פרואני שנהנה להבליט ולהקצין את הרדיקליות שלו לא רק בשדה הספרותי אלא גם בפרויקטים ובמיצבים שהוא יוזם  ( ביניהם מיצב משותף עם סופי קאל בברזיל בו חבש פרוטזה בצורת דילדו וגרם למהומה )  .  בעוד בשאר העולם הוא זכה לפרסום בשל האקסצנטריות שלו וחיבתו לשערוריות ,  זו הפעם הראשונה שכתביו מתורגמים לעברית .  
הספר כולל שתי נובלות שנכתבו בשנות ה- 90 ,  שתיהן מסופרות בגוף ראשון על ידי מספרים שהחיבור שלהם למציאות מעורער ושהגבולות בין המקובל ,  המותר והאסור מטושטשים עבורם .  הגיבורים של בייטין מתנהלים בסביבות מבודדות ופועלים כאילו הם מצויים מעל החוק ורשאים להמציא חוקיות משל עצמם .  ב"סלון יופי "  טרנסווסטיט הופך סלון יופי מתפורר ל"בית מתים "   ( 13 )  - הוספיס בו מעבירים חולים במגיפה מסתורית את ימיהם האחרונים .  ב"דמקה סינית "  מספר גניקולוג נשוי את סיפור ההידרדרות של משפחתו לאחר מות בנו ובמקביל פורש סיפור שנשמע כמו חלום או הזיה שסופר לו על ידי בנה של אחת מהמטופלות שלו .
 הנובלות של בייטין לא מתקיימות בזמן ומרחב מוגדרים ;  תחושת הזמן ב"סלון יופי "  מזכירה את קצב ההתרחשות באקווריוני הדגים שנמצאים במספרה המוזנחת .  הסיפור מתרחש בעיר ללא שם ,  שמוכה במגיפה קטלנית .  ההשוואה ל"דבר "  של קאמי או ל"על העיוורון "  של סארמאגו מתבקשת ,  תמונת העולם המייאשת מאפשרת לבייטין לזעזע את קוראיו :  באותה מידה שהמספר ב"סלון היופי "  אינו מציע נחמה למטופליו הגוססים ,  גם לקוראים אין מפלט .  אנחנו שבויים ,  כלואים בתוך הפרוזה החריפה שלו ,  מהופנטים על ידי המונולוג הנוקב בכנותו של המספר .
 אף שהאקווריונים הם הדבר היחיד שקיים בו יופי כלשהו בסלון היופי ,  הגיבור נותן גם להם להידרדר .  ההקבלה בין האקווריונים לסלון היופי היא מוטיב חוזר לאורך הנובלה :  מאבקי הכוח והמרדפים בין הדגים הגדולים והקטנים והמלחמה בטפילים ופטריות מתוארים באריכות .  כמו הגופות הנמקות של הגוססים ,  גם האקווריונים הופכים לעבשים ,  מסריחים ,  מימיהם ירוקים ומלאים בריקבון .  הצורך להיפטר מגופות הדגים המתים מקביל לסילוק גופות המאושפזים שנפטרו ונראה שהמספר חש קרוב יותר להתרחשויות בתוך המים מאשר לסבלות החולים : " בשלב הזה ,  הבחור היה עבורי רק גוף נוסף אשר היתה לי מחויבות לסלק "   ( 24 )  ,  מציין המספר ביובש .  בהדרגה אנחנו נחשפים לסדיזם של המספר ,  לכאב שלו ולבדידותו .  גם כשמתברר לנו שגם הוא גוסס מהמגפה אין המספר מבקש רחמים או מעוניין בקרבה או חמלה .  הוא משתף רק משום שהוא מעוניין לפרוק ,  לדווח על חייו ,  להשאיר עדות כלשהי אחריו .  המספר חולק איתנו את שגרת ימיו ,  את עברו ,  את הרגעים המעטים בעלי המשמעות ,  ללא ניסיון לייפות את הכיעור הפושה כמעט בכל .  
גם גיבור הנובלה השניה ,  הגניקולוג מ"דמקה סינית "  מדווח על מעשיו בקול מרוחק ומנותק .  הוא מציג לנו את המרפאה שלו ואז את מכוני העיסוי בעיר ,  ובהדרגה מתאר לנו חללים מנוכרים נוספים שהאירועים המתוארים בהם תלושים כל כך עד שלא ברור אם אלו מקומות אמיתיים או מדומיינים .  קולותיהם של שני המספרים פועלים בסביבה שהיא מעין ואקום והתהודה של מעשיהם מגבירה את חריגותם ואת ניתוקם מסביבתם .  בתום הקריאה אנו מבינים שאמנם מדובר בדמויות שאמורות לסעוד ולטפל בזולת ,  אך אין בהן רוך או חמלה כלפי עצמן או הסובבים אותם .  ככל שהעלילות מתקדמות הם נחשפים כרוויים ברוע ובאכזריות ,  וזהו חלק מהמשחק שמנהל בייטין עם קוראיו ,  שמתעתע בקהל ,  ואולי גם מתעלל בו .
 אל גיבור  " לקרוא ולכתוב "  בסיליו בארטל אנו מתוודעים כשהוא קורא בספר בשירותי הגברים בספריה בה הוא עובד : " בארטל אוהב להעביר כך שעות :  לשבת ולקרוא .  הוא גם נוהג לקרוע חתיכות קטנות של נייר טואלט ולהכניסן לפיו .  הוא לועס אותן ויוצר מהן פקעות קטנות "   ( 16 )  .  כך ,  אדם עם עצמו ,  מסתגר עם הספר שלו ,  מוקף בחומות העולם שיצר לעצמו .  גם בעבודתו בספריה הוא מצפה ,  פאסיבי ,  נייח ,  להגעת המבקרים ואז לעזיבתם .  כך הוא חי עד לרגע שהכל מתמרד בו והוא חייב לעזוב .  בניגוד לפאסיביות של הגיבור הדהוי ,  שאר עובדי הספריה המקיפים אותו הם טיפוסים צבעוניים יותר ,  בייחוד שני האחראים לתחזוקה ,  שהשיחות מלאות האבסורד והאכזריות שהם מנהלים מזכירות דיאלוגים שנכתבו על ידי בקט .  נראה שכל שאיפותיהם של עובדי התחזוקה מתמצות בהרחקת הקוראים מהספריה .  הם מגרשים בצעקות את המבקרים שמעזים  ( בחוצפתם )  להיכנס לספריה ,  מטעים אותם במכוון ושולחים אותם החוצה ,  לרחוב הקוראים האבודים .  הסופר ,  אריאל ברמני ,  מיידע אותנו על חומרת המצב : " על קוראיו של רומן זה לדעת כי רק מעט מאחיהם הקוראים מצליחים לפרוץ את המצור ולהכנס לאולם הקריאה ..  ..  נכנסים כמה קוראים ,  מיוזעים ,  בבגדים קרועים ,  עם שרידי דם קרוש ,  וכבר אין להם את כוח הרצון הדרוש ולא היכולת הגופנית הנחוצה כדי לפתוח את מגירות הקטלוג ,  לחטט בטפסים ,  לבצע הזמנות "   ( 29 )  .  
ברמני מכין אותנו למסע מסוג אחר אליו ייצא בקרוב הגיבור  - " מסע ברכבת שיהיה גם מסע בזמן "   ( 48 )  .  בסיליו הפסיבי יוצא למסע כשהוא מונע על ידי חוסר כיוון ואי בהירות .  הוא אינו יודע לאן הוא הולך או ממה הוא בורח .  יש לו  " זמן ,  מעט כסף ורצון לעבור חוויה חזקה "   ( 133 )  .  הוא משווע לריגוש כלשהו ולכן  " מניח לעצמו להיסחף ללא כיוון ברור "   ( 73 )  .  כשהוא מצויד בדיסקמן ובכמה עוגיות אלפחורס הוא יוצא אל הדרך ,  נותן לעיר לפעול עליו את פעולתה .  הוא מפקיר את אשתו ואת מחויבויותיו הקודמות ,  שוכח את שם בנו ,  מאבד את נקודות האיזון של חייו .  הוא נוסע קדימה ואחורה בזמן ,  מחפש את הוריו ,  את אחיו וחבר ותיק אותו לא ראה שנים ,  אך כל המפגשים עם העבר ועם הזדמנויות מוחמצות מתגלים כאכזבות .  בסיליו חוזר לבסוף אל העיר ונותן לתשוקתו להוביל אותו כשהוא מתגלגל עם חברים בוהמיינים ,  מאבד את הכרתו ואת הסדר שאפיין את עולמו .
 לעומת הפומפוזיות של בייטין האקסצנטרי שמעוניין להדהים ולהרשים את קוראיו ,  סגנון הכתיבה של ברמני הוא מינימליסטי ,  צנוע ,  מהסס ,  כמעט מתנצל .  המספר אינו משתלט על הסיפור ,  אלא נותן לדמויותיו לעשות בעלילה כבשלהן - בין אם מדובר בהתפרעויות של עובדי הספריה או בניסיון של באסיליו ללכת לאיבוד ,  להיעלם ואז למצוא את עצמו מחדש .
  ברמני מצליח לחבר בין חוטי הסיפור השונים וליצור תמונה אמינה ורגישה דוקא בזכות הפערים הקיצוניים בין דמויותיו .  הניגוד החריף בין התנהגותם הפרועה של עובדי הספריה ושנאתם הבלתי מוצדקת כלפי הקוראים מדגיש את חוסר האיזון בין פנים לחוץ ומסביר לקוראים מדוע הגיבור חייב להימלט ,  מדוע הקריאה כבר לא יכולה להגן על הגיבור .  כך ,  בחשאי ,  במרומז ,  יוצר ברמני קשר אמיץ עם הקוראים ,  שנמצאים בו זמנית מחוץ ובתוך העלילה .
 


לקרוא ולהישרף 
" סלון יופי/ דמקה סינית "  של מריו בייטין ו"לקרוא ולכתוב "  של אריאל ברמני ,  שיצאו בסדרת  " אלדורדו "  לספרות דרום אמריקאית ,  מציגים גיבורים אבודים ומציאות מסויטת .  רומי מיקולינסקי מאהבת לטינית

