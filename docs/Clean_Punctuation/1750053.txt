שוברי קופות :  מוות אלים לסדרת  " המסור "
 למרות ההקרנות התלת מימדיות וחג ליל כל הקדושים ,  הפרק השביעי והאחרון בסדרת האימה הרווחית בהיסטוריה לא שיחזר את ימי התהילה שלה וכבש את הצמרת עם הכנסות של 24 מיליון דולר בלבד
הציבור האמריקאי חגג שלושה מאורעות שונים בסוף השבוע האחרון :  גם את העצרת ההיסטורית של ג'ון סטיוארט ,  גם את ליל כל הקדושים וגם את סופה של  " המסור ",  אחת מסדרות הסרטים החשובות של השנים האחרונות . " המסור "  זכתה למעמד זה לאחר שנרשמה כמפעל הרווחי בתולדות עולם האימה ,  בראה תת-ז'אנר חדש של זוועתונים סדיסטיים ,  שנודע בשם Torture Porn ,  והעלתה בכמה דרגות את רמת האלימות בקולנוע האמריקאי כולו .  אבל גם לכל דבר רע יש סוף ,  ולאחר כישלון הפרק הקודם בסדרה ,  שהיה השישי במספר ,  בחרו מפיקיה לסגור השנה את הבאסטה .  כדי לעשות זאת בצורה המרשימה ביותר החליטו המפיקים כי הפרק השביעי והנועל של  " המסור "  יהיה גם הראשון בתולדותיה שמוצג בתלת מימד .
 אבל גם אחרי הצעד הפופוליסטי הזה , " Saw 3D "  התגלה כשירת ברבור חלושה למדי :  למרות מחירי הכרטיסים הגבוהים להקרנות תלת-ממדיות ,  הסרט הכניס בסוף השבוע הראשון לצאתו 24.2 מיליון דולר בלבד .  זה הספיק לו כדי להתעלות על ההישגים המבישים של קודמו ולכבוש את הפסגה ,  אבל הוא היה רחוק מלשחזר את ימי התהילה של  " המסור "  או את המספרים שקצר בשבוע שעבר  " פעילות על טבעית 2 ".  ואולי הניגוד בין התוצאות של שני הסרטים הטריים מסמל מהפך שעבר בשנה האחרונה על שוחרי האימה :  הקץ למראות הזוועה ,  הידד להפחדות המרומזות .  עכשיו השאלה היא אם מפיקי הסדרה יעמדו בהבטחתם להיעלם מהנוף ,  או שמא בקרוב נמצא על מדפי ספריות הווידאו את  " המסור 8 :  הדור הבא ". 
דריסת הרגל של  " Saw 3D "  דחקה מהפסגה את  " פעילות על-טבעית 2 ",  שסבל כצפוי מירידה של 70 אחוז בהכנסותיו ואגר לקופתו 16.5 מיליון דולר בלבד .  אבל עם מאזן כללי של 65.6 מיליון דולר לעומת תקציב קטן פי כעשרים ,  מנהלי החשבונות שלו ממש לא מוטרדים מכך .
 לעומת זאת , " Red "  בכיכובו של ברוס וויליס ממשיך לשמור על יציבות ,  והוא נאחז במקום השלישי עם הכנסות של 10.8 מיליון דולרים בסוף השבוע האחרון והכנסות כלליות של 58.9 מיליון דולר . " ג'ק אס 3 "  שבמקום הרביעי הכניס רק 8.5 מיליון דולרים בסוף השבוע האחרון ,  אבל זה הספיק לו כדי לעקוף במעט את רף מאה מיליון הדולר כבר לאחר שלושה שבועות .
" Hereafter ",  הדרמה העל-טבעית של קלינט איסטווד ,  שבמקום החמישי ,  אפילו לא תדגדג את רף מאה מיליון הדולר ,  וגם בטקס האוסקר כנראה לא נשמע עליה יותר מדי .  בסוף השבוע האחרון הכניס הסרט הלא מרשים ,  שבו מככב מאט דיימון ,  6.3 מיליון דולרים ובכך העלה את מאזנו העגום ל-21.2 מיליון דולר .  אולי הגיע הזמן שאיסטווד יפר את נדרו ויחזור להופיע בסרטיו .
 בהמשך הטבלה אנו מוצאים את דרמת הספורט  " Secretariat ",  שמתמקמת שישית עם הכנסות של 5 מיליון דולרים בסוף השבוע האחרון והכנסות כלליות של 44.7 מיליון דולר . " הרשת החברתית ",  שהגיע לישראל בסוף השבוע האחרון ,  עומד במקום השביעי עם הכנסות של 4.7 מיליון דולרים והכנסות כלליות של 79.7 מיליון דולר ,  והוא יחכה לפרסום המועמדויות לאוסקר כדי לצבור מחדש מומנטום .
 בשלהי הטבלה חיים ובועטים הדרמה הרומנטית  " חיים כפי שמכירים ",  שליקטה בסוף השבוע האחרון ארבעה מיליון דולרים ובכך העלתה את מאזנה המצטבר ל-43.4 מיליון דולר ,  והמותחן  " גנב עירוני ",  שאגר 1.9 מיליון דולרים ,  ובכך העלה את מאזנו הכללי ל-87.6 מיליון דולר והשאיר לעצמו סיכוי לעקוף את רף המאה מיליון דולר .  את העשירייה סוגרת הדרמה  " Conviction ",  שבה מככבת הילרי סוואנק כאישה הנלחמת במשך שנים להוכיח את חפותו של אחיה .  סוואנק מקווה להוסיף בזכות תפקיד זה פסלון מוזהב שלישי לארון התארים שלה ,  שכולל כבר אוסקרים על  " בנים אינם בוכים "  ועל  " מיליון דולר בייבי ",  אבל נכון לעכשיו סרטה החדש אינו מרשים  הוא הרחיב בסוף השבוע האחרון את הפצתו לאחר שבילה שבועיים במספר מועט של אולמות ,  אבל הכניס 1.8 מיליון דולרים בלבד ,  ומאזנו המצטבר עומד על 2.3 מיליון דולרים .
 
שוברי קופות :  מוות אלים לסדרת  " המסור "
 למרות ההקרנות התלת מימדיות וחג ליל כל הקדושים ,  הפרק השביעי והאחרון בסדרת האימה הרווחית בהיסטוריה לא שיחזר את ימי התהילה שלה וכבש את הצמרת עם הכנסות של 24 מיליון דולר בלבד

