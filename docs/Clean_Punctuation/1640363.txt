 " מדינת ישראל הולכת לשפוך סכום של 40-70 מיליארד שקל על מטרה הזויה "
 פרופ' ראובן גרונאו ,  ממומחי התחבורה המובילים בישראל ,  קובע :  הרכבת נוסעת כמעט ריקה ,  במהירות נמוכה ,  והיא נחותה להשקעה בכבישים
 >  >   " הרכבת - חזון או בכייה לדורות ?  "  - זו הכותרת שנתן פרופ' ראובן גרונאו ,  פרופ' לכלכלה מהאוניברסיטה העברית ואחד ממומחי התחבורה המובילים בישראל ,  למצגת שלו .  את המצגת היה אמור גרונאו להציג לפני שבועיים בדיוני הפורום המייעץ לשר האוצר ,  שגרונאו נמנה עם החברים הקבועים בו .  אלא שפגישת הפורום בוטלה ,  ושר האוצר ויועציו לא שמעו מה חושב גרונאו על תוכניותיו השאפתניות של ראש הממשלה ,  בנימין נתניהו ,  בנוגע לרכבת .  לא בטוח ששר האוצר יובל שטייניץ מצטער על כך ;  אחרי הכל ,  לא ברור אם שטייניץ שואף להתעמת עם נתניהו בנוגע לתוכנית הרכבות .  אך אם שטייניץ היה שומע את גרונאו הוא היה חייב לצאת בעימות חזיתי כזה עם ראש הממשלה ,  מכיוון שהגרונאו מזהיר שמדינה עומדת לזרוק לפח סכום שבין 40 ל-70 מיליארד שקל .  להערכתו של גרונאו ,  יש צידוק לפיתוח תשתית רכבות בישראל ,  אבל אך ורק תשתית ממוקדת ואך ורק במרכז הצפוף .  לחלום של הפרחת הפריפריה באמצעות סלילת מסילות ברזל מקרית שמונה ועד אילת הוא מתייחס בבוז תהומי ,  ואף מציג מחקרים שערך ברכבת ישראל כדי להמחיש זאת .  להשקיע ברכבת פרברים הרכבת ,  מסביר גרונאו ,  היא מערכת להסעת המונים .  היא יקרה מאוד ומוגבלת מאוד - היא נעה רק על מסילות ברזל ,  עם תחנות מרוחקות זו מזו - ולכן היא מצדיקה את עצמה רק כשהיא יכולה להעביר כמות גדולה מאוד של נוסעים למרחקים ארוכים ובפרק זמן קצר משמעותית מזה של נסיעה על כביש .  כדי שהרכבת תצדיק את עצמה ,  לכן ,  חייבים להתמלא שני תנאים :  גודש רב בכבישים ,  שמעניק לרכבת יתרון מהירות ,  וכמות גדולה מאוד של נוסעים ,  שאם היו נעים בכביש היו יוצרים גודש בלתי נסבל .  תנאים אלה קיימים רק במרכז הצפוף :  בין חיפה לתל אביב ,  ובין תל אביב לבאר שבע .  לפי גרונאו ,  המרחק של קרית שמונה מתל-אביב ,  שמסתכם ב-185 קילומטר ,  מצדיק לכאורה סלילת רכבת .  אלא שמספר התושבים בקרית שמונה הוא 22 אלף בלבד ,  ואין בהם כדי למלא רכבת .  למעשה ,  לתושבי קרית שמונה גם אין סיבה אמיתית לעבור לרכבת ,  מכיוון שבאזור שלהם לא קיים גודש בכבישים ולכן הרבה יותר פשוט ,  זול ונוח לנסוע על הכביש  .  היכן כן יש גודש ?  בכניסה לתל אביב .  אבל בשביל זה צריך להשקיע בקו מחיפה לתל אביב ,  או להשקיע ברכבת פרברים לתל אביב - ולא להאריך את קו הרכבת עד קרית שמונה  ( או עד אילת )  .  הקביעה של גרונאו אינה תיאורטית .  הוא בדק את הנסיעות ברכבות ישראל ,  ומצא כי הקו בעל התפוסה הרבה ביותר ,  מנהריה לתל-אביב ,  מסיע 400 איש לרכבת בשעות השיא ,  ו-250 איש בממוצע לרכבת במשך היום .  בממוצע ,  כל קווי הרכבת בישראל מסיעים 260 איש בשעות השיא ,  ו-200 נוסעים בממוצע בשאר שעות היום .  משמע ,  גם כיום הרכבות נוסעות חצי ריקות - וזה כאשר הן נעות כמעט ורק באזור המרכז .  מה יקרה כאשר יאריכו את הרכבת עד לקרית שמונה ?  התפוסה הממוצעת צפויה לצנוח כמעט לאפס . " לרכבת יש בעיה קשה ",  אומר גרונאו . " השירות שלה לא מספיק טוב ,  ולכן היא אינה מצליחה למשוך נוסעים .  אם אנשים לא רוצים לנסוע בה כיום ,  גם באזור המרכז הצפוף ועם הפקקים בכבישים ,  אין סיבה שהם יסעו בה במקום בכבישים הריקים בדרך לקרית שמונה או אילת ".  יתרה מכך ,  היתרון המפתה של הרכבת הוא מהירות הנסיעה שלה .  המצגת של ראש הממשלה אף ממחישה כיצד ניתן לקצר את זמן הנסיעה מקרית שמונה לתל אביב מארבע שעות כיום לשעתיים לאחר סלילת הרכבת .  גרונאו ,  שטרח ובדק את זמני הנסיעה של הרכבות בישראל ,  יכול רק לצחוק .  לפי הבדיקה שלו ,  המהירות של רכבת בישראל היא בין 40 ל-70 קמ"ש .  רק קו אחד ויחיד ,  חיפה-ת"א ,  מגיע למהירות של 99 קמ"ש .  הסיבה לכך היא התפוסה הנמוכה של הרכבות .  כאשר הרכבת לא מלאה היא נאלצת לעצור בתחנות בדרך כדי לעלות נוסעים ,  דבר המאט את מהירות הנסיעה .  רק הקו מחיפה לתל-אביב יוצא לדרך מלא ,  ולכן יכול לשעוט את המרחק ללא עצירה .  גם למסילות יש עלות בשביל החלום של רכבת שתיסע ריקה למחצה ובמהירות נמוכה מתל אביב לקרית שמונה עומדת מדינת ישראל לשלם ביוקר .  גרונאו בדק את מאזן העלות-תועלת של רכבת ישראל לפי תוצאותיה הכספיות ב-2007 ואת החיסכון שתורמת הרכבת למשק הלאומי על ידי הסטת תנועה מהכבישים והפחתת הגודש ,  אל מול ההשקעות הכבדות הכרוכות בהנחת מסילות ברזל .  מהחישוב שלו יוצא שהמדינה מפסידה על הפעלת הרכבת בין 752 מיליון שקל ל-1.4 מיליארד שקלים .  ההבדל בין שני המספרים נובע מהחישוב של שיעור נוסעי הרכבת שיבחר להשאיר את הרכב הפרטי שלו בצד ,  ולעבור לרכבת .  מתברר שבישראל אין לכך תשובה ,  על אף שמדובר בנתון קריטי בקבלת החלטה לגבי כדאיות הנחת מסילות ברזל .  רכבת תורמת למשק הלאומי אם היא מפנה גודש בכבישים ,  כלומר אם היא מצליחה בעיקר להסיט נסיעה מרכב פרטי לרכבת - מכיוון שההנחה היא שבתחרות מול אוטובוס הרכבת מנצחת בקלות יחסית .  הבעיה שהשירות הירוד של הרכבת בישראל כיום מאפשר לה למשוך מעט מאוד בעלי רכב פרטי ,  כך שהרכבת משמשת בעיקר חלופה לתחבורה ציבורית ,  והתרומה של הרכבת להקטנת הגודש בכבישים מועטה .  גרונאו מבהיר כי הדו"חות הכספיים של הרכבת אינם כוללים את עלות המסילות ,  ממש כשם שהדו"חות של אגד אינם כוללים את עלות הכבישים .  במקרה של אגד הדבר אולי מוצדק - אחרי הכל ,  אגד אינה היחידה שמשתמשת בכבישים - אך במקרה של הרכבת הדבר מביא לכך שאיש אינו מחשב את עלות הנחת המסילות .  לפי גרונאו ,  אם מוסיפים את עלות תשתית המסילות ,  הגירעון של רכבת ישראל מזנק מ-100 מיליון שקל ,  כפי שהרכבת מדווחת כיום ,  ל-700 מיליון שקל .  זהו הגירעון הכלכלי מהפעלת הרכבת שהמשק נושא בו .  השוואה לאגד ולדן אינה מקרית . " הממשלה חוזרת עם הרכבת על כל הטעויות שנעשו עם אגד ודן ",  אומר גרונאו ,  ומצביע על גרף לפיו עליית השכר של עובדי הרכבת מאז 1990 חדה בהרבה מעליית השכר במשק . " עשר שנים הממשלה מתאמצת לפתח תחרות לאגד ודן ",  הוא אומר . " עכשיו ,  היא הולכת להשקיע מיליארדי שקלים של תקציב ציבור דווקא במונופול הרכבת ,  שלפי כל הסממנים מנוהל רע ,  נותן שרות רע ,  ומשלם הרבה יותר מדי לעובדיו ".  ירידה בנתח השוק גרונאו מסכים עם ההבחנה הבסיסית כי קיימת בעיה בתשתיות התחבורה בישראל וכי לא סביר שהדרך מטבריה לתל-אביב נמשכת יותר משעתיים למרות המרחק הלא רב בין שתי הערים .  עם זאת ,  הפתרון לדבריו אינו בהנחת מסילות יקרות לרכבות ריקות ,  אלא בשיפור הכבישים בין שתי הערים .  לפי גרונאו ,  כבישים הם תשתית תחבורה יותר זולה ויותר גמישה :  היא משרתת גם מכוניות פרטיות וגם תחבורה ציבורית ,  ובתדירות גבוהה בהרבה מזו של הרכבות .  לשם כך מצביע גרונאו על ההיסטוריה של הרכבת בישראל ,  ממנה עולה כי תקופת השיא של הרכבת היתה דווקא בסוף שנות ה-50 .  אז ,  כששרידי המנדט הבריטי עדיין הורגשו במדינה ,  היתה הרכבת אחראית ל-7% מתנועת הנוסעים בישראל .  מאז התדרדר נתח השוק שלה עד לשפל של 1% בלבד ב-1990 .  כיום נתח הרכבת בתנועת הנוסעים הוא 3.5% .  הסיבה העיקרית לכך ,  קובע גרונאו ,  הוא התרחבות השימוש במכוניות פרטיות - הנוחות יותר מכל רכבת . " ניצול הכבישים הוא לאין ערוך יותר גבוה מזה של מסילות ברזל ",  קובע גרונאו . " עדיף להשקיע בכבישים - ולא ברכבות ".  

" מדינת ישראל הולכת לשפוך סכום של 40-70 מיליארד שקל על מטרה הזויה "
 פרופ' ראובן גרונאו ,  ממומחי התחבורה המובילים בישראל ,  קובע :  הרכבת נוסעת כמעט ריקה ,  במהירות נמוכה ,  והיא נחותה להשקעה בכבישים

