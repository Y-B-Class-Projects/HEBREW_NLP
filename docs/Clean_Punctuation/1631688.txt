תשובה חוזר לחלום הפיננסי בחו"ל :  רוצה להקים עם דויטש ובירם מיזם במזרח אירופה 
אייל לפידות ,  מנכ"ל הפניקס שבשליטת תשובה ,  ניסה לעניין לאחרונה את היו"רים של בית ההשקעות אקסלנס בהשקעה משותפת בתחום הפיננסי ,  כנראה בהונגריה ,  רומניה וצ'כיה
 >  >  שלוש שנים לאחר שהחלו לחשוב על התוכניות להתרחב בתחום הפיננסים באירופה ,  החלה קבוצת דלק שבשליטת יצחק תשובה לאוורר את התוכניות האלו .  כך ,  בתקופה אחרונה קיים אייל לפידות ,  מנכ"ל חברת הביטוח והפיננסים הפניקס שבשליטת דלק ,  שיחות עם גיל דויטש ,  היו"ר המשותף  ( יחד עם רוני בירם )  ,  במטרה לעניין את דויטש ובירם להקים יחד עם קבוצת דלק מיזם משותף בתחום הפיננסים במזרח אירופה .  ככל ידוע ,  ראשי דלק ותשובה עודכנו לגבי השיחות האלו .  לפי הערכות של מקורבים לדלק ,  ההצעה של לפידות הגיעה כחלק מרצונו להשאיר את דויטש  ( שחוזהו הנוכחי מסתיים בסוף מארס 2010 )  לשנה נוספת לפחות בתפקיד יו"ר אקסלנס .  זאת כדי שיהיה מספיק זמן לפניקס כדי למצוא יו"ר בעל שיעור קומה כמו דויטש ,  שכבר נתן הסכמה עקרונית להישאר כיו"ר לשנה נוספת .  למרות הסכסוך המתוקשר שהתנהל בשנה שעברה סביב מכירת האחזקות של דויטש ובירם באקסלנס לפניקס ,  לפי המקורבים לדלק ,  תשובה רוכש כבוד רב לדויטש ואף הציע לו בעבר את תפקיד היו"ר של קבוצת דלק .  לבירם יש חוזה עד סוף מארס 2011 ,  ואף הוא צפוי להישאר עד סיום חוזהו .  עם זאת ,  לפי המקורבים לפניקס ,  לפידות יותר לחוץ להשאיר את דויטש בתפקיד היו"ר מאשר את בירם ,  שכן בירם עסוק בתקופה האחרונה בעיקר בפיתוח הפעילות בתחום האנרגיה הסולארית  ( בספרד ובמדינות נוספות )  של חברת גילץ שבשליטתו המשותפת עם דויטש .  אחת האפשרויות שהועלתה במסגרת השיחות בין הצדדים היא כי דויטש ובירם יקימו מיזם משותף יחד עם אקסלנס ,  וינצלו את ההתפתחות במדינות מזרח אירופה כמו צ'כיה ,  הונגריה ,  רומניה ועוד כדי לבצע דריסת רגל בתחום בתי ההשקעות והפיננסים לפני גל העליות הבא שיגיע לשם .  לפי חלק מהגורמים המקורבים לדלק והפניקס ,  לפידות מרגיש מאוים על ידי דויטש אך בשל רצונו של תשובה להשאיר את דויטש שנה נוספת כיו"ר אקסלנס - הוא קיים את המגעים עם דויטש .  בדלק דיברו על הקמת זרוע פיננסית גדולה בחו"ל במסגרת דלק קפיטל ,  המנוהלת בידי דני גוטמן .  ואולם בשל המשבר בשווקים ,  מלבד רכישת חברת הביטוח ריפבליק האמריקאית תמורת 290 מיליון דולר  ( שעדיין רחוקה מלהוכיח את עצמה כסיפור הצלחה )  ,  דלק קפיטל לא ביצעה רכישה כלשהי .  זאת אף שבחנה עסקות בארה"ב ,  הודו ,  בריטניה ומדינות נוספות במערב אירופה .  אקסלנס הסתפקה אתמול בדיווח הלקוני לבורסה שבו ציינה כי  " החברה בוחנת כל העת אפשרויות והזדמנויות רכישה חדשות .  עם זאת ,  החברה לא בדקה ,  דנה או קיבלה כל החלטה בנוגע ליציאה לפעילות באירופה או רכישה או הקמה של בית השקעות באירופה ".  במקביל ,  דיווח אתמול אקסלנס כי גלעד שמעוני  ( 37 )  יסיים את תפקידו כמנכ"ל של חברת קרנות הנאמנות הממוזגת של בית ההשקעות  ( עם הקרנות של בית ההשקעות פריזמה שפורק )  .  מאיר מזוז ,  המשמש כיו"ר קרנות הנאמנות של אקסלנס ,  צפוי להחליף את שמעוני בתפקיד המנכ"ל .  ההתפתחויות לא ניכרו אתמול במניית אקסלנס ,  שאיבדה 0.7% בלבד .  מקורבים לדלק ציינו כי מדובר בשיחות ראשוניות ,  וכי לא ברור מתי פעילות זו תקרום עור וגידים .
 
תשובה חוזר לחלום הפיננסי בחו"ל :  רוצה להקים עם דויטש ובירם מיזם במזרח אירופה 
אייל לפידות ,  מנכ"ל הפניקס שבשליטת תשובה ,  ניסה לעניין לאחרונה את היו"רים של בית ההשקעות אקסלנס בהשקעה משותפת בתחום הפיננסי ,  כנראה בהונגריה ,  רומניה וצ'כיה

