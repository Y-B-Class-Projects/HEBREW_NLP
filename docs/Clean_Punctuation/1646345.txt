סוגרת עניין
במסגרת מתיחת הפנים ל-S קלאס שלפה מרצדס נוסחה היברידית לספינת הדגל .  האם ה-S400 היא תעלול פוליטי ,  או פריצת דרך ראויה לציון ? 
כשהיינו ילדים בבית הספר היסודי ,  אימצנו אני וחברי לכתה מנהג קבוע לפיו מתכנסים בחנית השכן בבניין מגוריי בשעות הצהריים .  המניע לא היה כדי לשחק שלוש מקלות ,  או להשליך פצצות סרחון אל פתח חלון השכנה .  אנחנו מצאנו עיסוק שונה לשעות הפנאי שעיקרו  " מרצדס ספוטינג "  - תצפית על מרצדס לבנה ,  חדשה ומפוארת .  
מנקודת מבטנו הייתה המרצדס המרובעת הדבר הכי חלומי שנתקלנו בו בחיינו הקצרים .  מצד אחד ,  היא לא הייתה הכי קלאסית בעולם ולו אחת שהייתם מסובבים את הראש לעברה  ( כיום )  אפילו דרך אקראי .  אבל עבור ילדים מלאי דמיון ובשביל השכנים שהחזיקו סובארו ,  וולוו ,  פיג'ו ,  או פרינס אכולת קורוזיה בשנות ה-80 המוקדמות ,  הייתה הגרמנייה מסדרת ה-C קלאס התגלמותן של כל המשאלות המוטוריות .  
בכל מפגש ריתכנו לזגוגיות את לחיינו הספוגות בחטיפים מעוכים בניסיון ללקט פרטים אודותיה ,  כך שבדיעבד נוכל לנתח מה עושה מה ואיך עובד כל דבר .  מגוון המתגים והאבזור המרשים לחצו לנו על הנקודות הפרועות ביותר ,  והמסקנה אליה הגענו היא שהסאלונית מסוגלת לבצע כל פעולה ,  כולל שיגור טילים מונחי-חום בלחיצת כפתור על בכירי שכנינו העוינים ,  ומייד להימלט מהמקום ב-400 קמ"ש .  
מאז ימיו של השכן והמרצדס חלפו שנים והדמיון דעך והתמתן .  אך במהלכן הרחיבה היצרנית את מעגל הרוכשים  ( A קלאס ,  B קלאס )  ,  וזיעזעה את אמות הסיפים  ( SLR מקלארן ,  CLS )  .  עכשיו היא מנסה את כישוריה בתחומים הירוקים - אולי המכנה העכשווי בין 3 ספינות הפאר העולמיות - לקסוס ,  ב.מ.וו ,  ומרצדס .   ( אודי עדיין מחוץ למעגל )  .  האם היא מסוגלת לגשר על ההפרש שנפער ? 
התפישה שמרצדס הייתה שם  ( טכנולוגית )  לפני כל העולם היא עובדה חלוטה .  היא אחראית על שורה של פיתוחים מהחשובים ביותר בתעשיית הרכב העולמית - ABS ;  כלוב הגנה ואזורי קריסה ,  כרית האוויר ,  בקרת משיכה ,  בקרת יציבות ועוד שלל המצאות .  כמעט כל פרט שנמצא היום במכונית סדרתית ,  את חבלי הלידה התירה דיימלר-בנץ במאה הקודמת ,  ובזכותה אנחנו מוקפים רכיבים בטיחותיים כחלק מהחבילה העממית .  
טכנולוגיית הכלאיים נחשבת צעירה במשכנה ,  ואולם דורשת התייחסות רצינית למרות שלעתים נדמה שהיא גימיקית ומיותרת .  לאחרונה הגיעה הבשורה אל שורותיה של ה-S קלאס ,  וזאת החליטה למסור לכבישים כאות הזדהות את ה-S400 הייבריד שקורצה מקרביו של מיזם 'בלו-הייבריד' .
 מאז יצאה לאוויר העולם ה-S קלאס הראשונה ב-1972 הקפידה מרצדס לשמור על הקווים המסורתיים של הסדרה ,  ולתגבר מורשת של אופנה טכנית וקרת-רוח .  הצדודית המוכרת בין אם בארוכת המרכב או הקצר ,  מייד מזוהה אוטומטית על ידי עוברים ושבים וכך גם השבכה הקדמית - כוורת כסופה ואגרסיבית מודגשת על ידי הכוכב המוכסף המתנוסס על קצהו של מכסה המנוע .  
מתיחת הפנים שהושמה לפני כמה חודשים בולטת ומסומנת במכונית הנבחנת ,  ופחות שקיפה בבנות המשפחה המקבילות .  השינויים כשלעצמם בלתי-מורגשים לעין ,  ומתנקזים אל שימוש בנורות LED והקניית מראה משונן לאלומות התאורה מלפנים ומאחור .  עדכון קל נעשה עוד בלועות המפלט ,  בפגושים גדולים עם חיפוי כרום עדין ,  ובסט החישוקים האופציונאלי .
 היות והצורה החיצונית כמעט ולא השתנתה ,  לרבות הממדים ,  המעבר פנימה מטשטש את מה שספגנו בדיוק שנייה לפני שפתחנו את דלת הכניסה .  אחרי שסוגרים אותה ומתיישבים בכורסא האלקטרונית במושב הנהג ,  זקוק הקפיטן למלא דקות ספורות בדיאלוג אישי במגמה לקלוט את כמות המתגים ,  השקעים ,  והתאים הנסתרים מתחת לזרועות ובדפנות הדלתות .  
הרגעים הראשונים ב-S קלאס הייבריד דורשים להתאזר בסבלנות כדי ללמוד להפעיל את הממשק המרכזי .  גולת הכותרת היא מערכת ה- APS ( מקבילה ל-IDRIVE ב.ב.מ.וו וה-MMI באודי לדוגמא )  השולטת באמצעות גלגלת על כל פיצ'ר כשאליה נוספו קומץ תכונות חדשות בשנת 2010 .
 כך בין היתר הותקן צג ה-Splitview שמאפשר  ( באורח גאוני יש לציין )  לפצל את הצג המרכזי לנוסע ולנהג ,  ולהקרין תכנים שונים עבור כל אחד מהם .  יכול הנוסע לראות סרט ,  שעה שהנהג עוקב אחרי מערך הניווט ,  ואם חייבים סאונד - מחברים אוזניות אישיות .  משם עוברים למושב האחורי ומשתרעים על שטח גדול ,  מרווח ,  ופשוט ענקי .  הרגליים שלוחות קדימה ,  הראש מוטה אחורנית ובאמת שאין מקום אחר שמומלץ להיות בו בנסיעות ארוכות .  שוב כמו אצל לקסוס עולה כאן שאלת העדפות - האם מומלץ להיות נהג ,  או נוסע ?  
הקונסולה המרכזית עשויה לתפארת ,  ובלילה האווירה קסומה ומענגת .  מוניטור מרכזי ,  בקרת אקלים מפוצלת תחתיו ,  לוח מחוונים אלקטרוני ובקרות נהיגה מופקדות על התקשורת המצוינת .  מעבר לכך - אין מה לדווח בגזרת הביקורת השלילית ;  הסתגלות מסוימת נדרשת בתפעול ידיות המחוונים הכפולות שמוצבות אחת מעל השנייה ,  משום שלעתים תכופות בהיסח הדעת מפעילים את בקרת השיוט במקום לאותת על הכוון הרצוי  ( יכול לעלות על הנרווים )  .  
באספקטים הבטיחותיים שדרגה ה-S קלאס את מערכת הראייה לאחור לראיית לילה  ( אופציה בחלק מהדגמים )  והבחנה בעצמים תוך התראה על קרבה .  מנגנון ה-Distronic plus עוקב אחר המרחק מהמכונית מלפנים ושומר על הפגושים מפגיעות על ידי גיבוי מערך הבלימה .  מנגנון זיהוי שטחים מתים מסייע בראייה מרחבית ,  הוספה מערכת נורות קדמיות עוקבות  ( Adaptive high beam assist )  מתכוונות בהתאם לתנאי הדרך ,  ו-9 כריות אוויר ,  כולם כחלק אינטגרלי למתכונת ה-pre safe האקטיבית .  במילים אחרות ,  אתם מוכנים לכל צרה שלא תבוא עליכם .  
להבדיל מה-S קלאס לונג  ( long wheelbase )  הארוכה מ-S400 בכ-13 ס"מ ,  החבילה של מכונית המבחן פחות עשירה בתכניה ,  אולם אי אפשר לקבוע שלא ניכרות בה כל התוספות החשובות .  הרשימה האופציונאלית מתחילה בצבעים ייחודיים ,  תפירת עור יסודית ,  וכלה בקיטים מועשרים ,  לא כולל כפי הנראה את קיט ה-AMG השרירי ,  שעל פי רוב משודך ל-S500 או S600 .
 היה מובן לדיימלר שאין חלופה מלאכותית ומוכרחים לסגור את הפער כדי להתמודד מול לקסוס שנמצאת  ( לכאורה )  כמה צעדים לפניה .  בגדול ,  נטען שהיא הסכימה להתפשר בהיבט האנרגטי .  אך בתמורה זכתה במכונית המפוארת הנקייה ביותר בעולם שפולטת כ-188 גק"מ .  
הפתרון הטכנולוגי שלה מעט שונה מהמקובל ,  ואינו נגזר מתוך כוונה להפיק לימוזינה שמחזיקה בתעצומות כוח אדירות .  בחזית אכלסה מרצדס מנוע בנזין 6 צילינדר בנפח 3.5 ל' המייצר כ-279 כ"ס אליו משודך מנוע חשמלי המעלה את ההספק בעוד 20 כ"ס .  המספרים לרשות הנהג מתאגדים אל כ-41 קג"מ החל מ-2,500 סל"ד ,  והסוללות - לית'יום יון  ( 120 וולט )  קומפקטיות ,  שוכנות בכלל בתא המנוע לצרכי חסכון בחלל .  חוץ מהיותן קטנות וקלות ,  הן אוגרות אנרגיה ממערכת הבילום ,  אינן גוזלות מקום בתא המטען  ( 560 ליטר )  ומעמידות את משקל המכונית הגולמי על כ-1.95 טון בלבד .  
התוצאה לא הכי רהוטה על הכביש אבל בהחלט עומדת מאחרי המגמה הכללית להתיידד עם הנהג והסביבה .  להבדיל מלקסוס בה התכולה ההיברידית מסחררת ומשגרת את המכונית מהמקום בסערה חשמלית ,  ה-S400 משדרת רוגע ואינה מהמכוניות הדרמטיות ביותר שנתקלנו בהן .  השילוב בין מנוע הבנזין לגנרטור החשמלי מפיק תגובה ליניארית בכל דריכה על המצערת ,  ונראה כי המכונית מגיבה בהיסוס מעמידה סטטית ,  עקב טכנולוגיה שמכבה את המנוע ברמזור ומעירה אותו לחיים כשעוזבים את דוושת הבלם .  אפשר לנוע על המנוע החשמלי לבדו ,  אבל באזור ה-28 קמ"ש נגמרת החגיגה החרישית .  
התיבה האוטומטית היא מסוג 7 ג'י-טרוניק - אולי הטובה בעולם - עם או בלי מנוע היברידי .  פעולתה שקטה ודינאמית וכלל ולא מרגישים אותה ברקע גם כשבוחרים לתפעל את 7 יחסי ההעברה מגלגל ההגה  ( פדלים )  .  הביצועים ב-S400 הייבריד הם בגדר שולי ,  אולם עם תאוצה מהמקום ל-100 קמ"ש ב-7.4 שניות  ( מבחן )  ומהירות מרבית  ( מוגבלת אלקטרונית )  ל-250 קמ"ש לא נפקד ממנה דבר בטריטוריה הזאת .
 מיכל הדלק ב-S400 הייבריד מכיל כ-90 ל' ,  שזה בערך כפול ויותר מכל מכונית עממית פשוטה .  בתחומים הבינעירוניים צריכת הדלק עמדה על כ-9.7 ק"מ לליטר .  המבטים התדירים אל עבר המדיד האלקטרוני היו חיוניים מתוקף המבחן ,  אולם ככל שהדרך התארכה המרצדס הקפידה על כך שתחנת הדלק תהיה נקודת העצירה האחרונה .  באופן טבעי המעבר לתחום העירוני גזל ממנה יותר דלק  ( וגם עצבים )  ,  אך הצניחה לא הייתה משמעותית והסתכמה ב-8 ק"מ לליטר בנזין .
 מי שמביט על ה-S400 ובכלל זה על כל סדרת ה-S קלאס ,  מתקשה להשתכנע שהיכטה האלגנטית הזאת רבת-כישרונות .  תחת הרגליים מלוכד שילוב כוחות טכנולוגי כאשר ברקע פועלת מערכת הנעה אחורית  ( הנעה כפולה אינה מותאמת עדיין )  המשרתת מספר-רב של דגמים במשפחה ומחזיקה אותה קצר מאוד על כל תוואי בכבישים ויחד עם זאת אחראית על חיוכים לא מעטים .  
מנוע הכלאיים משחרר את העוצמה בעדינות .  המנגנון המפקח עליו מקציב כ-45 אחוזים לסרן הקדמי ועל כן האיזון מקצה אחד לקצה השני הוא פנטסטי .  במוקד הבמה מותקנת בקרת המתלים האדפטיבית - AIRMATIC ,  נתמכת על ידי שלושה מנגנונים אקטיביים שקולים - ABC  ( משפיע על היכולת הכיוונית והעוצמה המופעלת על הגלגלים )  ,  מנגנון ה-ETS  ( אחראי על בקרת המשיכה וחלוקת המומנט )  וכמובן מערכת בקרת היציבות - ESP .  
בחירה במצב C  ( קומפורט )  על המתג מרככת את פעולת המתלים ומשככת את ספיגת המהמורות .  באוטוסטראדות הישראליות התחומות לכביש 6 ועוד חצי מקטע מביך בכביש 2 ,  זו הייתה ההעדפה הברורה על פני יתר המצבים כשהיא מרחפת ברוגע מעל הבקעים .  בשיוטים הארוכים ה-S400 היא מכונה פרפקציוניסטית חסרת פשרות ,  מבודדת אותך מהסביבה החיצונית באטימה אבסולוטית ואין דבר על הכביש שיכול לערער אותה ,  פרט לכמה בורות לא סימפטיים בעיר הצפופה .  
בכבישים מפותלים אנחנו מסודרים על מצב S  ( ספורט )  .  דרוכים לכניסה דרמטית אל דקות תוססות  ( וכנראה )  נדירות בחייה .  בתגובה להתחדדות מפעילה ה-S400 מקבץ חושים אלקטרונים תוך הבחנה פרטנית בין משטחים שונים ,  ומעקב אחר מנהגיו של האוחז בגלגל ההגה .  מערכת האיירמטיק מחנכת את המכונית מחדש כדי לטפל בכל עיקול בצורה הראויה ,  ונדמה כאילו ישות נוספת מלווה אותך בנסיעה ושומרת שלא תעשה שטויות .  
מערכת ההיגוי ב-S400 אפקטיבית וזריזה ,  מזכה אותך בהמון פידבק מהכביש ,  ומכניסה את החוטם הארוך פנימה בנחרצות תוך הקפדה שהישבן הכבד עוקב במסירות אחר הפקודות .  כאן המקום לציין כי מורגשת בגלגלים מערכת ה-ABC  ( סימול ל-Active body control )  שמזהה שינויי כיוון אגרסיביים ,  ומנטרת את המשקל שמופעל על הצמיגים ובכך משפרת בהדרגה את האחיזה על הכביש .  
היא באה לידי מבע בעיקר על פלטפורמות משובשות ,  ומשתדלת לווסת את התנועה של המרכב בכל תנועה או יציאה נרגשת מהמקום .  בצד הפחות מרגיע גילינו שמערכת הבלמים מתקשה לעמוד בעומסים כבדים ורציפים לאורך זמן .  בירידות לא מתונות כוח ההאטה דועך והפרונט המסיבי רוכן קדימה ועלול להוציא אותה משלוותה אם המהירות גבוהה בעליל .  יחד עם כך ,  הייתה זו נקודת התורפה היחידה שניכרת בה ,  ולמרות שאינה מכונית לנהג כי אם לנוסע ,  הוכיחה ה-S400 עליונות ביחס למתחרה הישירה המנותקת מכל תקשורת ישירה עם הכביש .
 הדרך לעשיית שלום עם הסביבה על פי מרצדס עוברת דרך משכון נכסים ,  כלומר יעלה לכם כ-880 אלף שקלים ,  ראש בראש מול לקסוס שמציעה אלטרנטיבה בטריטוריה המקומית באמצעות ה-LS ההיברידית .  לזכותה של הגרמניה נזקפים איכות ,  הנאה מהנהיגה ופחות בכמות או באנרגיה המתומצתת ממנוע הכלאיים החלש בכפוף לשיקולי צריכת דלק ופליטת מזהמים .  
בסיום המבחן נדגיש כי המבדק למרצדס S400 הייבריד היה כפול ברבדיו ,  מפני שהייתה זו חוויה שלאחרי מתיחת הפנים וכן אפשרות לנהוג במכונית ההיברידית ,  אולי הטובה מכולן .  האם המרצדס החדישה הזו תגרום לילדים מודרניים להביט בה בהערצה ?  מי יודע ..  .  בכל אופן ,  זה לא פשוט להחליט אם כדאי לקחת אותה בתבנית הזאת דווקא ,  ולשלול את בנות ביתה מונעות הבנזין מאחר ונעדרת ממנה היכולת לפרוח במהירויות ובתאוצות מעלפות .  אבל ,  אם כבר חייבים לצאת כשורה עם כדור הארץ והדיפלומטים השולטים בו בלי נקיפות מצפון ,  כנראה שה-S400 הייבריד תיקח אתכם לשם על המסלול ההגון ביותר .
  .
 
סוגרת עניין
במסגרת מתיחת הפנים ל-S קלאס שלפה מרצדס נוסחה היברידית לספינת הדגל .  האם ה-S400 היא תעלול פוליטי ,  או פריצת דרך ראויה לציון ? 

