הקשר עם ארצות הברית אינו חרוט בסלע
הליברליות שבחרה את אובמה מדברת בשפת הרב-תרבותיות ,  שטרם נקלטה בארץ .  מתיו סילבר על יחסי ארה"ב-ישראל בעשור הקרוב
הקשר המיוחד בין ארה"ב וישראל אינו חרוט בסלע ,  וקיומו קצר יותר ממה שנוהגים לחשוב .  ראשיתו בתמורות והתפתחויות שאירעו בשנות ה-60 של המאה הקודמת ,  באדמיניסטרציות של נשיאים דמוקרטיים ,  קנדי וג'ונסון ;  אך הוא גובש ,  ובאמת החל להתקיים ,  רק בימי מלחמת יום כיפור בתקופתו של הנשיא הרפובליקני השינוי במחולקת ,  ריצ'רד ניקסון .  
מהעובדה שבשנות ה- 50 ,  בתקופה בה האוריינטציה הפרו-ערבית במחלקת המדינה השפיעה על הנשיא אייזנהאואר ואנשיו ,  שהיו בלאו הכי עסוקים בשיקולי המלחמה הקרה ,  לא התקיים קשר חם וידידותי בין וושינגטון וירושלים ,  ניתן להסיק כי אסור לחשוב שקשר מיוחד בינינו ובין האמריקנים הוא נכס נצחי .
 עם זאת ,  ב-35 השנים האחרונות ,  הקשר התגבר על מתחים רבים ,  וחילוף משמרות בין דמוקרטים ורפובליקנים בממשל ,  או בין ממשלות ליכוד ,  עבודה וקדימה אצלנו .  כלומר ,  משום שבקשר זה יש כוחות חידוש והתמדה ,  יש להיזהר מהתנבאויות קיצוניות שמתוך סדר יום פוליטי זה או אחר מדברות על תמורה זו או אחרת באופק שתביא ,  כביכול ,  לקצו של הרומן בין וושינגטון וירושלים .
 בתקופת המלחמה הקרה היה ניתן לפרש את הקשר המיוחד כפרי שיקולים אסטרטגיים-ביטחוניים של אמריקה בהתמודדותה עם הקומוניזם הסובייטי .  אבל המשכו של הקשר כ-20 שנים לאחר נפילת המסך הברזל מוכיח כי הוא מושתת על שותפות דמוקרטית-תרבותית בין ארה"ב ומדינת ישראל .
 ואמנם עם כל הזהירות שהיסטוריון צריך לייחס לשימוש במושגים גרנדיוזים כמו  " ציוויליזציה נוצרית-יהודית "-  הרי הוגים יהודים בגרמניה נהגו להשתמש במינוח כזה לתכליות שונות ומשונות דור אחד או שניים לפני עלייתו של היטלר - חייבים בכל זאת להודות שהסיבה למערכת היחסים החיובית שמתקיימת שנים רבות בינינו ובין ארה"ב נעוצה לא ברמה של הפוליטיקה החולפת ,  אלא ברמה של שותפות בערכי יסוד .
 ועם כל זה ,  קיימות סיבות לדאגה על עתידו של הקשר עם ארה"ב ,  ערב העשור החדש .  השנה שאני עובר ,  כמרצה אורח ,  בלב ארה"ב ,  במדינת אוהיו שמייצגת היטב את מגוון האוריינטציות הליברליות והשמרניות שישנן בפוליטיקה האמריקנית ,  די מחזקת את חשש זה .
 הקושי לאו דווקא יימצא בפוליטיקה המסוכסכת שתעסיק אותנו משעה לשעה בעשור החדש .  כלומר ,  מבחינת שמירת הקשר האסטרטגי עם ארה"ב ,  השילוב של התמדה עקרונית ,  והערכויות לפשרות פרגמטיות ,  שבשני העשורים הקודמים הביאו לתהליך אוסלו ולהינתקות מעזה ,  יבוא לידי ביטוי בעשור החדש בהחלטות מקובלות על כל הצדדים בקשר זה ,  באשר לעתידן של התנחלויות .  מה שיוחלט יוחלט .
 אתגר קיים לא ברמה פוליטית זו ,  אלא בתמורות במשמעויות של לאומיות ודמוקרטיה שפוקדות את ארה"ב בעידן של ברק אובמה .  בעוד שהציונות אצלנו ממשיכה להידבק לדגם לאומי שנוצר באירופה בסוף המאה ה-19 ,  אמריקה פורצת את הדרך בעידן הגלובליזציה לפרדיגמת הרב-תרבותיות .  הפרדיגמה הזו מורגשת בכל תחום החיים בארה"ב - במדיניות התעסוקה בחברות כלכליות ובאוניברסיטאות ציבוריות ,  בהרכבן של מפלגות פוליטיות ,  במדיניות ההפליה המתקנת להעצמת בני מיעוט ,  וגם בקביעת סדרי עדיפויות במדיניות החוץ .  
בכלכלה ,  בבידור ,  וכן במדיניות חוץ ,  האמריקנים בדור הנוכחי ובדורות הבאים ,  יתייחסו ביתר קלות לחברות כלכליות ,  ולמדינות שעברו את אותו מהפך רב-תרבותי שהביא במדינתם לבחירת איש שחור לנשיאות .  הליברליות שבחרה את אובמה מדברת בשפת הרב-תרבותיות שטרם נקלטה בארץ ;  והיא תחפש שיתוף וחיזוק קשרים עם מדינות שמחפשות את הדרך להעצים בני מיעוט ,  ולאו דווקא עם מדינות שממנות כשרי חוץ טיפוסים שמדברים על עריכת מבחני נאמנות לבני מיעוט .  
אם ייקלע הקשר המיוחד בין ישראל וושינגטון לצרות בעשור החדש ,  סכסוכים על הקפאת ההתנחלויות יעמדו מאחורי הפלונטר רק למראית עין .  הסיבה האמיתית לדאגה היא לא הקפאת ,  או אי-הקפאת ,  פעילויות בהתנחלויות ,  אלא הקפאת הציונות בקונצפציות לאומיות ישנות שלא יתאימו למעבר ההיסטורי של הדמוקרטיה המערבית לקראת פרדיגמת הרב-תרבותיות .
 
הקשר עם ארצות הברית אינו חרוט בסלע
הליברליות שבחרה את אובמה מדברת בשפת הרב-תרבותיות ,  שטרם נקלטה בארץ .  מתיו סילבר על יחסי ארה"ב-ישראל בעשור הקרוב

