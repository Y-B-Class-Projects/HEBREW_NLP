המשימה האחרונה של הבנקאי הגוסס :  ספר שיוצא נגד עקרונות ההשקעה המקובלים
את החודשים האחרונים לחייו מקדיש גורדון מוריי ,  בכיר לשעבר בעולם הבנקאות שגוסס מסרטן ,  לכתיבת ספר שמסביר את עולם ההשקעות בצעדים פשוטים  ■ " זה אחד היתרונות האמיתיים של גידול במוח .  כולם רוצים לשמוע מה יש לך לומר "
 ניו יורק טיימס גורדון מוריי כבר לא מתאמן בשכיבות סמיכה עם יד אחת על מזרון יוגה .  הוא גם לא משחק ברידג' .  הוא דווקא כן מתלוצץ עם רופאיו ואומר שאינו שומר טינה למנתח המוח שלו על ששדד ממנו את החומר האפור במוחו ,  שהכיל את כל אסטרטגיות התמחור שלו .  מוריי ,  לשעבר סוחר אג"ח בגולדמן סאקס שקודם לדרג הניהולי הן בליהמן ברדרס והן בקרדיט סוויס פירסט בוסטון ,  החליט לפני חמישה חודשים להפסיק כליל את הטיפולים בגליובלסטומה ,  סרטן המוח שממנו הוא סובל .  למרות זאת ,  הדחף הראשוני שלו לא היה להתאבל על כל הדברים שכבר אינו יכול לעשות ,  לקנות אי או לעבור לפאריס .  במקום זאת ,  הוא הסתגר במשרד הביתי הקטן שלו ותיעל את כל הכוחות שהצליח לגייס לכתיבת ספר ,  שזכה לשם  " the investment answer "   ( התשובה להשקעות )  ,  שאותו כתב בעזרת חבר ויועץ פיננסי ,  דניאל גולדי ,  במטרה להסביר את עולם ההשקעות בצעדים פשוטים .  מדוע ספר ?  ומדוע בתחום הזה ?  לפני תשע שנים ,  לאחר שפרש מ-25 שנה שבהן מכר אג"ח למנהלי קרנות פנסיה וקרנות נאמנות שניסו להביס את ממוצעי השוק בטווח הארוך ,  היתה למוריי התגלות באשר לחוסר התועלת של מאמצי לקוחותיו לשעבר .  בסופו של דבר הוא החליט לעבוד כיועץ בדימנשונל פאנד אדווייזורס ,  חברת קרנות נאמנות שמתנגדת לניהול כספים פעיל .  כשהתבשר על מותו הקרב ,  ידע מוריי כי הוא צריך לעבוד במהירות כדי להפיץ את הבשורה למשקיעים רבים ככל שיוכל . " זה אחד היתרונות האמיתיים של גידול במוח ",  אומר מוריי ,  וצוחק . " כולם רוצים לשמוע מה יש לך לומר ".  הוא וגולדי הצליחו לעמוד במשימה ,  השלימו את כתיבת הספר והוציאו אותו לאור עוד בחייו של מוריי .  הספר יכול להיות שימושי ביותר עבור אלה שעדיין אינם משקיעים בקומץ מדדים או קרנות דומות ,  ואינם מאזנים כיאות את ההשקעה לעתים תכופות .  אך עצם העובדה שמוריי חש דחף לכתוב את הספר מהווה סיפור יוצא מגדר הרגיל על ההתעלמות הכמעט מכוונת מחוסר התועלת שבניהול כספים פעיל - ועל האופן שבו נתקל בשיטת השקעה טובה יתר .  מוריי עבר כעת לעמדה שבה ,  כאחד מבכירי וול סטריט לשעבר ,  הוא יוצא נגד מה שהוא ועמיתיו עשו במהלך הקריירה שלהם .  סיכום הולם לחייו מוריי גדל בבולטימור ,  ולא היה בדיוק לוחם צדק . " הייתי מהילדים שלא היית רוצה שהבת שלך תצא אתם ",  הוא אומר . " גנבתי קלפי בייסבול ,  העתקתי במבחנים בספרדית וצחקתי על הילד השמן עם המשקפיים שיושב בפינה ".  הוא זכה להזדמנות נוספת בזכות עושרה של משפחתו וכישורי הבייסבול שלו .  בסופו של דבר נחת בגולדמן סאקס ,  הרבה לפני שאנשים התייחסו בחשד למי שעובד שם . " המלה שלנו היתה התחייבות שלנו ,  ומשמעותה של אתיקה טובה היתה עסקים טובים ",  הוא מספר על הקריירה שלו בוול סטריט . " הגישה הזאת התחלפה בהלוואות שקר וב'אני מקווה שכבר לא אהיה פה כשכל זה יתפוצץ' ".  אחרי שקודם למשרה ניהולית בשני בנקים נוספים ,  פרש מוריי ב-2001 .  באותה תקופה ,  תיק ההשקעות האישי שלו היה תפור לפי הסטנדרטים של תותחי וול סטריט :  מצד אחד השקעה באג"ח מוניציפליות שמספקות תשואה יציבה ,  ומצד שני השקעה בקרנות השקעה פרטית ובקרנות גידור .  כשהגיעו האג"ח המוניציפליות לפרעונן ,  ביקש מוריי את עצתו של גולדי ,  לשעבר שחקן טניס שהשתתף בתחרות רבע הגמר בווימבלדון .  גולדי חשף את מוריי לקרנות של דימנשונל .  העובדה שמוריי לא ידע הרבה על הקצאת נכסים בסיסית בין מניות לאג"ח ולהשקעות נוספות ,  או על כישלון ניהול הכספים הפעיל ,  מדהימה עד שמביאים בחשבון את הלך הרוח של החשיבות העצמית המנופחת שירש מוריי מעמיתיו למקצוע . " זה אמריקאי לחשוב שאם אתה חכם או עובד קשה ,  אתה יכול להביס את השווקים ",  הוא אומר .  אך תוך זמן קצר נהפך מוריי לחסיד אמת של שיטת השקעה ייחודית זאת . " בשנה אחת למדתי מדניאל ומדימנשונל יותר ממה שלמדתי ב-25 שנה בוול סטריט ".  הוא החל לעבוד כיועץ בדימנשונל ,  וסייע ליועצים פיננסים שהשתמשו בקרנות שלה להסביר את פילוסופיית ההשקעה ה"אנטי וול סטריט "  של החברה ללקוחותיהם . " האנשים המשפיעים ביותר שמטיפים נגד אלכוהוליזם הם אלו שעברו דרך אלכוהוליסטים אנונימיים ",  אומר דייויד בות ,  מייסד ויו"ר דימנשונל . " התומכים הגדולים ביותר שלנו הם אלו שרכשו ניסיון וכעת רואים את האור ".  מוריי המשיך בתפקיד זה עד שאובחן כחולה סרטן ב-2008 .  זמן קצר לאחר מכן ,  בעקבות המשבר הכלכלי ,  הוא העיד בדיון פתוח של בית הנבחרים ,  ותהה בקול רם כיצד ייתכן שהתביעה הפדרלית עדיין לא הרשיעה בפלילים איש מהחברות שבהן עבד או מהמתחרות שלהן .  ביוני סריקת מוח גילתה גידול חדש ,  ומוריי החליט להפסיק את הטיפול הרפואי האגרסיבי .  במשך כמה שנים הירהר מוריי באפשרות של קידוד עקרונות ההשקעה החדשים שלו ,  וגולדי חש כי כתיבת ספר תהווה מעין סיכום הולם לחייו . " חייתי חיים מאוזנים והגשמתי המון חלומות ",  אומר מוריי . " הדבר הראשון שאתה חושב עליו הוא האשה והילדים ,  אך רנדי ,  אשתי ,  היתה הורגת אותי אם הייתי שורץ סביבה 24 שעות ביממה .  הייתי חייב לעשות משהו ".  לבני הזוג שני ילדים בוגרים .  הוא החליט להשתמש במצבו כדרך להשיג תשומת לב ציבורית .  פזרו את הכסף שלכם הספר דוחק בקוראים לקבל חמש החלטות בלבד :  1 .  האם תעשו זאת לבדכם ?  שני המחברים מציעים לשכור את שירותיו של יועץ שמרוויח עמלות מכם ולא מקרן הנאמנות או מחברת הביטוח שלכם ,  שיטה שלפיה פועל כעת גולדי .  2 .  פזרו את הכסף - השקעה במניות ובאג"ח ,  בחברות קטנות ובחברות גדולות ,  בהשקעות צמיחה ובהשקעות ערך .  השניים מציינים כי תיק השקעות תנודתי פחות עשוי להניב תשואות גבוהות יותר מתיק השקעות תנודתי . " אם אין לכם נפילות גדולות ,  אפשר להגדיל את תיק ההשקעות בקצב מהיר יותר ",  אומר גולדי .  3 .  השניים ממליצים לחלק את ההשקעה בין השקעות מקומיות לבין השקעות זרות .  זכרו שהשקעה של פחות מכמחצית מתיק המניות שלכם במניות זרות היא הימור בפני עצמו ,  לאור העובדה שנתח המניות האמריקאיות מתוך שוק המניות הבינלאומי צונח .  4 .  החליטו אם להשקיע בקרנות נאמנות המנוהלות באופן אקטיבי או פסיבי .  איש אינו יכול לצפות את העתיד בביטחון ,  הם מציינים ,  אז מדוע לצאת מנקודת הנחה שמנהלי הכספים שלכם יכולים להביס את המדדים לאורך זמן ?  5 .  אזנו מחדש את תיק ההשקעות שלכם על ידי מכירת הנכסים המנצחים והשקעה נוספת בנכסים המפסידים .  מרבית האנשים אינם יכולים להביא את עצמם לעשות זאת ,  אף כי הדבר משפר את התשואה בטווח הארוך .  רעיונות אלה אינם חדשים ,  וגם אינם מורכבים יתר על המידה .  אך מוריי בילה 25 שנה בוול סטריט מבלי להבין כיצד להשקיע כאדם בוגר .  לכן אין זה מפתיע שגם מרבית האמריקאים אינם יודעים כיצד לעשות זאת .  מוריי נמצא כעת בביתו ,  בנעלי בית מרופדות שנועדו לרכך את הפגיעה העצבית בכפות רגליו ,  והוא מקבל טיפול סדיר מאחיות הוספיס .  את בקריו הוא פותח בדרך כלל בגלישה באייפד שלו ,  משום שכבר אינו מסוגל להחזיק עיתון בידיו .  לאחר סריקה מהירה ,  הוא שולח מייל לגולדי ,  ומפנה אותו למאמרים האחרונים על האנשים שמנצלים לרעה את המשקיעים הלא נבונים .  מסכת הסיפורים הבלתי פוסקת אינה מייאשת אותו כלל ,  אלא להפך ,  מפיחה בו מרץ . " תחושת המטרה והשליחות תרמו לי רבות ",  הוא אומר . " סביר להניח שהן הוסיפו לי כמה ימים לחיים ".  רצה הגורל ואחד מחבריו הקרובים של מוריי ,  מנכ"ל חברת ההשקעות הפרטיות סטון פוינט קפיטל צ'ארלס דייוויס ,  איבד השנה את בנו טאקר שחלה בסרטן .  בחודשים האחרונים בילה טאקר שעות רבות בשיחות טלפון עם מוריי . " בגורדון יש מין שלווה ,  מעין שילוב בין מוסד בוול סטריט לבין היפי ",  אומר דייוויס . " היה ברור שהוא ובני יכולים לדבר באופן שכמותו רק מעטים מסוגלים ,  משום שהם נמנים על מועדון אקסקלוסיבי למדי שאף אחד לא ממש רוצה להצטרף אליו ".  מוריי האריך חיים יותר מטאקר ,  אך צופה כי לא יחגוג את יום הולדתו ה-61 במארס .  למרות זאת ,  הוא לא טרח להנציח את עצמו בתמונה על כריכת ספרו ,  או אפילו להזכיר בספר את מחלתו . " נמאס לי מעצמי ",  הוא מסביר .  אך הוא משחק היטב את תפקיד הבנקאי הגוסס ,  ומוכן לעשות כמעט הכל כדי להעביר את המסר שלו ,  גם אם זכרו יתפוגג במהירות . " הספר הזה שיפר את איכות החיים שלו ",  אומר דייוויס . " הוא נתן לו ידע והבנה שגם אם הסוף קרוב ,  הסוף הוא לא הסוף ". 

המשימה האחרונה של הבנקאי הגוסס :  ספר שיוצא נגד עקרונות ההשקעה המקובלים
את החודשים האחרונים לחייו מקדיש גורדון מוריי ,  בכיר לשעבר בעולם הבנקאות שגוסס מסרטן ,  לכתיבת ספר שמסביר את עולם ההשקעות בצעדים פשוטים  ■ " זה אחד היתרונות האמיתיים של גידול במוח .  כולם רוצים לשמוע מה יש לך לומר "
 
