למשק צומח דרושות נשים עצמאיות 
שוק העבודה
 >  >  העולם המערבי כבר הוכיח כי נוכחות משמעותית של נשים בכלכלה ,  בפוליטיקה ובחברה ,  היא עדות לקיומו של משק מודרני צומח .  במרבית הכלכלות המודרניות קיים מתאם גבוה בין צמצום פערים בייצוג ובשכר בין גברים לנשים ,  לבין צמיחה גבוהה ותל"ג מרשים .  ואולם בישראל דרכן של הנשים לשוויון עדיין ארוכה .  ישראל מדורגת במקום 56 מבין 130 מדינות בדו"ח פערי המגדר הגלובלי ל-2008 ,  שאותו מפרסם הפורום הכלכלי העולמי  ( wef )  .  מצערת במיוחד העובדה כי מדובר בירידה של כ-20 מקומות מהדו"ח הקודם .  סקירת הנתונים מוכיחה שהשיפור במעמד האשה מתקדם בקצב אטי שהמשק הישראלי אינו יכול להרשות לעצמו .  הגדלת כושר השתכרותן של נשים ושיעור השתתפותן בכוח העבודה אינו רק עניין למאבקן של ארגוני נשים .  זהו אינטרס לאומי-כלכלי ממדרגה ראשונה .  בשוק העבודה השכירה הגיעו הנשים לשיעור השתתפות מרשים של 49% ,  אך עדיין שכרן נמוך מזה של הגברים בעשרות אחוזים ,  והן מהוות רוב מכריע מבין העובדים במשרות חלקיות .  בקרב העצמאים התמונה פחות מבטיחה :  רק 27% מהם נשים .  זהו שיעור זעום שבמדינה קטנה ומעוטת אפשרויות תעסוקה המוניות זועק להתערבות שלטונית ולהיפוך מגמה .  יזמות עצמאית של עסק קטן ידועה והוכחה כפתרון תעסוקתי מושלם ,  במיוחד בחברות מסורתיות ושמרניות שבהן מעוכבת יציאת נשים לעבודה .  יציאה לעבודה עצמאית וגמישה תהיה תשובה נהדרת לנשים רבות ,  כולל אמהות לילדים קטנים וחד-הוריות ,  שמתקשות להשתלב בשוק העבודה התובעני .  כדי לחולל שינוי מהותי שכזה יש צורך בהנהגה אמיצה שתאמץ כמה דרכי פעולה .  האחת עוסקת בהסרת חסמים ,  שהעיקריים שבהם הם החוסר ברשתות הגנה סוציאליות שממנו סובל מגזר העצמאים ,  מגזר שעובדיו חשופים לגמרי בעתות משבר ומצוקה .  ללא דמי אבטלה ,  פיצויי פיטורים ועוד הטבות והגנות שלהן זכאים העובדים השכירים - נשים יתרחקו באופן טבעי מהמגזר העצמאי .  במצב זה נשים רבות יעדיפו את החממה השכירה ,  גם אם היא כרוכה בשכר נמוך ודרגה פחותה ,  על פני הסיכון העצום הכרוך בהיותה עצמאית חסרת הגנה .  בנוסף ,  נמצא כי חסם מהותי העומד בדרכה של האשה לפתיחת עסק הוא מצוקת אשראי ומחסור ברשת קשרים חברתית-כלכלית שתקל עליה להשיג מימון ליוזמה .  הסדרתו של מסלול לקבלת אשראי זעיר הוכח כמחלץ נשים רבות מעוני ומאפשר להן פרנסה בכבוד מעסק עצמאי .  אבן נגף נוספת העומדת בדרכן של נשים להצלחה עצמאית מקורה במבנה חברתי שמרני ,  המותיר בנשים סף ציפיות נמוך וחוסר אמונה ביכולתן .  בעקבות זאת ,  נשים רבות הפותחות עסקים עצמאיים מסתפקות בסטטוס עוסק פטור או זעיר ואינן מעזות להמריא ולצמוח .  בימים אלה ,  שבהם נאבקת הכלכלה הישראלית לצאת מהמשבר העולמי ולחזור לימי הצמיחה ,  עלינו לאמץ מדיניות כוללת שתשנה את התפישה המסורתית של עולם התעסוקה .  על המדינה להגדיל משמעותית את שיעור התעסוקה של הנשים .  הפתרון היחיד הזמין והישים הוא השקעה רב-שנתית ורב-תחומית בעידוד יזמות ועצמאות של נשים ,  והכללתו של מגזר העצמאים והעסקים הקטנים ברשת הביטחון הסוציאלי שמעניקה המדינה לעובדות ולעובדים .  הכותב הוא נשיא להב - לשכת ארגוני העצמאים והעסקים בישראל

למשק צומח דרושות נשים עצמאיות 
שוק העבודה

