חוף ניצנים
הבוטק'ה של השומר ,  שק האיגרוף בחדר היועצת וניצני הציצים של מלכת הכיתה .  יוני בעצם מתגעגע לבית הספר
בשבוע שעבר כתבתי כאן טור שלילי מאוד על מערכת החינוך ,  והבאתי חוויות מבית הספר היסודי בו אני מתנדב באופן שלא בדיוק עשה עמה חסד .  ובכל זאת ,  כשאני נכנס לבית הספר המדובר ,  לא עולות בי רק תחושות רעות לגבי מערכת החינוך ושיטותיה .  יש גם זיכרונות נעימים מימים רחוקים ,  קיציים ,  מלאים בתשוקות קטנות וראשונות וביצרים לא ממומשים .  הרי בתקופה של היסודי עדיין נשמנו את התמימות ,  שאף מורה מחליפה בעולם לא הצליחה לדכא .  אני בהחלט חושב שבבית הספר יש יתרונות מסוימים ,  אבל הם כלל לא קשורים למערכת עצמה  אלא למפגשים בין האנשים הקטנים שמרכיבים אותה .  כי הדברים היפים באמת בתוך הפלא המוזר הזה שנקרא בית ספר ,  הם הדפוסים הקטנים שתמיד חוזרים על עצמם ויוצקים לתוך מכונת הציונים הזו משמעות .  כמו עובדי המשק ,  ובראשם אב הבית ,  גברים צבעוניים ואמיתיים שנמצאים בהפסקת קפה וסיגריה תמידית .  והשומר שיושב בבוטק'ה הקטן ,  כשברדיו מוזיקה יוונית בפול ווליום ,  ותמיד מצליח לאגד סביבו שלושה או ארבעה ילדים מופרעים שלא מקשיבים לאף מורה אבל בשבילו הם מוכנים לקפוץ לחבית נפט ולהעלות את עצמם באש .  והיועצת ,  שאף פעם לא באמת עזרה למישהו לפתור בעיות ,  אבל היא תמיד מרגיעה כי בחדר שלה יש שק אגרוף ובכיתה א' היית בטוח שהחיוך שלה עשוי פנינים .  את מבשר הגאולה ,  הצלצול ,  שהוא אמנם כלי הפחדה שמשרת את קיבעון המערכת ,  ועדיין  כשאתה עובר ליד בית הספר הישן ושומע אותו מתנגן הלב שלך נמס .  ובבתי הספר יש גם זן נדיר ,  נכחד ,  של מורים טובים ,  מורים שמחליטים לעשות את השינוי ולהתחיל בעצמם .  מורים תקשורתיים שפונים לתלמידים בגובה העיניים ,  מנסים לעניין ולחנך במקום להרצות וללמד .  מורים ששמים את הגבול הברור בין לפתח ובין לדכא ,  שמרשים לעצמם לחרוג מתוכניות הלימודים ולחדור לתחום האפור של דברים שתלמידים ייקחו איתם הלאה .  משרד החינוך לא מכשיר מורים כאלה ,  לרוב הוא אפילו לא מעודד אותם ,  ולכן מספרם של מורים שמגשימים את החזון שלהם כמחנכים הוא כמעט אפסי .  ב12 השנים שביליתי במערכת החינוך אני יכול לספור את המורים המשמעותיים שפגשתי על יד אחת בלבד .  אבל בסופו של דבר ,  אם צריך לבחור זיכרון אחד משמעותי מבית הספר שילך איתי תמיד ,  ויש לו צבע וריח וטעם זו תהיה ללא ספק האהבה הראשונה .  הכל הודות לשיטה הגאונית של משרד החינוך ,  שדואג לחלק את הכיתות כך שבכל כיתה תשובץ נסיכה אחת בדיוק ,  נימפה בלתי מושגת עם שיער זהוב שכל תנועותיה חלקות וטבעיות .  לכל כיתה מגיעה נערה שלחייה תמיד סמוקות ,  שבגדיה תמיד ורודים ,  שמוריה תמיד משבחים ,  שהוריה תמיד עשירים .  מלכת כיתה שבלי להתאמץ ובלי להשתדל הייתה הילדה הכי יפה בגן ,  שתהיה היפיפייה של נשף סיום התיכון .  ואני ,  ילד מוזר וחביב ,  שונה גם מחברי המועטים ,  התאהבתי בה עד כלות .  בשבועות שלמים של התבוננות למדתי את תנועותיה ,  את המבט שלה ,  את הצורה בה השיער החלק שלה נופל על הכתפיים ,  והיא הייתה לי במשך שנים הסיבה לקום בכל בוקר ולזרוק את הילקוט על הגב .
 
חוף ניצנים
הבוטק'ה של השומר ,  שק האיגרוף בחדר היועצת וניצני הציצים של מלכת הכיתה .  יוני בעצם מתגעגע לבית הספר

