מניות הגז והנפט ממשיכות לדהור :  חמישה מבין 20 המחזורים הגבוהים אתמול בבורסה - של מניות המגזר 
חמש קבוצות מתמודדות כעת על קבלת רישיונות קידוח
 >  >  מניות חיפושי הגז והנפט ממשיכות לצבור תאוצה ,  גם ביום של ירידות בבורסה .  חמישה מתוך 20 מחזורי המסחר הגבוהים היו של מניות המגזר .  המחזורים בהן לוו בעליות שערים חדות .  העליות ומחזורי המסחר הגבוהים נבעו בעיקר מהעובדה שאתמול היה היום האחרון להגשת הבקשות לרישיונות קידוח למשרד התשתיות ,  ויחידות חיפוש רבות הגישו את בקשותיהן .  אתמול הודיעו רציו וזרח כי ינסו להתמודד על רישיון .  בעקבות ההודעות עלתה רציו ב-8% במחזור של 43 מיליון שקל .  זרח קפצה ב-10% במחזור של 28 מיליון שקל .  בכך הצטרפו רציו וזרח למודיעין ,  לפידות וישראמקו ,  שהודיעו אתמול כי יתמודדו על הזכות לקדוח מול חופי פלמחים .  חמש קבוצות מתמודדות כעת על השגת הרישיון - רציו וישראמקו ,  כל אחת בנפרד ;  זרח והחברה האם גינקו ;  מודיעין ולפידות ;  וכן קבוצה פרטית נוספת .  ההכרעה בדבר זהותו של הזוכה ברישיון הקידוח תתפרסם ב-8 בפברואר 2010 .  זרח השלימה השבוע גיוס של 68 מיליון שקל ממימוש אופציה 1 .  יחד עם גיוס של 40 מיליון שקל בזכויות כשבועיים קודם לכן נמצאים כעת בקופתה כ-110 מיליון שקל ,  לאחר ששילמה את הוצאות הקידוח היבשתי  " צוק תמרור 4 ".  העלייה היומית הגדולה ביותר אתמול שייכת ללפידות חלץ ,  כשהיא נוסקת ב-66.7% במחזור של 50 מיליון שקל ,  יותר מדיסקונט ופרטנר ,  לדוגמה .  לפידות חלץ השלימה עלייה של 180% ביומיים האחרונים ,  לאחר שהודיעה כי תחבור למודיעין בבקשה להשיג את רישיון הקידוח הימי  " מד אשדוד "  מול חופי פלמחים .  גם מודיעין ,  שותפתה לבקשה ,  קפצה ב-18% נוספים ,  שהשלימו זינוק תלול של 613% מתחילת 2010 ו-2,540% בשנה החולפת .  עוד בקשה לרישיון הגיעה משדות נפט חיפושים ,  הנמצאת בהשעיה וצפויה להימחק מהמסחר באוגוסט .  שדות נפט מבקשת רישיון לחיפוש גז על פני שטח של 350 קמ"ר בשטח רישיון צוק תמרור 4 בו קודחת זרח .  שלשום הודיעה השותפות כי תכנס אסיפת משקיעים שתדון בגיוס כספים למטרת קבלת רישיונות והגשת תשקיף לציבור .  לפני כשנתיים נכנסה שדות נפט לרשימת השימור עקב גירעון בהון העצמי .  באוגוסט 2008 הודיעה השותפות כי נכשלה בניסיונותיה לגיוס כספים ובקופתה לא נותרו כספים להמשך תפעולה .  עקב כך הוחלט על פירוק השותפות או מציאת דרך כלשהי להמשך קיומה ,  והיא הושעתה מהמסחר  " עקב אי בהירות ".  כעת נראה כי שדות נפט מצאה דרך להמשך קיומה ותנסה למנף את הגל הנוכחי להשקעה במניות הסקטור .
 
מניות הגז והנפט ממשיכות לדהור :  חמישה מבין 20 המחזורים הגבוהים אתמול בבורסה - של מניות המגזר 
חמש קבוצות מתמודדות כעת על קבלת רישיונות קידוח

