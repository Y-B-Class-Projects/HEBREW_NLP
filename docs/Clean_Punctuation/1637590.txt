הכל אודות איימי
פז חסדאי פונה לפנטזייה העתיקה מכולן :  עזרה לעלמה במצוקה .  ואם איימי ווינהאוס חכמה היא תקבל את ההצעה שלו
לו היה נערך סקר שבוחן איזה שיר אנשים היו מבקשים שילווה אותם בדרכם האחרונה ,  מרביתנו היינו בוחרים ללא היסוס בI did it my way ,  שיר הסיכום האולטימטיבי .  בדמיוננו אנו רואים את הקהל מזיל דמעה חרישית ומהנהן בראשו בעצב ,  בזמן שקולו הסמכותי של פרנק סינטרה מתאר את דבקותנו בדרכנו ,  על אף כל הטעויות והחרטות .  גדולתו של השיר היא שהוא מתאים לכל אדם ,  בין אם הוא מהטמה גנדי או יחיא עיאש ,  אנדי וורהול או מיקי בוגנים ,  אך עדיין ישנם יחידי סגולה שהשיר הולם אותם יותר ,  אלה שיכולים להתגאות בדרך הייחודית שבה הלכו כנגד כל הסיכויים והמכשולים ,  אלה שצעדו באומץ אל מול כל המקטרגים והשנואים ,  שלא היססו לרגע להשמיע את קולם ולהבליט את שונותם .
 רק השבוע נכחתי באירוע מוזיקלי שנערך בבארבי בכיכובם של מספר אמנים מקומיים ,  כולם מצליחים ומוכשרים .  אחת מהן אחזה בתסרוקת תל אביבית עדכנית ולוק מגניב ,  אחד מהם שומר בקנאות על הג'ינס הקרוע גם בעשור החמישי לחייו ,  אחר לבש מכנסיים משובצים וכובע צילינדר בתקווה לשמר סביבו את הקונצנזוס הברנז'אי ,  אחרת התעקשה לשיר קברט מתוחכם בזמן שהקהל קיווה שתסתפק ב"ים של דמעות ".  כולם נראים כגרסה מעודכנת של משהו אחר ,  כולם חקיינים חסרי ייחוד ,  כולם במרדף אחר תדמית בלתי מושגת ,  כולם נראו צבועים ,  שטחיים ומזויפים .  כמה הייתה חסרה לי באותם רגעים איימי וויינהאוס ,  שתבוא להרים את המקום בזמן שהיא בועטת להם בתחת היומרני ,  מסננת קללה באנגלית קוקנית ומנערת אותם מהפוזה .
 על רקע הבנאליות המוזיקלית של ימינו ,  המאופיינת במין קונפורמיזם שבלוני מדכא ,  וויינהאוס היא מהבודדות אותן ניתן להגדיר כ"הדבר האמיתי ",  מהנדירות שעליהן ניתן להגיד כי היא עושה זאת  " בדרכה שלה ".  עצם העובדה שלא ניתן לתייג אותה לז'אנר ספציפי רק מבליטה את ייחודה ,  כשקשה לקבוע האם היא זמרת פופ או ג'אז או סול ,  האם המוזיקה שלה שמחה או עצובה ,  ממורמרת או מרוממת נפש .  איכשהו היא מצליחה להיות יהודייה גאונה לונדונית ,  אך במקביל גם ערסית ופרחה נרקומנית ;  גם אלכוהוליסטית בעלת יצר הרס עצמי ,  אך גם להיות חתומה על יצירה מופתית ועל זמנית ;  גם לאחוז בלוק פתטי וסטיילינג מפוקפק ,  עם אף מכוער ורזון חולני ,  עם קעקועים מוגזמים ,  איפור מטופש ותסרוקת ארכאית ,  ועדיין להישאר הבחורה הכי מסוגננת בעיר .  האותנטיות שלה אינה ניתנת לחיקוי ,  ואת זה למדים על בשרם כל חקייניה .
 לאחרונה אני קצת דואג לה .  זה לא שבעבר לא היו לה בעיות ,  אבל נדמה שהן רק מחמירות .  הנטייה להרס עצמי ,  שבעבר נתפסה כחיננית ,  כבר לא כל כך סקסית .  עם הנטייה להתמכרות היא התמודדה תמיד ,  אך ניתוחי האף והגדלת השדיים שהיא עשתה לאחרונה מרמזים על בעיות קשות בדימוי העצמי .  היא מוכה ואומללה ,  ונראית רע במיוחד .  מנגד ,  כשהפרסומים היחידים עליה עוסקים בפרשיות מוזרות ובתקריות מעוררות רחמים ,  שיריה נשמעים איכותיים מתמיד .  פתאום כל שורה היא כמו סיכה קטנה בלב ,  וכל צליל בקול שלה חושף כאב אמיתי ,  כזה שאינו ניתן לזיוף .
 לגברים יש לעתים פנטזיה רומנטית על טיפול בציפור פצועה ועדינה ,  על שיקומה של בחורה מוכת גורל ,  וחבל ,  חבל שאיימי לא מאפשרת לי לטפל בה .  כמה נחמד היה אם היא הייתה באה לשיקום בדירתי הצנועה ,  ויחד היינו נוסעים על אופניים ,  הולכים לים ,  יוצאים לשתות מדי פעם אם היא מתעקשת ,  ואני אביט בה בחיוך ואגיד לה שהיא יפה ,  והיא תקעקע את שמי על המקום שעוד נותר לה על הכתף ,  ומי יודע ,  אולי אפילו תכתוב עליי שיר נוגה ,  מלא כאב וכנות ,  מדויק ואמיתי .
 
הכל אודות איימי
פז חסדאי פונה לפנטזייה העתיקה מכולן :  עזרה לעלמה במצוקה .  ואם איימי ווינהאוס חכמה היא תקבל את ההצעה שלו

