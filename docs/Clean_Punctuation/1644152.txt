החלמאות של ייקור התחבורה הציבורית 
פערים בישראל
 >  >  הדברים החשובים באמת אינם מגיעים לכותרות הראשיות .  קחו ,  למשל ,  את הידיעה על עליית תעריפי התחבורה הציבורית החל ב-1 בינואר .  רובנו לא טרחנו לתת באותה ידיעה קטנה מבט נוסף .  כי מה זה נוגע לנו ,  בעלי הרכב הפרטי ?  בפועל ,  זה נוגע בכל אחד מאתנו :  בהעלאת התשלום לעובדים המגיעים לעבודה בתחבורה הציבורית ;  בהעלאת מחירי המוצרים של בעל המפעל כדי לכסות את הגידול בהוצאותיו ;  ובעובדת המסורה שמסתכלת על עמודת ההכנסות מול עמודת ההוצאות ומחליטה שפשוט לא כדאי לה לצאת לעבוד .  העלאת מחירי התחבורה הציבורית תשפיע על המשק כולו .  אם טחו עינינו לראות את הפערים המתרחבים בחברה הישראלית ,  פערים שהעלאת מחירי התחבורה הציבורית מרחיבה אותם ,  די לנו בעדויות המבקרים מן החוץ .  רק באחרונה קבע דו"ח ה-oecd כי החברה הישראלית היא בלתי שוויונית ,  שכן חמישית מתושביה עניים ורק כמחצית מהם מרוויחים שכר הראוי להיחשב מספיקה לחיים במדינה מפותחת .  ממשלת ישראל ,  במקום לפעול לשיפור המצב - מרעה אותו באותן החלטות  " קטנות "  המשפיעות דווקא על השכבות העניות .  העלאת מחירי התחבורה הציבורית שיקפה את המרחק ההולך ומתעצם בין הצהרת הכוונות של הממשלה לבין מימושן בפועל .  צמצום השימוש ברכב הפרטי ומעבר להסעה בתחבורה הציבורית הוא אינטרס ציבורי מהמדרגה הראשונה .  השימוש הגדל ברכב הפרטי מגדיל את התלות בדלק מיובא ,  גורם לעומס על הכבישים ולאובדן שעות עבודה רבות למשק ,  זיהום האוויר הגדל מכלי הרכב גורם לתחלואה ולתמותה והמספר הגדל של כלי הרכב מחייב השקעות עצומות בכבישים ובהקצאת קרקע יקרה למגרשי חנייה .  כמעט מכל היבט מעבר להסעת המונים הוא אינטרס ממלכתי .  הציבור אינו טיפש .  אם תספק לו חלופה הולמת - תחבורה ציבורית נוחה וזולה העומדת בלוח זמנים - הוא ישאיר את הרכב בבית וישתמש בתחבורה הציבורית .  ראו את המהפך שאירע בעשורים האחרונים בשימוש ברכבת :  יותר ויותר עובדים ואנשי עסקים משאירים את הרכב בתחנת הרכבת ,  עולים על הקרון ומגיעים ליעדם בלי להיתקע בפקקים .  את המהפך הזה אפשר לעשות גם בתוך הערים .  הכותב הוא נשיא לשכת המסחר והתעשייה חיפה והצפון

החלמאות של ייקור התחבורה הציבורית 
פערים בישראל

