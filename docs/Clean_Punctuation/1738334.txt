גרנט : " הראינו שאנחנו לא קבוצת תחתית "
 מנג'ר ווסטהאם היה מרוצה מהתיקו מול פולהאם : " היינו הקבוצה הטובה יותר ".  פרגוסון : " אני מסופק ולוקח את ההמשכיות לעתיד "
 ווסטהאם סיימה היום  ( שבת )  בתיקו 1:1 ביתי מול פולהאם ,  לאחר שחזרה מפיגור אליו נקלעה משער של קלינט דמפסי .  הפטישים נהנו משער של פרדריק פיקיון בדרך למשחק ליגה שלישי ברציפות ללא הפסד לאחר שפתחו את העונה עם ארבעה הפסדים ברציפות .  אברהם גרנט היה מרוצה מאוד לאחר המשחק . " נכנסנו למשחק מאוד טוב במחצית השנייה ",  אמר הישראלי , " היינו הקבוצה הטובה יותר ,  כבשנו שער ויכולנו לכבוש עוד שערים ,  אבל אם להיות הוגנים גם להם הייתה הזדמנות מאוד מסוכנת בסיום ". 
ווסטהאם אמנם נותרה במקום האחרון היום ,  אך גרנט משוכנע שהקבוצה שלו לא תהיה בתחתית בסיום העונה . " זו המטרה שלנו ,  זה הולך להיות קשה ויש עוד דרך ארוכה ",  אמר הישראלי , " יש קבוצות טובות בפרמיירליג והולך להיות קרב גדול עד אז .  אני חושב שהראנו שיש לנו קבוצה שלא אמורה להיקלע למאבקי הישרדות ".  
גרנט שוב העדיף להשאיר את קרלטון קול על הספסל והעדיף את פיקיון ו-ויקטור אובינה על פניו ,  עד שהכניס אותו במחצית השנייה . " פיקיון ואובינה שיחקו ביחד לראשונה בגביע הליגה והם עשו עבודה מצוינת ,  אז המשכנו לתת להם קרדיט .  במחצית השנייה שינינו את המערך והצלחנו להניע את הכדור טוב יותר ,  להפעיל לחץ על היריב ולא היינו רחוקים מלנצח .  אבל קרלטון הוא שחקן טוב ,  שיתרום לנו עוד הרבה העונה ".  
גרנט פירגן לרוברט גרין ,  שספג שוב מדמפסי ,  אותו שחקן שכבש מולו את אותו שער זכור במונדיאל במשחק בין ארצות הברית לאנגליה . " הוא שוער טוב מאוד ",  החמיא גרנט , " לפעמים גם לשוערים טובים יש רגעים פחות טובים ,  אבל הדבר הכי חשוב הוא להגיב בצורה טובה לרגעים האלה ואתם רואים שהוא הגיב מצוין היום וגם בשני המשחקים הקודמים הוא עשה את העבודה שלו על הצד הטוב ביותר ". 
מנצ'סטר יונייטד סגרה היום משחק חוץ רביעי בליגה ללא ניצחון .  למרות זאת ,  מנג'ר הקבוצה אלכס פרגוסון נשמע מרוצה : " נאלצנו להגן מצוין ואני מרוצה מהדרך בה עשינו את זה .  הרביעייה האחורית הייתה פנטסטית .  אני חושב שהיו לנו משחקי חוץ מאוד קשים ואנחנו יכולים לקחת איתנו הלאה את ההמשכיות ואת זה שלא הפסדנו .  הדבר הכי חשוב היה לא לספוג שער ,  מפני שזו הייתה נקודת התורפה שלנו עד כה .  אני מסופק ". 
פרגוסון התייחס לניצחון ,  שהגיע שלושה ימים אחרי הניצחון 0:1 בולנסיה . " תמיד קשה יותר לקבוצות שמשחקות באירופה במהלך השבוע ,  אבל חווינו את זה כבר הרבה פעמים וזה לא הפריע לנו היום ". 
 *  סוון גוראן אריקסון ,  מנג'ר אנגליה ,  מנצ'סטר סיטי ונוטס לשעבר ,  ימונה מחר למאמן לסטר מהצ'מפיונשיפ .  היום הוא כבר צפה בקבוצה מנצחת 1:3 את סקאנת'רופ .
 טוטנהאם הצליחה לחזור מפיגור לניצחון 1:2 מול אסטון וילה ,  בזכות צמד של רפאל ואן דר וארט .  זאת לאחר שער של מרק אלברייטון בדקה ה-16 .  מנג'ר התרנגולים ,  הארי רדנאפ ,  היה מאושר מהניצחון : " זו תוצאה גדולה בשבילנו .  היו לנו בעיות בהגנה לפני המשחק .  אני חושב שהשיטה שלנו עבדה טוב במיוחד במחצית השנייה ,  בה היינו טובים בהרבה מהמחצית הראשונה ". 
רדנאפ נפעם מהצורה בה ואן דר וארט הצליח להשתלב בוויט הארט ליין . " הוא נכנס והקהל עודד אותו .  הם אוהבים את הצורה בה הוא משחק - הוא שחקן טוטנהאם .  הוא כדורגלן טוב ומתאים לנו היטב .  אני משוכנע שהוא הולך להיות להיט גדול אצלנו ". 

גרנט : " הראינו שאנחנו לא קבוצת תחתית "
 מנג'ר ווסטהאם היה מרוצה מהתיקו מול פולהאם : " היינו הקבוצה הטובה יותר ".  פרגוסון : " אני מסופק ולוקח את ההמשכיות לעתיד "
 
