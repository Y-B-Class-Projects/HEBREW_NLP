מיליוני אמריקאים יישארו מובטלים גם לאחר שכלכלת ארה"ב תתאושש
6.3 מיליון אמריקאים מובטלים יותר מחצי שנה ,  ודמי האבטלה של רבים מהם עומדים לפוג
ניו יורק טיימס  >  >  גם כשכלכלת ארה"ב מראה סימנים של התאוששות ,  המיתון ממשיך לגבות את המחיר האנושי ,  כשמיליוני אמריקאים עדיין מחוסרי עבודה ,  מרוקנים מחסכונותיהם ועומדים בפני סיום דמי האבטלה שלהם .  כלכלנים חוששים שהתאוששות הדרגתית תשאיר יותר אנשים מאחור לעומת תקופות מיתון קודמות ,  בשל הקושי ביצירת מספיק משרות שיקלטו את כמות השיא של המובטלים .  אתם יכולים לקרוא להם  " העניים החדשים ":  אנשים שהיו רגילים בעבר לחיי הנוחות של המעמד הבינוני ,  וכיום נשענים על סיוע ממשלתי לראשונה בחייהם - וייתכן שייאלצו לחיות כך עוד שנים רבות .  ואולם ,  רשת הביטחון של הרווחה כבר מראה סימנים של שחיקה .  כ-2.7 מיליון מובטלים צפויים לאבד את דמי האבטלה שלהם לפני סוף אפריל ,  אם הקונגרס לא יאשר את הצעת ממשל אובמה להרחיב את תקופת התשלומים - לפי נתוני משרד העבודה האמריקאי .  ג'ין אייזן ,  57 ,  היא דוגמה למעמד החדש הזה .  אייזן מובטלת מאז שפוטרה מעבודתה כדיילת מכירות של ציוד לסלוני יופי לפני יותר משנתיים .  בחודשים האחרונים היא מקבלת את מצרכיה דרך שירותי חלוקת מזון לנזקקים ,  והיא למדה לחיות ללא התרופות שהיא אמורה ליטול לוויסות לחץ הדם והכולסטרול .  אייזן ,  שעבדה במשך רוב שנות חייה ,  היא אחת מ-6.3 מיליון אמריקאים ששקועים באבטלה שישה חודשים או יותר - המספר הגדול ביותר שנרשם מאז החלה ממשלת ארה"ב לעקוב אחר הנתון ב-1948 .  היקף האבטלה כיום הוא יותר מכפליים מאשר בתחילת שנות ה-80 ,  שהיתה תקופת המיתון הגרועה ביותר אחרי התקופה הנוכחית .  ב-1983 ,  לאחר מיתון עמוק ,  נשים כמו אייזן היוו רק 7% מהאנשים שמובטלים חצי שנה או יותר - לפי נתוני משרד העבודה האמריקאי .  בשנה שעברה עלה שיעורם ל-14% .  אייזן קיבלה הארכה לתקופת הזכאות לדמי אבטלה כבר פעמיים .  ואולם בשבוע שעבר פג שוב תוקף זכאותה .  היא ובעלה משלמים את חשבונותיהם כיום מקצבת נכות חודשית של 1,595 דולר שמקבל הבעל .  שכר הדירה שלהם מסתכם ב-1,380 דולר בחודש .  מומחים לשוק העבודה מעריכים כי כלכלת ארה"ב זקוקה ל-100 אלף משרות חדשות מדי חודש ,  רק כדי לקלוט את המועסקים החדשים בשוק העבודה .  במצב שבו 15 מיליון איש נחשבים באופן רשמי מובטלים ,  אפילו התאוששות חזקה תשאיר כמות עצומה של אנשים מחוץ למעגל העבודה במשך שנים .  יש מומחים הטוענים כי לאחר מיתון כלכלי אמורה להגיע תקופת צמיחה חזקה ,  וכי גיוסים המוניים לשוק התעסוקה יתחילו בקרוב .  ואולם ,  יש עדיין ספקות בנוגע לשאלה האם גיוסים אלה יצליחו לספוג את מיליוני מחוסרי העבודה .  לפני 1990 ,  פרק הזמן הממוצע שנדרש להשבת המשרות שקוצצו בתקופות מיתון היה 21 חודשים - לפי משרד העבודה .  לאחר תקופות המיתון של 1990 ו-2001 חלפו 31 ו-46 חודשים ,  בהתאמה ,  לפני ששוק התעסוקה חזר לצמוח ,  והחברות שמרו על גישה שמרנית בגיוס העובדים .  כיום מתקשים אנשים כמו אייזן לחזור לשוק העבודה . " המערכת לא היתה מוכנה כראוי למציאות של אבטלה לטווח ארוך ",  אמר מוריס אמסלם ,  בכיר בפרויקט חוק התעסוקה הלאומי בארה"ב . " עכשיו ,  תוסיפו לזה מיתון חמור ,  ויצרתם משבר במימדים היסטוריים ". 

מיליוני אמריקאים יישארו מובטלים גם לאחר שכלכלת ארה"ב תתאושש
6.3 מיליון אמריקאים מובטלים יותר מחצי שנה ,  ודמי האבטלה של רבים מהם עומדים לפוג

