אלי גוטמן : " גאווה גדולה ,  לצד אכזבה קטנה "
 מאמן הפועל ת"א היה ברגשות מעורבים אחרי ה-2:2 בליון ,  זהבי :  אני מאושר וגאה .  שכטר פרק את הכתף ופונה לבי"ח
הפועל תל אביב חתמה הערב  ( שלישי )  את קמפיין ליגת האלופות הראשון בתולדותיה בצורה מעוררת כבוד .  האדומים של אלי גוטמן נפרדו בתיקו 2:2 מול ליון בסטאד דה ז'רלאן ,  במסגרת המחזור השישי של בית ב' .  אולי התיקו מעורר כבוד ,  אבל הפועל הייתה קרובה לנצח וספגה שער שוויון דרמטי במיוחד בדקה ה-88 מרגליו של לקאזט .  משמעותו השער היה סיום העונה האירופית של הקבוצה ,  בעוד ניצחון היה שולח את האדומים לשלב 32 האחרונות בליגה האירופית ,  אך גם זה מתגמד לעומת המספרת האדירה שכבש ערן זהבי בדקה ה-70 ,  אחד השערים היפים שנראו העונה בליגת האלופות .
 למרות החיוכים הרבים ,  קיים בהפועל תל אביב חשש ממצבו של איתי שכטר ,  חלוץ הקבוצה ,  שפרק את הכתף במהלך המשחק .  בדקה ה-22 שכטר נפל לא טוב על הכתף ,  והחל להיאנק מכאבים .  כמה דקות לאחר מכן הוחלף שכטר על ידי בן שהר ,  והצוות הרפואי של הפועל ,  בעזרת מספר רופאים מקומיים ,  ניסו להחזיר את הכתף למקומה ,  אך לא הצליחו .  לאחר מכן נסע שכטר עם אביו ועם מעסה הקבוצה לבית חולים מקומי בליון לטיפול בכתפו ,  ובקבוצה ימשיכו לעקוב בחשש אחר מצבו ,  בתקווה שלא ייאלץ לעבור ניתוח שישביתו לתקופה ארוכה .  מצבו יתברר רק כאשר תשוב הקבוצה ארצה ,  אך כבר עתה ברור שלא ישחק מול בני יהודה .
 אלי גוטמן ,  מאמן הפועל תל אביב ,  הגיע לעמדת הראיונות נרגש בסיום ,  ואמר : " אנחנו היינו רחוקים כפסע מסנסציה .  אין מה לעשות ,  זה הכדורגל .  אני גאה בבחורים שלי .  הרבה קבוצות גדולות השאירו פה נקודות והתרסקו ,  ואני חושב שאם הקבוצה הזאת הגיעה לחצי גמר ליגת האלופות בשנה שעברה והפסידה לבאיירן מינכן ,  זה אומר הכל .  ליון היא הקבוצה הכי טובה בבית ,  אבל הפועל תל אביב ממשחק למשחק השתפרה .  אם אתה נכנס לחדר ההלבשה ,  אתה רואה פרצופים של שחקנים מאוכזבים מזה שלא הצלחנו להחזיק את ה-1:2 הזה ,  כי אחרת הכל היה נראה אחרת .  איתי פרק את הכתף .  שכטר הוא כוח בשבילנו ,  אבל הוא עובר תקופה רעה .
" וינסנט אניימה היה משכמו ומעלה ,  אבל אני מציין את כל השחקנים .  הם בחורים רציניים ומקצוענים .  הם באו לגוב האריות של אירופה וידעו לעשות הגנה בצורה טובה .  ידענו לצאת למתפרצות והבקענו את אחד השערים שיתחרה על שער העונה בצ'מפיונס .  אנחנו גאים בעצמנו .  זו גאווה גדולה לצד אכזבה קטנה ". 
כובש השער המדהים במספרת ,  ערן זהבי ,  אמר : " אני מאושר מאוד מהשער שכבשתי ,  אבל חבל כי היינו רחוקים שתי דקות מעלייה לליגה האירופית .  אף אחד לא האמין ,  אבל האמנו בעצמנו .  שיחקנו כמו שאלי ביקש .  הייתה דרך ותוכנית משחק ,  וחבל .  אם אנחנו יוצאים עם תחושת פספוס מול ליון ,  אז אני שמח וגאה ".  
לאחר מכן זהבי סיפר על המספרת הנפלאה : " הכדור עבר מעליי ,  חשבתי לעשות מספרת והכדור התלבש לי יפה מאוד .  זה לא משהו שמתכננים או עובדים עליו ואני פשוט מאושר .  חבל על איתי ואני מקווה מאוד בשבילו שזה לא חמור כמו שחושבים .  הוא עובר השנה הרבה פציעות וחבל .  מגיע לו להיות ברמות הגבוהות ואנחנו מקווים שהוא יחלים כמה שיותר מהר ". 
כובש השער הראשון ,  בן שהר ,  הוסיף : " אני שמח מאוד לחזור לכבוש שוב .  ידעתי שזה יגיע ,  אבל הפרצופים של השחקנים הם לא הכי שמחים .  אנחנו יוצאים מאוכזבים מ-2:2 נגד ליון וזה מראה כמה אופי היה לנו וכמה רצינו לנצח את המשחק .  היינו יכולים לעלות ,  אבל זה כדורגל .  אני גאה במה שעשינו היום .  כל הקבוצה עבדה קשה . 
" היו לי באופן אישי כמה הזדמנויות להבקיע ",  המשיך שהר , " יש המון אנשים שאוהבים לבקר ולדבר הרבה ,  אבל אני מנסה להתנתק ולהוכיח על המגרש .  זה מה שאני מקווה לעשות בכל משחק .  אני שלם עם החזרה שלי .  המטרה הייתה לעזור להפועל ולעזור לעצמי .  ידעתי שאני לא נמדד בתקופה של כמה חודשים אלא בתקופה של שנה .  עזרתי לעלות לליגת האלופות ועכשיו אני מקווה לעשות את זה בליגה .  זה לא קל אחרי ארבע שנים להגיע לליגה הישראלית ,  זה די שונה ואני מנסה לעשות את השינוי הזה ". 
אחד מבעלי הפועל תל אביב אלי טביב ,  נשמע נרגש במיוחד : " זו אכזבה גדולה ,  אבל אני גאה בשחקנים שנתנו תצוגת כדורגל טובה ,  שערים יפים .  זה נותן לי טעם של עוד .  השער של זהבי נתן לי הרגשה נפלאה ,  כמעט ניצחנו בליון ואני חושב שהפועל תל אביב מקדמת את הכדורגל הישראלי .  הפועל תל אביב נתנה הרבה כבוד לכדורגל הישראלי ,  קשה להסתפק בזה ,  אבל אני גאה .
 אני לא חושב על פרידה מאניימה ,  אני מאמין שהוא יישאר עד סוף העונה .  אנחנו גאים ורק לאחר מכן מאוכזבים .  מחר בבוקר כשנתעורר ,  נחשוב על זה שלקחנו חמש נקודות .  היינו קרובים להמשיך ויכולנו אפילו לעלות שלב ,  אבל זה עניין של ניסיון ויש לנו שחקנים צעירים ,  אבל יש עתיד גדול למועדון ". 
מאמן ליון ,  קלוד פואל ,  סירב להתרגש מהתיקו נגד האדומים ,  ואמר בסיום : " אני מאוכזב אבל בסופו של יום אין שום השלכות לתוצאה הזו .  אנחנו פשוט צריכים להתמקד במשחק הבא שלנו בליגה נגד טולוז ".  פואל שיבח את יכולתו של אניימה ,  ואמר : " אתה תמיד נמצא תחת חסדי היריבות כשאתה לא מנצל מצבים .  שיחקנו נגד שוער טוב מאוד ,  אבל הייתה חסרה לנו ספונטניות ואגרסיביות לפני השוער ". 
עוד הוסיף פואל על המשחק של קבוצתו : " לצערי ספגנו את שער השוויון .  מבחינה הגנתית ,  היינו חשופים .  כשאתה לא כובש זה חשוב להבטיח שהיריב שלך לא יפיק תועלת מההגנה שלך .  החוסר במודעות זה מה שמצער פה ". 

אלי גוטמן : " גאווה גדולה ,  לצד אכזבה קטנה "
 מאמן הפועל ת"א היה ברגשות מעורבים אחרי ה-2:2 בליון ,  זהבי :  אני מאושר וגאה .  שכטר פרק את הכתף ופונה לבי"ח

