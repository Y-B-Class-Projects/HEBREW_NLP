אצל מבקר המדינה מרוויחים יותר
מיכה לינדנשטראוס נכנע ללחץ ,  ולאחר שלוש שנים פירסם את סולם השכר של עובדי משרדו .  מהנתונים עולה כי שכר העובדים גבוה ב-54% מהשכר הממוצע של שאר עובדי המדינה
לאחר שלוש שנים שבהן מבקר המדינה לא פירסם את שכר עובדי משרדו ,  בסוף השבוע שעבר הוא הציג את סולם השכר שלהם .  המבקר ,  מיכה לינדנשטראוס ,  נקט צעד זה עקב לחץ ציבורי שהופעל עליו בעקבות מאמרים בנושא שהופיעו ב-TheMarker .  
מהנתונים שפורסמו עולה ששכר עובדי משרד מבקר המדינה גבוה ב-54% מהשכר הממוצע על עובדי שירות המדינה .  השכר הממוצע ב-2008 במשרד המבקר היה 19,425 שקל לחודש לעומת 12,654 שקל אצל שאר עובדי שירות המדינה .  עלות השכר הממוצעת במשרד מבקר המדינה היתה 23,666 שקל בחודש .  מדובר ב-546 משרות .  
במשרד מבקר המדינה יש 60 עובדים המשתכרים שכר גבוה במיוחד .  9 עובדים משתכרים יותר מ-40 אלף שקל לחודש ו-51 עובדים המשתכרים יותר מ-30 אלף שקל בחודש .  העובד ששכרו הגבוה ביותר הוא משנה למנכ"ל ביקורת המדינה - 45,012 שקל בחודש .  
ראוי לציין שבמשרד מבקר המדינה יש כ-30 עובדים שמרויחים יותר משכר של מנכ"ל משרד ממשלתי רגיל ,  למשל יותר משכרו של מנכ"ל האוצר .  
במאי 2006 התחייב מבקר המדינה לפעול להקטנת שכר הבכירים במשרדו ,  וזאת בעקבות עימות חריף שפרץ בינו לבין נציב שירות המדינה ,  שמואל הולנדר ,  בנושא הסדרי השכר החריגים במשרד המבקר .  
הפרסום האחרון של סולמות השכר על ידי המבקר נעשה במארס 2007 ,  ואז פורסם השכר לגבי שנת 2005 .  מאז לא פורסם השכר ,  כנראה עקב חשש לביקורת ציבורית על גובה השכר במשרד המבקר לעומת שאר משרדי הממשלה .
 הפערים בשכר נובעים מהעובדה שלמשרד המבקר יש נוסחה מיוחדת לקביעת תוספות השכר ,  כאשר החישוב עצמו נעשה במשרד פנימה - בלי פיקוח ובלי בקרה חיצונית .  גם לממונה על השכר אין זכות להתערב עקב  " קדושת עצמאות המבקר ".  
ועדת הכספים של הכנסת נהגה לקבל בעבר  ( עד 2007 )  דיווח מפורט על שכר עובדי המבקר ,  אך זה שלוש שנים היא אינה מקבלת דיווח ,  ומשום מה גם לא תובעת מהמבקר שידווח על שכר עובדיו לוועדה .  
תגובת מבקר המדינה ,  מיכה לינדנשטראוס : " אנו מצטערים שהשאלות המופנות אלינו בנושא השכר ותנאי השירות ,  נושאים מקצועיים המחייבים דיוק ,  נשאלו דווקא בשבת ,  כך שלא ניתן היה לקבל את תשובות העוסקים בנושאים אלה במשרד ,  במיוחד כשהוגבלנו בזמן שניתן לנו . 
" שכרם ותנאי השירות של העובדים המקצועיים במשרד מבקר המדינה ,  שרבים מהם בעלי תואר שני ושלישי ,  עורכי דין ורואי חשבון שעובדים שנים ארוכות במשרד המבקר בתפקידי ביקורת ,  הוא על פי וועדת גלוברזון שבנתה את שכרם בהבחנה משכר שאר עובדי המדינה . 
" לכן ,  הניסיון להשוות את שכר עובדי משרד מבקר המדינה לשכר עובדי המדינה יוצר תלות מסוכנת בין המבקרים לבין המבוקרים .  אם המבוקרים ,  למשל עובדי האוצר ,  יוכלו להשפיע על שכר המבקרים ,  תעלם העצמאות שהחוק נותן למערכת ביקורת המדינה . " הפער בשכר עליו מדובר ,  54% ,  אם נתון זה מדויק ,  נוגע רק לחלק מעובדי משרד המבקר .  סמוך לאחר כניסת המבקר לתפקידו הוא מינה ועדה בראשות עו"ד יעקב בורובסקי ,  שתבדוק את נושא השעות הנוספות ושעות הכוננות ,  שהיו נהוגות במשך שנים רבות במשרד .  בעקבות הבדיקה צימצם המבקר את מספר השעות הנוספות וביטל את שעות הכוננות שהיוו מרכיב חשוב בשכר .
 
אצל מבקר המדינה מרוויחים יותר
מיכה לינדנשטראוס נכנע ללחץ ,  ולאחר שלוש שנים פירסם את סולם השכר של עובדי משרדו .  מהנתונים עולה כי שכר העובדים גבוה ב-54% מהשכר הממוצע של שאר עובדי המדינה

