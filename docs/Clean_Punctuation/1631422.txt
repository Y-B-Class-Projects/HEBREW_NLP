עלייה של 27% ברווח התפעולי של קדבורי ב-2009 ל-1.3 מיליארד דולר
תוצאותיה הכספיות של קדבורי עשויות לעודד את המשקיעים בחברה שלא להיענות להצעת הרכש העוינת של קראפט
קדבורי ,  יצרנית הממתקים הבריטית הנאבקת בימים אלה עם הצעת רכש עוינת מצד קראפט פודס ,  דחקה בבעלי המניות בחברה לדחות את הצעתה של החברה האמריקאית לאחר שרשמה עלייה ברווחיה ב-2009 .  הרווח התפעולי של קדבורי עלה ב-27% והסתכם ב-808 מיליון ליש"ט  ( 1.3 מיליארד דולר )  ,  כך דיווחה החברה .  הכנסותיה של קדבורי עלו ב-11% ל-6 מיליארד ליש"ט .  תוצאותיה הכספיות של קדבורי עשויות לעודד את המשקיעים בחברה שלא להיענות להצעה של קראפט פודס ,  כך אמר ג'ון קוקס מחברת קפלר קפיטל מנג'מנט לבלומברג .  לפני כשבוע נודע כי קראפט פודס עשוי להמתיק בימים הקרובים את הצעת הרכש שלה ,  שעומדת על 10 מיליארד ליש"ט  ( 15.9 מיליארד דולר )  .  לפי הדיווח בעיתונות הבריטית לפני שבוע ,  מנכ"לית ויו"ר קראפט ,  איירין רוזנפלד ,  תמתיק החודש את הצעת הרכש של קראפט לקדבורי בניסיון אחרון לשכנע את יצרנית השוקולד הבריטית להירכש על ידי ענקית המזון האמריקאית .  קדבורי דחתה בחודשיים האחרונים את ניסיונות ההשתלטות של קראפט ,  בטענה כי הצעת הרכש של קראפט לא משקפת את פוטנציאל הצמיחה של יצרנית הממתקים הבריטית וכי המודל העסקי שלה מיושן ולא מתאים לחברה .  לפי קדבורי ,  אם קראפט לא תגדיל את הצעת הרכש ,  החברה לא תיכנס איתה למשא ומתן בנוגע למיזוג .  קראפט ,  בתגובה ,  פנתה ישירות לבעלי המניות של קדבורי וניסתה לשכנעם להסכים להשתלטות .  לפי  " סאנדיי טיימס ",  גם יצרנית השוקולד האיטלקית פררו ויצרנית השוקולד האמריקאית הרשי עדיין מעוניינות ברכישת קדבורי .  לפי הדיווח ,  פררו נפגשה בימים האחרונים עם נציגי הרשי וחברות השקעה פרטיות ,  במטרה לדון בהצעת רכש משותפת לקדבורי .
 
עלייה של 27% ברווח התפעולי של קדבורי ב-2009 ל-1.3 מיליארד דולר
תוצאותיה הכספיות של קדבורי עשויות לעודד את המשקיעים בחברה שלא להיענות להצעת הרכש העוינת של קראפט

