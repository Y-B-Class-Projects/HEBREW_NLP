המפא"יניק החרדי האחרון
אני לא בטוח שמנחם פרוש ז"ל היה מאשר את הכותרת הזו .  ימים רבים עברו מאז ימי מפא"י ,  המים זרמו בנהר ומה שהיה אתמול אינו נכון היום .  אבל הכינוי מפא"יניק אינו שלי אלא שלו .  כך היה פרוש סונט בי בכנסת בתחילת שנות ה ? 80 . " אתם ",  נהג לומר , " כבר לא מפא"יניקים .  אני נותרתי כזה ". 
שיהיה ברור :  פרוש היה יהודי חרדי בכל עצמותיו .  אבל בכל הנוגע להליכותיו הציבוריות הוא לא הסתגר בדל"ת אמותיו .  הוא ידע לרקום יחסים עם חילונים ,  וחבר לראשי מפא"י בעת הצורך .  לוי אשכול ופנחס ספיר היו לו חברים קרובים .
 כמובן ,  הוא חיפש את קרבתם כי רצה לקדם את החינוך החרדי בסיועם ,  משום שבבת עינו אז היתה קריית הנוער שבראשותו .  אבל אלה לא היו רק אינטרסים .  הוא קיבל את המחשבה הפרגמטית שלהם ותמך בחלק מהיעדים שהציבו .
 עד כדי כך שבשורת המהפך של 1977 איכזבה אותו .  מנחם פרוש לא רצה מהפך אלא המשכיות .  אבל עד מהרה הוא התקרב למנחם בגין ,  אשר גינוניו היו יותר  " יהודיים "  ויותר מסורתיים .  בגין היטה ליבו לחרדים ורצה לכונן איתם ברית אסטרטגית ממושכת ,  מה שנעם מאוד לפרוש ולחבריו .
 מנחם בגין כראש ממשלה רצה מאוד לקדם חוק בריאות ממלכתי והוא הטיל זאת על ועדה בכנסת אשר בראשה עמד מנחם פרוש .  פרוש הבין שביטול ייחודה של קופת חולים כללית יפגע בהסתדרות העובדים ,  ולדבריו תיגרם פגיעה  " בפועלים שנאבקים על זכויותיהם ".  לכן עסק בתרגילי דחייה והשהיה .  באותה תקופה ,  כשנפגשנו בכנסת נהג לומר לי : " אני לא אקבור את ההסתדרות .  אני יותר מפא"יניק מכם ..  ."  .
 לעומת זאת ,  בכל הנוגע למאבקים הדתיים הוא היה תקיף כלפינו .  כאשר הייתי מזכ"ל מפלגת העבודה ,  באמצע שנות ה ? 80 ,  הוא תבע ממני לאפשר חופש הצבעה בעניין  " מיהו יהודי ".  כשנענה בשלילה אמר לי  " קודמיך הבינו טוב ממך ומחבריך מה זה שיתוף פעולה עם מפא"יניק חרדי ..  ."  .
 פרוש היה איש מעשה .  בתקופת כהונתו כסגנו של טדי קולק בעיריית ירושלים הוכיח יכולת ארגונית והבנה פיננסית .  הוא ידע לנהל משאים ומתנים מייגעים בשעה שתיים בבוקר במלון המרכז ,  שהיה בבעלותו .  כשאנו כבר היינו מותשים עם האשמורת הראשונה ,  הוא התכונן לאשמורת הבאה .
 ב ? 1983 ,  כשבגין ז"ל התפטר מראשות הממשלה ,  היה ברור שעלינו להתכונן לממשלה החדשה .  באותה העת היו דוד לוי ויצחק שמיר המועמדים להחליף את בגין הפורש .  חיים צדוק ז"ל ואני נועדנו עם פרוש במשרדו שליד קולנוע אדיסון בירושלים ,  בניסיון לשכנע אותו שעם פרישת בגין ימליץ בפני נשיא המדינה על שמעון פרס כמרכיב הממשלה החדשה .  צדוק קיים עימו קשר של שנים .  הקשר איתי היה הדוק ,  אבל שונה מהקשר הקרוב שהיה לו עם אבי ,  משה ברעם .  צדוק אמר לו שיש אפשרות לחבר מחדש בינינו ובין החרדים מול המפד'"ל הלאומני  ( אף על פי שפרוש היה נץ מובהק וקנאי לשלמות ירושלים )  .  הוא גם הוסיף באוזניו כי אחרי עידן בגין ,  לליכוד אין מועמד חלופי ברמתו של פרס .  אבל פרוש סירב ,  ונותר נאמן לליכוד .  
מאמר זה מוקדש לזכרו .
 
המפא"יניק החרדי האחרון
nan
