המפכ"ל : " ראשי ארגוני הפשע חיים בפחד "
 רנ"צ דודי כהן דיבר בכנס הרצליה על השינוי שחל במצבם של ארגוני הפשע בישראל וייחס זאת לפעילות הענפה שמבצעת המשטרה . " ראשי הארגונים כבר לא מסתובבים כטווסים ".  על האלימות : " השסעים בחברה עלולים להתלקח בשעת משבר "
 מפכ"ל המשטרה רב ניצב דודי כהן התייחס הבוקר  ( רביעי )  למצב הפשיעה בישראל .  בכנס הרצליה שנערך במרכז הבינתחומי אמר כהן  " ישראל היא עדיין דמוקרטיה צעירה עם סממנים שבריריים ,  לכן אם רוצים לשמור על מדינת חוק שתוכל להתגבר על המשברים אך נאמנה לעקרונות הדמוקרטיה ,  עלינו להכיר היטב את היטב את האיומים .  בפני המשטרה שורה ארוכה של איומים ובתוכם איומים של הפשיעה המאורגנת ,  האלימות בחברה ,  השחיתות הציבורית והשסעים בחברה שעלולים להתלקח בשעת משבר ". 
בנוגע לפשיעה המאורגנת אמר המפכ"ל כי  " השימוש באמצעי לחימה והאכזריות בולטים .  אנו רואים מצב של זילות בחיי אדם ואת השתלטות הפשיעה המאורגנת על שווקים חוקיים ותשתיות במדינה .  יותר חשוב מכך ,  אנחנו רואים חדירה למערכות השלטון .  במסגרת המאורגנת יש איומים על שופטים ,  שוטרים ועובדי ציבור .  הדור השני של משפחות הפשע אכזר יותר מהדור המקורי .  יש הסלמה במאבקים ואני צופה עלייה מדאיגה בסכסוך האלים .  המענה הוא רק מלחמה רב-מערכתית יצירתית ונועזת .  יש לנו תוכניות ויש תוצאות ,  אבל זה לא מספיק ". 
לגבי השנה הקרובה אמר כהן כי  " היעד לשנת 2010 הוא ריסוק התשתית הכלכלית של ארגוני הפשע .  הקמנו מעטפת לטיפול בארגונים ,  המודיעין הטכנולוגי הוא חשוב מאוד במאבק .  התוצאה היה שמבין חברי ארגוני הפשיעה מצויים היום מאחורי סורג ובריח 11 ראשי ארגונים .  מדובר בהישג משמעותי של המשטרה שהושג בעמל רב במשך שלוש שנים והדרך עוד ארוכה .  הארגונים חיים היום בפחד ,  הראשים לא מסתובבים כטווסים .  נגביר את הלחץ על הארגונים ונקשיח את ההתנהלות מולם .  המאזן השתנה וראשי הארגונים הם שחיים בסתר ובפחד ". 
המפכ"ל התייחס גם באופן כללי לתחום האלימות ואמר כי  " האלימות בחברה משליכה במישרין על תחושת הביטחון שאיתה מסתובב כל אזרח במדינה ,  אך לא ניתן על סמך הנתונים שיש בידינו כדי לתאר את החברה בישראל כאלימה ,  אבל המציאות מדאיגה .  למרות התחושה הקשה ,  בסוף השנה האזרחית האחרונה שיעור מקרי הרצח יציב ונמוך יחסית למדינות אחרות . 
" נושא האלימות הוא יעד רב שנתי של המשטרה .  לא עמדנו ביעדים ,  רשמנו ירידה של רק 17% באלימות בחברה .  לא ניתן לעמוד ביעד של 'אפס אלימות' ,  אך על ידי שילוב של כל הגורמים ניישם אקלים דוחה אלימות .  גם פרויקט 'עיר ללא אלימות' יגיע להישגים נוספים בעתיד ". 
בנוגע לנושא השחיתות הציבורית אמר כהן כי  " חוסן חברתי נמדד על ידי תחושת האמון של האזרחים במוסדות הציבור .  לצערי ,  ראינו בשנים האחרונות ירידה מתמדת באמון הציבור גם כלפי המשטרה .  באחרונה יש בלימה ,  אך הנתונים נמוכים ומדאיגים ,  וזה קשור לשחיתות השלטונית .  היא מדרדרת את נורמות הציות לחוק ומסכנת את הדמוקרטיה ולכן רואים בה איום אסטרטגי .  לדירוג השחיתות העולמי יש השלכה ישירה על מעמדה הבינלאומי של ישראל .  בשנים האחרונות נחקרו בין היתר נשיא ,  ראש ממשלה ,  שרי משפטים ואוצר .  כל חקירה כזאת מנוהלת על ידינו בזהירות ובמודעות למשמעות .  המשטרה הוכיחה שהיא לא נרתעת מטיפול בשחיתות בכל רמות השלטון ". 

המפכ"ל : " ראשי ארגוני הפשע חיים בפחד "
 רנ"צ דודי כהן דיבר בכנס הרצליה על השינוי שחל במצבם של ארגוני הפשע בישראל וייחס זאת לפעילות הענפה שמבצעת המשטרה . " ראשי הארגונים כבר לא מסתובבים כטווסים ".  על האלימות : " השסעים בחברה עלולים להתלקח בשעת משבר "
 
