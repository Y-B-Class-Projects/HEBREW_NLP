הפרד ומשול
דנה מלמד מבשלת פסטה משפחתית וצבעונית שכל אחד מהילדים יכול להוציא ממנה את מה שהוא לא אוהב
כמה חיכיתי לסוף השבוע החופשי שלי .  בניתי על איזו מסיבה ענקית .  לבשתי את בגדי הנשף ,  הספקתי לנמנם נמנום צהריים וקמתי מוכנה לקרוע את העיר .  אבל מהרגע שנכנסתי למסיבה ,  הרגשתי שמקומי לא שם ,  ולא מצאתי את עצמי בכלל .  הרגשתי זרות מוחלטת ותוך רבע שעה הייתי בדרך הביתה .
 אמנם התפספס הבילוי של שישי בערב ,  אבל בבוקר ,  התעוררתי ערנית וצלולה ,  כיאה למי שהלכה לישון מוקדם ,  נקייה מכל חטאי העיר .  היה זה בוקר שבת שטוף שמש ונעים וידעתי שזכיתי ביום נהדר .
 לקראת הצהריים מצאתי את עצמי בים ,  שואפת אוויר נקי ,  נשטפת בניצוצות שעל המים ומתמלאת במחשבות צלולות ואופטימיות.מצוידת בתובנות חדשות ,  המשכתי במסע אופניים שכלל כל מיני תחנות בדרך .  לכל תחנה בדרך היה תפקיד חשוב ולאחר שהשמש שקעה ,  יכולתי לחזור הביתה מלאת השראה.נותרה עוד שעה עד בואם של הילדים וכמו תמיד ,  עלתה הדילמה במה למלא את השעה הזאת .
 הכי נחמד ,  זה להשתרע על הספה במרפסת ולעסוק במחשבות ,  מדיטציה ,  סתם לבהות ובמילים אחרות ,  לנצל את החופש עד תום.מצד שני ,  ברור שהילדים יגיעו רעבים וכדאי מאד שיהיה משהו מוכן ,  אחרת לא יישאר זכר לכל הרוגע הזה ששורר כעת בבית .  אני מכירה היטב ויברציה של ילד רעב ,  תאמינו לי ,  זה ממש לא כיף .
 במקרים כאלה ,  הפיתרון הקל והבטוח הוא תמיד פסטה .  אבל איך אני יכולה להכין סתם מנת ילדים משעממת  ( שזה פסטה עם שמנת או עם קטשופ )  כשאני כל כך מלאה בהשראה ים תיכונית ?  לא .  לא בא לי .  אז החלטתי לשלב בפסטה שכל כך אהובה עליהם ,  עוד כמה הפתעות שאהובות עלי .  היה ברור שמדובר בלקיחת סיכון ,  אבל חשבתי שכל אחד יוכל ללקט מתוך התבשיל את מה שמדבר אליו ויזיז את מה שמרתיע אותו .
 בשלב הזה הייתי מאד שמחה לספר שזה אכן הצליח וכך היה .  אך זו לא האמת .  את האכזבה שנראתה בבירור על פניהם ,  אי אפשר היה לפספס .  הבכורה נעשתה טובה ונשנשה את כדורי המוצרלה והצעיר דלה את העגבניות בלבד .  מזל שהשארתי בצד פסטה נקיה בלי כלום.אבל למחרת ,  ארזתי את התבשיל הים תיכוני הזה ונתתי אותו במתנה למשפחה אחרת .  שם זה הצליח .  ולא סתם הצליח ,  באמת הצליח .  בגדול.תחושה של סיפוק ואושר מילאה אותי כשהתבוננתי במשפחה הזאת בשעת האוכל .  4 נפשות זוללות בעונג ,  מרעיפות מחמאות ומחייכות בהנאה .  אז הנה התבשיל שיצא ,  בהשראת שבת קיצית בתל אביב .
 חומרים:250 גרם פסטה רחבה מבושלתכוס עדשים שחורות200 גרם עגבניות שרי תמר  ( חצי סלסלה )  חצויות לאורכן 3-5 שיני שום בקליפתן2 חצילים  ( רצוי בלאדי )  קלופים וחתוכים לקוביות150 גרם כדורי בייבי מוצרלה1/2 כוס פטרוזיליה קצוצהשמן זיתשמן קנולה לטיגוןמלח גספלפל שחור גרוסכף עלי טימין טרי  ( לא חובה ) 
אופן ההכנה:1 .  מרתיחים מים  ( בלי מלח )  .  מוסיפים את העדשים ,  מביאים לרתיחה נוספת ומעבירים ללהבה נמוכה .  מבשלים כחצי שעה או עד שהעדשים מתרככות .  מסננים ,  מוסיפים כף שמן זית ומלח ומערבבים .
 2 .  מחממים תנור לחום של 220 מעלות .
 3 .  מסדרים בתבנית את העגבניות עם הצד הפתוח כלפי מעלה וכן את השום .  מזלפים כמה טיפות שמן זית ,  מלח גס ופלפל שחור גרוס .  אפשר גם טימין טרי אבל לא חובה .  צולים כרבע שעה .
 4 .  מחממים במחבת שמן קנולה ומטגנים את קוביות החצילים .  מעבירים לנייר סופג .
 5 .  מערבבים בקערה את הפסטה ,  העדשים ,  העגבניות ,  החצילים ,  המוצרלה והפטרוזיליה .  מתבלים במלח ,  פלפל שחור ושמן זית .
 הערה :  למי שרוצה לחסוך בקלוריות ובזמן ,  אפשר לצלות את החצילים בתנור .  שמים בקערה שמן זית ,  מלח ומעט פלפל שחור גרוס ,  מוסיפים את קוביות החצילים ,  מערבבים היטב בעזרת הידיים וצולים ב-220 מעלות .
 
הפרד ומשול
דנה מלמד מבשלת פסטה משפחתית וצבעונית שכל אחד מהילדים יכול להוציא ממנה את מה שהוא לא אוהב

