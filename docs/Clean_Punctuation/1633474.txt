יקר להיות עובד היי טק
התאחדות עובדי תעשיות העילית מוסרות כי עובדי היי טק משלמים מכיסם הפרטי 27,399 שקל בגין צרכי עבודה כגון השתלמויות ,  ספרות מקצועית ,  מחשב נייד ועוד
התאחדות עובדי תעשיות העילית בישראל מפרסמת היום  ( א' )  נתונים לפיהם עובד היי-טק עם משכורת ממוצעת של 17 אלף שקל ברוטו משלם מכיסו הפרטי 27,399 שקל בגין צרכי עבודה שונים .  הצרכים מתבטאים בעיקר ברכישת קורסים והשתלמויות מקצועיות ,  רכישת ספרות מקצועית ,  רכישת כלי עבודה שונים  ( בעיקר מחשב נייד )  והוצאות בגין עבודה מעבר לשעות העבודה .  
סקר של ההתאחדות בקרב עובדי ההיי-טק הראה ,  כי כ-82% מהעובדים בתחום נאלצים לרכוש על חשבונם קורסים מקצועיים אחת לשנתיים שעלותם נעה בין 8,000 לכ-15 אלף שקל לכל קורס .  בנוסף ,  עובדי היי-טק נדרשים לימי העשרה וכנסים מקצועיים כדי להישאר מעודכנים במקצועם ועושים זאת לפחות פעם בשנה בעלות שנעה בין 1,000 שקל לכ-3,500 שקל לכל סדנה ,  יום עיון או כנס מקצועי .  
לאלו מתווספים גם הוצאות שנתיות על ספרות מקצועית סביב כ-3,000 שקל ,  רכישת מחשב נייד סביב כ-1,000 שקל ,  תוכנות נלוות שעלותן נעה סביב כ-2,500 שקל והוצאות עבודה מהבית הנעות סביב 14,500 שקל .
" עובדי ההיי-טק אינם מודעים לעלויות השונות המתלוות למקצוע ",  אומר בצלאל גרינברג ,  יו"ר התאחדות עובדי תעשיות העילית בישראל , " ומשלמים על כך מחיר יקר אותו הם לא לוקחים בחשבון במהלך המשא ומתן עם המעביד .  
למעביד יש צורך בהעסקת עובדים מקצועיים המעודכנים בחומר המקצועי ובשל החידושים הרבים והמהירים בתחום הם נאלצים להתעדכן באופן תדיר על ידי קורסים וספרות מקצועית .  העובדים חייבים להיות מודעים לעלויות השונות המתלוות לתחום עבודתם ולקחת אותם בחשבון במהלך המשא ומתן מול המעביד על גובה השכר והתנאים הנלווים ".  
מה שרוב עובדי ההיי-טק לא יודעים בנוסף הוא ,  שהם יכולים לקבל החזר ממס הכנסה בגין חלק מאותן הוצאות ,  שכן אלו הוצאות לצרכי עבודה .  אדי קופמן ,  רו"ח המתמחה במיסי עובדי היי-טק ומי שעזר בניתוח נתוני ההתאחדות מסביר ,  כי הוצאות לצרכי עבודה יכולות להיחשב כהוצאות מוכרות לצרכי מס גם בקרב שכירים ובעיקר בקרב שכירים בתעשיית ההיי-טק ,  בה עובדים שעות עבודה רבות גם מהבית ונדרשים להוצאות רבות לטובת עבודתם . 
" אם לדוגמה יש לעובד היי-טק חדר בבית שמשמש אותו כחדר עבודה ",  מסביר קופמן , " אזי החלק היחסי של אותו חדר מכלל הבית יכול להיחשב כהוצאה לצרכי עבודה ואותו עובד יהיה זכאי להחזר מסים בגין אותה הוצאה ".  
קופמן מסביר ,  כי ישנם מספר קריטריונים שיש לעמוד בהם לטובת קבלת ההכרה בהוצאה לצרכי החזר מס ,  וכי יש להיעזר ברו"ח לטובת חישוב ההוצאות כך שיוכרו במס הכנסה .  קופמן מוסיף ,  כי  " על פי נתוני ההתאחדות ,  הכוללים רמת שכר של 204 אלף שקל בשנה ,  וחישוב הוצאות על פי הקריטריונים הרלוונטיים המגיעים לכ-27,399 שקל בשנה יהיה זכאי אותו עובד להחזר של כ-12,116 שקל בשנה ".  
עם זאת ,  קופמן מבהיר ,  כי לא כל עובד יכול להוכיח ,  כי הוצאות אלו נדרשות  " אך שווה לנסות ,  בעיקר כאשר מדובר בסכומים כה גבוהים ". 

יקר להיות עובד היי טק
התאחדות עובדי תעשיות העילית מוסרות כי עובדי היי טק משלמים מכיסם הפרטי 27,399 שקל בגין צרכי עבודה כגון השתלמויות ,  ספרות מקצועית ,  מחשב נייד ועוד

