שנה אחרי :  מה עשיתם עם הניצחון שהבאנו ? 
במבצע עופרת יצוקה צה"ל הצליח לפגוע בחמאס אבל מי שגוסס הוא דווקא הפת"ח .  ככה זה כשנותנים לפוליטיקאים מבוהלים הישג צבאי אליו לא התכוננו .  צביקה פוגל מאוכזב
מבצע  " עופרת יצוקה "  יצא לדרך לאחר שמונה שנות התעצמות חמאסית ושיבוש שגרת חייהם של עשרות אלפי ישראלים החיים בגזרת  " עוטף עזה ".  מטרתו הרשמית והמצומצמת של המבצע הייתה  " לפגוע קשה בממשל חמאס על מנת לגרום למציאות ביטחונית טובה יותר לאורך זמן סביב רצועת עזה ,  תוך חיזוק ההרתעה וצמצום ירי הרקטות ככל שניתן ". 
על משקל  " הניתוח הצליח ,  אך החולה נפטר "  ניתן לומר בקול ענות חלושה כי למעט חיזוק ההרתעה ,  במיוחד על רקע אי ההצלחות במלחמת לבנון השנייה ,  המבצע שנפתח בהפתעה ,  נוהל בחוכמה ובמקצועיות צבאית ראויה לציון ,  נכשל בכל פרמטר מדיני ותודעתי .  מאז סיומו המוקדם מדי של המבצע ,  נורו לעבר שטח מדינת ישראל מאות רקטות ופצצות מרגמה ,  הוברחו אלפי טונות של חומרי נפץ ואמצעי לחימה דרך מנהרות לתוך רצועת עזה ,  תל אביב נכנסה לטווח האיום והחמאס ממשיך להחזיק אותנו מהביצים באמצעות גלעד שליט ,  ומפורר את שלטון הפת"ח ביו"ש לאט אבל בטוח .  אפילו החיזבאללה שנשאר בבונקר לאחר שראה את תהליך הפקת הלקחים בצה"ל ,  הרים ראש וחוזר לסורו המאיים .  צה"ל הוכיח שוב את יכולותיו ,  המדינאים את אוזלת ידם .
 פוטנציאל ההישג שהיה בטווח יד בפתיחת המבצע ובמהלכו ,  בו ניתן היה לרסק לחלוטין את יכולתו הצבאית של החמאס ולייבש אחת ולתמיד את צינור ההברחות ,  נמנע על רקע חוסר יכולת המנהיגות המדינית להמשיך במבצע במקביל להשבעתו של אובאמה לנשיאות .  היחס של 1300 הרוגים מול 13 ,  לא רק המם את גולדסטון ועוד כמה יפי נפש ישראלים ,  הוא היכה בסנוורים ובשכרון את המנהיגים שחשבו כי הנה הגענו אל השלווה והנחלה .  חוסר יכולתה של המנהיגות המדינית בישראל להבין את אופיו ואורך נשימתו של החמאס הביאו לכך שהחמאס תרגם את הפסקת האש לניצחון מעצם החזקתו מעמד ולחיזוק שלטונו בעזה .
 עוז רוחם של החיילים והמפקדים הלוחמים ,  קור רוחם של הרמטכ"ל ושל מפקד המבצע האלוף יואב גלנט ,  עמדו בסתירה להיסטרית הבחירות שבפתח שאחזה בפוליטקאים אשר ראו לנגד עיניהם את האפשרות לתרגום ההישגים הצבאיים לקולות בקלפי .  במקום למנף את ההישגים הצבאיים המצומצמים בשל הסיום המוקדם ולהביא לתודעת העולם המערבי את השימוש הרצחני שעשה החמאס בתושבי הרצועה הנתונים למרותו ,  העדיפו הפוליטיקאים להכניס את עצמם לתמונות הניצחון שלא היה .  שר הביטחון שניחן ביכולת ניהול צבאית מדינית מבריקה ,  גמר מוקדם מדי ורץ לספר לציבור במקום לנצל את המומנטום הצבאי ולהכריע את החמאס .  נדמה לי כי גם הוא מבין היום את גודל הפספוס הצבאי ואולי אף האישי .
 העימות הבא ברצועת עזה עומד בפתח .  אם לא השנה אז בשנה הבאה ,  יאלצו לוחמיו המסורים של צה"ל ומפקדיו להילחם שוב בחמאס חזק ,  אלים ומאובזר יותר .  אם היו המדינאים שלנו מתארים לעצמם כי בתוך שנה יוכנס גוש דן לטווח האיום של החמאס וכי שלטונו של החמאס לא רק שלא יחלש ,  אלא שהוא מאיים יותר מתמיד על המשך שלטון הרשות הפלסטינית ביו"ש .  אילו היו הפוליטיקאים מבינים את משמעותה של הכרעה תודעתית לפחות כמו שהם חושבים שהם מבינים בתקשורת ,  לא רק שלא היינו נאלצים לספוג את חרפת גולדסטון וצווי מעצר בלונדון ,  היינו ממשיכים במבצע או לכל הפחות פותחים מיד במתקפה הסברתית שהיתה מאריכה את משך ההרתעה ואת נכונות העולם המערבי לפתוח את סגור ליבם ולהוציא את החמאס מחוץ לחוק הבינלאומי .
 נכון להיום חזרנו למגננה ולהתנהלות בלתי אפשריים .  החמאס מסתובב בעולם בחליפות במקום בשכפ"צים ,  אנחנו לא מגיבים כמו שצריך על המשך שיבוש חיי השגרה של תושבי  " עוטף עזה ",  אנחנו מסתמכים על טוב ליבם של המצרים במאמץ לעצור את ההברחות ,  אנחנו מבקשים מתווכים גרמנים כדי להחזיר את גלעד שליט הביתה ונאלצים להתנצל על כך שעשינו את מה שנדרש כדי להגן על תושבי המדינה ולאפשר להם לקיים שגרת חיים נורמאלית .  יכולנו להיות במקום אחר אילו השכלנו לנצל את הכוח וההזדמנות .  יכולנו לגרום לחמאס להסתפק בשלטון אזרחי ,  להחזיר את גלעד במו"מ ישיר ,  לייצר הרתעה אל מול אויבים פוטנציאלים אחרים ולחסוך את הצורך להשתמש בכוחו של צה"ל לשנים רבות בעתיד .  איזה בזבוז
 * תא"ל  ( מיל' )  צביקה פוגל היה מפקד מערך האש בפיקוד הדרום בזמן מבצע עופרת יצוקה

שנה אחרי :  מה עשיתם עם הניצחון שהבאנו ? 
במבצע עופרת יצוקה צה"ל הצליח לפגוע בחמאס אבל מי שגוסס הוא דווקא הפת"ח .  ככה זה כשנותנים לפוליטיקאים מבוהלים הישג צבאי אליו לא התכוננו .  צביקה פוגל מאוכזב

