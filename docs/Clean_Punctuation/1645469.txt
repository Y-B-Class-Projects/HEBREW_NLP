קיבל מקל בראש
הצטרפות גל מקל לגלבוע/גליל גרמה לירידה דרסטית ביכולתו של ג'רמי פארגו .  אם לא יסתגל ,  חלום הפיינל פור של קטש יתפוגג
במחזור השישי הגיעה מחזיקת הגביע הפועל חולון למשחק חוץ בלתי אפשרי בגן נר מול הקבוצה החמה בליגה ,  הפועל גלבוע/גליל עליון .  כבר לפני המשחק היה ברור לכולם שהקבוצה של עודד קטש תדלג בקלות מעל חולון ,  בגלל החולשה של היריבה .  לאחר שלושה רבעים התעורר ג'רמי פארגו ,  שעד אז הציג יכולת פושרת ,  צלף מכל עבר ,  הטביע בהפגנתיות וסיים עם 25 נקודות .  פארגו לא ידע שכמה דקות לאחר המשחק העתיד שלו בקבוצה הולך להשתנות כשבמסיבת העיתונאים דיבר המאמן עודד קטש על הגעתו של גל מקל לקבוצה .
 מחזור לאחר מכן הגיעה גלבוע/גליל למשחק חוץ מול בני השרון כשמקל כבר נמצא בסגל הקבוצה ומקבל דקות משמעותיות .  על אף העובדה שהציגה כדורסל טוב ,  לא הצליחה הקבוצה לנצח ,  פארגו קלע רק 11 נקודות באחוזים לא טובים ,  וסדק ראשון התגלה במכונה מגן-נר .  מאז ,  הספיקה הקבוצה לצבור עוד שני הפסדי ליגה ,  כשהסטטיסטיקה של פארגו מציגה את כל הסיפור במלואו .  בששת המשחקים הראשונים של העונה רשם פארגו 24 נקודות בממוצע למשחק ,  אך בשבעת המשחקים מאז הגעתו של גל מקל הוא ירד בצורה דרסטית ל-10.2 נקודות בלבד .  תשעה מחזורים לסיום העונה הסדירה ,  בגלבוע/גליל מחפשים את ג'רמי פארגו .
" התוספת של גל מקל שינתה את הדברים בקבוצה הזאת ",  מנתח עומאר סניד ,  מותיקי הזרים בליגת העל ,  את המצב של האמריקאי הצעיר של גלבוע/גליל . " גל שחקן מצוין וצעיר ,  ועכשיו לג'רמי אין את הכדור כמו בהתחלה .  בתחילת העונה היה לו 90 אחוז מהזמן את הכדור ביד ועכשיו אין לו ,  גם בגלל גל .  אפשר לראות שכשהכדור לא אצלו בידיים ,  אז הרבה יותר קשה לו .  אסור לשכוח שפארגו עדיין צעיר ,  והבעיה עם צעירים היא שיותר קשה להם לחלוק בכדור ,  לכל השחקנים יש בעיה כזאת ,  אבל לצעירים הרבה יותר .  זה בעיה של בגרות ,  קשה לו בתור שחקן שנה ראשונה .  הוא התחיל מצוין את העונה ואולי הוא לא יודע להתאים את עצמו .  קטש הביא את מקל כדי לחזק את הקבוצה ולא להחליש אותה ,  ג'רמי חייב להבין את המצב הזה ". 
גם דני פרנקו ,  שאימן את גליל עליון בעבר ,  וכיום מאמן את נבחרת הנוער של ישראל ,  מסתכל על המצב של פארגו הצעיר ובין יתר הסיבות מצביע גם על השינוי בקבוצה . " כולם צריכים לעשות את ההתאמות שלהם .  לכל שחקן זה קשה ,  לדוגמא בשנה שעברה כשאימנתי את הפועל חולון צירפתי את בריאן טולברט ,  וזאת הייתה הקבוצה של לואיס פלורס .  טולברט דיבר עם פלורס ,  אבל זה עדיין השפיע ,  למרות שמדובר באנשים מבוגרים .  תמיד תהיה לזה השפעה ,  על אחת כמה וכמה כשמסתכלים על שחקן צעיר ,  זה גם יותר הגיוני .  לכל שחקן זה מוציא אותו משגרת היום יום שלו ,  באופן הגיוני על שחקן צעיר זה משפיע קצת יותר ". 
בתוך הקבוצה לא יודעים לדבר על מתח בין פארגו למקל ומדברים על מקצוען נטו , " הסבירו לג'רמי שגל הוא שחקן שבטווח הארוך יעזור לקבוצה ,  ושצריך לדעת להתאים את המשחק גם אליו ",  מספר אחד מאנשי המועדון , " הייתה לו את ההזדמנות אז להביע מורת רוח מסוימת על כך שמביאים לו שחקן על העמדה ,  אבל הוא בחר לנהוג בצורה קבוצתית מאוד ,  וקיבל את גל בצורה יפה .  על המגרש השילוב ביניהם עובד יפה לכמה דקות ,  אבל אין ספק שג'רמי הוא הנפגע העיקרי מבחינת תפוקה ,  למרות שהדקות שלו ירדו רק במעט ". 
מלבד הצירוף של מקל ,  לא מעט אנשים מציינים את העובדה שמדובר בשחקן צעיר ,  שעוד לא מלאו לו 22 ,  והמרחק מהבית משפיע .  מסביב לקבוצה דיברו על כך שהירידה לפני פגרת חג המולד הייתה בגלל הגעגועים לבית ,  אך גם לאחריה ,  מלבד משחק טוב מול עירוני רמת גן ,  לא הצליח פארגו להרים את הרמה . " ברור שעדיין מדובר בניסיון בשבילו וג'רמי עדיין בוחן את הגבולות שלו ",  מספר אחד מהשחקנים בקבוצה , " אתה יכול לראות אותו לפעמים באימונים עושה טעויות שילד אחרי השנה הראשונה כבר לא מבצע .  חוסר היציבות והירידה היחסית שלו ,  היא גם בגלל זה ". 
כשמסתכלים על הירידה של פארגו ,  אי אפשר שלא להשוות אותו למקרה של שון ג'יימס .  שחקן הפנים המוכשר של בני השרון הגיע בעונה שעברה לישראל ישירות מהמכללה ,  אך היה רחוק מלהרשים על אף יכולת טובה מאוד בחלקים מסוימים של העונה .  אחרי עונת התאקלמות הפך ג'יימס לאחת המכונות המשומנות בליגת העל . " אני חושב שאחרי שנה אחת מחוץ לבית ,  אתה מרגיש כבר הרבה יותר מנוסה .  אתה כבר יודע בדיוק מה אתה צריך להביא כדי להתחרות ברמה הזאת .  בעונה הראשונה היו לי הרבה עליות וירידות ,  אבל בקיץ ידעתי על מה אני צריך לעבוד כדי לייצב את המשחק שלי וזה עזר ",  מספר ג'יימס על השינוי שחל במשחק שלו במעבר בין השנה הראשונה לשנייה ,  ומוסיף : " אני הייתי רגיל להיות רחוק מהבית במכללה ואשתי הייתה איתי ,  אז הכל היה בסדר איתי .  לשחקנים שבאים לפה לבד ,  זה ממש לא קל .  יש לך כל כך הרבה זמן פנוי כשאתה משחק מעבר לים ,  ואתה צריך למצוא מה לעשות עם כל הזמן הפנוי הזה ,  לי אישית היה את אשתי אז הזמן עבר ".  
ממש כמו פארגו ,  גם לג'יימס הביאו שחקן על העמדה ,  אך ההסתגלות שלו הייתה טובה בהרבה , " כשהביאו את אוגונה אוניקווה על העמדה שלי בעונה שעברה ,  זה היה בעצם הפעם הראשונה שזה קרה לי בכל הקריירה ,  גם במכללה .  זה היה שונה בשבילי ,  אבל ידעתי שאני חייב להתאים את עצמי לסיטואציה ולדעת שזה חלק מהמקצוע שלהיות כדורסלן .  הייתי פצוע ,  ואחרי שחזרתי ידעתי שאנחנו חייבים לחזור לשחק ביחד ,  לא היה ברירה ".  פארגו יודע שכמו ג'יימס ,  אין לו ברירה אלא להתאים את עצמו ,  אחרת פתיחת העונה שלו תישכח ותודבק לו תווית של שחקן המתקשה להסתגל לשינויים ולהתגבר על קשיים מנטליים .
 המספרים המדהימים של פארגו בתחילת העונה הגיעו בהפתעה מסוימת למי שעקב אחרי הביצועים של השחקן במכללה ,  בה לא היה הסקורר המוביל . " צריך לעשות הבחנה מסוימת ",  מסביר דני פרנקו פן נוסף בירידת יכולתו של פארגו . " הוא שיחק בארץ במחזורים הראשונים ברמה הרבה יותר גבוהה ממה שהוא שיחק עד היום .  אם הוא היה משחק ברמה הזאת עד היום ,  הוא היה ב-NBA .  יכולת הקליעה שלו לא כזאת טובה ,  והוא פתח ביכולת הרבה מעל האחוזים שלו .  עכשיו הוא בכושר פחות טוב .  המציאות היא איפשהו באמצע .  זה לא רק שנה ראשונה או לא שנה ראשונה .  ברור שיש לזה השפעה ,  אבל יותר השפעה בנושא של היציבות .  הוא שחקן מאוד מוכשר ,  שאמנם יכול לשפר קליעה ,  אבל השאלה היא כמה .  שחקן לא יכול להישאר באותו כושר לאורך שנה שלמה ".  
בעקבות הנפילה של פארגו ,  שעמה הגיעה גם הירידה של הקבוצה ,  החלו לבקר את המהלך שהביא את גל מקל לקבוצה . " מה שלא שבור ,  לא מתקנים ",  אמר השבוע אחד המקורבים לקבוצה ,  אך בתוך המערכת מדברים על כך שאת הפירות של מקל יראו רק לקראת הפלייאוף ,  ושלחו אותנו לבדוק את הנתונים של העונה שעברה .  עד המחזור השמיני אשתקד השיגה הקבוצה של עודד קטש חמישה ניצחונות אל מול שלושה הפסדים ,  אך אז החליטה לבצע שינוי והוסיפה לסגל את דיון דוואל ,  כשבהמשך נוספו גם ברד בקמן ואייזאה סוואן .  בעשרת המחזורים שבאו לאחר החילוף הוסיפה הקבוצה רק עוד ארבעה ניצחונות למאזן ונראתה רחוק מתמונת הפיינל פור ,  אך החיבור הגיע ממש לקראת הפלייאוף וגלבוע/גליל מצאה את עצמה בסופו של דבר במרחק זריקה אחת מגמר הפיינל פור .  
בינתיים בגלבוע/גליל מתחילים לאבד את הסבלנות ,  למרות שמקורביו של פארגו מבקשים רק קצת שקט . " כל הסיטואציה לא קלה בשבילו .  מה שהוא צריך זה לחזור לעניינים דרך המשחק הקבוצתי ,  ועל ידי כך להיכנס לכושר אישי טוב ",  אומר אחד מאנשי הקבוצה . " אם הוא יצליח לחבר שני משחקים טובים עוד פעם ,  כולם ישכחו את מה שעובר עליו בזמן האחרון .  אולי קצת קשה לו עם כל תשומת הלב ,  אבל בינתיים הוא מתנהג כמו מקצוען ".  
בגלבוע/גליל סבורים כי העונה התסריט יחזור על עצמו ,  אך כדי שזה יקרה ,  חייב להתקיים חיבור בין מקל לפארגו ,  ולתזמון שלו חשיבות מכרעת עבור הקבוצה של קטש .  בשבוע האחרון ניסו גורמים בקבוצה לנהל עמו מספר שיחות על מנת להחזיר לו את הביטחון האבוד ,  וסניד סבור כי עליו לדבר במיוחד עם קטש  " שהוא מאמן שיודע להבין את הראש של שחקנים ,  כי הוא היה שחקן בעצמו ".  יכולתו של פארגו תעמוד למבחן הערב במשחק הליגה מול מכבי חיפה .  אם פארגו לא יצליח לחזור לעניינים מול הירוקים ובשבועות הקרובים ,  הסיכוי שנראה את גלבוע/גליל גם העונה בפיינל פור נמוך מאוד .
 
קיבל מקל בראש
הצטרפות גל מקל לגלבוע/גליל גרמה לירידה דרסטית ביכולתו של ג'רמי פארגו .  אם לא יסתגל ,  חלום הפיינל פור של קטש יתפוגג

