אנגליה :  100 דרכים לחזור לפסגה
סקולס כבש את שערו ה-100 בפרמיירליג והוביל את היונייטד ל-0:1 על וולבס .  ארסנל גברה על ברנלי ,  בישול והרחקה לתמיר כהן
חמישה משחקים נערכו הערב  ( שבת )  באנגליה - שניים מהם במסגרת רבע גמר הגביע האנגלי ,  בעוד שלושה נוספים במסגרת המחזור ה-29 בפרמיירליג .  תחילה ,  בגביע ,  פורטסמות שמה בצד את הצרות והעפילה לחצי הגמר שייערך בוומבלי בזכות צמד של פרדריק פיקיון ב-0:2 הביתי על בירמינגהאם .  במשחק הנוסף סיימו טוטנהאם ופולהאם ב-0:0 מאכזב ,  שמבטיח לשתיהן משחק חוזר על המקום בחצי הגמר .  
בליגה ,  כרגיל ,  המוקד נמצא סביב ארסנל ומנצ'סטר יונייטד ,  כאשר התותחנים יצאו לדרך ראשונה ,  ונמנעו ממעידה ביתית מול ברנלי ,  כשהצליחו בסופו של דבר לנצח 1:3 ולהיצמד ,  זמנית ,  לצ'לסי בפסגת הטבלה .  היונייטד התקשתה עוד יותר ,  אבל קיבלה שער מיוחד מפול סקולס ,  ה-100 שלו בפרמיירליג ,  שהוביל את קבוצתו ל-0:1 על וולבס ,  והעלה אותם אל המקום הראשון באופן זמני .  במשחק התחתית של היום ניצחה בולטון 1:2 בלונדון את ווסטהאם ,  כאשר תמיד כהן בישל את השער השני והורחק בדקה ה-71 .
 הרבה מאוד מים עברו בנהר מאז שפורטסמות ניצחה את קארדיף וגרפה את הגביע האנגלי ב-2008 .  הקבוצה הפגועה והשסועה הלכה מדחי אל דחי מאז ,  כשלאחרונה אף הגיעה לידי מפרק וממאזנה הופחתו תשע נקודות ,  אבל את הנחמה היא מצאה שוב באותו מפעל קסום וכעת היא כבר בחצי הגמר .  טל בן חיים שב להרכב פומפי והיה חלק ממשחק הגנה סולידי ששמר את הקבוצה בעניינים עד לדקה ה-67 ,  בה פרדריק פיקיון כבש את הראשון והפך משחק חלש ואנמי לניצחון גדול עבור המארחים .  הצרפתי המצוין הכפיל את התוצאה בחלוף שלוש דקות ,  השופט עזר לגרנט עם אי אישור שער חוקי של ליאם רידג'וול מבירמינגהאם בדקה ה-80 וכך יכולים המאמן הישראלי ושחקניו להתכונן לביקור בוומבלי באמצע אפריל .
 כבר אחרי 15 שניות נרשם איום ראשון מצד פורטסמות ,  כשג'ון אוטאקה בעט לידיו של ג'ו הארט .  בדקה ה-16 נדרש דייויד ג'יימס לפעולה ,  כשהדף נהדר כדור מסוכן מ-12 מטרים שבעט קמרון ג'רום ,  בתום התקפה נאה מצד בירמינגהאם .  המשחק לא התעלה לרמה גבוהה ונראה כי שתי הקבוצות בעיקר דואגות לא לספוג ,  כשגם ניסיון נוסף של אוטאקה לפני השריקה למחצית נבעט החוצה .
 המחצית השנייה נמשכה בקצב דומה ,  אך החל מהדקה ה-60 פורטסמות לחצה על שערו של הארט ואחרי החמצות של פיקיון ואוהרה השיגה את שער היתרון .  הגנת בירמינגהאם לא הצליחה להרחיק כדור בדקה ה-67 ,  הארט עצר פעם אחת את אוטאקה ולבסוף פיקיון דחק מקרוב לרשת .  0:1 לפומפי .  שלוש דקות אחר כך נותר החלוץ הצרפתי לבד מול הארט ובעט בקור רוח לרשת את השני שלו .  0:2 לפורטסמות ,  בדרך לחצי הגמר .  בדקה ה-80 ליאם רידג'וול נגח מקרוב וג'יימס הדף מעבר לקו השער ,  אבל הקוון והשופט לא הבחינו בשער החוקי וקיפחו את בירמינגהאם .
 הרכב פורטסמות :  דייויד ג'יימס ,  סטיב פינאן ,  טל בן חיים ,  הרמן הריידרסון ,  נאדיר בלחאג' ,  מייקל בראון ,  מארק ווילסון ,  ג'יימי אוהרה ,  ג'ון אוטאקה ,  דני וובר  ( פאפה בובה דיופ ,  87 )  ,  פרדריק פיקיון .
 הרכב בירמינגהאם :  ג'ו הארט ,  סטיבן קאר ,  רוג'ר ג'ונסון ,  סקוט דאן ,  ליאם רידג'וול ,  בארי פרגוסון ,  לי בוייר ,  קית' פאהי  ( קווין פיליפס ,  72 )  ,  סבסטיאן לארסון  ( קרייג גארדנר ,  84 )  ,  ג'יימס מקפאדן  ( כריסטיאן בניטז ,  75 )  ,  קמרון ג'רום .
 כבר מספר שבועות שארסנל מתקרבת ומתרחקת לסירוגין מפסגת הפרמיירליג .  בשבוע שעבר ,  לאחר הניצחון 1:3 על סטוק וההפסד של צ'לסי למנצ'סטר סיטי ,  הגיע שלב ההתקרבות ,  ותגידו מזל טוב לקבוצה הסימפטית מלונדון ,  שהערב סגרה עד תום את הפער בצמרת ,  הגם באופן זמני .  ארסן ונגר קיבל חזרה את אנדרי ארשבין ואבו דיאבו לסגל ,  ואיתם המארחת הציגה כדורגל מבריק לפרקים ,  שיכול היה להספיק לניצחון גדול הרבה יותר .  
בחודש דצמבר שעבר קבוצת התחתית של בריאן לואס עוד הצליחה לחלץ נקודה מהתותחנים אלא שהערב ,  על אף שהיתה קרובה ,  קבוצת התחתית הגרועה בפרמיירליג  ( נקודה אחת בלבד כל העונה )  המשיכה להסתבך בתחתית .  אחרי לא מעט החמצות מצאו המארחים את הרשת בדקה ה-34 ,  כשבישול מופלא של סמיר נאסרי הסתיים ברגל המדויקת של ססק פברגאס ,  שהרשית בפעם ה-14 העונה .  משם והלאה החל מופע החמצות בלתי רגיל של ניקלאס בנדטנר ,  אותו ניצלה ברנלי על מנת למצוא את השוויון בדקה ה-50 ,  כשדייויד ניוג'נט ניצל טעות בהגנת המארחת .  
אלא ששם נכנס לעניינים תיאו וולקוט ,  עם בעיטה שטוחה מצוינת בדקה ה-60 שמצאה את הרשת ,  וגם היוותה את שערו הראשון של הקיצוני הצעיר מאז תחילת חודש אוקטובר .  את הדובדבן על הקצפת שם אנדרי ארשבין בתסופת הזמן ,  במשחקו הראשון מזה חודש ,  על מנת לקבוע את תוצאת המשחק אחרי בישול של אדוארדו .  ארסנל נצמדת לצ'לסי בראש הפרמיירליג עם 61 נקודות ,  כאשר ניצחון של מנצ'סטר יונייטד בהמשך יעלה אותה לפסגה ,  לפחות עד משחק ההשלמה של הבלוז במסגרת הליגה .
 לא מעט לחץ היה באולד טראפורד בימים האחרונים .  קודם הגיעה הפציעה של מייקל אואן ,  שככל הנראה גמר את העונה ואף ייעדר מהמונדיאל ,  ועם הידיעה שהשדים האדומים רשמו רק שני ניצחונות בששת המשחקים האחרונים שלהם בפרמיירליג ורחוקים מלהרשים ,  הגיעו שחקניו של אלכס פרגוסון למשחק החוץ מול קבוצת התחתית .  וולבס הצליחה לעשות חיים לא קלים לאורחים ,  ומנעו מהיונייטד להגיע למצבים רבים במחצית הראשונה .  
ל-45 הדקות הנותרות עלו האורחים עם עודף מוטיבציה ,  כשהם יודעים שניצחון יעלה אותם זמנית בחזרה אל המקום הראשון ,  ובדקה ה-73 הם סוף סוף הצליחו למצוא את הרשת :  יונייטד יצאה להתקפה שהחלה בולנסיה ,  שניסה למצוא את נאני ברחבה .  ג'ודי קראדוק לא הרחיק את הכדור כראוי ,  ועל ההזדמנות הזו השתלט ,  מי אם לא ,  פול סקולס הבלתי נגמר ,  ששלח את הכדור אל הרשת ,  כדי לכבוש את שערו ה-100 בפרמיירליג .  וולבס חיפשה את השיוויון ,  אבל נראה היה שנשברה מעט מהשער שספגה ,  ופרגוסון היה יכול לנשום לרווחה על 3 הנקודות החשובות הללו .  מה שבטוח ,  מול מילאן בגומלין בהמשך השבוע באולד טראפורד ,  יכולת שכזאת בטוח שלא תספיק .
 כשיונייטד וארסנל מחוץ למפעל ,  ידעה טוטנהאם שזו הההזדמנות הגדולה שלה להניף תואר העונה .  התרנגולים זכו בגביע האנגלי שמונה פעמים ,  אם כי הפעם האחרונה היתה אי שם ב-1991 ,  אבל כדי להגיע לחצי הגמר היתה חייבת טוטנהאם לעבור קודם לכן את הקבוצה המצויינת של הודג'סון ,  שנמצאת בפורמה לא רעה בכלל .  פולהאם פתחה היטב את המשחק ,  והגיעה למצב קורץ במחצית הראשונה ,  כשבובי זאמורה יורה מתוך הרחבה ,  אבל גומס היה במקום .  האורחים הגיבו עם התקפה טובה של קראנצ'ר ,  אבל הפעם היה תורו של שווארצר להציל את קבוצתו .  השתיים לא הגיעו להזדמנויות רבות גם במחצית השניה ,  ועד לסיום אף אחת מהן לא מצאה את הרשת ,  מה שיעביר את ההכרעה לווייט הארט ליין ,  משם תצא אחת מהן לחצי הגמר .
 לא ווסטהאם ולא בולטון קיוו להיות בחלק התחתון של הטבלה בחודש מרץ .  אלא שרצה הגורל ,  וערב המחזור ניצבו הפטישים שלוש נקודות מעל הקו האדום ,  בעוד בין בולטון ואיזור הסכנה הפרידו שתי נקודות בלבד .  על כן ,  ההתמודדות הערב היתה חשובה במיוחד ,  ובסופה קבוצה אחת שמחה - והיא לא לונדונית .  הוונדררס פתחו בסערה ,  כאשר כבר בדקה העשירית קבע קווין דייויס 0:1 לאחר בישול של לי צ'ונג-יונג .  שש דקות חלפו ,  ותמיר כהן בישל בראש את השני ,  הפעם מרגליו של ג'ק ווילשייר הצעיר ,  המושאל מארסנל .  המשחק האקטיבי של קשר נבחרת ישראל נמשך בדקה ה-71 ,  כשראה את הכרטיס הצהוב השני והורחק .  גם זה לא הפריע לבולטון לשמור על היתרון ,  אלסנדרו דיאמנטי רק הצליח לצמק ל-2:1 בתוספת הזמן .  בסופו של דבר בולטון רושמת שלוש נקודות מאוד חשובות ,  רגע לפני משחק תחתית נוסף ,  בשבוע הבא נגד וויגאן .
 
אנגליה :  100 דרכים לחזור לפסגה
סקולס כבש את שערו ה-100 בפרמיירליג והוביל את היונייטד ל-0:1 על וולבס .  ארסנל גברה על ברנלי ,  בישול והרחקה לתמיר כהן

