יורוליג :  הלאה ,  מדריד
ריאל השיגה ניצחון חוץ ראשון בבית ו' ,  75:77 על אפס פילזן ,  ועלתה עם מכבי ת"א להצלבה .  אולימפיאקוס הביסה את ויטוריה
המחזור החמישי והלפני אחרון של שלב הטופ 16 ביורוליג ננעל הערב  ( חמישי )  ,  עם שלושה משחקים גורליים לא פחות מזה בו מכבי תל אביב גברה 82:97 על סיינה ביד אליהו .  במשחק השני בבית ו' התארחה ריאל מדריד באיסטנבול אצל אפס פילזן ,  והייתה לראשונה בבית שמשיגה ניצחון חוץ ,  עם 75:77 דרמטי וכל כך חשוב שמעלה אותה יחד עם מכבי תל אביב לשלב הבא .  בעוד שבוע תיפגשנה השתיים למשחק בו המנצחת תסיים כראש הבית ותימנע ממפגש עם ברצלונה ברבע הגמר .
 בפיראוס התארח קאחה ויטוריה אצל אולימפיאקוס ,  למשחק שפרט לעימות מסקרן מבחינתנו בין ליאור אליהו  ( 4 נק' )  ליותם הלפרין  ( 0 נק' )  הקנה ליוונים את המקום הראשון בבית ,  בזכות ניצחון מרשים 85:102 .  במשחק נוסף סיבכה פנאתינייקוס את פרטיזן ,  כשגברה עליה בבלגרד 66:82 ושלחה אותה למחזור סיום חשוב בו היא עלולה לאבד את הכרטיס להצלבה לטובת מארוסי .
 הספרדים הגיעו להר הגעש של האבדי איפקצ'י בידיעה כי זו ההזדמנות האחרונה שלהם לשבור את השיוויון בבית ו' הצמוד ולהישג ניצחון חוץ מכריע ,  והצליחו במשימתם .  אפס פילזן חלמה למחוק את ההפסד בן שבע הנקודות שרשמה במשחק הראשון במדריד ,  אך נקלעה לפיגור גדול כבר במחצית הראשונה ולמרות קאמבק הירואי לא הצליחה להתאושש מול הסגל הכל כך מוכשר של אטורה מסינה ,  באחד המשחקים הטובים העונה של ריאל .
 את עיקר הפער שלה יצרה ריאל ברבע השני ,  אז הציגה הגנה מעולה ועצרה את הטורקים על 10 נקודות בלבד כדי לברוח ליתרון מבטיח של 29:44 במחצית .  חורחה גרבאחוסה צלף מחוץ לקשת  ( 4 מ-4 )  בדרך ל-16 נקודות ושלט גם מתחת לסלים יחד עם פליפה רייס .  האורחים הציגו משחק קבוצתי עם 17 אסיסטים בסך הכל ,  וקלעו באחוזים טובים מבחוץ .
 ברבע השלישי ,  בעידודם המאסיבי של 11,500 צופים ,  אפס פילזן חזרה עם נקודות גדולות של צ'ארלס סמית'  ( 13 בסך הכל )  ,  למרות אחוזים רעים מחוץ לקשת ,  כשגם קאיה פקר ומריו קאסון הענק  ( 13 נק' )  ניצלו את עייפות גבוהי ריאל בדרך לפיגור ארבע נקודות בלבד עם הכניסה לרבע האחרון .  הספרדים ביצעו לא מעט טעויות לקראת הסיום ,  חטפו שלשה גדולה של בוסטיאן נכבאר ,  אבל למזלם השעון הקדים את המהפך של אפס והם זכו לבסוף בניצחון החוץ ששבר את הסטטוס-קוו בבית .
 האדומים קיוו לנצל את הביתיות כדי להשלים דאבל על הבאסקים ולהבטיח את ראשות הבית ,  ועשו זאת אחרי קרב עיקש ומאבק צמוד .  קאחה ויטוריה ניצחה את שני משחקיה הקודמים בחוץ ,  אך הפסדי הבית הם אלו שעמדו לה לרועץ לאורך שלב הבתים הזה וגורמים לכך שהיא תזדקק לניצחון במחזור הסיום על ציבונה זאגרב כדי להעפיל מהמקום השני .
 ויטוריה פתחה נהדר והוליכה בשבע נקודות בתום הרבע הראשון ,  הודות ליכולת טובה של מירזה טלטוביץ' וקארל אינגליש ,  אבל בעשר הדקות הבאות אולימפיאקוס הכתיבה את הקצב וירדה למחצית עם יתרון 45:49 ,  כשסופוקליס שחורציאניטיס חופר מתחת לסלים ומילוש תאודוסיץ' קולע מבחוץ .  
היתרון של היוונים רק צמח ברבע השלישי בו קלעו 31 נקודות ,  כשהשחקנים של דושקו איבנוביץ' לא מצליחים להתקרב מחדש .  ליאור אליהו קלע רק ארבע נקודות לקאחה ,  אבל זה היה יותר מהאפס של יותם הלפרין .  ג'וש צ'ילדרס עם 20  ( 10 ריבאונדים )  ,  שחורציאניטיס עם 19 ,  לינאס קלייזה עם 17 וניקולה וויצ'יץ' ומילוש תאודוסיץ' עם 14 כל אחד הוליכו את המארחים ,  כשטלטוביץ' בלט עם 25 אצל הבאסקים .
 פרטיזן בלגרד - פנאתינייקוס 82:66
מוליכת הבית ערב המחזור נעצרה הערב על ידי אלופת אירופה היוצאת ,  שלמרות ארבעת ההפסדים הרצופים והקמפיין המביש החזירה מעט מכבודה עם ניצחון חוץ נאה על הסרבים הצעירים .  כעת פרטיזן הסתבכה במצבה ,  כשהפסד שלה לברצלונה במחזור הסיום בתוספת ניצחון של מארוסי על פנאתינייקוס ישווה את המאזן עם מארוסי ,  ובסיטואציה כזו היוונים יעלו בזכות יתרון במאזן הפנימי .  דרו ניקולס הוביל את הירוקים לניצחון הבכורה שלהם עם 22 נקודות ,  כולל מאזן נפלא של 6 מ-6 לשלוש .  סטראטופ פרפרוגלו עם 16 ומייק באטיסט עם 12 סייעו לו מול 22 של בו מקאלב בפרטיזן .
 
יורוליג :  הלאה ,  מדריד
ריאל השיגה ניצחון חוץ ראשון בבית ו' ,  75:77 על אפס פילזן ,  ועלתה עם מכבי ת"א להצלבה .  אולימפיאקוס הביסה את ויטוריה

