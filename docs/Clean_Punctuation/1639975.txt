משחק של אינצ'ים
יום ראשון הגדול הגיע ,  והחיים הם לפעמים סרט מפתיע .  רגע לפני הסופרבול ,  עידן מסר מגיש את  " רגל אחת בחוץ "  - הפרק האחרון 
" אני לא יודע מה לומר ,  האמת .  שלוש דקות לפני הקרב הגדול ביותר בקריירה שלנו ,  שממצה את כולה "
  ( טוני ד'אמאטו  ( אל פצ'ינו )  בנאום לשחקני  " מיאמי שארקס ",  מתוך  " יום ראשון הגדול ",  1999 ,  תסריט :  ג'ון לוגן ) 
אני לא יודע מה לכתוב ,  האמת .  פתיחת הפרק האחרון של הסדרה שהחלה אי שם בנובמבר ,  הפרק שחייב למצות את כולה .  איך מתארים את הסופרבול לאלה שלא ראו אותו ,  אז בפברואר 2000 - או מאז במחסני היוטיוב ?  איך מסבירים את העוצמה האדירה של המשחק ,  את השפעתו ?  איך מעבירים את הרגשות שגאו במהלכו ובעיקר בסופו ? 
החלטתי להיעזר באל פצ'ינו הנפלא ,  שבסרט שיצא מעט יותר מחודש לפני אותו סופרבול ,  ניסה לעודד את רוחם של שחקניו ממש לפני העלייה לאסטרוטרף למשחק הפלייאוף נגד  " טקסס נייטס ".  הנאום הבלתי נשכח שלו  קצת נוט רוקני ,  קצת וינס לומברדי ,  קצת פרנקלין רוזבלט ולקינוח קורטוב מג'ון קנדי - ילווה אותנו לאורך פרק זה ,  בתקווה שיכניס גם אותנו למצב הרוח הנכון ,  כפי שעשה לק"ב המרדן והאנוכי ,  ווילי בימן  ( ג'יימי פוקס )  .
 בשלושת החודשים האחרונים עקבנו אחרי קורט וורנר וסטיב מקנייר מהעיירות הקטנות והנידחות בהן נולדו ועד לג'ורג'יה דום ,  בו מצאו עצמם משני עברי המגרש בסופרבול XXXIV .  והנה ,  הגענו לרגע עליו חלמו  הרגע בו יהיה עליהם להוביל את קבוצתם לזכייה באליפות .
 במהלך פרקי הסדרה כתבנו גם רבות על ההיסטוריה רצופת התלאות של שתי הקבוצות .  הטייטאנס הגיעו לאטלנטה לא פחות מ-38 שנה לאחר האליפות האחרונה שלהם ;  ואילו הראמס  " התעלו "  עליהם  הם המתינו כבר 48 שנה .  הבה נפעיל שוב את מנהרת הזמן שלנו ונחזור לאותם רגעים שכמעט נשכחו .  נא לכוון את המכשירים ל-23 בדצמבר ,  1951 .
" או שנבריא כקבוצה או שנתפורר ,  אינץ' אחר אינץ' ,  מהלך אחר מהלך ,  עד שנחוסל .  אנו בגיהינום כרגע ,  האמינו לי .  ואנו יכולים להשאר כאן ולחטוף מכות רצח ,  או לפרוץ את דרכנו בחזרה אל האור .  אנו יכולים לטפס מתוך הגיהינום ,  אינץ' אחד בכל פעם ". 
הקולוסיאום בלוס אנג'לס אירח את אולימפיאדת 1932 ,  והפך לביתה של קבוצת אוניברסיטת דרום קליפורניה המהוללת .  בעונת 46' קיבלו הטרוג'אנס שותפים חדשים :  הראמס מהליגה המקצוענית הקטנה והמדשדשת ,  שעברו מהקור והדיכאון של קליבלנד אל השמש והחופים של עיר המלאכים .  לאחר תקופת התאקלמות קצרה ,  במהלכה שילבו - לראשונה בליגה - שחקנים שחורים בהרכבם  ( כפי שסיפרנו בפרק  " השורשים של קוסבי ")  ,  החלו הלוס אנג'לס ראמס להתקדם אל צמרת הפוטבול המקצועני ,  ושיחקו לעיני קהל גדל והולך באצטדיון העצום ,  שנראה תחילה גדול מכפי מידותיהם הצנועות .
  בעונת 1950 מונה כמאמן הקבוצה ג'ו סטיידהר ,  התאקל המצטיין של  " מפלצות המידוויי "  משיקגו ,  שזכה עם הברס בארבע אליפויות תוך שבע עונות .  המאמן הצעיר החליט לחלק את עמדת הק"ב של הקבוצה בין בוב ווטרפילד הוותיק  ( שהוביל את הראמס לאליפות הראשונה שלהם ,  עדיין בקליבלנד )  לבין שחקן השנה השניה נורם ון ברוקלין .  המהלך יוצא הדופן הצליח ,  ון ברוקלין התגלה כמוסר משכמו ומעלה ,  ויחד עם ווטרפילד הצעיד את הראמס למאזן 3:9 ולשוויון עם שיקגו בראשות הבית .  לוס אנג'לס ניצחה את הברס במשחק הפלייאוף הראשון ונסעה ל"טעות לחוף האגם "   האצטדיון בו החלה את דרכה  למשחק האליפות נגד הקבוצה החדשה בליגה ומי שהחליפה אותה בעיר ,  קליבלנד בראונס .  למרות משחק מעולה של הראמס ,  היתה ידם של הבראונס על העליונה ,  28:30 ,  כאשר הבועט האגדי לו  " הבוהן "  גרוזה הבקיע שער מכריע בשניות הסיום ,  והמשיך את רצף חמש האליפויות של קליבלנד שהחל בליגת AAFC המנוחה .
 בעונה הבאה ,  1951 ,  המשיך סטיידהר בדרך שהצליחה בעונתו הראשונה ,  ושוב זכה באליפות הבית ,  הפעם במאזן 4:8 .  הראמס קיבלו הזדמנות נדירה לנקמה מיידית ,  כאשר אירחו במשחק האליפות בקולוסיאום את אותה קליבלנד ,  בהנהגת המאמן פול בראון והק"ב אוטו גרהאם .  המשחק היה מעין תצוגת תכלית של התקפת הראמס כפי שפיתח אותה סטיידהר ,  עם שוויון כמעט מוחלט בין ווטרפילד לבין ון ברוקלין במספר המסירות והיארדים .  שתי המטרות העיקריות של המוסרים המצטיינים היו התופסים טום פירס ואלרוי  " קרייזילגס "  הירש .  מדובר בצמד התופסים המצליח הראשון בתולדות הליגה ,  שהחל לשתף פעולה עוד בעונת 49' ושיחק יחדיו עד 56' .  הצמד שימש השראה כמעט יחידה לשחקני פוטבול צעירים שחשבו על קריירה בעמדה החדשה והבלתי מוכרת ,  שנקראה עדיין  " אנד "  בהיעדר מונח אחר .  אחד מאותם צעירים היה התופס הגדול של הקולטס ,  ריימונד ברי ,  שהסיבה העיקרית לבחירתו בעמדה זו היתה סרט שראה על הראמס בתיכון בטקסס .  לימים הגיעו כל הארבעה  ווטרפילד ,  ון ברוקלין ,  פירס והירש  להיכל התהילה .
 פירס היה יוצא הדופן מבין הארבעה :  הוא היה הכוכב ההיספני הראשון בליגה .  לא רק שהיה ממוצא מקסיקני ,  כמו רבים מתושבי העיר  הוא גם נולד בלוס אנג'לס ומשום כך הפך לסמל האולטימטיבי של הקהילה הענקית  ( שמאז רק גדלה כמובן )  .  יכולתו הגבוהה הייתה מקור לגאווה לצעירים מקסיקנים רבים וגרמה להם להתמקד בפוטבול מתוך שאיפה להגיע לליגה המקצוענית .  אף שהמייצג המובהק ביותר של תופעה זו היה אנת'וני מוניוז ,  התאקל השמאלי של סינסינטי בשנות ה-80 ,  ניתן לאתר את תוצאותיה גם היום ,  עם הצלחתם של הק"ב המקסיקנים אנטוניו  " טוני "  רומו ומרק סאנצ'ז .
 משחק האליפות השני בין הקבוצות ,  אם כן ,  התרחש בתנאים הנוחים של הקולוסיאום ,  מה שהעניק יתרון להתקפת הראמס הנשענת על מסירות עומק  מהלכים שלא התאימו לקור המקפיא ולרוחות העזות של  " הטעות לחוף האגם ".  עדיין ,  היה על הראמס להתמודד עם חבורת כוכבים שאין שנייה לה  חבורה שזכתה באליפות בכל עונה מאז נוסדה הקבוצה .  הק"ב אוטו גרהאם ,  הרץ מריון מוטלי , " הבוהן "  ששיחק כתאקל בנוסף לבעיטות ,  שחקני קו ההגנה ביל וויליס ולן פורד ,  הסנטר פרנק גאצקי ,  התופס דנטה לבלי  כולם נחשבו לטובים ביותר בעמדתם .  הדרך היחידה של הראמס להפיל סוף סוף את שלטון הבראונס הבלתי מנוצחים היתה להתעלות ולהגיע לשיא יכולתם דווקא במשחק זה ,  בתקווה לתפוס את שחקני קליבלנד ה"שבעים "  ביום פחות טוב .
 מתחילת המשחק הצליחה הגנת הראמס לנתב את התקפת האורחים לסגנון משחק שסטיידהר האמין כי יקנה לו יתרון  קרב אווירי ,  כאשר מלבד סקרמבלים מוצלחים של גרהאם הוגבלו רצי קליבלנד לפחות מ-50 יארד .  גרהאם נאלץ למסור לא פחות מ-40 פעם ,  ואף שהשיג כמות יארדים נכבדה מאד במושגי 51'  280  לא היה משחקו יעיל מספיק ,  והוא נחטף שלוש פעמים .  ווטרפילד מהעבר השני נחטף פעמיים ,  וכתוצאה מכך התמקדו הקבוצות במהלכי ריצה ברד-זון .  אך ברבע האחרון החליף ון ברוקלין את ווטרפילד ,  וסמוך לסיום המשחק ,  בתוצאה 17:17 ,  הגיע רגע השבירה של הגנת קליבלנד ,  כאשר הק"ב הצעיר חמק מהפס-ראש והצליח למצוא את פירס בעומק המגרש .  התופס האתלטי פתח מבערים ונעצר רק באנד זון ,  לאחר שעבר 73 יארד במהלך .  הפצצה של ון ברוקלין לפירס  מהלך נדיר למדי במשחקי אליפות באותן שנים  הכניסה להלם את הבראונס ,  שאחריו לא הצליחו להגיב .
 לראשונה מאז הקים את הבראונס סיים המאמן האגדי פול בראון עונה ללא אליפות .  הראמס חגגו עם האוהדים בקולוסיאום את קטילת ה"מפלצת ",  ופירס הוכתר כמצטיין במשחק עם 146 יארד בתפיסה  כולל כמובן הט"ד המכריע .  הראמס לא ידעו אותה שעה כי התואר השני שלהם ,  שהגיע בעת נשיאותו של הארי טרומן איש מיזורי ,  יישאר גם האחרון במשך 48 שנה  עד שהקבוצה עצמה תעבור לשחק במיזורי .  והבראונס ?  הם לא התפרקו בעקבות ההפסד המפתיע ,  אלא התארגנו מחדש והמשיכו בדרכם לעוד שלוש אליפויות תוך 11 שנה .
 בשנת 99' ,  ממש באותה עונה בה הוקמה קליבלנד בראונס מחדש ,  20 שנה לאחר הסופרבול האחרון שלהם ,  10 שנים לאחר הופעתם הקודמת בגמר  עמדו הראמס במרחק 60 דקות מהחזרת עטרה ליושנה .
" איני יכול לעשות זאת במקומכם ,  אני זקן מדי .  כשאני רואה את הפנים הצעירות מסביבי אני חושב שעשיתי כל טעות שגבר בגילי יכול לעשות .  השתנתי את כל הכסף שלי  ( תאמינו או לא )  ,  הברחתי כל מי שאהב אותי ,  ובזמן האחרון אני כבר לא סובל את הפרצוף שבראי .  ככל שאתה מזדקן אתה מאבד דברים  זה חלק מהחיים .  אבל אתה מבין זאת רק בדיעבד "
 עשר שנים לאחר הרגע הגדול של פירס ,  ב-24 בדצמבר 1961  הלא הוא ערב חג המולד  התייצבה אלופת ה-AFL ,  יוסטון אוילרס ,  למשחק האליפות השני ברציפות שלה ,  הפעם נגד סן דייגו צ'ארג'רס .  ממש כמו קליבלנד בראונס בליגת AAFC ,  חמש עשרה שנה קודם לכן ,  התגלתה יוסטון כקבוצה המאורגנת ביותר והמוכנה ביותר בליגה החדשה והבוסרית .  בעוד קבוצות כמו הטקסאנס  ( כיום הצ'יפס )  והצ'ארג'רס משנות מיקום ואפילו שם ,  נבנתה יוסטון בחוכמה על ידי המאמן לו רימקיס ,  והייתה היציבה מבין 8 הקבוצות שהקימו את הליגה .  רימקיס התבסס על כוכב המכללות בילי קנון מלואיזיאנה סטייט ,  שלמרות בחירתו במס' 1 בדראפט של 1960 ע"י ה ..  .  ראמס ,  העדיף לחתום דווקא בקבוצה מהליגה הצעירה תמורת חופן דולרים .  קנון ,  איום כפול על הקרקע ובאוויר ,  הביא עימו הן חשיפה כלל ארצית בהתבסס על קריירת המכללות המזהירה שלו ,  והן אמינות למשחק ההתקפה .  אל הרץ הצעיר ציוות רימקיס ק"ב ותיק ומנוסה ,  ג'ורג' בלנדה ,  שלאחר 10 עונות של פוטבול מקצועני נדרש על ידי שיקגו להפוך לבועט בלבד ולוותר על תפקיד המוסר .  הוא אמר  " לא ,  תודה ",  ישב בבית כשנה ,  ועם הקמת הליגה החדשה המשוועת לשחקנים  מצא ,  כמו רבים מבני דורו ,  הזדמנות שנייה לקריירה שלו .  צמד תופסים מהיר ומוכשר ,  צ'רלי הניגן וביל גרומן ,  אפשר לרימקיס לפתח משחק מסירות עומק שכמוהו לא נראה בליגה הוותיקה מעולם  ( כפי שתיארנו בפרק  " רוחות של שינוי ")  ,  ולנצל עד תום את זרועו החזקה של בלנדה  שהמשיך במקביל גם לבעוט ..  .  התקפת יוסטון  " קרעה "  את הגנות הליגה ,  שלא היו מוכנות לסגנון המהפכני שלה ,  במשך שתי העונות הראשונות של ה-AFL .
 בעונת הבכורה ניצחה יוסטון את הצ'ארג'רס כשעדיין שיחקו בלוס אנג'לס ,  בהצגה התקפית מרשימה שכללה שלוש מסירות ט"ד של בלנדה .  כעת היה משחק האליפות באצטדיון בלבואה הדל והרעוע בסן דייגו ,  והצ'ארג'רס  שהחליפו כתובת במורד כביש 405 אך כמעט לא שינו את הסגל  ביקשו נקמה .
 הבעיה של הצ'ארג'רס היתה שהתקפתם טרם התפתחה כראוי ,  והזמן הקצר שהקבוצה  ( כמו הליגה כולה )  התקיימה לא אפשרה לה ליצור אחדות ,  הרמוניה ודרך מזוהה .  המאמן סיד גילמן ,  שבעתיד יהפוך לאבי  " המשחק הפתוח "  ולהשפעה משמעותית על דון קורייל ומהפיכת המסירה בליגה ,  לא הצליח עדיין לגבש סגל שיכלול מטרות איכותיות במשחק האוויר .  הק"ב שלו ,  ג'ק קמפ ,  היה מוסר מוכשר ,  אך התופסים שאיישו את ההתקפה כללו שמות  " גדולים "  כמו דייב קוצ'ורק ודון נורטון .  מנגד סיים בלנדה זה עתה עונה נדירה ,  במהלכה מסר ל-36 ט"ד - שיא  ( משותף עם י.א .  טיטל מהג'יינטס )  שהחזיק מעמד 23 שנה עד שנשבר על ידי דן מרינו .
 בלית ברירה התמקד גילמן במהלך משחק האליפות בנסיון נואש לעצור את משחק המסירות של יוסטון ,  ולקוות שהרצים לא ינצחו את המשחק על הקרקע .  הסקנדרי של סן דייגו שיחקה היטב לאורך המשחק ,  ונעזרה גם בנטייתו של בלנדה להמר ולנסות להביס את הכיסוי  " בכח ".  הק"ב מסר לא פחות מחמש חטיפות באותו יום ,  כך שהניתוח הצליח ;  אך החולה מת ,  כי התקפת סן דייגו לא הצליחה לעשות דבר במשחק נגד הגנת יוסטון החזקה ,  שחטפה מצדה את קמפ ארבע פעמים .  הצ'ארג'רס הצליחו לאורך המשחק כולו להשיג רק שער שדה אחד מ-12 יארד  ( באותה תקופה היה השער על הקו הקדמי של האנד זון ,  לא האחורי כמו היום )  ,  וגם אותו  רק ברבע האחרון ,  כשיוסטון מובילה כבר 0:10 .  בלנדה הצליח ,  במהלך הגדול היחיד שלו במשחק ,  להתחבר אל קנון לט"ד של 35 יארד ,  ועוד קודם לכן הבקיע מ-46 יארד ,  כך שהיה מעורב בכל הנקודות של יוסטון .  המשחק הסתיים בתוצאה 3:10 ,  המאד לא אופיינית לאויילרס ,  שלא התלוננו נוכח הזכייה השניה ברציפות באליפות .  גם הם לא ידעו כמובן  באוטובוס השמח והרועש שהסיע אותם בחזרה צפונה על ה-405  כי לא יזכו באליפות נוספת במשך עשרות שנים ,  ואולי לעולם .  התואר שהושג בימי  " קמלוט "  של הנשיא הצעיר והאופטימי ג'ון קנדי אמור היה להיות עוד אבן דרך בטיפוס הקבוצה לצמרת הפוטבול המקצועני  ובמקום זאת הפך למוצג מוזיאוני בלתי רלוונטי ,  כמו השער של שפיגלר במקסיקו 70' .
" ואז אתה לומד שהחיים הם רק משחק של אינצ'ים ,  וכך גם פוטבול .  כי בכל משחק  החיים או פוטבול  מרווח הטעות הוא כה קטן .  חצי צעד מוקדם או מאוחר יותר ואתה לא בדיוק מגיע .  חצי שניה מהר או לאט מדי ואתה לא ממש תופס .  האינצ'ים הנחוצים נמצאים סביבנו  הם בכל מהפך במשחק ,  בכל דקה ,  בכל שניה ..  ." 
מה למדנו ,  אם כך ,  מהמבט לאחור ?  למדנו שהראמס זכו באליפות האחרונה שלהם במפגן אווירי מרשים שבמרכזו מהלך גדול מכריע ,  ואילו הטייטאנס  ( בימיהם כאוילרס )  זכו באליפות האחרונה דווקא בקרב חפירות דל בנקודות וביכולת התקפית .  ואנו עתידים ללמוד שלעתים ההיסטוריה הרחוקה חזקה יותר מכל מגמה עכשווית .
 במשך עידן הדומיננטיות של ה-NFC בשנות השמונים והתשעים התמצו רבים מהמשחקים בסופרבול בהתנגשות בין פילוסופיה של משחק מבוקר ,  אטי ומבוסס על כוח  על ידי נציגות החטיבה הוותיקה - לבין משחק  " שמח ",  הרפתקני ומבוסס על מהירות  על ידי נציגות ה-AFC .  כך היה כאשר ג'ו מונטנה והתקפת המסירות הקצרות של  " החוף המערבי "  גברו על זרוע התותח של דן מרינו ;  כך היה כשהג'איינטס והרדסקינס ,  שתי קבוצות שהתבססו על ריצה ושליטה בשעון ,  הביסו את התקפת דנבר נטולת מימד הקרקע ;  וכך היה כמובן כשהתקפת הפליי אקשן של דאלאס ,  שבמרכזה מלך הריצה של כל הזמנים ,  שחטה את ההתקפה המורכבת וה"אנכית "  של ג'ים קלי והבילס .  מוסרים גדולים כמו קלי ,  מרינו ,  אלוויי ומון אפיינו את התקופה בחטיבה הצעירה והעניקו לה דימוי הקרוב לזה של ליגת האם שלה ,  ה-AFL .  גם הליגה ההיסטורית ,  אחרי הכל ,  הורכבה מהתקפות מסירה באוקטן גבוה ,  והתקשתה תחילה בהתמודדות מול הכח והמסיביות של התקפת גרין ביי בימי לומברדי .
 והנה ,  בעונת 99' כמו התהפכו היוצרות .  את ה-NFC ייצגה קבוצה שהתקפת המסירה שלה הייתה מעין גרסה מוקצנת ומתוחכמת של  " המשחק הפתוח ",  ואילו את ה-AFC ייצגה קבוצה  " מסורתית "  במובן המקורי שלו :  קבוצה שבשלושת משחקי הפלייאוף שלה כמעט ולא מסרה ,  והתבססה בעיקר על משחק ריצה  הן של הרץ האחורי והן של הק"ב .  במקרה או שלא במקרה ,  שחזרו שתי הקבוצות כמעט במדויק את האופן בו זכו באליפויות האחרונות שלהן ,  אי שם בערפילי העבר .  במובנים רבים ,  עמדו הראמס של גמר 1951 לפגוש את האוילרס של גמר 1961 .  מפגש כמוהו לא אירע מעולם בפלייאוף עמד להיפתח ,  מגשר בין העבר וההווה ,  ומביא לשיא את שתי המגמות המנוגדות בפוטבול המקצועני מאז שנת 79' .
 לאורך עשרות שנים התעקשו הפרשנים לטעון כי קבוצה הבנויה כמו הראמס לא תזכה לעולם באליפות ,  וכי המפתח להצלחה בפלייאוף תלוי בצרור של ג'ף פישר ומורו באדי ריאן  ( כפי שראינו לאחרונה ,  המפתח עבר בירושה לבן רקס )  .  הגנת ריצה ,  התקפת ריצה ,  הימנעות מטעויות והימורים מסוכנים ,  יציבות בקבוצות המיוחדות  לטייטאנס היו את כל אלה במינון המדוייק ,  לראמס לא היה כמעט דבר מתוכם .
 מה יגבר ,  אם כן :  המסורת  או הפנטזיה ?  
" בקבוצה הזו אנו נלחמים על האינץ' .  בקבוצה הזו אנו קורעים את עצמנו ואת כל מי שסביבנו לגזרים  כדי להשיג את האינץ' .  אנחנו נאחזים בציפורניים כדי להשיג את האינץ' .  כי אנחנו יודעים שאם נחבר את כל האינצ'ים האלה  זה יהיה ההבדל המזויין בין נצחון להפסד !  בין חיים למוות !  "
 הג'ורג'יה דום באטלנטה לא היה חדש כמו הטרנס וורלד  אך גם טרם הספיק להתבלות מאז נפתח בשנת 92' במקומו של אצטדיון פולטון הרב תכליתי .  האולם הענקי  גדול מהסופר דום והמטרודום ושני רק לסילברדום בפרברי דיטרוייט במספר המושבים  אירח כבר סופרבול אחד  ( דאלאס נגד בפאלו )  ,  שימש כאכסניה זמנית להוקס בעת בניית אולמם החדש ,  והיה גם זירת משחקי הכדורסל ,  הכדוריד ותחרויות ההתעמלות בזמן האולימפיאדה .  אך יותר מכל נועד להעלות את הפאלקונס לדרגת מתמודדים על התואר .  אלא שהקבוצה  " פספסה "  בשנה ,  ואת טיולה ההיסטורי לנשף הגדול עשתה בעונה הקודמת ,  במשחק שנערך במיאמי  ( ובו ניגפה )  .  בעונת 99' נכשלה אטלנטה באופן מוחלט  ( כמו יריבתה בסופרבול ,  דנבר )  ולא הגיעה כלל לפלייאוף ,  שלא לדבר על המשחק המכריע שנערך באולמה הביתי .  ב-7 בפברואר 2000 אירח הדום קבוצה אחרת ששיחקה באולם :  סט .  לואיס ראמס .  חמישה חודשים קודם לכן לא היית מוצא סוכן הימורים אחד בלאס וגאס שייתן לך ליין על זהותה הנכונה של קבוצת הדום שתגיע לסופרבול .  ויותר מכך :  קבוצת דום מעולם לא זכתה בסופרבול  ואטלנטה הייתה הקבוצה הראשונה שבכלל הגיעה למשחק הגדול .  האם העובדה שהמשחק נערך כעת בדום תיתן סיכוי משופר לראמס ?  האם יתקנו את הרושם שהשאירו הפאלקונס בשנה שעברה ? 
73 אלף צופים מילאו את האולם ,  שלא היה רגיל לארח קהל כה גדול למשחק פוטבול מקצועני .  יום ראשון של הגמרים הסיר את מסווה האלמוניות מעל שתי הקבוצות המשתתפות ,  ועובדה זו  יחד עם הילת הכוכב של מרשל פולק  משכה 88 מיליון צופים להצטרף לשידור של צוות  " מאנדיי נייט פוטבול ",  אל מייקלס ובומר איזייסן .  מייקלס ,  כמובן ,  שידר בשעתו את סופרבול XXV ,  שהסתיים בדרך דרמטית  עם החטאת השער של סקוט נורווד מבפאלו בשניות הסיום  ( מייקלס אמר את המילים  " ווייד רייט "  שנכתבו באותיות של אש בתולדות בפאלו )  .  אולי הייתה זו יד הגורל שהושיבה אותו בתא השידור גם בסופרבול XXXIV .
 המשחק החל בטקס הטלת המטבע ,  בו השתתפו כמה אגדות חיות :  נציגי הצ'יפס ומינסוטה שהשתתפו בסופרבול IV שלושים שנה קודם לכן .  היו שם בין היתר למאר האנט ,  הוגה רעיון הסופרבול ,  מייסד ה- AFL וחברו הטוב של באד אדאמס ;  באד גרנט ,  מאמן מינסוטה ;  הסייפטי פול קראוס  מלך החטיפות של כל הזמנים ;  והנורבגי יאן סטנרוד ,  הבועט ה"טהור "  היחיד בהיכל התהילה .
 לאחר מחווה זו להיסטוריה  ולתקופה בה היו הטייטאנס מודל 99' מרגישים כמו בבית  ניגש דל גרקו לבעוט את הכדור הראשון במשחק .  הראמס פתחו את המשחק היטב וקורט וורנר הוביל את הדרייב הראשון עד לקו 17 היארד של טנסי .  בדאון שלישי עמד וורנר למסור ,  אך בליין בישופ נשלח לסייפטי בליץ  ( מהלך יוצא דופן שפישר  " שמר "  לסופרבול )  ,  הלחיץ את הק"ב ,  גרם למסירה מוקדמת מדי  וסט .  לואיס נאלצה להסתפק בניסיון בעיטה .  מייק הוראן ,  הפאנטר שזה עתה חגג יום הולדת 41 ,  כרע על הדשא כדי להחזיק את הכדור עבור ווילקינס  אך לא הצליח להשתלט על הסנאפ הארוך ,  השמיט  והטייטאנס השתלטו על הכדור .
 כעת הגיע תורו של מקנייר ,  שהוביל דרייב מסורתי של ריצה ומסירות קצרות ,  עם שבירת שגרה באמצע  מסירת 32 יארד לג'ורג' .  ההתקפה נתקעה על קו 29 היארד של הראמס ,  ודל גרקו עלה לבעוט מ-47 יארד ,  טווח גבולי עבורו .  הפעם היתה החזקת הכדור ללא דופי  אך דל גרקו החטיא !  והתוצאה נותרה 0:0 .
 נראה היה שהמשחק החל בדרך הטובה ביותר עבור הטייטאנס :  תוצאה נמוכה עבדה לטובתם ,  בהתחשב בהתקפת הראמס העוצמתית .  אך התקפת טנסי נכשלה בכל ניסיונותיה לאורך המחצית הראשונה :  ההחטאה של דל גרקו הייתה ההזדמנות הטובה ביותר שלהם לעלות על הלוח עד ההפסקה .  בכל שאר החזקות הכדור שלהם נאלצו הטייטאנס להרחיק את הכדור ,  כשקרייג הנטריך עובד במשרה מלאה .
 מנגד ,  לא נהנה גם וורנר מדרך סלולה במחצית הראשונה .  ארבע פעמים נוספות הוביל את סט .  לואיס לתוך הרד-זון של טנסי ,  ובכל פעם  נאלץ לרדת מהמגרש במבט מתוסכל ולפנות את הדרך לווילקינס וחוליית שומרי ראשו .  הבועט הצליח להבקיע שלוש פעמים ,  החטיא מ-34 יארד ,  והמחצית הסתיימה בתוצאה 0:9  ממש כמו משחק הגמר בעונת 79' ,  עליו סיפרנו בפרק הקודם ..  .  לאן נעלמה התקפת הראמס ?  זו הייתה השאלה שעמדה בחללו העצום של האולם ,  לאחר שמשחק שני ברציפות נראה היה ש"הקרקס של קורט "  מקורקע ,  ונותרו ממנו רק כמה ליצנים .
 בעוד הקבוצות יורדות לנוח ,  עלו על האסטרוטרף פיל קולינס ,  כריסטינה אגילרה  ( אז עדיין נערה צעירה וצנועה מ"מועדון מיקי מאוס ".  ..  )  ואנריקה איגלסיאס  ( בנו של שוער הכדורגל והזמר החובב חוליו )  למופע אנמי ומשעמם בהשראת דיסניוורלד  אולי כדי  " להזכיר "  לשחקנים את היעד המסורתי של המנצחים במשחק .  בשלב זה נעזוב אותם לנפשם ונשמע כמה מילות סיכום מהעד המומחה המקורי שלנו ,  יחד עם פתח מפתיע לתקווה .
 ביום סתיו סגרירי אני מתקשר בדאגה אל הפרופסור ,  אי שם במגדלי השן של האקדמיה הציונית .
 אני :  שמעת מה קרה באוניברסיטה שלך ? 
פרופסור ב' :  מה ?  מה קרה ? 
אני :  לא שמעת על האסון הגדול ? 
פרופסור ב' :  מה ?  !  גם שם היו יריות כמו בווירג'יניה טק ? 
אני :  איזה יריות בראש שלך ? 
פרופסור ב' :  אז מה ?  שריפה או משהו ? 
אני :  תגיד לי ,  נראה לך שמישהו שם מתרגש משריפה או יריות ?  הם הפסידו ליריבה המסורתית שלהם !  פעם שישית ברציפות !  הקמפוס באבל ..  .
 פרופסור ב' :  נו ,  עזוב אותי עכשיו מפוטבול ,  אני כאן עם סטודנטים .
 אני :  סטודנטים או סטודנטית ? 
 ( קליק ) 
המצב הולך ומחמיר :  חברי ד"ר ק' ,  רופא בבית חולים ידוע בניו יורק ,  מגיע לארץ הקודש לחופשת מולדת קצרה לכבוד החנוכה .  לפני שהוא עולה על הטיסה הוא שולח לי אימייל תמציתי בזו הלשון : " אני נהנה מאד לקרוא את הכתבות שלך ,  אבל מקווה שבעתיד תמצא נושא יותר מעניין מפוטבול ".  ..  וזה בא מאדם שחי ועובד במרחק אפסי מזירת  " המשחק הגדול בהיסטוריה "! 
ובכל זאת ,  ממש כמו עבור הראמס והטייטאנס ,  לפעמים נפתחים העננים בשולי השמיים וקרן אור כסופה מתגנבת לה אל הקרקע .  כמו אוהדי ליברפול בשנות השישים ,  לפני שביל שאנקלי הגדול הוציא אותם מחושך לאור ,  אני נאלץ לפזם לעצמי את  " לעולם לא תצעד לבד "  ולקוות לטוב .  ומי יכול לפתוח את הצוהר הזה אם לא רקס ריאן השמן ,  בנו של באדי והמאמן הרוקי של הג'טס ?  סמוך לפני חג המולד הוא מודיע לעיתונאים העצבניים בתפוח הגדול כי יש לו רשימה של משאלות לחג ,  שאינה אלא רשימה של כוכבי הקולטס שהוא רוצה לראות על הספסל במשחק נגדם . " סנטה קאלדוול "  מחליט שרקסי היה ילד טוב ועושה כבקשתו ,  והג'טס מוצאים עצמם עם ניצחון חוץ בלתי צפוי וסיכוי טוב לפלייאוף .
 למחרת היום מדווחת לי אשתי שמספר רב להפתיע של הודעות בנושא הג'טס הופיע בפייסבוק ,  והיא לא מבינה למה ..  .  נזעם לנוכח פלישת הברברים לחצרי האחורית ,  אני מתקשר אל מעבר לאוקיינוס אל אמה ,  גב' ס'  תושבת מדינת ניו יורק מאז שג'ו ניימת' עוד היה הכוכב הגדול של הג'טס .  לא ברור מדוע אני בכלל טורח  :  עד כמה שידוע לי ,  בני הזוג ס' אוהבים לצפות בארועי ספורט  בתנאי שמדובר במשחק של פדרר נגד נדאל ,  ארגנטינה נגד ברזיל בכדורגל ,  או טורניר נידח ושולי המכונה  " אולימפיאדת החורף ".  השיחה שמתפתחת בינינו שקולה לטיפול בהלם חשמלי .
 אני :   ( מתבכיין ללא בושה )  היא ממש מתפלאת שכולם מדברים על הג'טס ..  .
 גב' ס' :  אה ,  כן ,  ראינו את המשחק שלהם .
 אני :   ( שתיקה מזועזעת .  מנסה להיזכר איך קוראים לי )  
גב' ס' :  הלו ? 
אני :  ראיתם ..  .  את ..  .  המשחק ..  .  של ..  .  הג'טס ..  .  נגד ..  .  הקולטס ?  ?  ? 
גב' ס' :  כן ,  בדרך כלל אנחנו רואים משחקים בשעות האלה ביום ראשון .
 אני :   ( מתקשה למצוא מילים )  אה ..  .  אז את יודעת ..  .  ש ..  .  אה ,  הג'טס ניצחו ? 
גב' ס' :  בטח !  זה בגלל שהוא הוציא את מאנינג .
 אני :   ( ממלמל בשפה לא קיימת ובלתי ניתנת להדפסה .  אילו היו מצלמים אותי היו מקבלים תמונה של מרטי שוטנהיימר בפלייאוף ) 
גב' ס' :  היה כאן אורח ששאל מה פתאום הוא מוציא אותו ,  אז אדון ס' אמר לו  " נו מה אתה רוצה ?  הוא מפחד שהוא ייפצע ,  והמשחק הזה לא חשוב להם ". 
 ( חבטה קלה כשהטלפון פוגע ברצפה .  חבטה כבדה כשהראש שלי פוגע ברצפה )  .
" אני אגיד לכם דבר אחד :  בכל קרב ,  האיש שמוכן למות הוא שישיג את האינץ' .  ואני יודע שאם אני עדיין חי בכלל ,  זה רק משום שאני עדיין מוכן להלחם ולמות עבור האינץ' .  כי זו משמעות החיים :  ששת האינצ'ים שמול פניך !  "
 מרגע שנטלו הראמס יתרון בלתי מחיק נגד מינסוטה במחצית השנייה של משחק הסיבוב השני ,  לחץ מישהו על מתג ההפעלה וכיבה את  " ההצגה הגדולה בתבל ".  ברבע האחרון של המשחק אפשרו הראמס לווייקינגס להשיג שלושה ט"ד ללא מענה ,  שלא שינו כמובן דבר .  לאורך משחק הגמר כולו הצליחה ה"טמפה 2 "  לנטרל את התקפת הראמס ולהגבילה ל-11 נקודות .  וכעת ,  לאורך מחצית שלמה ,  קורקעה שוב ההתקפה המפחידה ועמדה על 9 נקודות ללא ט"ד .  כמעט שני משחקים נטו חלפו מאז ריצת 35 הנקודות הרצופות נגד מינסוטה ,  ובפרק זמן זה השיגו הראמס 20 נקודות בלבד !  היה ברור שהדבר לא יימשך לנצח .  
מתוך ידיעה זו עלו הטייטאנס למחצית השנייה נחושים לעלות סופסוף על הלוח ,  ומקנייר הוביל אותם לקו 29 היארד של הראמס .  דל גרקו עלה לבעוט בתקווה שהפעם לא יחטיא  אלא שהקורנרבק טוד לייט עקף את הקו מימין והצליח לחסום את הבעיטה !  וורנר קיבל את הכדור בעמדה נוחה יחסית ,  ובאותו רגע שבה התקפת הראמס המוכרת והופיעה על המשטח .  פצצה אחת לאייזק ברוס ,  פצצה שנייה לטייט אנד החוסם גדל הגוף ,  ארני קונוול  והנה דאון ראשון לט"ד .  הפעם וורנר לא נכשל :  מסירה של תשעה יארד לטורי הולט העלתה את התוצאה ל-0:16 ,  והמשחק נראה אבוד עבור ההתקפה השמרנית והאטית של טנסי .  בכך לא תמו צרותיהם של הטייטאנס :  במסירה לקונוול נפצע בליין בישופ ועזב את המשחק .
 אבל הטייטאנס לא איבדו תקווה .  ווילקינס בעט את הקיקאוף לתוך האנד זון ,  אך מייסון לא נבהל ,  רץ החוצה והגיע עד לקו 34 היארד .  לפתע היתה גם למקנייר עמדת שדה נוחה ,  וכאילו התעורר למראה הדרייב המושלם של וורנר  הוביל גם הוא את קבוצתו סוף סוף לנקודות הראשונות שלה במשחק .  אך כצפוי ,  עשה זאת בדרך שונה לחלוטין משלוש המסירות של וורנר .  היה זה דרייב שכמו יצא באופן מושלם מספר התרגילים הבסיסי של פישר :  ריצות של ג'ורג' דרך האמצע ,  מסירות ברול-אאוט לווייצ'ק ,  ובקרבת הרד-זון  סקרמבל מטורף של מקנייר למרחק 23 יארד !  ג'ורג' לא התקשה לפרוץ לתוך האנד זון ממרחק שני יארד ,  6:16 לראמס .  טנסי עוד ניסתה להשיג המרה לשתי נקודות כדי לצמצם ל-8 הפרש ,  אך מסירתו של מקנייר לווייצ'ק בשולי האנד זון נפלה לקרקע ,  וההפרש נותר 10 .
 למרות הכישלון בהשגת הבונוס הכפול ,  היה ברור שהתקפת טנסי הגיעה סוף סוף למשחק ,  ממש כשם שהתעוררה במחצית השנייה של גמר החטיבה בג'קסונוויל .  והצופים הנייטראליים שראו את המשחק ההוא כבר ידעו למה לצפות .  לאחר פאנט של הוראן ,  הוביל מקנייר את הטייטאנס למרחק 79 יארד עם מסירות עומק לטייט אנד המחליף ג'קי הריס ולתופס החמישי אייזק בירד .  בסיומו של הדרייב ,  בתחילת הרבע הרביעי ,  פרץ ג'ורג' בשנית לאנד זון ממרחק שני יארד  והפער בין הקבוצות היה לפתע שער שדה בלבד .
 כאן היה הרגע הגדול של הגנת טנסי .  במצב הקריטי ביותר התעלו שחקני קו ההגנה ,  ובעזרת סאק של  " הפריק "  עצרו את הראמס ללא דאון ראשון .  הוראן  " סייע "  להם עם פאנט עלוב של 30 יארד ,  הפאנט האחרון בקריירה הארוכה שלו ,  שנמשכה אולי עונה או שתיים יותר מדי ..  .  ומקנייר התייצב לדרייב מעמדה מעולה  קו 47 היארד .  בשלב זה היה ברור לכל מי שנכח בג'ורג'יה דום כי המשחק החד צדדי מת ונשכח .  לא היה ספק כי הטייטאנס יצליחו להשוות ,  וכשנותר זמן כה רב ברבע הרביעי  מי יודע אם לא יספיקו גם לנצח ? 
מקנייר פתח את הדרייב בסקרמבל ארוך שהביא את טנסי מעבר לקו האמצע ,  ולאחר מכן מצא שוב את הריס וביארד ,  ויחד עם ריצות של ג'ורג' הגיע לקו 25 היארד של הראמס .  דל גרקו עלה בפעם השלישית במשחק לניסיון בעיטה ,  הקריטי ביותר בקריירה שלו .  ומכונת הנקודות הוותיקה פעלה הפעם ללא דופי  שער מ-42 יארד ,  ושוויון 16:16 ,  כשנותרו רק שתי דקות ו-12 שניות לסיום !  היה זה הקאמבק הגדול בתולדות הסופרבול .  לא רק ששום קבוצה לא הצליחה מעולם לסגור פיגור 16 נקודות בנשף הגדול  שום קבוצה לא הצליחה לסגור פיגור של יותר מ-10 .
 הדום שתק .  השדרים שתקו .  המתח הכריע את כולם .  מה עוד יכול לקרות במשחק הזה ,  אחרי שתי מחציות כה שונות זו מזו ?  והאם יספיקו הטייטאנס לקבל את הכדור בחזרה במקרה של ט"ד לטובת הראמס ? 
זה היה הרגע לו חיכה קורט וורנר במשך שבע שנים ,  מאז סיים את לימודיו בצפון אייווה .  רגע שמעטים השחקנים שזוכים לחוות אותו .  הוא הפך תוך חמישה חודשים מאלמוני לסופרסטאר ,  וברגע הזה היה עליו להוכיח שהשינוי לא קרה במקרה ,  אלא היה מוצדק .
 כמו נורם ון ברוקלין ,  48 שנים לפני כן ,  קיבל וורנר זמן למסור מהקו שלו ,  וסרק את המגרש .  ברוס רץ מסלול  " גו "  ישיר לאורך הקו הימני .  וורנר לא היסס ,  ובקשת יפהפיה העביר אליו את הכדור למרחק 35 יארד  כדור שממש בהתאם לעקרונות שלימד מארץ ,  אפשר לברוס להמשיך לרוץ מבלי להאט או להסתובב ,  ומבלי לתת סיכוי לשחקני הסקנדרי של טנסי להגיע אליו .  ברוס חיבק את הכדור המושלם ורץ עוד 38 יארד אל האנד זון של טנסי  ט"ד של 73 יארד ,  בדיוק כמו הט"ד של טום פירס נגד קליבלנד .  פירס העלה את הראמס ליתרון 17:24 ;  ברוס העלה את הראמס ליתרון 16:23 .  אוקיינוס של זמן וזיכרונות הפרידו בין שני הרגעים האלה  אך הם היו כמעט זהים .  זה היה רגע שמשנה גורל של קבוצה לאחר קרוב ליובל שנים .  73 היארד של ברוס העלו את וורנר ליותר מ-400 יארד במסירה  שיא סופרבול של כל הזמנים !  וורנר השלים את המשימה שלו  סיפור הסינדרלה שלו הגיע לסוף הטוב ..  .
 אלא שנותרו דקה ו-54 שניות על השעון 
" איני יכול להכריח אתכם לעשות זאת .  עליכם להביט במי שלצדכם .  הביטו בעיניו !  אני מאמין שתראו אדם שישיג איתכם את האינץ' .  תראו אדם שיקריב עצמו למען הקבוצה ,  כי הוא יודע שברגע האמת גם אתם תנהגו כך .  זוהי קבוצה ,  רבותיי .  או שנבריא עכשיו כקבוצה ,  או שנמות כיחידים .
  זהו פוטבול ,  חבר'ה .  זה הכל "
 המהלך המדהים של וורנר וברוס היה כה מהיר ,  שנותר די והותר זמן למקנייר להוביל את טנסי לשוויון ,  בעיקר אם יצליח מייסון לסדר עמדת שדה נוחה .  ווילקינס בעט ,  מייסון החזיר היטב  אך השופטים פסקו על עבירת  " הולדינג ",  והטייטאנס נאלצו להתחיל את הדרייב מקו 10 היארד .  מקנייר עמד במרחק 90 יארד מהצלת הקבוצה וכפיית הארכה .
 זכינו לראות העונה את הק"ב  " הרץ "  הנוכחי של טנסי ,  וינס יאנג ,  מבצע דרייב  " פישרי "  מעולה למרחק 99 יארד כדי לנצח את אריזונה בשניה האחרונה .  בדרייב המטורף הזה השיג יאנג את כל היארדים בעצמו  אם במסירה ואם בריצה ,  כשהרץ הכוכב כריס ג'ונסון מתפקד כצופה .  דרייב מכריע זה לא הומצא על ידי פישר בעונת 09' :  הוא היה העתק כמעט מדויק של הדרייב האחרון בסופרבול XXXIV .  גם כאן לקח מקנייר את כל האחריות על כתפיו .  לאחר שהצליח להנהיג קאמבק של 16 נקודות ,  לא הייתה לו שום כוונה לוותר על המשחק .  הוא השאיר לג'ורג' את תפקיד החוסם ,  יחד עם  " לו דאדי "  ושחקני הקו  ויצא לדרך הארוכה אל האנד זון של סט .  לואיס .
 תחילה השיג דאון שני קצר עם מסירה למייסון ,  ודאון ראשון במסירה לווייצ'ק .  כעת יצא הק"ב לסקרמבל הראשון של הדרייב והשיג 12 יארד .  הקורנרבק דרה בליי תיקל את מקנייר בסיום המהלך ,  תוך כדי תפיסת המסכה .  הראמס ספגו עונש של 15 יארד ולפתע היה מקנייר במחצית המגרש של היריבה  ונותר לו זמן רב על השעון .
 אוהדי הראמס לא הצליחו להרעיש בזמן הסנאפ של טנסי  המתח שיתק אותם .  במקום להלחיץ את הטייטאנס ולגרום להם לעבירות  היו אלה דווקא הראמס שקפצו מוקדם מדי וספגו עונש של חמישה יארד נוספים .  תודה רבה ,  אמר מקנייר ,  וניסה סקרמבל שני  הפעם קצר מדי .  בדאון שני מסר לדייסון ,  שהגנת הראמס השאירה חופשי בשטח ההפקר שבין  " הקופסה "  לסקנדרי הנסוג לאחור .  שבעה יארד ,  ודאון ראשון לטנסי על קו 31 היארד של הראמס ,  פחות מדקה לסיום הסופרבול .  מקנייר הבין את הטקטיקה של יריביו וניסה לתפוס אותם לא מוכנים במסירות קצרות .  שתיים רצופות נכשלו ,  אך עוד עבירת  " אופסייד "  של הראמס הביאה את טנסי לדאון שלישי לחמישה יארד .  הראמס עשו מאמץ עליון לעצור את הדרייב כאן ועכשיו ,  ביודעם שרק ט"ד יציל את הטייטאנס .  וויסטרום וקרטר הסתערו על מקנייר והגיעו אליו .  אך הק"ב הקשוח חמק משניהם ,  נשאר על הרגליים  ושוב מצא את נקודת התורפה במרכז  16 יארד לדייסון ,  ודאון ראשון לט"ד על קו 10 היארד .
 פישר מיהר לקחת פסק זמן אחרון .  השעון הראה שש שניות לסיום :  זמן לשתי מסירות מהירות ,  אם הראשונה לא תושלם .  מסירה מושלמת בתוך תחומי המגרש חייבת להסתיים בט"ד  לא יהיה זמן למהלך נוסף .
 פעם שלישית גלידה ,  חשבו פישר ומקנייר בפסק הזמן האחרון .  אם הסקנדרי נסוג להגן בתוך האנד זון ,  והליינבקרים מכסים את ווייצ'ק והריס  מדוע לא לנסות שוב למצוא את דייסון ?  ואכן ,  מרגע הסנאפ ביצע התופס הצעיר מסלול  " סלאנט ",  מקנייר מיהר לשחרר את הכדור לשטח המת ,  דייסון תפס את הכדור בדיוק בסיבוב לכיוון האנד זון ,  ופנה להשוות ..  .
 מהצד החלש הופיע הליינבקר מייק ג'ונס ,  שהיה היחיד שקרא את המהלך ,  עזב את משימת הכיסוי שלו על ווייצ'ק ובא לסתום את החור .  ג'ונס היה אולי השחקן הפחות מוכר בהגנת הראמס האלמונית ממילא .  הוא שיחק שש עונות בריידרס לפני שעבר לראמס עם הגעת ורמיל ,  ולא התבלט כלל בשלוש העונות שלו בקבוצה ,  ודאי לא לאחר הגעתו של פלטשר הדומיננטי .  אבל באותו רגע קריטי הבחין ג'ונס כהרף עין במסלול של דייסון ,  והיה מרוכז מספיק לשנות את כיוון ריצתו ,  להשיג את דייסון במרחק שני יארד מהאנד זון ,  וללפות בכוח את מותניו וירכיו ,  מפיל אותו לקרקע בטרם יגיע לקו המטרה .
 דייסון חש יותר משראה את לפיתתו של גו'נס ,  ומכיוון שידע היטב את מצב השעון ,  הושיט מתוך אינסטינקט את זרועו קדימה ,  מותח אותה ככל האפשר ,  חודו של הכדור מתקרב ומתקרב לקו בעוד הוא שוקע אל האסטרוטרף .  יארד אחד ..  .  שתי רגליים ..  .  רגל אחת ..  .
 כתפו של דייסון פגעה בקרקע .  הדום התפוצץ ברעש של שמחה מעורבת באכזבה . " לא הגיע "  סימן ורמיל בפסקנות על הקו  וכעבור שנייה או שתיים הסכימו עמו גם השופטים .  המשחק נגמר  והתיקול המכריע של ג'ונס החזיר את האליפות לראמס ומנע הארכה ראשונה בתולדות הסופרבול .  הקאמבק ההרואי של מקנייר נותר רגל אחת מחוץ לאנד זון  אולי הסיום הצמוד והשקול ביותר שניתן להעלות על הדעת .  בשורה התחתונה נותרו הטייטאנס בצד המפסיד ,  וקורט וורנר נבחר ל-MVP בצירוף לתואר העונתי בו זכה כבר .  שדר הקווים מייק טיריקו פילס את דרכו אל הק"ב המנצח ,  שחגג בתוך התקהלות של שחקני הראמס האקסטטיים . " דבר ראשון ,  קורט  אתה חייב לספר לי על הט"ד לאייזק !  "  צעק טיריקו לתוך המיקרופון מעל ההמולה .  וורנר חייך וענה : " דבר ראשון ,  מייקל ,  אני צריך להודות למי שהביא אותי לכאן ,  אדוני ומושיעי ישו !  ". 
בביתו בניו אורלינס על הספה ,  צפה ג'ייק דלהום ,  הק"ב השלישי של ניו אורלינס סיינטס ,  בחברו מימי אמסטרדם ,  שבאותו רגע נראו כאילו התרחשו לפני עשרות שנים .  מאז החזרה לליגה הבכירה לא קיבל דלהום שום הזדמנות להוכיח את עצמו על המגרש ,  כפי שתיאר לעצמו .  אך כשראה את וורנר המאושר חוגג על המסך ומקבל לידיו את גביע לומברדי ואת תואר השחקן המצטיין ,  קפץ את אגרופו ואמר לעצמו : " יום יבוא ,  יום יבוא ..  ." 
לאחר שהשלמנו את מסעם של וורנר ומקנייר אל רגעי ההכרעה של הסופרבול ,  הבה נחזור לתמונה שפתחה את הסדרה .  היכנסו לפרק המבוא והביטו בה לרגע :  שני גברים לכודים בתנועת ריקוד קפואה ,  מושכים לכיוונים מנוגדים ,  נאבקים כל אחד בנפרד על האינץ' הנוסף .  שנים עשר אינצ'ים הפרידו בין דייסון לבין מהלך גדול נוסף ,  מהלך שיסגור את המעגל שפתח ב"נס עיר המוסיקה "  ויהפוך אותו לאלוף .  שנים עשר אינצ'ים שהשאירו את האליפות אצל ג'ונס  והנציחו אותו כאחראי למהלך ההגנתי החשוב ביותר בתולדות הסופרבול .  כמה יופי וכאב ,  אושר ועצב יש ברגע הזה .
 כדברי טוני ד'אמאטו , " זהו פוטבול ,  חבר'ה .  זה הכל ." 

משחק של אינצ'ים
יום ראשון הגדול הגיע ,  והחיים הם לפעמים סרט מפתיע .  רגע לפני הסופרבול ,  עידן מסר מגיש את  " רגל אחת בחוץ "  - הפרק האחרון

