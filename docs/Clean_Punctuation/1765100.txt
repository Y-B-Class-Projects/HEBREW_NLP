שומדבר מתחת למעיל
חנות הלנז'רי  " סיפורי תחרה "  מציעה למי שעדיין מאוהב בסגנון המד מן ,  לחבר אותו לביריות ולחזיית שנות ה-50 בסט תואם
אחרי שהתקשורת לעסה לעייפה את סגנון שנות ה-50 של מד מן ,  כל סימן קטן ביותר המעיז ברוב חוצפה להזכיר נשיות של שעון חול וחזה בולט ,  כאילו נופל לתוך אותו גל ,  ובהתאמה מעלה את היד לכיוון הפיהוק .  חבל .  ככלות הכל ,  העושר של המחצית הראשונה של המאה ה-20 ,  הרבה יותר רחב מחצאיות פעמון בגובה המותניים ,  והוא באמת נושא בחובו קסם .  חבל שנמאס .
 בתוך כל זה ,  באמצעם של תיפורים בולטים ,  ובצמידות לסאטן שחור או ורוד בהיר ,  על גבול האפרסק ,  עומדת קולקציית הלנז'רי של המעצבת הארגנטינאית חסוס פרנצז למותג kiss me deadly .  השם לא מותיר יותר מידי מקום לספקות .  הכוונות של פרנצז ברורות ,  והן ניכרות גם בתמונות הקטלוג ,  בהן מוצגים פניה המוכרים של הנשיות כשהם מבצבצים בדוחק מתוך מחוכי הקולקציה .
 הקטלוג מתחלק לשתי קבוצות .  את הראשונה מציגה דוגמנית עם שפתיים אדומות האוחזת בידה פומית סיגריה מוארכת ,  על רקע כהה ומעושן שמייצר אפיל של בורדל ,  שלא ברור עד כמה הוא מחויב לקולקציה .  בקבוצה השנייה ,  הוחלפה אשת השפתיים באישה רכה יותר ,  עם פרחים בשיערה ,  כשהרקע נע בין שמים כחולים עם ירח מלא ,  לחצר פנימית ומאורגנת בצבעים בהירים .  שם הבורדל נותר בחוץ ,  והילדותיות והפגיעות קיבלו במקומו את הבמה .  
חבל מספר שתיים :  האם באמת כל הקלאסיקה הזו ,  שמלווה העונה את kiss me deadly ,  לא יכלה לקבל במה יותר מעניינת ?  הקולקציה מכילה מספר מצומצם יחסית של פריטים שנועדו לייצר טוטאל לוק שליווה נשים בזמנים בהם הגרבונים צורפו באופן אוטומטי לביריות ,  והמחוכים היו עדיין חלק ברור מהמלתחה .  אך בהרבה מובנים האופן בו אנו רואים לנז'רי היום ,  מוציא את ההלבשה התחתונה החוצה ,  כך שיכול להיות שהצגת הקולקציה הייתה צריכה לעבור מעולם ההלבשה התחתונה ,  ולפנות אל עבר דימויים אחרים ,  מוכרים לא פחות ,  כמו אלה של מדונה ,  למשל .  
בין חזיית סטרפלס קשיחה ;  מחוך קצר ;  שמלה מחטבת שמגיעה עם חזייה וביריות ניכר שהז'קט הגברי הוא שחסר בתמונה הזו ,  כמו גם חלקה התחתון של חליפת שלושת החלקים .  אם כבר מד מן ,  למה לא לשלב את הקצוות בין אותה נשיות שמהודקת בין קרסים מברזל ,  לגבריות אפורה שמהלכת קסם על הנונשאלנט של 2011 ?  
לא מדובר פה בהמצאת הגלגל .  כל המצאה באשר היא נעדרת מהכתבה הנוכחית ,  אבל בגלל שפרנצז כן שומרת על הגימורים שלה ,  והולכת עד הסוף עם העולם התחתון שאליו היא נמשכת ,  לא ברורה הבחירה להישאר בתוך גבולותיו המוכרים מידי של עולם הפרסום של פריטי הלנז'רי .  אחרי הכל ,  ואם נשים לרגע את מד מן מאחורינו ,  באמת מדובר בקולקציה נהדרת .  
מחירים :  חזיות 350 שקלים ;  תחתונים 150 שקלים ;  ביריות 229 שקלים ;  שמלת מחטב 489 שקלים .  
סיפורי תחרה ,  רחוב בזל 2 ,  תל אביב

שומדבר מתחת למעיל
חנות הלנז'רי  " סיפורי תחרה "  מציעה למי שעדיין מאוהב בסגנון המד מן ,  לחבר אותו לביריות ולחזיית שנות ה-50 בסט תואם

