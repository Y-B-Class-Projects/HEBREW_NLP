המדינה מזלזלת בשירות האזרחי 
 >  >  חוק טל ,  שהכשיר את ההסדר שלפיו גברים חרדים הלומדים בישיבה יקבלו פטור משירות צבאי ,  קבע כי הזכות למתן הפטור שמורה לצבא בלבד .  החלטת ממשלה ,  שהתקבלה ביולי האחרון בלחץ של האוצר ,  הופכת את המצב הזה על פיו .  על פי ההחלטה החדשה ,  הזכות לפטור משירות צבאי נשללת מהצבא ועוברת לחרדים עצמם .  החל מגיל 22 יוכלו החרדים לצפצף על הצבא ותישמר להם הזכות להתנדב לשנת שירות אזרחי ,  שבסיומה יוכלו לפרוש מהישיבה ולצאת לעבוד .  ח"כ יוחנן פלסנר ,  העומד בראש תת-ועדה של הכנסת הבודקת את יישום חוק טל ,  כתב לשר האוצר על כך כי  " בשנתיים האחרונות הפגין צה"ל יכולת ראויה לציון בגיוס תלמידי ישיבות ובתובנות הגיוס הנדרשות לשם כך .  בניגוד לצה"ל ,  על מינהלת השירות האזרחי לעבור דרך ארוכה להבנת תובנות אלה .  כראיה לכך ,  מתוך יותר מ-1,000 תקני שירות אזרחי במשרד לביטחון פנים ,  מד"א וכבאות ,  אוישו מתחילת השנה עשרות בודדות בלבד ".  פלסנר רומז כי מינהלת השירות האזרחי-לאומי מתקשה לתפקד .  הוא לא היחיד שחושב כך .  למעשה ,  ישראל עצמה מזלזלת בשירות האזרחי-לאומי שלה ,  והיא אפילו לא טרחה לחוקק חוק שירות אזרחי .  כך ,  השירות הלאומי קיים בישראל כבר עשרות שנים מכוח תקנה של הביטוח הלאומי  ( קיים חוק שירות לאומי ,  אבל הוא מטפל רק בכמה היבטים צרים של תנאי השירות )  ,  ואילו השירות האזרחי קיים מאז 2007 מכוח סעיף שולי בחוק טל .  היעדרו של חוק בכלל ,  וחוק אחיד בפרט ,  הוא רק אחת הבעיות של השירות האזרחי-לאומי בישראל .  בעיה נוספת היא המעמד המעורער והלא יציב של מינהלת השירות - שלפני שנה עברה ממשרד ראש הממשלה למשרד המדע ,  בראשותו של דניאל הרשקוביץ ממפלגת הבית היהודי  ( לשעבר המפד"ל )  .  המעבר הזה עורר שאלות קשות של ניגוד עניינים בניהול השירות האזרחי-לאומי ,  מאחר שהבית היהודי מעוניין בקידום השירות הלאומי של בנות המפד"ל  ( דתי-לאומי )  - והדבר עשוי לבוא על חשבון השירות האזרחי .  השירות הלאומי הוא זה שבמסגרתו בנות המפד"ל משרתות כבר שנים בתפקידים התנדבותיים מחוץ לצבא ,  בדרך כלל כסייעות במערכת החינוך .  עד היום משרתות כ-11,300 בנות מפד"ל במסגרת השירות הלאומי .  לצד השירות הלאומי קיים השירות האזרחי ,  המיועד לחרדים ,  ערבים ונכים .  כיום משרתים עוד 1,370 חרדים ו-1,470 ערבים בשירות האזרחי .  בסך הכל מונה שירות הלאומי-אזרחי כ-14 אלף מתנדבים ,  עם רוב ניכר לבנות המפד"ל .  הערבוב בין אוכלוסיות שונות ,  חוקים שונים ותקציבים שונים יוצר גם בעיות ניהוליות וגם שאלות קשות של אפליה בשירות האזרחי-לאומי .  כך ,  האוצר מקצה תקציב המוערך ב-250 מיליון שקל בשנה לתקנים לשירות האזרחי-לאומי - היכן יוקצו תקנים קודם ,  לשירות הלאומי או לשירות האזרחי ?  בנוסף ,  התקן של בת שירות לאומי עולה ,  למי שאצלו מתנדבת הבת ,  1,500-2,300 שקל בחודש .  לעומת זאת ,  מי שירצה להעסיק מתנדב חרדי ישלם רק 400 שקל בחודש - כאשר המדינה מסבסדת את יתרת עלותו .  מדובר בסבסוד עמוק ,  מאחר שהחרדי יקבל שכר של 600-2,300 שקל בחודש ,  בהתאם למצבו המשפחתי .  בנוסף ,  התקנים של בנות השירות הלאומי ושל הערבים המתנדבים בשירות האזרחי מוגבלים בכמותם .  לעומת זאת ,  השירות האזרחי לחרדים הוא צ'ק פתוח .  האוצר התחייב לתקצב כל חרדי שיבחר לשרת שירות אזרחי ,  בעיקר בגלל שהאוצר רואה בשירות האזרחי פתח לכניסת החרדים לשוק העבודה ,  ולחיסכון בתשלומי קצבאות .  המצב שנוצר הוא שהמדינה מסבסדת בשיעור ניכר את התנדבות החרדים לשירות האזרחי - אין מגבלת תקנים והעלות לתקן היא מזערית ביחס לעלות של שכירת שירותיה של בת שירות לאומי .  הסבסוד הזה נותן את אותותיו בניצני הצלחה של השירות האזרחי החרדי - בתוך שנה וחצי זינק מספר המתנדבים החרדים מ-500 ל-1,370 .  במונחי העולם החרדי מדובר במיני מהפכה .  נראה כי ההתנגדות הפנימית ,  שהיתה קיימת בתוך האוכלוסייה החרדית לשירות האזרחי מתחילה להשתנות .  סיבה לדאגה על אף ניצני ההצלחה ,  יש לא מעט סיבות להיות מודאגים מהמשך התפתחות השירות האזרחי-חרדי .  ראשית ,  המדינה יצרה העדפה ברורה לשירות האזרחי החרדי על חשבון השירות הלאומי של בנות המפד"ל - לא בטוח שהדבר הוא לטעמה של מפלגת הבית היהודי ,  המנהלת את השירות כיום .  בכלל ,  הרחקת מינהלת השירות הלאומי ממשרד ראש הממשלה הפכה את הפרויקט מממלכתי לאומי ,  למקח וממכר פוליטי .  שר שלום ג'רבי ,  מנכ"ל מינהלת השירות הלאומי-אזרחי מטעם הבית היהודי ,  מכחיש כי המנהלת מעדיפה לדאוג לבנות השירות הלאומי על חשבון מתנדבי השירות האזרחי ,  ומצביע על הגידול המהיר במספר המתנדבים הערבים והחרדים בשנה האחרונה כעדות לכך .  בנוסף ,  הניהול של המינהלת מעלה סימני שאלה .  כך ,  המצב כיום הוא כי החרדים בשירות אזרחי משרתים רק בתוך האוכלוסייה שלהם ובתפקידים שאינם מפתחים כישורים לשוק התעסוקה .  מרבית המתנדבים הם בגילאי 26 ויותר ,  והם משרתים בעיקר בטיפול בנוער חרדי מנותק ,  בחינוך מיוחד וברווחה .  במהלך התנדבותם הם אינם עוברים כמעט הכשרות מקצועיות  ( תוכנית להכנסת הכשרות מקצועיות לשירות האזרחי נמצאת בהכנה )  .  המטרות של השירות האזרחי - לתגבר שירותים חיוניים כמו משטרה או מד"א ,  לקרב את החרדים לאוכלוסייה הכללית ולפתוח את החרדים לשוק העבודה - אינן מקודמות מספיק .  פרט לשחרור מהצבא ,  השירות האזרחי מעניק לחרדים ולמדינה מעט מדי .  עם זאת ,  גם המעט הזה הוא בגדר הישג ניכר ומעודד ,  משום שעולה ממנו נכונות גוברת של החרדים לעזוב את הישיבות ולצאת לעבוד .  ייתכן שזוהי תחילתה של מהפכה .
 
המדינה מזלזלת בשירות האזרחי 
nan
