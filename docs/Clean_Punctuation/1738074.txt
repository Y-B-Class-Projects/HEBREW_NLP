השדה האדומה :  על ההופעה של ג'ואנה ניוסום
כמעט בלתי אפשרי להסביר במילים למה ההופעה של ג'ואנה ניוסום בתל אביב היתה מופלאה ,  אבל עינב שיף ניסה ויצא עם מחשבות על תבונה ,  רגישות ומנצ'סטר יונייטד
ג'ואנה ניוסום לא עשתה שום דבר פשוט בקריירה שלה ,  וגם הופעתה אמש  ( חמישי )  במשכן לאמנויות הבמה בתל אביב לא היתה שונה בכך .  הרי ממילא הפיכתה לאייקון אינדי בעשור שקידש את הפשוט והישיר היתה סוג של הישג בלתי נתפס ,  ואם זה הלך  אין סיבה לסטות מהנתיב הסוטה מלכתחילה .  אלא שבמעבר להופעה חיה ישנה סכנה שהקסם האולפני של ניוסום לא יצליח לעבור למדיום שדורש תשובות מיידיות מול פנים אמיתיות ואוזניים כרויות .  הרי גם ככה האזנה לאלבום מלא של ניוסום  ( שלא לדבר על סט משולש כמו האחרון , " Have One on Me ")  היא משימה די מורכבת ,  אז שעתיים מזה ?  
אבל הופעה חיה היא המקום היחיד שבו אפשר להבין לגמרי למה ג'ואנה ניוסום היא שם שישרוד את הריסטארט התרבותי שכולנו נצטרך כששטף המידע יעלה על גדותיו .  רק כשרואים בלייב את הגאונות המלודית ,  הבחירה המדויקת בשותפים ללהקה ,  העיבודים המלוטשים ,  הרגישות לאוזן בבחירת סט השירים וכמובן הקסם האישי הכובש של אחת המוזיקאיות היפות בעולם ,  אפשר להבין איך גורמים לכ-1,600 ישראלים  לא מספר שהרבה אמנים ישראלים יכולים להתהדר בו  לקום בהיסטריה בסוף ההופעה ולצווח כמו ילדי פסטיגל לעוד .
 כך ,  מתוך הבנה שדרך לא פשוטה עומדת בפניהם ,  ניוסום פתחה עם  " Bridges and Balloons "  מאלבום הבכורה שלה ,  שיר קל לעיכול יחסית שמכניס את הקהל לאווירה ,  מרגיל אותם לצליל האחר שהם עומדים לחוות ,  צליל שמשלב בעילאיות אלמנטים של מוזיקה קלאסית שבנויים על מקצבי פופ לכל דבר  ההוק של  " Cosmia ",  למשל ,  לא פחות קליט מכל ריף גיטרה של הסטרוקס .  לאחר מכן ,  כשהקהל בפנים ,  ניוסום מתחילה להפיל את הפצצות של שיריה המורכבים יותר .  למה הכוונה ב"מורכבים "?  כמעט כל שיר של ניוסום מכיל לפחות 4-5 פניות מלודיות שכוללות שינוי קיצוני בטמפו ובסולם ,  וכל שינוי הוא מעין סטירה שממלאת את מצב הקשב-ריכוז מחדש ומעמיד במבחן נוסף את חושי הקליטה .  בנוסף ,  התזמורים של ניוסום ,  בסיועם של המתופף והגיטריסט המעולים שלה ,  לא פחות מושלמים משל בריאן ווילסון מהביץ' בויז ,  לדוגמה ,  כך שגם בשירים שאורכים בין 10 ל-15 דקות אין נפילות מתח .  כשלוקחים בחשבון גם את כמויות המילים שדחוסות בשיריה נטולי הפזמון לרוב  ( אמני קיסריה ,  על הרבה פחות ,  מביאים טלפרומטר )  ,  הרי שרק בעבור המשימה שניוסום לקחה על עצמה בהבאת שיריה לבמה מגיע לה החיבוק החם שקיבלה מהקהל הישראלי אמש .  
אך אלו רק הסברים טכניים להרגשה שלנסות ולבטא אותה במילים דומה לניסיון להסביר את התחושה הפיזית של געגוע ,  התאהבות או אבל .  המוזיקה של ניוסום היא המקום שבו חלק מהמילים נאלמות ולפעמים ,  רק מתוך רחמים שלה עצמה ,  אתה נשאר עם הברות ורסיסי מחשבות על המוזיקאית שהצליחה להפוך שירים על גרמי השמיים לקעקוע בלב של אנשים שחיים דרך האייפון .  היו הרבה רגעים מאלימים כאלו ,  שבהן ניוסום היתה קצת כמו דויד המלך של אהוד בנאי ,  זה שבקצה כל אצבע שלו קרן אור :  ב-"Soft As Chalk "  ניוסום היתה דיווה משומנת על פסנתר ,  ב-"Good Intentions Paving Company "  היא ריגשה בזכות טווח ווקאלי נדיר וב-"Peach ,  Plum ,  Pear "  היא הראתה עד כמה היא התפתחה וגדלה מאז יצא השיר באלבום הבכורה שלה .  אבל כל אלו היו יכולים לסגור הופעה בלתי רגילה .  בשביל להפוך אותה לבלתי נשכחת באמת ,  היה צריך עוד שיר אחד .
 הביצוע של ניוסום ל-"Emily ",  האפוס שכתבה על אחותה ,  הזכיר לי באופן מוזר את חצי גמר הגביע האנגלי של שנת 99' בין מנצ'סטר יונייטד לארסנל ,  כשריאן גיגס עבר חצי מגרש כדי להבקיע את השער שלקח את יונייטד לגמר הגביע ,  בו היא זכתה .  בדיוק כמו השער הזה , " אמילי "  היה שילוב מהפנט ונדיר של טכניקה מושלמת ,  כוח רצון וטיימינג  מסוג הרגעים שאתה מריץ שוב ושוב בראש ,  כולל כל הפניות החדות של השיר  ( שרובו אגב ,  עוסק באסטרונומיה למתחילים )  כדי להבין מה בדיוק קרה שם .  אמנם המהלך של גיגס לקח פחות מדקה וזה של ניוסום לקח כרבע שעה לפחות ,  אבל הפה הפעור לרווחה הוא התוצאה של שניהם .  
מד ההנאה מהופעה משתנה מסגנון לסגנון ומשנה לשנה .  יש הופעות בהן ככל שהרגליים כאבו יותר ,  כך כנראה שהמוזיקה הזיזה אותך .  יש כאלו שבהן גרון צרוד מוכיח שהמילים שעפו לעברך פגעו בלבן של העין .  אבל בסוף ההופעה של ג'ואנה ניוסום ,  הרגליים היו נינוחות לגמרי וגם מיתרי הקול נקיים לחלוטין ,  אבל את החיוך הפשוט שהאישה המסובכת הזו השאירה כמו נשיקה על המצח יהיה כבר מאוד קשה למחוק .
 
השדה האדומה :  על ההופעה של ג'ואנה ניוסום
כמעט בלתי אפשרי להסביר במילים למה ההופעה של ג'ואנה ניוסום בתל אביב היתה מופלאה ,  אבל עינב שיף ניסה ויצא עם מחשבות על תבונה ,  רגישות ומנצ'סטר יונייטד

