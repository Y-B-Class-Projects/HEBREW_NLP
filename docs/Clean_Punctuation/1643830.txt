פאר בשמינית הגמר בדובאי ,  סלע הודח בממפיס
הישראלית ניצחה את רזאנו  ( 24 בעולם )  בתוצאה 2:6 ,  2:6 ,  ותפגוש את ווז'ניאקי בשלב הבא .  סלע הובס 6:2 ,  7:5 ע"י ניימינן
שחר פאר ממשיכה ביכולתה המצוינת ,  שהחלה עוד בספטמבר 2009 אז זכתה בטורנירים בגואנגז'ו וטשקנט .  הטניסאית הבכירה של ישראל עלתה היום  ( שלישי )  לשמינית גמר טורניר דובאי  ( סך פרסים 2 מיליון דולר )  ,  אחרי שניצחה בצורה מרשימה את וירג'ין רזאנו הצרפתייה  ( 24 בעולם )  בתוצאה 2:6 ,  2:6 ,  תוך 1:05 שעות .  עלייתה לשמינית הגמר מבטיחה לפאר  ( 22 בעולם )  רווח של 20 אלף דולר ,  והיא תפגוש בשלב הבא את הדנית קרוליין ווז'ניאקי  ( 3 בעולם )  ,  שניצחה את דומיניקה סיבולקובה הסלובקית .  ווז'ניאקי ניצחה 2:6 במערכה הראשונה ,  נקלעה לפיגור 5:2 בשנייה ,  אך בעזרת קאמבק גדול הוליכה 5:6 .  סיבולקובה כפתה שובר שוויון ,  בו עלתה ווז'ניאקי ל-1:4 ,  לא שמטה את היתרון ,  וניצחה 2:7 ו-6:7 במערכה .  
היה זה המפגש הרביעי בין פאר לורזאנו ,  כשבשני העימותים הראשונים שנערכו ב-2007 ניצחה הצרפתיה ,  ואילו בשניים האחרונים שהתקיימו ב-2008 ניצחה הישראלית .  המשחק האחרון בין השתיים התקיים בטורניר דוחא .  פאר פתחה מצוין את המשחק ,  הכניסה את ההגשות הראשונות ב-75 אחוזי הצלחה ,  לא אפשרה לצרפתיה להשיג נקודות שבירה .  פאר שברה פעמיים את רזאנו וניצחה 2:6 במערכה הראשונה תוך 30 דקות משחק .  רזאנו הגישה בפתיחת המערכה השנייה ,  בה שברו השתיים אחת את השנייה .  במשחקון החמישי פאר שברה שוב את יריבתה ,  ועלתה ל-2:3 .  פאר שמרה על ההגשה והמשיכה ל-2:4 .  פאר לא הורידה את הרגל מהגז ,  שברה שוב את רזאנו במשחקון השביעי והמשיכה לניצחון 2:6 במערכה השנייה .
 ווז'ניאקי ופאר נפגשו בעבר שלוש פעמים ,  ובכל המפגשים ניצחה הדנית .  המפגש האחרון נערך בסיבוב השלישי של אליפות אוסטרליה 2010 ,  בו ניצחה ווז'ניאקי בשתי מערכות 4:6 ,  0:6 .  למעשה ,  פאר מעולם לא לקחה מערכה מהטניסאית הדנית .
 בטורניר הזוגות לפאר הלך כבר פחות טוב ,  לאחר שהיא הודחה בסיבוב השני יחד עם גלינה ווסקובואבה 6:4 ,  3:6 ,  10:5 מול אליסה קלייבנובה ופרנצ'סקה סקיאבונה .
 דודי סלע הודח הערב מטורניר ממפיס  ( סך הפרסים :  1.1 מיליון דולר )  בסיבוב הראשון ,  אחרי הפסד 6:2 ,  7:5 לירקו ניימינן  ( 126 בעולם )  הפיני בתום משחק שכלל לא פחות משבע שבירות .  סלע פתח את המשחק רע מאוד ונשבר כבר במשחקון הפתיחה ,  בדרך לשבירה נוספת במערכה הראשונה ול-6:2 קליל .  
סלע ,  המדורג במקום ה-44 בעולם ,  פתח חלש את המערכה השנייה ונשבר במשחקון השני בדרך ל-2:1 .  הישראלי התעורר ,  שבר את ניימינן בחזרה ועלה ליתרון 2:3 .  אחרי העלייה באה הירידה וסלע נשבר פעמיים ונקלע לפיגור 5:3 ,  כשניימינן קיבל הזדמנות להגיש למשחק .  כנגד כל הסיכויים ,  הצליח סלע לשבור את הפיני ולחזור ל-5:5 .  אחרי שמילא את הדלי ,  סלע שוב בעט בו ונשבר ישר בדרך להפסד 6:2 ,  7:5 אחרי מערכה שנייה עם חמש שבירות .
 עדכון אחרון :  20:55

פאר בשמינית הגמר בדובאי ,  סלע הודח בממפיס
הישראלית ניצחה את רזאנו  ( 24 בעולם )  בתוצאה 2:6 ,  2:6 ,  ותפגוש את ווז'ניאקי בשלב הבא .  סלע הובס 6:2 ,  7:5 ע"י ניימינן

