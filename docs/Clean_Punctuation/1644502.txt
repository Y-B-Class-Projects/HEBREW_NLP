הליגה האירופית :  ליברפול ניצחה את אוניראה ורוני לוי 0:1
שער מאוחר של דויד נ'גוג מנע מהמאמן הישראלי הפתעה באנפילד .  יובנטוס ניצחה את אייאקס 1:2 ,  אתלטיקו - גלא 1:1
הפועל תל אביב היא לא הנציגה הישראלית האחרונה בליגה האירופית .  שעות אחרי שהאדומים סיימו את משחקם בקור הרוסי בקאזאן ,  גם רוני לוי פתח רשמית את הקדנציה שלו כמאמן אוניראה אורזיצ'ני הרומנית .  המאמן הישראלי פגש את ליברפול באנפילד והיה קרוב להפתעה ,  אלא ששער של המארחת בדקה ה-81 העניק לה 0:1 קטן ודחוק .
 מלבד המשחק הזה ,  שלל מפגשים מרתקים נערכו הערב  ( חמישי )  בשלב ה-1/16 של המפעל .  אייאקס ויובנטוס נפגשו לדו קרב מרתק בין שתי אלופות אירופה לשעבר ,  בסיומו ניצחו האיטלקים 1:2 באמסטרדם והשיגו מקדמה חשובה לגומלין .  יום מוצלח היה לקבוצות הבלגיות ,  כשסטנדרד ליאז' רשמה מהפך מדהים כשחזרה מפיגור כפול ל-2:3 על זלצבורג המושלמת במפעל עד הערב ,  בעוד קלאב ברוז' הפתיעה עם 0:1 על ולנסיה .  
במפגש ממנו תצא היריבה הבאה של המנצחת בין קאזאן להפועל תל אביב ,  נפרדו ויאריאל ו-וולפסבורג ב-2:2 מרתק .  בלונדון ניצחה פולהאם את מחזיקת הגביע ,  שחטאר דונייצק ,  1:2 ואת המותחן של הערב סיפקו פנאתינייקוס ורומא ,  כשהיוונים רודפים אחרי האיטלקים לאורך כל המשחק ,  אבל לבסוף מנצחים 2:3 .
 המפגש בין שתי אלופות אירופה בעבר ,  שהיה המסקרן ביותר בערב הראשון של שלב הנוקאאוט על הנייר ,  לא איכזב גם על כר הדשא .  שתי האימפריות המקרטעות בליגה הציגו כדורגל טוב ומשחק דו צדדי ,  בסיומו אלברטו זאקרוני היה זה שחייך וחגג ניצחון חוץ יוקרתי שמקרב אותו לעבר השל הבא .
 בדקה ה-16 זה דווקא נראה טוב מבחינת ההולנדים ,  כשמיראלם סולימאני דהר למתפרצת על פני 30 מטרים וגילגל באלגנטיות בין רגליו של ג'יג'י בופון .  בדקה ה-31 השיגה יובנטוס את השיוויון עם שער לא פחות יפה ,  כשאלסנדרו דל פיירו עבר שחקן אחד בין הרגליים ,  מסר עקב לפאולו דה צ'ליה בין שניים אחרים והמגן הגביה לעבר אמאורי שנגח בעוצמה אל הרשת .  החלוץ הברזילאי ,  שמנסה לחזור לכושר הנפלא מתחילת העונה שעברה ,  היה זקוק לעוד הזדמנות אחת במחצית השנייה כדי לנגוח את שער הניצחון בדקה ה-58 .  מרטין יול ושחקניו יקוו לנס בגומלין בטורינו ,  ממנו ייעדר חסן סליהמידז'יץ' מיובנטוס שהורחק בתוספת הזמן .
 שתי קבוצות במשבר עמוק התמודדו באל מדריגל ,  במשחק ממנו תצא היריבה של המנצחת במפגש בין קאזאן להפועל תל אביב ,  ולא הצליחו לרשום נקודת מפנה למרות משחק מצוין .  אלופת גרמניה ,  שלא ניצחה כבר 10 משחקי ליגה ומינתה את לורנץ גאנטר קושטנר למאמנה עד תום העונה ,  הייתה ראויה לניצחון ,  אך לא ניצלה את המצבים הנפלאים אליהם הגיעה .  אחרי החמצות מזעזעות של גראפיט ,  סשה ריטר ואדין דז'קו ,  נענשו הזאבים עם כדור חופשי אדיר שהפציץ מרכוס סנה בדקה ה-43 .  
אותו סנה שגה בדקה ה-66 עם איבוד כדור שהוביל לשיוויון של גראפיט ,  שירה מימין לשמאל מ-15 מטרים והעניק לקבוצתו שער חוץ חשוב .  בדקה ה-83 הרגישה וולפסבורג את הניצחון בידיים ,  כשאיבן מרקאנו תפס את גראפיט ברחבה והורחק ,  והברזילאי בעט את הפנדל פנימה .  אלא שהמחליף מרכוס ,  אחרי שמונה דקות בלבד על המגרש ,  הבקיע את השיוויון בדקה ה-85 .
 השחקנים של סטיב מקלארן ממשיכים להילחם בעוז בסטטיסטיקות .  32 שנה לא עברה טוונטה את המשחק הראשון של האביב במפעל אירופי ,  אבל הערב הייתה טובה מיריבתה הגרמנית והנחילה לה הפסד ראשון אחרי 11 משחקי חוץ מוצלחים .  פטר נימייר ,  ששיחק במשך חמש שנים בטוונטה ,  ראה שער של חבריו לשעבר נפסל בדקה ה-10 ובדקה ה-38 היה זה תיאו יאנסן שהבקיע שער נהדר עם בעיטה מ-25 מטרים .  שער נוסף של טוונטה נפסל במחצית השנייה ,  ובסך הכל ורדר ברמן יכולה לצאת בתחושת הקלה עם שער אחד בלבד לחובתה .
 הקבוצה האטרקטיבית של הליגה הצרפתית יודעת לכבוש גם בליגה האירופית .  שתי דקות בלבד הספיקו לפלורן בלמון לבצע דאבל פס בצד שמאל ולבעוט מזווית קשה מתחת לגופו של וולקן דמירל החולמני .  בדקה החמישית כבר 1:1 ,  לאחר שהברזילאי המתאזרח ודרסון הניף את רגל שמאל והכניע את מיקאל לאנדרו עם בעיטה ממרחק .  שחקני פנרבחצ'ה ,  שאיבדו את המקום הראשון בטורקיה ,  קיוו לשבור מנחוס עבור מאמנם כריסטוף דאום שמעולם לא ניצח קבוצה צרפתית ,  אך פייר אלן פראו מנע זאת מהם עם שער ניצחון בדקה ה-52 .
 הקבוצה שסיימה את שלב הבתים במאזן מושלם ,  כבר לא יכולה להתהדר במאזנה .  זלצבורג ,  שהודחה מפלייאוף ליגת האלופות על ידי מכבי חיפה ונעזרה במפעל המשני כדי להתאושש גם בדרך להולכת הליגה באוסטריה ,  נעצרה דווקא על ידי סטנדרד ליאז'  ( רמי גרשון על הספסל )  ששכחה לרגע מהעונה האיומה עם משחק לפנתיאון .  
כבר אחרי ארבע דקות עלתה האלופה האוסטרית ליתרון ,  כשמארק ינקו כבש מקרוב אחרי מסירת רוחב של אנדרס אולמר .  אותו ינקו ניצל בדקה ה-45 שגיאה כפולה בהגנה הבלגית וגילגל בין רגליו של סינאן בולאט .  אקסל ויטסל החזיר את הבלגים לחיים עם שער מהנקודה הלבנה בדקה ה-67 ,  ואיגור דה קמארגו איזן עם שער נפלא בבעיטה מהאוויר מ-25 מטרים לקורה ופנימה .  המהפך הושלם בדקה ה-82 ,  כשוויטסל נגח את השני שלו והקפיץ את הקהל הביתי .  יום משמח למאמן החדש של סטנדרד ,  דומניקו ד'אונפוריו ולרמי גרשון שנכנס למגרש בדקה ה-85 .
 18 משחקים רצופים לא הפסידה ולנסיה באירופה ,  עד הערב .  דווקא קלאב ברוז' ,  שלא הרשימה בשלב הבתים וגם בליגה עסוקה במרדף אחרי אנדרכלט ,  הצליחה לגבור על שחקניו של אונאי אמרי .  הלוס צ'ה ,  שרואים עצמם מועמדים ללכת עד הסוף במפעל ,  הגיעו ללא אבר באנגה המורחק ואיבדו בדקה ה-51 גם את דויד סילבה באדום .  חמש דקות לאחר מכן הגיע השער של ברוז' ,  כשבעיטה חלשה של רוסטן קומאהה הקמרוני נהדפה פנימה בשלומיאליות על ידי מיגל אנחל מויה .  דויד וייה עוד ניסה למנוע את ההפסד ,  אבל נעצר בקורה ויצטרך לעבוד קשה בגומלין .
 ערב המשחק הצהיר סטיבן ג'רארד ש"אל תהמרו נגד ליברפול ,  במיוחד לא כשאנחנו עם הגב לקיר .  אנחנו רוצים להניף את הגביע ".  אלא שעל הדשא ,  בזמן אמת ,  ליברפול שוב לא שכנעה ולמרות שהייתה עדיפה ,  פעם נוספת גילתה שהיא מאוד מתקשה לכבוש .  לשמחתה היא הצליחה להבקיע לקראת הסיום ולהנחיל לרוני לוי הפסד במשחק הבכורה הרשמי שלו אצל הרומנים .  יוסי בניון לא נכלל בסגל האדומים .
 ליברפול כאמור הייתה עדיפה וכבר אחרי כ-25 שניות קיבל ג'רארד קיבל כדור עומק יפה מקויט וסחט הדיפה גדולה מהשוער גיידריוס ארלאוסקיס .  יחד עם זאת ,  אחרי ההזדמנות הזו האדומים התקשו לתרגם את השליטה שלהם לכדי מצבים .  
השינוי חל בדקה ה-63 ,  דווקא אחרי כניסתו של ריאן באבל המושמץ במקום אלברט ריירה .  ההולנדי התחיל לייצר מהומות בהגנה הרומנית ובדקה ה-81 יצר את המצב לדויד נ'גוג ,  שאחרי מאמצים רבים של קבוצתו ,  סוף סוף הצליח להעלות אותה ליתרון ובעצם לנצח את המשחק .
 רוני לוי אמנם הפסיד במשחק הבכורה שלו ,  אבל ביחס לעובדה שהוא יארח את האדומים למשחק גומלין ,  הוא והקבוצה שלו חזרו הביתה עם תוצאה מצוינת .  לליברפול בהחלט יכולות להיות סיבות לדאגה .
 הבלגים התארחו אצל הקבוצה המדורגת במקום השביעי בליגה הספרדית ,  הגיעו כאנדרדוג ובהחלט יכולים להיות מרוצים מהעברת ההכרעה לבריסל .  בדקה ה-33 לוקאקו קיבל כדור מחוץ לרחבה התנהל איתו ושלח בעיטה למרכז השער ,  גורקה השמיט וביגליה הגיע לפני כולם וכבש מהריבאונד .  0:1 מפתיע לאורחת הבלגית .  בדקה ה-57 הגיע השוויון ,  הפעם אחרי טעות של השוער בצד השני .  מרקל סוסאטה ,  שנכנס כמחליף שלוש דקות לפני כן ,  בעט כדור אלכסוני מסף הרחבה ,  סילביו פרוטו היה צריך להתמודד איתו בקלות למרות ערבוביה קטנה סמוך לשער שלו ,  אבל הכדור חלף מתחת לידיים שלו ומיקל סן חוסה דחק מקרוב .  1:1 בסיום .
 בישול פנטסטי של חוסה אנטוניו רייס בתחילת השבוע ,  סידר לדייגו פורלאן שער נגד ברצלונה בדרך לניצחון של אתלטיקו על האלופה .  הערב רייס לקח על עצמו קצת יותר ושוב הוכיח שהוא בכושר מצוין ואתת למאמן הנבחרת ויסנטה דל בוסקה .  בדקה ה-23 הקשר/חלוץ סחט עבירה כ-17 מטרים אלכסונית מהשער ושלח כדור חזק ומסובב לחיבור הרחוק .  
אתלטיקו עוד הראתה סימנים של רצון לכבוש את השני ,  אבל לאחר מכן נרדמה .  הטורקים השתלטו לאט לאט על המגרש ,  עשו כל מאמץ להשיג שער חוץ ובדקה ה-75 עשו את זה כשקאדר קייטה ניצל הרמה שלא נבלמה כראוי על ידי ההגנה המקומית ובעט מקרוב פנימה .  תוצאה טובה מאוד עבור פרנק רייקארד וקבוצתו .
 ערב המשחק סיפר רוד ואן ניסטלרוי על ההתרגשות שלו מהפגישה המחודשת עם האקסית ,  במדיה הוא הצהיר לא פעם שירצה לגמור את הקריירה ,  אבל במשחק עצמו החלוץ ההולנדי ,  שעדיין לא נמצא בכושר משחק מלא ,  פתח על הספסל והותיר לחבריו לעשות את העבודה .  המבורג לא הצליחה לסכן הרבה את שער האורחת ,  אבל בדקה ה-26 סטניסלב מאנולב הכשיל את מלאדן פטריץ' בתוך הרחבה ומרסל ינסן שלח את הפנדל פנימה .  במחצית השנייה דווקא ההולנדים לא היו רחוקים מלמצוא שוויון ,  אבל לצערם החמצות מנעו מהם את הכיבוש .
 הרטה ברלין עסוקה בבעיות הקשות בהן היא שרויה בליגה והמפעל האירופאי הוא בעיקר בונוס עבורה ,  וכך זה גם נראה בפתיחת המשחק .  כבר אחרי ארבע דקות עשה אנחל די מריה תנועה אלכסונית מצוינת ,  קיבל כדור ארוך וכבש בקלות את ה-0:1 .  יחד עם זאת הרטה לא ויתרה ,  רצתה לפצות את האוהדים והצליחה בדקה ה-33 אחרי שמסירה על סף הרחבה פגעה ברגלו של הקשר חאבי גרסיה ונעצרה רק ברשת של הקבוצה הפורטוגלית .  עד הסיום לא נכבשו שערים נוספים ובנפיקה תבקש לגמור את הסיפור בביתה .
 מחזיקת הגביע יצאה למשחק קשה ביותר בקרייבן קוטג' ,  בו איבדו גם הקבוצות הגדולות של הכדורגל האנגלי נקודות בשנים האחרונות ,  וכבר אחרי שלוש דקות נקלעה לצרות כשזולטאן גרה כבש מקרוב .  בדקה ה-32 שחטאר השוותה כשאילסיניו הכניס כדור עומק נהדר ללואיז אדריאנו וזה כבש מול שווארצר שער חוץ יקר .  הלונדונים ידעו שעם תוצאה כזו הם יתקשו מאוד לעבור שלב ובדקה ה-63 חזרו להוביל אחרי שבובי זאמורה קיבל כדור כ-18 מטרים מהשער ושלח בעיטה אדירה למשקוף של אנדריי פיאטוב ופנימה .  1:2 לפולאם ,  שתנסה להשלים את העבודה בשבוע הבא ולהדיח את מחזיקת הגביע כבר עכשיו .
 פ.צ קופנהאגן - מארסיי 3:1
עד הדקה ה-72 הורה לוח התוצאות על 0:0 ,  אבל אז מארסיי נכנסה לפעולה ,  הוכיחה שהיא קבוצה עדיפה ועתשה צעד גדול מאוד בדרך לשמינית הגמר .  ממאדו ניאנג  ( 72 )  ,  חאתם בן ארפה  ( 84 )  ושארל קאבור  ( 90 )  כבשו לזכות האורחת ,  יספר גרונקיאר השווה זמנית בדקה ה-80 .
 הג'אלורוסי הגיעו למשחק אחרי תשעה ניצחונות רצופים בכל המסגרות ,  אבל למרות שהוליכו פעמיים ,  לא הצליחו להעלות את המאזן ל-10 והפסידו .  מצד שני ,  הקבוצה הלוהטת של איטליה בשבועות האחרונים ,  כבשה צמד בחוץ ולמרות ההפסד היא בעמדה לא רעה .
 רומא התקרבה בפעם הראשונה כשריסה בעט לקורה ,  אבל בדקה 29 כבר לא הסתפקה בכמעט .  מירקו ווצ'יניץ' ,  שנמצא לאחרונה בכושר כיבוש מצוין ,  קיבל כדור בפינה של הרחבה ,  העביר לרגל ימין ושלח בעיטה נפלאה לחיבור של אלכסנדרוס צורבאס .  ג'יבריל סיסה עוד היה קרוב לשוויון דקה למחצית אחרי שנגח החוצה מתוך רחבת החמש .
 פאו המשיכה ללחוץ במטרה למצוא שוויון במחצית השנייה ,  הייתה מסוכנת יותר ובדקה ה-66 סוף סוף הצליחה למצוא את הרשת של דוני ,  שהחליף את ז'וליו סרג'יו שנפצע .  סימאו החזק עלה ראשון לכדור קרן ודימיטריוס סלפינגידיס ,  שנכנס שתי דקות לפני כן במקום קוסטאס קצוראניס ,  דחק מקרוב פנימה .  
בדקה ה-81 הוכשל אלסיו צ'רצ'י בתוך הרחבה היוונית ודויד פיזארו כבש את הפנדל כדי להעלות את רומא ל-1:2 ,  אבל שלוש דקות בלבד חלפו והג'אלורוסי שוב לא התמודדו עם כדור קרן ,  כשהפעם לזארוס כריסטודולופולוס משווה .  רומא הייתה חיה בשלום גם עם 2:2 ,  אבל לג'יבריל סיסה היו רצונות אחרות ושער ניצחון שלו בדקה ה-89 העניק לפנאתינייקוס הרבה תקוות .
 
הליגה האירופית :  ליברפול ניצחה את אוניראה ורוני לוי 0:1
שער מאוחר של דויד נ'גוג מנע מהמאמן הישראלי הפתעה באנפילד .  יובנטוס ניצחה את אייאקס 1:2 ,  אתלטיקו - גלא 1:1

