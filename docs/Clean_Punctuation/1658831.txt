פברגאס : " אני חושש מהנורא מכל ,  ששברתי משהו "
 ססק פברגאס ,  שנפצע ב-2:2 בין ארסנל לברצלונה ,  חושש שגמר את העונה .  ארשבין ייעדר שלושה שבועות .  ונגר החמיא לשחקניו
וידאו :  רויטרסעריכת וידאו :  גדי וינסטוק
הערב השני של משחקי רבע גמר ליגת האלופות סיפק לנו הערב  ( רביעי )  הצגת כדורגל מרגשת באצטדיון האמירויות ,  שם נפרדו ארסנל וברצלונה בתיקו 2:2 ,  אחרי שהתותחנים חזרו מפיגור של שני שערים מצמד של זלאטן איברהימוביץ' ,  אך סבלו מפציעתו של וויליאם גאלאס ובנוסף ראו את ססק פברגאס ,  שאיזן בפנדל בדקה ה-85 ,  סופג כרטיס צהוב מיותר שעלה לו בהשעייה מהגומלין בקאמפ נואו .  במשחק השני של הערב ניצחה אינטר 0:1 את צסק"א מוסקבה בסן סירו והשיגה מקדמה נאה לקראת הגומלין בבירת רוסיה .
 מנג'ר ארסנל ,  ארסן ונגר היה מרוצה בסיום מהקאמבק של קבוצתו ,  אבל לא חסך בביקורת כשזה הגיע להגנה של קבוצתו ,  שגרמה לאורחים לשלוט ללא עוררין במחצית הראשונה ,  ולעלות ליתרון 0:2 בפתיחת השנייה : " אני חושב שהדרך בה נתנו להם לכבוש היא בלתי ניתנת להבנה ",  אמר ונגר הכעוס , " אבל שמרנו על קור הרוח שלנו ,  וזה מה שהוביל אותנו קדימה .  הם החמיצו כמה הזדמנויות וגם אנחנו - חלק מהן מדהימות ". 
ונגר אף חשף את מצבו הבריאותי של ויליאם גלאס ,  שנפצע במשחק ונאלץ לרדת לחדרי ההלבשה : " הוא מתח שריר בצורה קשה ואני חושב שזה סוף העונה שלו ".  עם זאת ,  הרגיע ונגר את אוהדי צרפת ,  ואמר : " אני לא מחשיב את המונדיאל .  אני חושב שהוא יהיה מוכן למונדיאל ".  תיאו וולקוט ,  שהחל את הקאמבק עם השער המצמק בדקה ה-69 ,  התייחס לפציעת פברגאס : " ססק הוא חייל ,  הוא הקפטן שלנו .  אנחנו עדיין לא יודעים מה יהיה הנזק ,  אז נחזיק אצבעות ". 
אבל עם כל הכבוד לגאלאס ,  בשורות התותחנים בעיקר חוששים לגורל הרגל של ססק פברגאס . " המצב לא טוב ",  הודה הספרדי ,  שלא הצליח לדרוך על הרגל בדקות האחרונות , " אני חושש מהנורא מכל ,  ששברתי שם משהו .  כשבעטתי את הפנדל ,  הרגשתי חזק ,  אבל אחר כך ,  כשלקחתי את הכדור ,  לא הצלחתי ללכת .  הרגל שלי נתקעה בין הרגליים של פויול בעבירה ". 
לגבי המשחק עצמו אמר פבראגאס כי  " עד הפנדל ,  ההרגשה הייתה מצוינת .  זו הייתה חוויה מדהימה עבורי ,  ואזכור את זה כל חיי ". 
שחקן נוסף שנפצע במהלך המשחק הוא אנדרי ארשבין .  הקשר הרוסי הנפלא נפצע והוחלף על ידי עמנואל אבואה כבר בדקה ה-27 ,  והיום מתברר כי הפגיעה בשוק תעלה לו בהיעדרות של שלושה שבועות . " זו החמרה של פציעה ישנה ,  לא פציעה חדשה ",  כתב קשר נבחרת רוסיה באתרו הרשמי .  
 מאמן ברצלונה ,  פפ גווארדיולה היה מאוכזב מאוד בסיום המשחק ,  כצפוי . " בליגת האלופות ,  70 דקות לא מספיקות בשביל ניצחון .  אם יש לך בלק אאוט של של 20 או 25 דקות ,  אתה עלול להיענש .  בסופו של ערב ,  התוצאה הזו טובה ,  ובגומלין אנחנו צריכים לנסות ולשחק אפילו טוב יותר ".  על החלוץ שלו ,  זלאטן איברהימוביץ' ,  שסבל מתקופה נוראית אבל חזר בגדול עם צמד שערים ,  אמר המאמן : " הוא שחקן ברמה גבוהה ושיחק משחק נהדר הערב .  הוא כבש שני שערים ועשה עוד הרבה דברים טובים עבורנו ".  
על היעדרותו של ססק פאברגאס מהמשחק הבא ,  אמר גווארדיולה : " הייתי רוצה לראות אותו בקאמפ נואו .  כל השחקנים הגדולים צריכים להיות במשחקים גדולים ,  אבל זה הכדורגל ". 
באותו זמן שארסנל הדהימה את ברצלונה ,  הצליחה אינטר למצוא את דרכה אל הניצחון המינימלי על צסק"א מוסקבה  ( 0:1 )  בבית ,  אבל גם מוריניו וגם שחקניו יודעים היטב שברוסיה זה עשוי לא להספיק . " היה משחק קשה מאוד ",  אמר דיאן סטנקוביץ' . " במחצית הראשונה יצרנו כמה מצבים ,  אבל היינו תחת לחץ .  בשנייה הצלחנו לגרום להם להישאר בחצי שלהם ,  ועלינו על הלוח ".  
 למרות הניצחון ,  גם סטנקוביץ' יודע שהניצחון הקטן היה צריך להיות גדול יותר ,  בוודאי באיטליה : " יכולנו להבקיע שערים נוספים עם כמות ההזדמנויות שהיו לנו ".  על המשחק הבא ,  במוסקבה ,  אמר השחקן : " הגומלין יהיה קשה ,  אבל עם הרוח של הקבוצה הזו ,  אנחנו יכולים לעשות את זה ".  
" קשה לשחק נגד צסק"א וכשאמרתי שיהיה משחק מכוער ,  ידעתי על מה אני מדבר ",  סיכם ז'וזה מוריניו . " צסק"א סגרה את כל השטחים והיה קשה לעשות משהו במגרש .  במחצית השניה ,  פתחנו את המגרש והגענו להרבה מצבים ו-0:3 היה משקף את היכולת שלנו .  למרות זאת ,  ניצחנו ואם נכבוש בגומלין ,  נבטיח את ההעפלה לחצע הגמר .  ליגת האלופות מוכרעת על פרטים קטנים ובגומלין ,  צסק"א תחסר שני שחקנים  ( אלדונין וקראסיץ' המוצהבים )  בעוד אנחנו נקבל חזרה את לוסיו וטיאגו מוטה ".  
אינטר השיגה ניצחון רביעי ברציפות במפעל ומוריניו מרוצה : " נתקלנו במחסום פסיכולוגי ,  אבל מאז ניצחנו פעמיים את צ'לסי והוכחנו גם מול צסק"א כי אנחנו קבוצה חזקה .  הרוסים היו טובים יותר במשחקים קודמים .  עצרנו אותם בזכות משחק אגרסיבי ולא נתנו להם להחזיק בכדור .  שיחקנו באינטנסיביות ובקצב גבוה במחצית השניה ולמרות שלא כבשנו יותר ,  מדובר בתוצאה טובה ".  
מנגד ,  הרוסים היו מאוכזבים מיכולתם .  המאמן לאוניד סלוצקי ניסה לשמור על אופטימיות : " הפסדנו רק 1:0 ויש הרבה על מה לשחק בגומלין .  קשה להתמודד נגד אינטר .  לא הצלחנו לכבוש כי הם הפעילו עלינו לחץ כבד ".   
" אינטר הייתה טובה יותר מבחינה טכנית וטקטית ",  הודה הקשר קייסוקה הונדה . " הם שיחקו נהדר ,  אבל אני משוכנע שנוכל לעשות דברים טובים יותר בגומלין במוסקבה .  נראה לכולם שאנחנו מסוגלים ליותר ". 

פברגאס : " אני חושש מהנורא מכל ,  ששברתי משהו "
 ססק פברגאס ,  שנפצע ב-2:2 בין ארסנל לברצלונה ,  חושש שגמר את העונה .  ארשבין ייעדר שלושה שבועות .  ונגר החמיא לשחקניו

