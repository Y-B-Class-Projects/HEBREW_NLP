להתפטר בשביל אהבת אמת 
עבודה פנימית
 >  >  היי עמית ,  אני בת 29 ,  ועובדת בחברת תקשורת במרכז שירות שבו עובדים עוד הרבה צעירים .  העבודה לא כל כך מעניינת ,  אבל אני נהנית ,  בעיקר בזכות האנשים והאווירה הצעירה .  זה נוח לי ,  ובמקביל אני לומדת לתואר ראשון ,  ואולם באחרונה אני שוקלת לעזוב את העבודה ,  וזו הסיבה שרציתי להתייעץ אתך .  לפני חודשיים התחלתי בקשר זוגי עם אחד הבחורים החדשים פה .  הוא צעיר ממני אבל הוא בחור רציני ומקסים .  היתה כימיה טובה בינינו ואפילו קצת התאהבתי .  הבעיה היא שהוא חושש להמשיך בקשר ,  כי אצלנו לא רואים בעין יפה את זה שיש זוגות בעבודה ,  והעבודה מאוד חשובה לו .  הוא רוצה שניקח צעד אחורה .  למעשה ,  לאחר שבועיים הפסקנו להיפגש ביחידות .  אנחנו מדברים בעבודה ,  אבל הוא לא רוצה שניפגש לאחריה .  מאוד קשה לי ואני מתלבטת מה לעשות .  עדיין לא דיברתי אתו על זה ,  אבל חשבתי שאולי כדאי לי להתפטר מהעבודה כדי שנוכל להמשיך בקשר .  אני לא בחורה שהיו לה הרבה מערכות יחסים ,  ואולי שווה פעם ללכת עם הלב ולא להתחשב בשיקולים  ? בוגרים ואחראיים "?  נועה היי נועה ,  אני אגיד את זה באופן ישיר :  נשמע שהבחור פשוט לא רוצה אותך .  הוא מהסוג שמתקשה לסיים קשר במלים מפורשות ,  ולכן הוא מספק תירוצים .  אני מניח שאני לא הראשון שאומר לך את זה .  אם התייעצת עם חברות ,  הן בוודאי אמרו לך אותו דבר .  בכלל ,  אני מניח שלא מעט אנשים ,  יותר ציניים או אולי יותר מנוסים שקראו את השאלה שלך ,  הרימו גבה והתפלאו על הנאיביות .  מהיכן באה הנאיביות ?  אולי מחוסר ניסיון במערכות יחסים ,  אולי מרצון להכחיש את הדחייה .  בכל מקרה ,  התוצאה עלולה להיות שתמצאי את עצמך ללא בן זוג וללא עבודה .  אבל אולי בכל זאת פיו ולבו שווים .  הספק הקטן מנקר במוח ,  ולכן נראה לי שהכי טוב יהיה לשאול אותו ,  ולהציע את האפשרות שאחד מכם יעזוב את העבודה  ( או לפחות יעבור למרכז שירות במקום אחר )  .  מן הסתם ,  צעד זה יביא לדיון כן ואמיתי ביחסים שלכם .  העובדה שעוד לא דיברת אתו על זה מחזירה אותי להשערה שאת כנראה מאוד מפחדת לשמוע את ה"לא "  באופן מפורש .  אתם כנראה שניים בסיפור הזה :  צד אחד מפחד לדחות וצד אחר מפחד פחד מוות להיות דחוי .  ביחד אתם רוקדים זה כחודשיים ריקוד פרטי שבו אף אחד לא באמת מעז להגיד מה הוא מרגיש .  הבעיה היא שכעת גם אם תשמעי את ה"לא "  המפורש ,  את תהיי בבעיה ,  כי אתם ממשיכים לעבוד ביחד ,  ואת תיאלצי לראות אותו יום-יום .  את כנראה רגישה מאוד לדחייה .  זו עלולה להיות סיטואציה קשה בשבילך ,  וכך גם התקופה שתבוא אחריה ,  שבה תצטרכי לאזור כוח ולשאת תחושות אכזבה ועצב .  שווה להתכונן לכך ,  לדבר אתו ,  ואז לפי הצורך לעבור מחלקה ,  מקום ,  או אם מדובר בעבודת משמרות ,  לעבוד בזמנים שונים משלו .  - הכותב הוא פסיכולוג קליני .  לתגובות :  www.avoda-pnimit.com

להתפטר בשביל אהבת אמת 
עבודה פנימית

