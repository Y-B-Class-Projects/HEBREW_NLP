המטען שנשלח מתימן הגיע לדובאי במטוסי נוסעים
חברת התעופה  " קטאר איירווייס "  פרסמה היום הודעה לפיה הפצצה שנשלחה מתימן לארה"ב ונמצאה במטוס בדובאי ,  הועברה בשני מטוסי נוסעים
 ( צילום :  רויטרס ,  עריכת וידאו :  עידן גוראל ,  קריינות :  אביב אברמוביץ' ) 
אחד משני מטעני החבלה שנשלחו מתימן לארה"ב ונמצא בדובאי ,  הובל בשני מטוסי נוסעים של חברת  " קטאר איירווייס ",  כך נמסר היום  ( ראשון )  בהודעה מטעם החברה .  המטען הוטס מצנעא בירת תימן לדוחא שבקטאר ,  ומשם הובל במטוס אחר לדובאי .  
במטען נמצא חומר נפץ מסוג PETN ,  הקשה לזיהוי בתהליכי הבידוק הביטחוני הרגילים בנמלי תעופה בעולם ולטענת חברת התעופה ,  גם אינו ניתן לזיהוי בידי כלבי גישוש .  המטען השני התגלה בנמל תעופה בבריטניה ,  במטוס בדרכו לארצות הברית .  שניהם נמצאו בתוך טונרים של מדפסות שהובלו במטוסי מטען .  הרשויות בבריטניה אמרו כי לפי הערכות ,  המטען שנמצא במדינה היה אמור להתפוצץ במהלך הטיסה .  
גורמי ביטחון מעריכים כי איברהים חסן אל עסירי ,  בן 28 ,  הנמצא בראש רשימת המבוקשים בערב הסעודית ,  הוא האחראי לייצור מטענים .  במקביל ,  סטודנטית להנדסה באוניברסיטת צנעא נעצרה אתמול בחשד למעורבות בשליחת המטענים . 
" קטאר איירווייס מודיעה שלפי אמנת שיקגו אין זו חובה של המדינה בה עובר המשלוח לערוך שיקוף או בדיקה של המטען .  זוהי אחריות המדינה ממנה יוצא המשלוח ",  נאמר בהודעה מטעם חברת התעופה . " יתרה מכך ,  חומרי הנפץ שהתגלו היו מתוחכמים ,  ולכן לא היו יכולים להתגלות בשיקוף או בידי כלבי גישוש מאומנים .  המטענים נמצאו רק אחרי מידע מודיעיני ". 

המטען שנשלח מתימן הגיע לדובאי במטוסי נוסעים
חברת התעופה  " קטאר איירווייס "  פרסמה היום הודעה לפיה הפצצה שנשלחה מתימן לארה"ב ונמצאה במטוס בדובאי ,  הועברה בשני מטוסי נוסעים

