התרשמות :  האצ'בק חמות אש
נהיגה ראשונה במאזדה 3 MPS ,  פולקסווגן גולף R ורנו מגאן RS .  מי הקומפקטית שהכי היינו רוצים לראות מגיעה לישראל ? 
אין אהבה כמו אהבה ממבט ראשון ,  כך גורסת הקלישאה .  אבל מה אם במבט הראשון לא הייתה שום האהבה ?  האם הסקס הראשון יכול לתת הזדמנות שנייה למיסוד הקשר ?  זה בדיוק מה שעבר לי בראש בזמן שכל שנדרשתי לעשות היה בסך הכל לבחון את צמיגי הספורט החדשים של מישלין על כבישיה הדרומיים של ספרד .  אלא שמולי ניצבו שלוש מכוניות יפות ,  שרק התחננו שאקח אותן לסיבוב .  שלוש מכוניות מתוך שמונה לא חסודות בכלל .
 לצערי ,  לכל אחת מהשלוש אני יכול להעניק עשרות בודדות של ק"מ ,  כך שעל מערכת יחסים ארוכת טווח אין על מה לדבר עכשיו  ( שלא נדבר על שאר המכוניות שבעצב רב בחרתי להתעלם מהן )  .  זו גם הסיבה מדוע מדובר בהתרשמות כללית המובאת לראשונה בישראל לדגמים אלה ,  ולא מבחן השוואתי של ממש שירד לעומק אופיין .  
את האמת ,  למרות הטיזינג שכל אחת מבצעת בדרכה ,  במבט ראשון לא התאהבתי באף אחת מהן .  אז יאללה ,  בואו נבדוק איך הן במיטה  ( כלומר בכביש )  .
 מאוד מוזר להביט במאזדה 3 ,  וממש לרצות לנהוג בה  ( מבלי להיות עובד הייטק כמובן )  .  החיוך העצוב שמאפיין את שבכת החזית בגרסה הנעה בהמוניה על כבישי ישראל ,  מוחלף בחיוך שטני בזו שעומדת מולי כשבזווית הפה הכיתוב MPS ונחיר אימתני אה-לה איפרזה טורבו מאיים לשאוב לתוכו כל מה שמלפנים ,  כולל אותי .  הצבע השחור במקרה שלה ,  רק מוסיף עוד רוע מהסוג שאנחנו עיתונאי הרכב מאוד אוהבים ונציין גם חישוקי 18 אינטש מאיימים .
 תא הנוסעים שמקבל את פני הנהג לא שונה בהרבה מה-3 הרגילה .  העיצוב נאה והחומרים איכותיים ובין שאר מאפיניים יחודיים לדגם זה כמו תפרים אדומים בכל פינה ופלסטיקה וריפוד אדמדמים ניתן למצוא - שומו שמיים - ידית הילוכים ידנית מהסוג שממש צריך לתפעל וגם דוושה שלישית - במאזדה !  מושב הנהג טוב מזה של הדגם הרגיל ,  למרות שהייתי שמח לקבל עוד קצת תמיכה צידית .
 הפתעה ראשונה מתקבלת מייד עם היציאה לכביש .  מתליה של ה-MPS מתגלים כרכים ונוחים יחסית למכונית עם מנוע טורבו בנפח 2.3 ל' המפיק 260 כ"ס ,  ולא כפי ששיערתי .  הם בולעים ללא מאמץ את שברי האספלט המעטים וכמעט ולא מרגישים כי במכונית ספורטיבית עסקינן .  בתחום הדימני ,  הם לא פוגמים בהנאה מנהיגה למרות שבמקרה ספציפי זה ,  הייתי מצפה לקבל שלדה והגה מעט יותר חדים ומדוייקים ,  דבר שאפילו ה-3 הסטנדרטית הקודמת עשתה .  
ההפתעה השנייה מתגלה עם לחיצה בריאה על דוושת התאוצה ,  והיא לא ממש טובה .  עם מומנט של 38.8 קג"מ המתקבלים במלואם ב-3,000 סל"ד ונשלחים רק לציר הקדמי ,  כל האצה מלווה בלחימה בהגה שרק מחפש היכן קל לו יותר ,  לפנות ימינה או שמאלה ,  ורצונו של הנהג כבודו ,  לא ממש מתקבל פה .  חלוקת הכוח בין הגלגלים בניצוח דיפרנציאל מוגבל החלקה לא בדיוק תורמת לתחושת הבטחון עם יכולת מוגבלת להתמודד עם תת היגוי וצריך עוד קילומטרים רבים כדי להתרגל למה שקורה שם מתחת ,  בעיקר ברצף פניות מפותלות שם גם צריך להזיז את ההגה מצד לצד בניגוד לרצונם של המומנט הרב וההגה הלוחמני .
 בשונה ממנועי הטורבו להם התרגלנו בשנים האחרונות ,  בעיקר מקונצרן פולקסווגן ,  במאזדה עדיין ניתן להרגיש בהשהייה מוחשית עד שהמנוע מתחיל לנשום כראוי דרך המגדש .  עד ל-2,500 סל"ד נראה כי מספר הסוסים והקג"מים מועטים ,  1,500 סיבובים נוספים מצרפים לחגיגה עוד קצת שרירים ורק מעבר לכך ממש מורגש כוח מתפרץ וההגה מתחיל לאבד עצמו לדעת כאמור .  
השהיית הטורבו אינה מורגשת כל כך בנסיעה ספורטיבית מהירה כשמד הסל"ד נמצא עמוק בתוך רצועת הכוח ולא קשה להאמין להצהרות על 6.1 שניות ל-100 קמ"ש .  אולם ,  האצה ממהירות שיוט  ( 100 קמ"ש ,  2,200 סל"ד ,  הילוך שישי )  לצורך עקיפה למשל ,  תדרוש להוריד הילוך אחד או שניים לשם השלמתה אחרת תיאלצו להעזר בהרבה סבלנות .  אגב ,  מחשב הדרך גילה לנו כי ליטר דלק אחד מספיק לשמונה ק"מ בממוצע .
 ההתרשמות הראשונית מהמאזדה מאכזבת .  לנוכח דברים חיוביים שנאמרו על השלדה וההיגוי בדגמים העממיים ובעיקר כשאותה שלדה מלווה את הפורד פוקוס RS המשובחת ,  הייתי מצפה לקבל חבילה ספורטיבית שלמה הרבה יותר .  העיצוב החצוני מרשים ,  הפנימי פחות ואל הנהיגה בה בהחלט צריך להסתגל .
 את המאזדה אני מחליף בפולקסווגן גולף R ,  המכונית שציפיתי לה יותר בנסיעה הזו .  אחרי שהתרשמנו מאוד מהדור השישי ל-GTI ,  האחות הארסית יותר אמורה להעניק עונג משופר מגובה במנוע טורבו 2.0 ל' המפיק 266 כ"ס ו-35.6 קג"מ .  כל הכמות הזו נשלחת דרך מערכת '4 מוושן' לארבעת הגלגלים בחלוקה שעשוייה להגיע עד ל-100 אחוזים לאחור .  ואיזה צליל היא פולטת כשמחוג הסל"ד נוסק ,  צליל שגורם לך לפתוח חלון ולגמרי לא משנה מה הטמפרטורה בחוץ .
 כראוי לבת במשפחת פולקסווגן ,  כל נקודה בתא הנוסעים עשויה מחומר איכותי וכך גם איכות ההרכבה והגימור .  מכוניות המבחן שהועמדו לרשותנו עברו קרו לוודאי מסכת ארוכה של התעללות ולכן נציין כי בסל"ד מסויים גורמים תדרי התהודה ממערכת הפליטה הכפולה לקרקושים וזמזומים מסויימים ,  שיותר משהם מצביעים על ליקוי כזה או אחר ברמת ההרכבה הם מעידים על הגלים העל קוליים הערבים שנפלטים מכל אחד מארבעת הצילינדרים ,  ואני שוב פותח את החלון .  עיצוב התא כצפוי ,  שומר על התבנית הגרמנית המשעממת וגם האות R המוכספת שהוטבעה פה ושם ומחוגי מחוונים כחולים לא תורמים להרמת המסיבה .
 מצויידת בתיבת DSG הניתנת לתפעול ידני גם דרך מנופים בגלגל ההגה ,  ה-R מציגה יכולת תאוצה מרשימה יותר מה-MPS ועל הנייר מדובר בכמעט חצי שנייה .  השהיית טורבו אינה בלקסיקון שלה בכלל ועם התיבה הזו היא לא מפחדת להוריד מספר הילוכים מייד כשרגל ימין מוחצת את הדוושה .  ההילוך הבא יגיע מייד עם הגעה לקו האדום ב-6,500 סל"ד ,  גם במצב הידני ,  מבלי לאבד זמן מיותר או כוח בתהליך מיאוץ .  100 קמ"ש רגועים נמדדים ב-2,200 סל"ד על השעון וצריכת הדלק הממוצעת שערורייתית - 5.8 ק"מ לליטר ,  בתנאי נהיגה מאומצים כמובן .
 חלוקת הכוח על ידי מערכת ההנעה הכפולה נעשית באופן רגוע וכמעט בלתי מורגש ולרגע נדמה שמדובר בכלל בגולף משפחתית רגילה שפשוט חיה בפסט פורוורד .  גם ההגה מרגיש טוב יותר מאשר במאזדה ולרשותו תגבור המשתנה באמצעות לחיצה על מצב הספורט שהופך אותו לחד יותר וכך גם את דוושת ה'גז' והמתלים שמתקשחים .  
על הכביש ,  ה-R מציגה אחיזה גבוהה מאוד באספלט והגה עם משקל ופידבק טובים יחסית למה שהורגלנו במכוניות מודרניות והפרת שלוות השלדה כמעט בלתי אפשרית על כביש ציבורי מבלי להסתכן בשלילה לצמיתות .  יתרון נוסף בהנעה הכפולה הוא בתחום הבטיחות ,  בעיקר כשהאספלט רטוב .  מעבר בין מצבי המתלים בין קומפורט לספורט  ( יש גם מצב ביניים )  מחדד אותה מעט יותר ,  אולם ההבדלים בינהם לא כל כך מוחשיים .  נוחות הנסיעה אף היא טובה מאוד ,  בעיקר במצב הרך ,  אך גם במצב הספורט ,  מה שמסכם אותה באופן די ברור .  היא מתאימה יותר למי שמיושב בדעתו ,  שלא נאמר מבוגר .
 הרנו מגאן RS היא כמו אותה בחורה שהעין מייד נמשכת לעברה .  עזבו אהבה ממבט ראשון או אם היא יפה או לא ,  תנו לי אותה כאן ,  עכשיו ולעניין .  כל קימור בעיצובה החיצוני הגיע לאחר חשיבה עמוקה של איך להיות שונה בין כל האחרות הדומות כל כך אחת לשנייה .  אני מתפלא שהיא בכלל השלישית שאני נוהג בה ,  ושלא קפצתי עליה מייד בהתחלה .
 אומרים שהסבלנות משתלמת ,  וכאן אני מקבל הוכחה לכך ביג טיים .  תא הנוסעים אמנם מרשים הרבה פחות מהמאזדה או הגולף  ( למה לעזאזל צריך מחוון סל"ד צהוב ?  !  )  ,  אבל ברגע בו נוגע הישבן במושב הריקארו אתה שוכח מהכל .  זה ללא ספק אחד המושבים היותר טובים בהם פגשתי במכונית ספורט ,  תומך את הנהג ממש כפפה לכל הגוף .  תנוחת הישיבה אף היא הטובה ביותר מבין השלוש וגם ההגה בעובי המתאים .
 כמו הגולף ,  גם המגאן מסתפקת במנוע 2.0 ל' מוגדש שמציע כאן 247 כ"ס ו-34.7 קג"מ .  בניגוד לה ,  ההנעה כאן קדמית ונתון התאוצה זהה בדיוק לזה של המאזדה ,  בעיקר בזכות משקל עדיף .  שלא כמו במאזדה ,  העברת הכוח לגלגלים הקדמיים בלבד אינה מאופיינת בלוחמת הגה והמגאן מרגישה בטוחה וזורמת הרבה יותר בקו ישר .  היא גם לא מאיצה בצורה מנומנמת והמנוע ניעור כבר בסל"ד מאוד נמוך .
 תוספת מבורכת שהוסיפה רנו הוא צפצוף שמגיע קצת אחרי 6,000 סל"ד ושבריר שנייה לפני הקו האדום ,  המורה לנהג מתי בדיוק להעביר הילוך מבלי לבזבז כוח מיותר ומבלי להוריד עיניים מהכביש .  נוסף על כך ,  בנהיגה מנהלתית יורה לך מחוון אחר מתי להעלות או להוריד הילוך כדי לחסוך בדלק ולזהם פחות .  כאן נציין כי מחשב המגאן הציג נתון של שמונה ק"מ לליטר ,  בדיוק כמו במאזדה 3 .
 ואז הגיעו הסיבובים ,  ומה שהיא יודעת לעשות .  מתחת לכסות החיצונית מסתתרת שלדה מדוייקת ,  אולי שלדת ההנעה הקדמית המודרנית הטובה ביותר בה נהגתי בשנים האחרונות .  האחיזה גבוהה ועם הגה מדוייק ובעל משקל מצויין היא לא פוחדת להתמסר למה שהידיים שלך פוקדות עליה לעשות .  השלדה צייתנית יותר להעברות משקל ,  בלמי ברמבו נוטעים אותה במקום ובלא ספק היא המכונית המהנה ביותר מהשלוש וזאת עוד מבלי לנתק לה את כל הבקרות המסרסות .  ולחשוב שישנה גם גרסת קאפ ,  למי שאוהב את זה קצת יותר הארד קור .
 המגאן היא הפחות איכותית מבין שלוש המכוניות כאן .  תא הנוסעים פשוט למראה ,  היא רועשת יותר ואפילו בצפצוף המלווה את האיתות הם חסכו והוא נשמע כאילו נלקח מצעצוע סיני שייפח את נשמתו הרבה לפני שהסוללה שלו תגמר .  המגאן גם נושאת על גבה סטיגמה מפוקפקת בכל הנוגע לאמינות ,  ויקח קצת זמן עד שעידו רוזנבלום ישכנע אותנו אחרת .
 שלוש הקומפקטיות החמות מציגות שלוש תפישות לחיים ,  ואף אחת מהן לא מוצעת כרגע בישראל .  האמת שאפשר להבין זאת ,  כי בכל זאת מדובר באופציות ספורטיביות יקרות כשביננו מצויים לקוחות פוטנציאליים מעטים עבורן ,  ועוד פחות שממש יגשו לאולם התצוגה כדי לקנות .  רובנו יחשוק במאזדה 3 עם מדבקת 'דוט-קום' על העכוז ,  את הפולקסווגן גולף נעדיף בגרסה העממית ובכל זאת נכנה אותה ספורט ועל רנו נעדיף לצחוק ובעיקר כשאת המגאן מחליפה פלואנס טורקית ש ..  .  אהממ ..  לעולם לא תראה מוסך .
 במקרה של מאזדה ,  נראה שהמהנדסים היפנים פשוט שמו מטרה וחיפשו איך להגיע אליה הכי מהר תרתי משמע .  יחידת הכוח אמנם עוצמתית ,  אך האופן בו היא מתרגמת אותה לכדי ביצוע מחוספסת מאוד וחסרת רגשות .  על העיצוב החיצוני עוד התעכבו מעט ,  וזה הפנימי נראה ומרגיש טוב כמו בגרסה העממית רק עם עוד מעט שדרוגים .
 כשחושבים על הגולף R ,  קל להסיק על מי חשבו בפולקסווגן כשישבו ותכננו אותה .  נגיעות קלות בעיצוב לבידול ,  כיול כמעט מושלם לשלדה והמתלים שגם ניתנים לשינוי ויחידת כוח חזקה ומעולה שגורמת לך הנאה צרופה ובטוחה מבלי שתתעייף והרי זה משהו שאתה כן היית רוצה .  תא הנוסעים איכותי לעילא ,  אולם הוא אינו מעורר השראה או - פולקסווגן לטוב ולרע .  זאת עשויה באמת למצוא את דרכה גם לישראל ובכך נתנחם .
 מבין השלוש ,  הצרפתייה היא זו ששמה לעצמה מטרה אמיתית .  להראות הכי מיוחדת ,  לאפשר הנאה מהסוג שכמעט ולא מוצאים יותר היום או בקיצור ,  להשקיע במה שבאמת חשוב למי שבאמת רוצה להשתובב .  יש בה לא מעט מגרעות כמו תא נוסעים פשוט למראה אבל את מי זה מעניין .  עם מי שעושה לך את זה במבט ראשון ,  וגם הסקס הראשון איתה הוא מהסוג שלא שוכחים מהר ,  בהחלט הייתי רוצה לחיות איתה ומצידי שתיכנס למוסך כל כמה ימים .  מזל שבקרוב היא תגיע לישראל ,  כך לפחות מבטיחה היבואנית .
 
התרשמות :  האצ'בק חמות אש
נהיגה ראשונה במאזדה 3 MPS ,  פולקסווגן גולף R ורנו מגאן RS .  מי הקומפקטית שהכי היינו רוצים לראות מגיעה לישראל ? 

