אפשר לחכות עם כותרות  " המהפך "
 אובמה ואנשיו אמנם צפויים לסבול מפגיעה משמעותית בבחירות האמצע שייערכו השבוע בארה"ב ,  אך לא מדובר ברעידת אדמה אלקטורלית .  מתיו סילבר חושב שעוד מוקדם לסתום את הגולל על מהפכת אובמה
בשני לנובמבר האדמיניסטרציה של הנשיא אובמה תחטוף פגיעה משמעותית ,  אך לא רעידת אדמה אלקטורלית .  לפי ההערכות ,  בבחירות שייערכו לכל צירי בית הנבחרים ,  ולשליש צירי הסנאט ,  מפלגתו הדמוקרטית של אובמה צפויה לאבד כ- 50 מקומות בבית הראשון וכ-8 מקומות בבית השני .  בלי להיכנס להתחשבנויות פרטניות ,  משמעות הדבר היא שהדמוקרטים יאבדו את שליטתם הנוכחית באחד מבתי הקונגרס ,  כאשר רק הסנאט יישאר בידם .  
לכאורה זה יהיה מהפך מסוים בעל השלכה שלטונית .  הרי בחצי הקדנציה הראשון ,  הצליח אובמה לחקוק את תיקונו המשמעותי ביותר ,  שהוא חוק הבריאות החדש ,  רק הודות לשליטתם המוחלטת של הדמוקרטים בשני בתי הקונגרס .  במצב שייווצר עכשיו ,  ייסתמו לנשיא אובמה ולאנשיו כמה דרכי חקיקה שעמדו לרשותם עד כאן ,  במאבקים על הצעות חוק שנויות במחלוקת .  עם זאת ,  ניהול המדינה בנסיבות של קונגרס מפוצל ,  כשכל בית שייך למפלגה יריבה ,  הוא דבר שגרתי בהחלט בארה"ב .  הלכה למעשה ,  יכולת התמרון של אובמה בענייני חקיקה תיפגע רק במעט .
 לכן ,  מה שעומד לקרות בארה"ב אינו יכול להיחשב כ"מהפך ".  מבחינת אנשי המפלגה הדמוקרטית ,  הכרסום בכוחם ,  שיבוא לידי ביטוי בימים הקרובים ,  יהיה דומה לירידה בכוחם בבחירות לקונגרס ב- 1994 ,  באמצע הקדנציה הראשונה של הנשיא קלינטון  ( שמבחינה חקיקתית הייתה ,  אגב ,  עוד מוצלחת פחות מחציו הראשון של הקדנציה של אובמה )  .  בסוף מה שהסיח את קלינטון ממימוש מלא של מטרותיו לא היו הטלטולים בהרכב המפלגתי בקונגרס ,  אלא אירועים אחרים דוגמת הכתם בשמלתה של מוניקה לוינסקי .  
אובמה ואנשיו ,  כמובן ,  לא יקבלו את פניו של הקונגרס החדש בצהלה .  אסור להם להתעלם מהעובדות הכואבות ,  מבחינתם .  תזוזת הציבור האמריקאי לכיוון ימין מעידה על משהו יסודי יותר מתהליך הצינון הטבעי שמתחולל כמעט בהכרח כל אימת שמנהיג כריזמטי נבחר באווירה נלהבת .  נכון ,  דמוקרטיות לא מעניקות למנהיגיהן אשראי בלתי מוגבל ;  אך מה שמתרחש בארה"ב אינו רק תהליך התפכחות כללי ,  התלוש ממגמות רוחניות-פוליטיות ממשיות .  
רבים רואים את הליכי ההמרצה שאובמה ביצע במשק בתחילת דרכו כמענה מאולתר ,  ארעי ובלתי מספיק ,  ולא טיפול שורשי במכת האבטלה .  אחרים מביעים שאט נפש על חוק הבריאות  וכאן ייתכן כי מחנה אובמה מתחרט על החלטתו להימנע מהשימוש בכל מכבש כוחותיו במאמץ להעביר את חוק הבריאות בחודשים הראשונים לכהונתו .  אובמה ריסן עצמו ,  והתיקון בבריאות נחקק רק אחרי חודשים ארוכים ומייגעים של התדיינויות ציבוריות ,  ולא מעט הטחות מכוערות שהוטחו על ידי אנשי הימין הקיצוני ב"מסיבות התה ".  מחמת העיכוב המיותר בקבלת החוק ,  אזרחי ארה"ב הולכים כעת להצביע לפני שהתיקונים והשיפורים בנגישות לשירותים ובאיכות החיים הספיקו לחלחל בציבור הרחב .  
כמו כן ,  אובמה ואנשיו טרם הספיקו להצביע על מדיניות תיקון קוהרנטית בתחום הפיננסי .  יותר מדי מצביעים בארה"ב מרגישים כי מנהלי החברות הפיננסיות רצחו וירשו מבחינה כלכלית .  הרוב הארי משתומם נוכח המצב בו מנהלי החברות  " הגדולות מדי להיכשל "  רוששו את חברותיהם ,  פגעו גם בבעלי מניות וגם במשלמי מסים  ( אשר נדרשו לממן תוכניות הצלה עבור החברות המתמוטטות )  ,  וצחקו על הכול בעזות מצח ,  תוך כדי גזילת בונוסים ומשכורות מנופחות .  
לאור השסע בחברה האמריקנית בין חסידי השוק החופשי מהימין ,  שמתגעגעים לתור הזהב של ימי רונלד רייגן ,  לבין הליברלים משמאל שעוד תומכים בשרידים מסוימים של מדינת הרווחה ,  ספק אם אובמה יכול היה להעביר תיקון פיננסי מרחיק לכת בפרק זמן קצר של שנתיים .  בכל זאת ,  ניתן להאשים את האדמיניסטרציה שלו על כך שלא הצליחה להניע דיון ציבורי נהיר ומהיר על קווי יסוד ברגולציה פיננסית ,  וגם על קביעת קווים אדומים בהתנהגות החברות הפרטיות הגדולות והמנכ"לים שלהן .  בתחומי כלכלה ,  כמו בהפקת אירועי ספורט ובידור או בהרגלי אכילה ,  האמריקנים רוצים לתפוס את  " הגדול "  כביטוי של אופטימיות ,  סיפוק וטעם טוב .  השימוש בסיסמה  " גדול מכדי להיכשל "  ככרטיס ביטוח וכמגן להתנהגות פיננסית חמדנית ,  מופקרת ופסולה ,  אינו מתאים להם .  לכן הם ילכו לקלפי בתחילת נובמבר בתחושה שהם פראיירים  והממשל המכהן ישלם מחיר על כך .  
בחירתו של ברק אובמה לפני שנתיים ביטאה תמורת יסוד בציוויליזציה של המאה ה-21 ,  בעיקר בקבלתן ובמיסודן של תפיסות רב-תרבותיות .  כתבתי כאן לא פעם כי אנו במדינת ישראל ,  שנדמה שמתחרה כעת על תואר בירת החקיקה הגזענית בעולם הדמוקרטי ,  טרם השכלנו לעכל את מגוון ההשלכות של תמורה זו :  כל אזרחי העולם התעוררו לפני שנתיים בציוויליזציה חדשה .  ואולם ,  אף שאובמה הפך לסמל מהפכני באמת ,  לא כל דבר שהוא עושה חייב להיחשב או כבשורה או כניפוץ אשליה .  כמו 91% מהאזרחים בגילאי העבודה בארצו ,  יש לו כעת ג'וב ,  חרף המיתון הכלכלי .  בחירות חצי הקדנציה שנערכות עכשיו משליכות במידה רבה על ביצועיו בג'וב זה ,  ואילו אין בהן בשורה של ממש למהפכה הדמוקרטית שהוא מסמל .  הן אינן המשך המהפכה הרב-תרבותית או ביטולה -- הן בסך הכל רק פוליטיקה .  
 *  ד"ר מתיו סילבר הוא היסטוריון בחוג ללימודים רב-תחומיים במכללת עמק יזרעאל .  

אפשר לחכות עם כותרות  " המהפך "
 אובמה ואנשיו אמנם צפויים לסבול מפגיעה משמעותית בבחירות האמצע שייערכו השבוע בארה"ב ,  אך לא מדובר ברעידת אדמה אלקטורלית .  מתיו סילבר חושב שעוד מוקדם לסתום את הגולל על מהפכת אובמה

