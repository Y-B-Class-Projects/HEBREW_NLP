סופה של עבודת נמלים 
אחרי שאביו לקח אותו להעמיס תפוזים בנמל יפו ,  נשבע נחמיה שטרסלר שמנופאי הוא כבר לא יהיה .  זה היה בימים בהם התפוזים ועבודת האדמה היו מקודשים .  עבודות השיפוצים בנמל כיום לא מותירות מקום לספק :  הצריכה היא הדת החדשה .  ולעזאזל העבודה הקשה
 >  >   " טבע "  לא היתה קיימת אז ,  וגם לא  " אינטל ".  היו רק תפוזים ,  והם נבחרו לסחורת היצוא המרכזית של היישוב היהודי עוד לפני הקמת המדינה .  גם נמלי תל אביב וחיפה לא היו קיימים .  לכן נהפך נמל יפו לנמל המשלוח היחיד של סחורת היצוא הנודעת ,  תפוזי jaffa .  לתפוזים התייחסו אז ברצינות .  שטפו אותם היטב ועטפו בזהירות ,  אחד אחד ,  בנייר אריזה כתום ואוורירי .  כי בלי תפוזים לא היה לנו מטבע חוץ ,  ובלי מטבע חוץ אין דלק וחיטה .  חידה :  כמה קילומטרים נאלץ לעשות התפוז בבטן האונייה מנמל יפו ועד לנמלי הים התיכון ,  למשל באלכסנדריה או לימסול ?  את התשובה די קל לגלות היום .  אם תקפצו לכניסה הראשית של הנמל ,  תגלו על רצפת הבטון שרטוט עגול גדול שבמרכזו נמל יפו ומסביבו חצים ומרחקים לנמלים אחרים באגן הים התיכון .  אז עד אלכסנדריה יש 465 ק"מ ,  ועד לימסול - 330 ק"מ בלבד .  הטבלה הזו היא חלק מהשיפוצים הנרחבים שעובר הנמל בימים אלה ,  במטרה להפכו לאתר תיירות מבוקש ,  עם חנויות ,  מסעדות ,  בתי קפה ,  שוק דגים ואפילו מלון בוטיק אחד .  השיפוצים החלו ב-2007 ,  בהשקעה של כ-100 מיליון שקל ,  אך לא ברור מתי יסתיימו .  כולם מבטיחים שבעוד חודשיים ,  ביוני ,  ייפתח האנגר מס' 1 - ושם נוכל סוף סוף לקיים את המצווה הציונית החדשה :  קניות ,  קניות ועוד קניות .  וגם קצת אוכל .  כי למה שרק מרכז עזריאלי ייהנה מטירוף הצריכה שאחז בעם ישראל ?  על אופניים לנמל הקשר המיוחד שלי לתפוזי jaffa ולנמל יפו נובע מעובדה בסיסית אחת :  אבא שלי היה פועל בנמל יפו .  הוא הפעיל ציוד מכני כבד ,  בעיקר מנופים .  ובימי החורף ,  כאשר החשיכה כבר היתה יורדת ,  הוא היה חוזר מהעבודה עם ארגז תפוזי jaffa , " עודפי יצוא "  - ומי שלא אכל תפוז אחד כזה ,  לא יודע טעמו של גן עדן מהו .  גרנו אז בצד המזרחי של רחוב אבן גבירול בתל אביב ,  בשיכון פועלי נמל ,  בין רחוב פנקס לכיכר מילאנו .  זה היה אזור מרוחק .  אף קו אוטובוס לא הגיע לשכונה ואבן גבירול עצמו לא היה סלול .  זה לא הדאיג אף אחד במיוחד ,  כי השתמשנו בו כבמגרש משחקים :  בחורף חיפשנו קרפדות בין השלוליות ,  ובקיץ שיחקנו כדורגל .  אחר כך נסלל הכביש ומאוחר יותר נבנה גם הגשר מעל הירקון - ואבן גבירול נהפך לעורק מסחר ותחבורה מרכזי .  כל תושבי השכונה ,  שכללה חמישה בלוקים גדולים ,  עבדו בנמל תל אביב או בנמל יפו .  אבא שלי עבד ביפו .  הוא עלה ארצה לבדו ב-1931 כחלוץ צעיר בן 20 .  כל משפחתו נשארה בפולין ,  ושם נספתה .  ב-1940 ,  כאשר בן גוריון אמר שעל היישוב היהודי להצטרף למאמץ המלחמה בגרמנים ,  אבא שלי לקח את זה ברצינות והתגייס לצבא הבריטי .  ב-1941 נחתו הגדודים העבריים ביוון ,  אך לפני שהספיקו לירות אפילו ירייה אחת ,  נפלו כולם בשבי הגרמני והובלו במסע מוות לשלזיה .  שם נהפכו לעובדי כפייה של הגרמנים ,  במכרות פחם ששכנו מאות מטרים מתחת לאדמה .  לא היה קל להחזיק מעמד כחייל יהודי בצבא האנגלי ובשבי הגרמני .  אך מי ששרד שוחרר ב-1945 ,  וחזר ארצה .  החיילים המשוחררים הפגינו ונאבקו כדי לקבל  " זכויות של חייל משוחרר "  ומה שקיבלו בסוף היתה הזכות לעבוד .  כך הצליח אבא שלי להיכנס לנמל יפו .  זה התאים לאידיאולוגיה שלו :  עבודת כפיים במטרה לבנות יהודי חדש .  לאף אחד בשיכון פועלי הנמל לא היתה מכונית .  כולם נסעו באופניים .  בוקר-בוקר היה אבא שלי נוסע ליפו על אופניים - דרך  " השטח הגדול "  ורחוב 60 - שנחשבו אז למקומות הכי מסוכנים בישראל .  כיום ,  אגב ,  רחוב 60 הוא רחוב קדם ,  ובמה שהיה השטח הגדול נמצאות המסעדות המבוקשות של יפו .  יום אחד אבא שלי הרכיב אותי על האופניים - לביקור חגיגי בנמל .  לא אהיה מנופאי נמל יפו הוא אחד הנמלים העתיקים בעולם .  הוא מוזכר כבר בספר יונה ,  כנמל שדרכו ברח יונה הנביא לתרשיש .  בראשית ההתיישבות היהודית ,  בשלהי המאה ה-19 ,  היווה הנמל שער כניסה לישראל ,  שדרכו נקלטו כל העליות הראשונות .  ב-1920 שיפצו שלטונות המנדט את הנמל ,  בנו לו שובר גלים מבטון  ( על הסלעים הטבעיים שהיו במקום )  ואף הקימו מגדלור - שמתנוסס מעל לנמל עד היום .  יפו היה נמל קטן שאוניות לא היו יכולות להיכנס אליו כלל .  הן נאלצו לעגון בים הפתוח ,  והפריקה נעשתה לתוך דוברות גדולות שנגררו על ידי ספינות גרר קטנות  ( launch boat )  לתוך הנמל .  שם עמדו המנופים שהעבירו את הסחורה מהדוברות למשאיות .  את אחד המנופים האלה הפעיל אבא שלי .  באותו יום טיול-ביקור חגיגי העלה אותי אבא לתא המנופאי ,  ואני הייתי מוקסם מכוחו של המנוף .  אחר כך הפלגנו ב-launch לאוניות .  אך כיוון שהים היה גלי ,  הקאתי את נשמתי וחישבתי את נפשי למות .  נשבעתי שעם מנוף או בלעדיו ,  אני פועל נמל לא אהיה לעולם .  ב-1965 הגיע סופו של נמל יפו ,  כאשר נחנך נמל אשדוד שהחליף את נמל יפו ונמל תל אביב .  נמל יפו נהפך לנמל דייג מוזנח וחלוד ,  שאף אחד לא ביקר בו .  אפילו המסעדות שנפתחו בו לא החזיקו מעמד ,  חוץ מאחת  - " מסעדת הדייגים "  של יעקב ברגיל .  עכשיו יש בנמל חנות דגים אחת ,  גלריה אחת ,  בר חדש אחד ,  מרכז  " נא לגעת ",  סניף של צופי ים ופעילות שמארגנת העירייה לתושבים בחגים ומועדים .  לא משהו מרשים .  אבל בקרוב ייקבל הנמל זווית חדשה .  זה יקרה כאשר האנגר מספר 1 ייפתח ביוני בקול תרועה רמה .  בהאנגר הזה היה בתקופת המנדט מפעל אריזה לתפוזי jaffa ,  אך עכשיו הוא ייהפך למרכז קניות ומסעדות .  ניתן יהיה לקנות בו עוד חולצה פרחונית אחת ולנגוס בעוד דג מטוגן אחד בשמן עמוק .  מיקומו של נמל יפו נהדר ,  למרגלות הסמטאות הציוריות של יפו העתיקה ,  כאשר צדו הצפוני מחובר לטיילת וצדו הדרומי לפארק מדרון יפו המרשים .  מתכנני עבודות הפיתוח אומרים שהם מתכוונים לשמור על אופיו הישן של הנמל וגם על אופי ההאנגרים .  אבל הם אפילו לא השכילו לשמור על מנוף ישן אחד לרפואה ,  שיעמוד זקוף ויזכיר לכולם שפעם היה כאן נמל מרכזי וחשוב .  לעומתם ,  משפצי נמל תל אביב שמרו על מנוף אחד כזה ,  שמתנוסס בגאווה על המזח .  כי מתכנני  " עבודות הפיתוח "  בנמל יפו רוצים להצליח ,  והצלחה כיום פירושה עוד חנויות ועוד מסעדות - ומה פתאום לשמור על נכס היסטורי כמו מנוף ,  דוברה או launch ?  זה סתם תופס מקום .  הנמל כמשל מבט לאחור מגלה שנמל יפו מספר בעצם את סיפורה של המהפכה הציונית כולה .  האבות המייסדים של המדינה רצו להעביר את היהודי הגלותי מהפכה רבתי ;  להפוך אותו מסוחר קטן לפועל שמוציא את לחמו מהאדמה .  לא סתם הצהיר בן גוריון בתעודת חבר הכנסת שלו שמקצועו הוא חקלאי .  לא לחינם פיתח א.ד .  גורדון את דת העבודה .  לכן ,  תפוזי jaffa לא היו סתם ענף יצוא :  הם היו אידיאולוגיה .  הם היו פירות המהפכה .  הם לימדו את העולם כולו שהיהודי החדש אינו עוד סוחר ,  עוד חייט ,  או עוד מלווה בריבית ,  אלא חלוץ שמעבד את אדמתו ומגדל עליה תפוזים כה מובחרים עד שהם מבוקשים בכל שולחנות אירופה .  היש גאווה גדולה מזו ?  אבל השנים חלפו ,  והתחלנו להבין שעם חקלאות לא נגיע רחוק .  כיום אנחנו כבר לא מתלהבים מעבודה קשה במטע התפוזים .  אנחנו מחפשים עבודה מכניסה במקום ממוזג וכמה שיותר קניות ,  מסעדות ,  בילויים ו"אטרקציות ".  תחי מהפכת הצריכה ,  לעזאזל העבודה הקשה .
 
סופה של עבודת נמלים 
אחרי שאביו לקח אותו להעמיס תפוזים בנמל יפו ,  נשבע נחמיה שטרסלר שמנופאי הוא כבר לא יהיה .  זה היה בימים בהם התפוזים ועבודת האדמה היו מקודשים .  עבודות השיפוצים בנמל כיום לא מותירות מקום לספק :  הצריכה היא הדת החדשה .  ולעזאזל העבודה הקשה

