אובמה :  הכישלון והאפשרות להצלחה
בחלוף שנה לשלטונו של ברק אובאמה ,  אפשר לסכם את מה שהיה ולהדגיש מה כדאי שיהיה בכל הנוגע לפועלו במזרח התיכון .
 אתחיל בנוגע לכוונותיו .  הן טובות .  הנשיא השתלב במסורת של נשיאים אמריקנים והתאמץ להביא את הצדדים לשולחן המשא ומתן .  מגיע לו ציון חיובי ביותר עבור המאמץ .  גם המטרה שלו עולה בקנה אחד עם קודמיו .  הוא הצהיר כי הוא שואף להשיג שלום בר קיימא בין ישראל לבין הפלשתינים והמדינות הערביות .  במקביל ,  הממשל משקיע כדי לקיים את הקשר ההיסטורי בין ישראל לבין ארה"ב ,  וגם בנאומו בקהיר ,  שהופנה אל העולם המוסלמי ,  ציין אובאמה כי היחסים עם ישראל  " לא ניתנים לערעור ". 
מבחינת האסטרטגיה ,  התמקד הנשיא בהחזרת הישראלים והפלשתינים לשולחן המשא ומתן .  כמו תמיד ,  הגישה הישראלית - גישה שאנו ,  בליגה נגד השמצה ,  מסכימים לה - גורסת ששלום אמת יושג רק במו"מ ישיר שבו הפלשתינים יקבלו את הלגיטימציה של ישראל כמדינה יהודית ויכירו בצורך להתפשר .  הדברים עולים בקנה אחד עם גישתו של הנשיא ,  ואנו תומכים בכך .
 אבל קידום התהליך השתבש ,  כידוע .  פחות בגלל הכוונות ויותר בגלל האסטרטגיה .  העובדה שדברים משתבשים אינה יוצאת דופן .  ג'ורג' בוש היה ידיד ישראל והאמין כי פיתוח ערכים דמוקרטיים בעולם הערבי יועיל להביא שלום .  לרוע המזל ,  התמיכה שלו בעריכת בחירות בעזה הביאה את החמאס לשלטון ,  ועל ההחלטה הזו המזרח התיכון עדיין משלם מחיר .
 ממשל אובאמה בחר ,  כבר בשלב מוקדם ,  ובמיוחד ברטוריקה הציבורית ,  להתמקד בעצירת ההתנחלויות הישראליות כמפתח להחזרת הצדדים אל שולחן ,  וזו הבעיה .  מנהיגי ישראל ,  משני צדי התהום הפוליטית ,  מבינים כי בכל הסכם שלום סופי תצטרך ישראל לעשות ויתורים גדולים בנוגע להתנחלויות .  ארבעה ראשי ממשלה - אהוד ברק ,  אריאל שרון ,  אהוד אולמרט ועכשיו בנימין נתניהו - הבינו זאת ,  ופעלו בעקבות זאת ,  כל אחד בדרכו שלו .  אבל הנטייה לראות בהקפאת ההתנחלויות מפתח לשלום ,  נטייה שאפיינה את גישת הממשל מלכתחילה ,  עיוותה את הדרך לשלום .  
הנשיא כבר הודה כי הממשל העלה ציפיות לא מציאותיות לגבי היכולת של שני הצדדים לנוע קדימה ,  ובכך העלה ספק בנוגע לאסטרטגיה שלו .  לכן הממשל מקבל ציון שלילי עבור האסטרטגיה שלו .  האירוניה היא שאובאמה ,  ששלל את המדיניות של בוש והאמין בהאצת המשא ומתן ,  הביא לבזבוז שנה ללא שיחות .  ויש לזכור כי ישראלים ופלשתינים כבר ניהלו משא ומתן ,  בלי הקפאה .  מאחר שעתה בכל זאת מתחדש הסיכוי לשיחות ,  זו הוכחה שאפשר היה לדבר .  על כן בכל הנוגע לתוצאות - הממשל מקבל ציון נכשל .
 והנה הדברים שהייתי מצפה מאובאמה השנה .  ראשית ,  להדגיש כי ישראל עשתה ויתורים משמעותיים ,  ועיכובים נוספים מצד הפלשתינים לא יתקבלו על הדעת .  שנית ,  להדגיש את העומק המוסרי והאסטרטגי ביחסים בין ארה"ב לבין ישראל משום שהדבר קריטי למאבק העולמי נגד הלגיטימציה של ישראל ,  בייחוד על רקע דו"ח גולדסטון .  שלישית ,  הייתי רוצה לראות את הנשיא מתמקד במה שבאמת ניתן להשיג בין ישראל לפלשתינים .
 מה ניתן להשיג ?  שלום כולל אשר יפתור את סוגיות ירושלים והפליטים ופירוז המדינה הפלשתינית הוא חזון רחוק .  מצד שני ,  שיתוף הפעולה הכלכלי והביטחוני בין ישראל לרשות השתפר ,  ועל הממשל לעשות עוד כדי לשפר את איכות החיים של הפלשתינים ואת הצלחת המאבק בטרור ,  ולא רק בזכות צה"ל .
 ואם המו"מ יתחדש ,  הדגש צריך להיות ריאלי :  הסכם טריטוריאלי בגדה המערבית .  ישראל יכולה לשמור על גושי ההתנחלויות ,  כפי שסוכם במכתב בוש לשרון ,  ואילו הפלשתינים יקבלו הכרה במדינה בגדה ויזכו לפיצוי על השטח של גושי ההתנחלויות  ( אולי דרך חילופי שטחים )  .  זו משימה אפשרית .
 ולבסוף ,  להתמקד באיראן .  הממשל נמצא בעמדה טובה להגברת הסנקציות כשאכזריות המשטר בטהרן נחשפה לעיני העולם .  אמנם כעת האיום האיראני מופנה לישראל ,  אך איראן היא בעיה של העולם ,  לא רק של ישראל .  
הכותב הוא מנכ"ל הליגה נגד השמצה

אובמה :  הכישלון והאפשרות להצלחה
nan
