TNT העתיקו מ-H & M ? 
באחת מתמונות קמפיין הסתיו של H & M נראית דוגמנית מופתעת .  אולי היא פשוט הייתה המומה לראות מישהי דומה לה על טישירט של TNT
בעולם האופנה אפשר להיתקל לעיתים בצירופי מקרים מדהימים ,  שלא הטרנד הוא בהכרח האחראי להם .  זהו לא סוד שרשתות מעתיקות ממעצבי על ,  מעצבי-על ממעצבי-על אחרים ,  ובקיצור ,  תעשייה שלמה המבוססת על מאות מליוני בגדים בשנה ,  לא מאפשרת להתחקות אחר הקוקייה או הביצים שלה .  אבל לפעמים צירוף המקרים מוזר באופן יוצא דופן .  
לפני יותר מחצי שנה שוחרר קמפיין סתיו-חורף 2009 של H & M ,  ובו מככבת הדוגמנית סשה פיבוברובה .  אחת מתמונות הקמפיין - שצולם על ידי זה ששמו נישא ברבים היום ,  טרי ריצ'רדסון - הייתה צילום פנים ,  בו נראית הדוגמנית כשהיא אוחזת בלחייה במעין הבעה ,  הקרובה פחות או יותר ,  לדמות בציור  " הצעקה ". 
בימים אלו ממש ,  מציגה TNT את קולקציית הקיץ החדשה שלה ,  תוך ניסיון למיני-מיתוג מחדש עם הסלוגן  " get dirty ".  באחת מתמונות הקטלוג מוצגת דוגמנית כשהיא לבושה בחולצת טי לבנה ועליה מעין ציור-רישום של פני אישה האוחזת בלחייה ,  כשעל שיערה מעין אזניים ארוכות .  התבוננות שנייה בציור ,  תוך התעלמות מהתוספת הארנבית ,  מגלה דמיון בוטה לצילום המדובר כאן של H & M .  אי אפשר שלא לשאול ,  האם TNT עשתה את הבלתי יאומן וביססה את הציור שלה ,  בתוספת מספר שינויים ,  על צילום הקמפיין של הרשת השבדית ? 
לדברי אלדד לוי ,  ארט דירקטור במשרד פרסום ואיש תקשורת חזותית שבחן את הדברים ,  סביר להניח שיש קשר בין הציור של TNT לצילום של H & M . " בדרך כלל מפיקים איורים מצילומים ,  ולא נוהגים בדרך הפוכה ,  שהיא כמעט בלתי אפשרית .  מה גם ,  שאפשר למצוא בין שני האובייקטים את אותם קווי מתאר :  קימורי השיער של הדוגמנית ,  זווית הפה והשיניים ,  הרווח בין הזרת לכף היד ימנית ואפילו את הדרך שבה שורש כף היד הימנית נכנס קלות לתוך שקע היד השמאלית של הדוגמנית .  להוציא את תוספת ציור הכובע ,  מדובר בדמיון שקשה מאוד להסביר כתוצאה של מקריות ".  
אם החשדות אכן בעלי בסיס ,  נראה כי זו הפעם הראשונה בהיסטוריה בה קמפיין של חברה אחת הופך לגרפיקה של חברה אחרת .  מבחינת רשת האופנה TNT יכול להיות שמדובר באחד מן השניים :  מקריות קוסמית או טיפשות בלתי נסבלת ,  כי איזו חברת אופנה תשתמש בקמפיין של חברת אופנה מתחרה כבסיס לאחד העיצובים שלה ? 
ממשרד יחסי הציבור של TNT נמסר : " אמנם אנו מברכים על כניסתה של רשת H & M לישראל ,  אך איננו רואים כל קשר ולו הקל ביותר בין חולצת הטי הסופר מגניבה שלנו ,  לבין המודעה שלהם .  אנחנו בטוחים שהרבה צעירות שאוהבות אופנה שימחו לרכוש אותה במחיר 89.99 שקלים בחנויותינו ברחבי הארץ ".  
את תגובת H & M לא היה ניתן להשיג עד לרגע עליית הכתבה לאוויר .
 
TNT העתיקו מ-H & M ? 
באחת מתמונות קמפיין הסתיו של H & M נראית דוגמנית מופתעת .  אולי היא פשוט הייתה המומה לראות מישהי דומה לה על טישירט של TNT

