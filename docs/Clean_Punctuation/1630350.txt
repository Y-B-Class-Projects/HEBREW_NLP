לאומי יוביל את מימון תחנת הכוח של עופר
הבנק יוביל את מימון הקמת תחנת הכוח של OPC במישור רותם שבנגב ,  בהיקף של 320 מיליון דולר ,  לאחר שגבר בהליך מכרזי ממושך על שותפות בנק דיסקונט וכלל מימון
בנק לאומי יוביל את מימון הקמת תחנת הכוח של OPC במישור רותם שבנגב ,  בהיקף של 320 מיליון דולר - כך נודע ל-TheMarker .  זאת ,  לאחר שגבר בהליך מכרזי ממושך על שותפות בנק דיסקונט וכלל מימון .  
מדובר בפרויקט להקמת תחנת כוח בהספק של כ-370 מגה-ואט ,  ובהשקעה כוללת של כ-400 מיליון דולר ,  במסגרת חוזה זיכיון של 20 שנה מול המדינה .  במימון יישאו גם בעלי OPC :  החברה לישראל  ( 80% )  שבשליטת סמי ועידן עופר ,  ודלקיה מקבוצת ואוליה  ( 20% )  ,  שיעמידו הון עצמי בהיקף של 20% מעלות הפרויקט .  
בנק הפועלים לא נטל חלק במכרז ,  לפי הערכות ,  משום החשיפה למגבלת לווה בודד ,  האוסרת מתן אשראי בשיעור הגבוה מ-15% מהונו העצמי של הבנק ללווה יחיד .  מגבלה זו פוגעת ביכולת המערכת הבנקאית בישראל לממן פרויקטים בענף החשמל הפרטי ,  מכיוון שלקוח הקצה של החשמל המיוצר היא למעשה חברת החשמל - אחת הלוות הגדולות במשק .  חסם זה צפוי להביא כעת את בנק לאומי לגבש קונסורציום מלווים שיורכב ברובו ממשקיעים מוסדיים .  בנק לאומי מחזיק ב-18% ממניות החברה לישראל .  
OPC ,  שהוחזקה בעבר בידי עופר אנרגיה  ( 80% )  וסימנס  ( 20% )  ,  זכתה ב-2004 במכרז הממשלתי להקמת תחנת הכוח במישור רותם .  ואולם שנתיים לאחר מכן בוטל המכרז בידי האוצר ,  בטענה לטעות חישובית .  בעקבות עתירת OPC לבג"ץ חזרה בה המדינה מהמהלך ,  והסכימה כי התחנה תוקם לפי תנאי המכרז המקורי .  הסכם מכירת החשמל  ( PPA )  בין המדינה ,  OPC וחברת החשמל ,  במסגרתו התחייבה חברת החשמל לרכוש את החשמל המיוצר בתחנה למשך 20 שנות הפעלה ,  נחתם בנובמבר 2009 .  זאת ,  כאשר OPC מתחייבת להשלים את הסגירה הפיננסית של הפרויקט בתוך שנתיים ,  ולהפעיל את התחנה בתוך כשנתיים נוספות  ( עד תחילת 2014 )  .  
לפי הערכות ,  תסתכם מכירת החשמל לחברת החשמל לאורך תקופת החוזה ב-3.8 מיליארד שקל .  ואולם בידי OPC האפשרות להגדיל את היקף המכירות באמצעות מכירת החשמל לצרכנים פרטיים .  החברה כבר פירסמה מכרז בינלאומי לאספקת הטורבינות להפעלת התחנה ,  ובעבר העריכה את עלות הציוד הנדרש לתחנה ב-220 מיליון יורו .  
כמו כן ,  מנהלת החברה יחד עם החברות האחיות כי"ל ובז"ן משא ומתן לרכישת הגז הטבעי שיסופק לתחנה מול EMG המצרית ומול שותפות תמר .  בקבלן ההקמה וההפעלה של הפרויקט  ( EPC )  מחזיקות ואוליה  ( 65% )  והחברה לישראל  ( 35% )  .  
עבור לאומי מדובר בפרויקט ייצור החשמל הפרטי הרביעי שבו הוא מעורב .  זאת ,  לאחר שחתם בשנתיים האחרונות עם חברת אדלטק על מסמכי כוונות לליווי הפיננסי של תחנת הכוח המתוכננת בחיפה כימיקלים דרום בהשקעה של כ-250 מיליון דולר ,  וכן של תחנת הכוח המתוכננת במפעל אגן כימיקלים באשדוד בהשקעה של 70 מיליון דולר .  בנוסף ,  צפוי לאומי לקחת חלק מקונסורציום של פרויקט תחנת הכוח דוראד באשקלון .  
מבנק לאומי נמסר : " הבנק רואה חשיבות מימון מגזר האנרגיה ,  ועסקה זו מהווה ביטוי לכוונות הבנק ". 

לאומי יוביל את מימון תחנת הכוח של עופר
הבנק יוביל את מימון הקמת תחנת הכוח של OPC במישור רותם שבנגב ,  בהיקף של 320 מיליון דולר ,  לאחר שגבר בהליך מכרזי ממושך על שותפות בנק דיסקונט וכלל מימון

