הפועל ת"א :  זלצבורג מסרבת שפונלאנטן ישחק בגביע הטוטו
הפועל ת"א מעוניינת שהקשר ייבחן בדרבי ,  האוסטרים מסרבים .  המשטרה הפשירה 800 כרטיסים לשאלקה ,  שכטר יחמיץ המשחק
הפועל תל אביב רוצה לבחון את יוהאן פונלאנטן במשחק גביע הטוטו מול מכבי תל אביב בשבוע הבא ,  אלא שרד בול זלצבורג לא מאשרת זאת .  במועדון האוסטרי טוענים שלשחקן יש כרטיס טיסה כבר ליום שני הבא והם מצפים ממנו לחזור בתאריך המקורי . " המחלוקת אינה בין הפועל תל אביב לשחקן ",  אומר מאיר ריפמן סוכנו , " זלצבורג לא מאפשרת לפונלאנטן לשחק ביום רביעי ורוצה שיחזור לפני כן כבר ביום שני באוסטריה ". 
בתוך כך ,  המשטרה הודיעה הערב  ( ראשון )  על הפשרת 800 כרטיסים נוספים למשחק מול שאלקה בליגת האלופות ביום שלישי .  זאת לאחר שהאוהדים הגרמנים לא רכשו את כל הכרטיסים שהוקצו להם על פי החוקים שאופ"א קבעה למשחקים בליגת האלופות .
 למרות הניצחון אמש  ( שבת )  על הפועל באר שבע  ( 2:3 )  ,  הפועל תל אביב יצאה עם טעם מר בשל העבודה שהיא ספגה שני שערים לא מחויבים בדקות הסיום ,  מה שגם הביא להתפרצות של וינסנט אניימה בחדר ההלבשה מיד בסיום המשחק .  עם זאת בהפועל מרוצים מאוד מהחזרה לצמרת הגבוה של הליגה ומרגישים מוכנים לשבעה ימים קשים במסגרתם יארחו את שאלקה בשלישי ויתארחו אצל מכבי חיפה ביום שני הבא . 
" זו הייתה הכנה טובה לשאלקה ,  אבל זה לא יהיה משחק דומה ",  אמר ערן זהבי בסיום המשחק . " הקצב יהיה הרבה יותר מהיר ונצטרך להתכונן ולעבוד .  אנחנו יודעים מה שאלקה שווה ,  זו קבוצה מצוינת וננסה לעשות את הטוב ביותר ".  
" בסוף הורדנו את הרגל מהגז ושילמנו על זה בשני שערים ",  המשיך הקשר . " הגול הראשון של באר שבע היה קצת לא ספורטיבי לדעתי .  הם היו צריכים להוציא את הכדור בגלל הפציעה של באדיר ששכב על הדשא ,  אבל זו בעיה שלהם .  בסופו של דבר ניצחנו ,  עשינו שלוש נקודות ואנחנו עם הפנים לשאלקה ".  
זהבי גם התייחס לסיום הפחות משכנע של המשחק : " אולי יש עניין מנטאלי .  גם בשנה שעברה זה קרה כמה פעמים וזה לא היה צריך לקרות ,  אני מאמין שאלי גוטמן ייתן לנו בראש ושזה לא יקרה יותר .  גם הפרש שערים חשוב ,  הרי האליפות בשנה שעברה הוכרעה בגלל הקיזוז ובגלל הפרש השערים בסופו של דבר .  יחד עם זאת ,  החזרנו את כוח ההרתעה של הפועל ת"א והקבוצות יודעות שלא קל לשחק נגדנו .  עכשיו צריך המשכיות ,  לעבוד קשה ולהשתפר .  אנחנו עוד לא ביכולת של השנה שעברה אבל גם זה יגיע ". 
בהפועל תל אביב מאוד מקווים שאביחי ידין ,  שנפגע אתמול בקרסול בו הוא גם כך סובל מכאבים מזה תקופה לא קצרה ,  יהיה כשיר ליום שלישי .  הקשר שהוחלף מיד אחרי שנפצע ,  התאמן היום עם חבריו וצפוי לשחק .  ידין אמר לאתר הרשמי של המועדון : " במחצית הראשונה שיחקנו מצוין ואני שמח שהחיסרון של שכטר לא הורגש והצלחנו לכבוש .  במחצית השנייה ספגנו שערים שלא היינו צריכים לספוג ונגד שאלקה נצטרך להיות ממושמעים שבעתיים בהגנה כי על כל טעות קטנה נשלם ביוקר .  אם זה תלוי בי אעשה הכל כדי לשחק ביום שלישי אבל נצטרך לראות ביומיים הקרובים מה מצבי ". 
איתי שכטר ערך אימון ריצה קליל ,  אך כצפוי הוא לא יטול חלק בהתמודדות בליגת האלופות ,  למרות שאתמול החלוץ הצהיר כי הוא מרגיש טוב יותר לאחר הטיפולים שעבר בסרביה .  בקבוצה מעדיפים להכשירו לקראת המשחק מול מכבי חיפה ביום שני הבא .
 עוד לקראת המשחק מול שאלקה ,  נראה כי הצוות המקצועי יערוך לפחות שינוי אחד לעומת ההרכב שפתח אתמול ,  כשעל אף יכולתו הטובה ,  סלים טועמה יפנה את מקומו לשי אבוטבול ,  לטובת מרכז מגרש זהיר וחזק יותר .  אפשרות נוספת אותה לוקח המאמן בחשבון היא מערך של חמישה קשרים ,  כשערן זהבי יתופקד מתחת לחלוץ ואבוטבול ישחק דווקא על חשבונו של בן סהר .  
דני בונדר ,  שהציג אתמול יכולת משביעת רצון ,  צפוי להמשיך ולקבל את את הקרדיט בהרכב .  לעומת זאת ,  ביוואן פרנסמן המשיך לאבד מניות אחרי שהציג יכולת חלשה מאוד בדקות המועטות ששיחק ,  ונראה כי הפועל תנסה להביא בלם אחר בינואר .
  ( עדכון ראשון :  12:17 )  ( עדכון אחרון :  18:40 ) 

הפועל ת"א :  זלצבורג מסרבת שפונלאנטן ישחק בגביע הטוטו
הפועל ת"א מעוניינת שהקשר ייבחן בדרבי ,  האוסטרים מסרבים .  המשטרה הפשירה 800 כרטיסים לשאלקה ,  שכטר יחמיץ המשחק

