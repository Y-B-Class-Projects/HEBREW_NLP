תפתח חלון
בין אם אתם מעשנים אקטיביים או פסיביים - אין סיבה שהבית שלכם יסריח מסיגריות .  טיפים לתחזוק בתים מעושנים
גם אם אף אחד מבני ביתכם לא מעשן ובסך הכל פתחתם שולחן לחברים בערב הדחה בבית  " האח הגדול ",  סביר להניח שלפחות אחד מהנוכחים יעכיר לכם את האוויר .  לשלוח אותו לעשן בחוץ זה אמנם פתרון שרבים נוטים לאמץ ,  אבל כשמדובר בימים קרים של השנה ,  הפתרון עלול להוציא לכם שם של מארחים אנטיפתים .  כדי לצאת בסדר עם החברים ולמנוע מהסלון שלכם להראות ולהריח כמו מאפרה ,  קבלו כמה טיפים :
 אם הריהוט בסלון שלכם עשוי מבד ,  מומלץ לכסות אותו בסדינים שאינם בשימוש או שמיכות דקות שיגנו עליו שמא יראה ויריח כמו ספה במועדון במתחם יד חרוצים .  אם בכל זאת מתחשק לכם להראות לכולם את הספה המעוצבת שרכשתם לאחרונה מבלי לכסות אותה ,  שיטה נוספת להתגבר על ריחות העשן היא לטבול מברשת שערות קשות בקוקטייל של מים עם מעט חומץ ,  ולהבריש את הבד היטב .  סלון מעור לא יסבול כלל בסביבת מעשנים ,  מאחר שאינו נוטה לספוג את הריחות ולכן אין צורך לכסות אותו ,  מקסימום להעביר עליו מגבון לח לתחושה מרעננת .
 כדי שהשטיח שלכם יישאר שלם ושעיר ,  הקפידו להצמיד למעשנים מאפרות ,  כדי שחלילה לא ייפול להם אפר על השטיח .  בזמן אמת הדבר לא יראה כאסון גדול ,  אבל כבר ביום שלמחרת תוכלו להבחין בחורים קטנטנים ,  שלא יחמיאו למראה הכולל של הסלון .  במקרים כאלה רצוי למלא את החורים בצמר דומה ולא להותיר את השטיח במראה מוזנח ומקריח .  לתחזוק יום יומי של שטיח בסביבה מעושנת ,  רצוי לפזר עליו סודה לשתיה ,  כשעתיים לפני כל שאיבה .
 וילונות הם אחד הפריטים שסופגים יותר מכל ריח של פיח ועשן .  לכן ,  בין אם אתם מעשנים בבית ,  או לחילופין גרים בסמוך לכביש ראשי ,  מומלץ לכבס את הוילונות אחת לשלושה חודשים ,  לפי הוראות הניקוי המצוינים על הוילון .  ביומיום מומלץ לרסס את הוילונות עם מטהרי אוויר מיוחדים למוצרי טקסטיל ,  כך ייכנס נינוח נעים הביתה עם כל משב של רוח .  התרסיסים שנמצאים אצלכם בשירותים על הניאגרה ממש לא מומלצים למשימה מהסוג הזה ,  מאחר שהם לא מיועדים למוצרי טקסטיל ועלולים לגרום נזק לבד .
 כל הפחתה של עשן בבית מבורכת ,  וגם לזה מצאנו עבורכם טיפ - מלאו את המאפרות בשכבה דקה של שבבי פחם ,  בטוח נשאר לכם משהו מיום העצמאות אשתקד .  גם סודה לשתייה תעשה את העבודה ואם יש לכם חתול בבית - הסתדרתם .  מסתבר שקורט מהחול של מיצי בתחתית המאפרה ,  יכול לחולל פלאים .  רצוי שתיקחו אותו ישירות מהשקית ולא מהארגז של מיצי ,  כדי שלא תיתקלו בהפתעות לא נעימות .
 לפני שאתם רצים לרסס את הבית עם בושם אחרי כל סיגריה שהודלקה ,  פתחו את החלונות ואווררו את הבית .  לא שיש לנו משהו נגד מקלחות צרפתיות אבל כשמדובר בבית ,  פתיחת החלון הוא פתרון חסכוני והרבה יותר בריאותי .  בלי קשר לעשן הסיגריות ,  גם הסינים שדוגלים בפנג שואי ממליצים לפתוח את החלונות בתדירות גבוהה ולאפשר כניסתן של אנרגיות חדשות הביתה  ( לתשומת ליבו של הדייר ארז מבית האח הגדול )  .  אם יש לכם במקרר כמה פירות הדר ,  גרדו מהם את השכבה העליונה של הקליפה ובשלו אותה במים חמים .  ריח ההדרים שיתפשט בבית יפיג את ריח העשן ליום יומיים .  במידה והמקרר שלכם ריק ,  גם בישול של תבלינים ריחניים כמו קינמון ,  אגוז מוסקט ופלפל אנגלי יעשו את העבודה .  ואיך אפשר בלי להזכיר נרות ארומטיים שיתרמו כמובן לעניין ,  ועל הדרך יצרו לכם אווירה רומנטית בבית .
 מתוך כל המאפרות המעוצבות והמסוגננות שיש בשוק ,  מצאנו עבורכם מאפרה חרוצה ששואבת עשן ומצמצמת את החשיפה שלו למעשנים ,  האקטיביים והפסיביים .  המאפרה מצוידת במנוע קטן וחזק של פילטר השואב את עשן הסיגריות ומונע ממנו להתפזר באוויר .  השואב הקטן מופעל באמצעות 2 סוללות ומגיע עם פילטר אחד שמספיק לאלף שעות של שאיפה .  בנוסף ,  המאפרה מעוצבת כמכונית קטנה ובהחלט יכולה להתאים כמתנה מקורית לאהובכם או אהובתכם המעשן/ת בחג הוולנטיינס הקרוב .
 
תפתח חלון
בין אם אתם מעשנים אקטיביים או פסיביים - אין סיבה שהבית שלכם יסריח מסיגריות .  טיפים לתחזוק בתים מעושנים

