 " לא יכולתי לשאת יותר את הפגיעה בחופש העיתונות  " 
מסמכים חדשים בתביעת מרדכי גילת נגד ידיעות אחרונות :  חילופי ההאשמות הקשים בינו לבין ראשי העיתון ,  הסיבות שבגללן החליט לעזוב לאחר 32 שנה ,  והצהרת העורך שילה דה בר
העיתונאי הוותיק מרדכי  ( מוטי )  גילת ונציגי העיתון  " ידיעות אחרונות "  הגיעו אתמול לדיון ראשון בבית הדין האזורי לעבודה בתל אביב לאחר שתהליך הגישור ביניהם נכשל .  גילת ,  שהועסק ב"ידיעות "  במשך 32 שנה וכיום עובד ב"ישראל היום ",  תובע מהעיתון פיצויים והפרשי שכר בסך 1.7 מיליון שקל .  לטענתו ,  הוא נאלץ לעזוב את  " ידיעות "  עקב פגיעה בתנאי העסקתו ולאחר שראשי העיתון הגבילו את עבודתו העיתונאית מטעמים אינטרסנטיים .  
אתמול הסכימו הצדדים כי הפיצויים הנדונים במשפט יופחתו ל-260-700 אלף שקל ,  לא כולל הסכום שצבר גילת בקופות הגמל .  סכומים אלה עלו בהליך הגישור ,  ונראה כי אף שזה נכשל והעניין הועבר לבית המשפט ,  הן העיתון והן גילת מעוניינים לסיים את הפרשה בפשרה מהירה .  השופטת חנה טרכטינגוט קבעה כי מחר יתקיים דיון נוסף בעניין ,  שבו תכריע מה יהיה סכום ה פיצוי שיקבל גילת מ"ידיעות ".  
כתב התביעה וכתב ההגנה שמנגד ,  המובאים כאן ,  חושפים את טענותיו של גילת על פגיעה בעבודתו העיתונאית ואת טענת  " ידיעות "  כי גילת הוא זה שחייב לעיתון כסף - ואף לקח חומרים ארכיוניים מהמערכת ללא אישור .
 גילת טוען כי עזב את העיתון מפני שהבעלים ,  ארנון  ( נוני )  מוזס ,  סירב לפרסם כתבות שלו שחשפו עוולות שלטוניות או שחיתויות - או ביקש לקצר את הכתבות שלו ולהשמיט מהן חלק מהתכנים . " עזבתי משום שלא יכולתי לשאת יותר את הפגיעה בחופש העיתונות ובחופש הביטוי שלי ",  מצהיר גילת . " פרשיות אהוד אולמרט וחיים רמון - שני אישי ציבור המקורבים למו"ל מוזס - גרמו לעימותים קשים ביני לבינו ולדחיקתי הסופית החוצה .  מאמרים שלי נפסלו ,  כתבות נדחקו לשוליים ועמודי החדשות נחסמו בפני בניגוד לדפוס העבודה בעבר .  הדבר פגע אנושות במעמדי המקצועי ובנורמות העיתונאיות הבסיסיות ". 
גילת מוסיף כי  " הלחצים מבית היו קשים מאלה החיצוניים .  כשבעל המאה רוצה להפוך לבעל הדעה ,  אפילו עיתונאי ותיק ומנוסה כמוני מרים ידיים ".  אחד הנספחים לתביעה הוא מכתב ששלח גילת למוזס ,  ועיקריו מובאים כאן  ( ראו מסגרת )  .  
גילת מתאר את נקודת השבר האחרונה שגרמה לו לעזוב את העיתון .  הוא מספר כי בראשית אוגוסט 2007 הגיע אליו מידע רגיש שלפיו פרקליט המדינה עתיד לפתוח בחקירה נגד ראש הממשלה דאז ,  אהוד אולמרט .  לאכזבתו של גילת הנושא לא נהפך לכותרת ראשית ,  והעיתון נפתח לבסוף בכותרת  " חגיגת קניות - עלייה חדה במכירת מוצרי חשמל ,  מדיחי כלים ,  מייבשי כביסה ,  אופנועים ומכוניות ".  גילת כותב כי עקב האירוע שלח לעורך העיתון שילה דה בר מכתב ,  שבו שאל : " האמנם 'ידיעות אחרונות' איבד את הטיפות האחרונות של הבושה והכבוד המקצועי ?  "  - וקרא לדה בר לתקן את העוול .  
גילת טוען כי  " תשובת דה בר העבירה מסר ברור :  אתה מחוק ב'ידיעות' ,  אין לך מה לחפש בעיתון .  אחד משיאי הציניות בפרשה נמצא באותו מכתב של העורך אלי ,  שבו הציע לי 'להביא תחקירים שירעידו את אמות הסיפים ויגררו גל תגובות והד ציבורי .  תחקירים שישנו את המציאות ויתקנו עולם' .  ועוד כותב דה בר :  'עסוק פחות בדגי רקק ,  שכבר מוטלים על גבם הפוכים .  איפה התחקיר שיפיל ממשלה' "?  
גילת מציין בתצהירו כי  " 'ידיעות אחרונות' - שהגן על שר אוצר מושחת ,  על ראש ממשלה מושחת ועל נבחרי ציבור אחרים הקשורים עם עבריינים - מזמין ממני תחקיר שיפיל ממשלה ?  עד לאן יכולה העמדת הפנים הזאת להגיע ?  איך לא רעדה היד לעורך שכתב את דבר השקר הזה ?  למוזס הפתרונים .  מה נשאר לי לעשות אחרי מכתב כזה ?  להיפרד לשלום .  מה היה עלי לעשות כשהעורך הציג אותי כדייג של דגי רקק שכבר הפוכים על גבם ?  להחזיר את המפתחות .  זה מה שעשיתי ".  
" ידיעות אחרונות "  הגיש לבית המשפט כתב הגנה בגין תביעת גילת ,  וכן תביעה שכנגד בגובה מיליון שקל ,  שמאשימה את גילת בלקיחת חומרי הארכיון שלו ממחסן העיתון ללא רשות ובשימוש בחומרים אלה לטובת פרסומים ב"ישראל היום ".  בכתב ההגנה כותבים עורכי הדין של  " ידיעות "  כי  " מדובר בתביעה מופרכת והזויה ,  המוגשת בלא צל של ספק על מנת לסחוט כספים מן הנתבעת ללא הצדקה וללא בסיס עובדתי או משפטי ".  
בכתב ההגנה נכתב כי  " התובע בחר להתפטר מעבודתו בעיתון .  חרף התפטרותו מיוזמתו ,  מן הסתם לאור הצעת עבודה שקיבל מעיתון מתחרה שבו החל לעבוד באופן מיידי לאחר סיום עבודתו 'בידיעות' ,  רקח התובע סיפור אלף לילה ולילה בדבר השתקת פיות כביכול ובדבר פגיעות מתמשכות שנעשו לו כביכול במשך שנים ". 
בכתב ההגנה נטען כי תצהירו של גילת מסולף ומעוות ,  כי אין שחר לטענות שהתפטר בגין פגיעה בחופש הביטוי שלו - וכי במשך השנים קיבל תשלומים העולים במאות אלפי שקלים על אלה שלהם היה זכאי .  
לפי כתב ההגנה , " בשנים האחרונות לעבודת גילת חלה ירידה - שלא לומר נסיגה של ממש - בביצועיו העיתונאיים ,  שהובילה לביקורת כלפיו ולדרישה ממנו לייצר חומרים חדשים וליזום תחקירים ,  דרישה שהתובע ניסה לחמוק ממנה .  התובע אינו מגלה לבית המשפט כי לעורכים היתה ביקורת נמשכת לגביו ,  שנבעה מכך שבשנים האחרונות חלה ירידה של ממש בתפוקתו ובכמות ואיכות התחקירים שהצליח להשלים .  במקום לעסוק בתחקירים ,  החליט התובע באופן חד-צדדי ובלתי מוסכם לכותב כתבות שבהן ממובלטת בעיקר דעתו האישית .  עורכי העיתון לא הסכימו לדבר ודרשו ממנו פעם אחר פעם להתרכז בתחום התחקירים ,  אך התובע לא שעה לדרישות אלה ".  
בכתב התביעה שכנגד שהגיש  " ידיעות אחרונות "  נטען כי בזמן שעבד בעיתון צבר גילת אלפי הקלטות ותמלילים משיחות שערך עם מקורות .  חומרים אלה נשמרו בשטח מגודר ונעול בתוך מחסן  " ידיעות אחרונות ".  רק בידיו של גילת היה מפתח למתחם ,  והוא היה היחד שהורשה להיכנס אליו .  
בתביעה שכנגד נטען כי  " לאחר סיום עבודתו של גילת התגלה בבדיקה אקראית כי השטח המגודר ,  שגודלו כגודל חדר ,  נוקה לחלוטין - וכל אלפי הקלטות והחומר הרב שהיה בו נעלמו כלא היו .  כגנב באישון לילה וללא בקשת רשות הוצא כל החומר האמור ,  שאין חולק על כך שהוא רכוש 'ידיעות אחרונות' .  מדובר בכמות חומר רבה ,  שנדרשים עשרות רבות של ארגזים כדי לקחת אותה ,  וזו היתה ללא ספק פעולה מתוכננת שבוצעה במשך זמן ניכר ". 
כמו כן מצוין בתביעה שכנגד כי  " עם סיום עבודתו של גילת ותחילת עבודתו בעיתון המתחרה הופיעו בו פרסומים המבוססים על חומרים שנאספו בעת שגילת עבד ב'ידיעות' ".  
מגילת , " ידיעות אחרונות "  וארנון מוזס לא התקבלה תגובה .
 לתביעתו של גילת נגד  " ידיעות אחרונות "  צורף מכתב שהעביר בינואר 2007 למו"ל העיתון ,  ארנון  ( נוני )  מוזס . " התלבטתי אם לכתוב לך ",  כותב גילת . " הרי מאחורינו שעות של שיחות על רמתו המידרדרת של העיתון ;  על חוסר המקצועיות והשרלטנות בטיפול בכתבות ,  בידיעות ובכותרות ;  על העובדה שהעיתון מסתיר את הישגיו המתמעטים ומצניע סיפורים בלעדיים - לעתים בגין חובבנות מקצועית ,  לעתים בגין מניעים זרים ".   
" כבר שנים אני מתריע בפניך ש'ידיעות' מתקרב לדרך שאותה עבר עיתון אחר )  ,  ששם השתלטו הצנזורה הפנימית והשחיתות על התכנים ועקרו את שיני כלב השמירה .  ברור לכל שבגלל סילוק רוב העיתונאים והעורכים הטובים מ"מעריב "  וניהול העיתון על פי גחמות המו"ל ,  העיתון הולך ומתרסק - לא האינטרנט הורג אותו . 
" בשנים האחרונות הלכת וצימצמת את יכולתי לעבוד - בין אם ישירות ,  או באמצעות העורכים הכפופים אליך .  זה התחיל בחניקת תחקירים חשובים שנגעו לצמרת המדינה ונמשך בכתבות רגילות שהעורכים העדיפו לא להבליטן כי לא ידעו אם פרסומן ירגיז אותך או לא  (  ..  .)  אישרת לי באדיבותך שאכן נאסר על עורכי הדסק להזמין ממני טורים לעמודי החדשות בנושאים שאני בקי בהם  (  ..  .)  אתה מבקש בעצם ליטול ממני את חופש הביטוי .  הסיבה לגרסתך :  'יש לך אג'נדה פרטית של שמירת חוק .  היא לא מקובלת עלי' ".  מארנון מוזס לא התקבלה תגובה .
 גידי וייץ ,  תחקירן  " ידיעות אחרונות "  בעבר שכיום מועסק בעיתון  " הארץ ",  הגיש תצהיר לבית המשפט התומך בתביעתו של מרדכי גילת נגד מעסיקם המשותף לשעבר .  בתצהירו כותב וייץ כי לפני שחתם על חוזה עם העיתון שאל את עורכת מוסף  " 7 ימים "  דאז ,  רותי יובל ,  מה מידת החופש ב"ידיעות אחרונות ".  לדבריו ,  נענה כי אין נושא שהוא מחוץ לתחום ,  למעט משפחת מוזס הרחבה .  
וייץ כותב כי  " לצערי ב'ידיעות אחרונות' לא קיבלנו ,  התחקירנים ,  את הגיבוי הנדרש כדי לבצע עבודה עיתונאית חוקרת ".  לדבריו , " כבר בשבועות הראשונים לעבודתי נתקלתי בקשיים של ממש .  הקשיים היו יכולים להיות ברמז ,  באמירה מפורשת ובוויכוחים של ימים או בעיכוב של חודשים בפרסום ידיעה .  לפעמים ,  אם הייתי מפרסם כתבה שחשפה שחיתות של איש ציבור כזה או אחר קיבלתי 'מקלחת' ,  או שמושא הסיקור שלי קיבל 'כתבת פיצוי' המאירה אותו באור חיובי ".  
וייץ מתאר מקרים שבהם לטענתו פרסומים נתקלו בבעיות מבית ,  כמו החוזה בין דודי אפל לגלעד שרון ,  שהבטיח לשרון סכומי כסף גדולים וכן קלטות וידיאו שתיארו את גלעד ועומרי שרון עוסקים בפעילות החשודה כפלילית .  
לדברי וייץ , " התחושה שלנו העיתונאים היתה שאנחנו עושים משהו אסור .  חשנו תחושת חרדה כמי שמהלך על הקצה וייתכן שכתבה זו תביא את סופך בעיתון ". 
עורך  " ידיעות אחרונות ",  שילה דה בר ,  הגיש ביום חמישי תצהיר לבית המשפט בתגובה לתביעתו של מרדכי גילת נגד העיתון .
 דה בר כותב כי בעוד שבעבר הכיר את גילת כעיתונאי מוביל ,  חרוץ והישגי ,  החל ב-2007 פגש גילת שונה : " תחקירים העסיקו אותו הרבה פחות ".  בתוך כך ,  כותב דה בר כי , " לא הכרתי בכישרונו בכתיבת מאמרים פובלציסטיים ".  לדבריו , " כתיבתו הפובליציסטית של גילת מגושמת ,  אלימה ,  נטולת דמיון והומור ,  מיושנת וחוזרת על עצמה ".  
בנוגע להתערבות בתכנים כותב דה בר : " אין בכוונתי להתייחס לכל הדוגמאות  ( שגילת מעלה ;  א"ב )  ,  בעיקר משום שאיני מכיר את הפרטים בקשר לכולן ".  דה בר מתייחס לכמה מקרים ,  בהם פרשת האי היווני ,  שגילת טען כי לא הופעיה על שער המוסף בעקבות התערבות ארנון מוזס .  דה בר טוען כי  " הפרשה זכתה לחשיפה בולטת .  הסיפור פורסם בכותרת ענק בעמוד הראשון ובהרחבה בעמודים 2-4 ".  על טענת גילת בדבר סתימת פיות והצרת צעדים כותב דה בר כי עורך העיתון הוא האוטוריטה המקצועית ,  וכי  " עמדת גילת מופרכת ,  שלא לומר פרנואידית ".  

" לא יכולתי לשאת יותר את הפגיעה בחופש העיתונות  " 
מסמכים חדשים בתביעת מרדכי גילת נגד ידיעות אחרונות :  חילופי ההאשמות הקשים בינו לבין ראשי העיתון ,  הסיבות שבגללן החליט לעזוב לאחר 32 שנה ,  והצהרת העורך שילה דה בר

