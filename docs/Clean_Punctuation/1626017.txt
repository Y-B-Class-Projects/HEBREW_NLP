פיתוי גורלי :  יום קלונם של הפרסומאים
ניסיון הפירוק של מפלגת קדימה מסמן את האפשרות שכוכבם של היועצים האסטרטגיים ואנשי הפרסום והשיווק בפוליטיקה הישראלית נמצא בנסיגה מבורכת .  כידוע ,  קדימה הוקמה על בסיס תפיסות עולם שיווקיות .  מתחת לתדמית הנוצצת  ( שהיתה לה ?  )  הסתתרה תפיסה אפלה שאפשר למכור הכול לכולם .  לפי תפיסה זו ,  אין שוני מהותי בין מכירת קוטג' למכירת ציפי לבני ,  וגם אין הבדל בין הקוטג'ים השונים מלבד מיתוגם .  לפי תפיסה זו ,  אפשר בעצם למכור כל אחד ,  כל אדם ,  כל אזרח כמנהיג האומה ,  ובלבד שיעמדו לצידו אנשי שיווק מנוסים .
 ההיסטוריה מעידה כי למרבה הצער היו די והותר מקרים שבהם תפיסות ציניות כאלה הוכחו כנכונות .  די להיווכח בסיסמה  " ציפי או ביבי "  שהילכה אימים על ציבור מצביעי השמאל ,  והביאה לנהירתם להצביע לקדימה משל היינו עדיין בשיטת הבחירה הישירה .  מה רבה היתה הפתעתם של הבוחרים ,  וככל הנראה גם של יושבת ראש קדימה עצמה ,  כשהתברר שבשיטת המשטר הישראלית צריך להקים קואליציה כדי להיות ראש ממשלה .
 ככל שאנשי פרסום ואסטרטגיה צברו הצלחות ,  כך הציניות והיהירות שלהם הלכו וגברו .  מבחינתם הם היו ממליכי המלכים והציבור לא יותר מפלסטלינה נימוחה .  יותר ויותר יועצים אסטרטגיים ואנשי פרסום החלו להעיד על עצמם שהם  " עשו את שרון ",  או ש"בזכותם ביבי ראש ממשלה ",  או ש"הניצחון של פרס שייך להם "  וכמובן להתגאות ביצירתה של מפלגת קדימה .  
רבים מהם משוכנעים ביכולתם האינסופית להמליך כל מלך ולהפוך כל נסיך לצפרדע החלו לפנות לפוליטיקאים שונים - זניחים יותר ופחות - ולהניח לפתחם את ההבטחה האולטימטיבית  - " אני אעשה אותך ח"כ/שר/ראש ממשלה/נשיא ".  נדמה היה שהם שוכחים שלא כל ה"מוצרים "  שלהם זהים ושבסופו של דבר מי שעשו את שרון ופרס היו שרון ופרס .  
אומרים שפוליטיקה היא מקצוע של שקרנים אבל למען האמת דווקא היא יותר מכל חושפת את האדם כפי שהוא .  בפוליטיקה קשה להסתתר לאורך זמן ולכן יש ביקוש כה רב למי שיכולים לסייע לפוליטיקאים להסתתר מאחורי עולם של שקרים נוציים .  אך בעולם הפוליטי ,  העוסק ביצרים הבסיסיים ביותר של החיה האנושית :  הכוח ,הכמיהה להכרה ,  התקווה והפחד - עם הזמן אנשים מתגלים כפי שהם ולא רק לאלה הקרובים להם אלא לעיני כל ולציבור רב .  במצב עניינים זה הטיפשים מתגלים במלוא טיפשותם ,  הרעים במלוא הרוע הטמון בהם ,  האנוכיים במלוא אנוכיותם ,  הפחדנים במלוא פחדנותם ,  המושחתים במלוא שחיתותם ,  שיכורי הכוח במלא שכרונם ,  הרכיכות וחסרי חוט השדרה במלוא רכיכותם ,  ערלי הלב במלוא אטימותם - אבל פעמים גם מתגלים האמיצים במלוא נחישותם ומנהיגי אמת במלוא גדולתם .  
ניסיון הפירוק של קדימה - גם אם עדיין לא צלח - העלה אל פני השטח ביקורת ניכרת על יושבת ראש המפלגה ציפי לבני וחשף אותה ,  את התנהלותה ואת מפלגתה לעיני הציבור .  דווקא משום כך לא משנה מה יקרה ומכאן ואילך ,  כולנו כציבור הרווחנו .  העשור האחרון עמד בסימן השתלטות השיח השיווקי על הפוליטיקה .  נכון שיש ערך לכלים שיווקיים בעולם רווי תקשורת ומסרים אך אלה כלים - לא מהות .  יש הבדלים חשובים בין הפוליטיקאים ולא כל אחד יכול למלא כל תפקיד .  בסופו של דבר האמת יוצאת לאור וכשהאמת עולה על פני השטח ,  הציבור יכול לשוב למלא את תפקידו ולבחור בין המנהיגים המתאימים והראויים ביותר על יתרונותיהם וכן - גם חסרונותיהם .
 
פיתוי גורלי :  יום קלונם של הפרסומאים
nan
