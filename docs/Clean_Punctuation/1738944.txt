היעד של הבנקים הגדולים :  אפריקה
בנקים סיניים ומערביים נוהרים לאפריקה ,  אך כל עוד אין במדינות היבשת מעמד בינוני של ממש ,  הם מתקשים לצמוח בה בקצב מספק
 >  >  כש-icbc ,  הבנק הגדול בעולם במונחי שווי שוק ,  שילם 5.5 מיליארד דולר עבור 20% מסטנדרד בנק ב-2008 ,  בנקאים ברחבי העולם עקבו אחר המהלך בעניין רב .  העסקה עם הבנק הגדול בדרום אפריקה העידה על כך שהיבשת עשויה להיות מקור פוטנציאלי לרווחים גדולים .  אמנם כמה מהאלמנטים המפתים בתעשיית הפיננסים הפורחת ביבשת נעלמו מאז - הבנקים בניגריה למשל ,  שלתקופה קצרה משכו משקיעים מערביים ,  נקלעו למשבר קשה - אך ההיגיון העסקי הבסיסי נותר כשהיה .  קשרי הסחר המתפתחים של אפריקה עם שווקים מתעוררים נוספים העלו את החשיבות האסטרטגית שלה .  בינואר חתם בנק אוף צ'יינה על הסכם שיתוף פעולה עם אקובנק ,  שפועל ב-31 מדינות באפריקה .  באוגוסט הכריזו ברדסקו ובנקו דה ברזיל ,  הנמצא בבעלות ממשלתית ,  על הקמת חברת אחזקות אפריקאית חדשה בשיתוף עם בנקו אספיריטו סנטו ,  בנק פורטוגלי הפעיל באנגולה .  בנק בינלאומי נוסף ,  hsbc ,  מנהל מגעים לרכישת הבנק הדרום אפריקאי נדבנק . " היבשת הופכת ליותר ויותר תחרותית ",  אומר ויליאם מילס ,  שמנהל את פעילות סיטי באפריקה ,  אירופה והמזרח התיכון .  רווחי הבנקים המקומיים והמערביים באפריקה שמדרום למדבר סהרה ,  לא כולל דרום אפריקה ,  הסתכמו ב-2009 ב-2.6 מיליארד דולר .  גם הסינים מתעניינים באפריקה ,  כשבינתיים אקספורט-אימפורט בנק אוף צ'יינה הממשלתי אחראי לכל הפעילות הסינית ביבשת .  קשיי התרחבות שני סוגים עיקריים של בנקים פועלים ביבשת .  ראשית - ישנם הבנקים המקומיים הגדולים - כמו סטנדרד בנק ,  שפעיל ב-16 מדינות ,  ואקובנק מטוגו ,  שפועל בעיקר במערב ובמרכז אפריקה .  וישנם הבנקים מהעולם העשיר ,  שנוטים לפעול במקומות שבהם יש להם קשרים היסטוריים :  סוסייטה ז'נרל פועל באזורים דוברי הצרפתית במערב אפריקה ,  ברקליס וסטנדרד צ'ארטרד פועלים במדינות דוברות האנגלית - והבנקים הפורטוגליים פועלים באנגולה ובמוזמביק .  במשך השנים הבנקים כולם השתמשו פחות או יותר באותו מודל עסקי בסיסי של שירותים ללקוחות אמידים ,  גופים ממשלתיים ועסקים בינוניים וגדולים .  הבנקים ייצרו בדרך כלל יותר פיקדונות מהלוואות ,  ופירוש הדבר היה עודפי נזילות שנתקעו בגלל ממשלות בעייתיות ובנקים מרכזיים חלשים .  הרווחים היו בדרך כלל מוגבלים ,  אך נוכח הריבית הגבוהה על הלוואות פרטיות ,  התשואות על ההון היו טובות למדי .  לא קל להרחיב את היקפן של פעילויות כאלה משום שהכלכלה הרשמית במדינות אפריקה היא בדרך כלל חלשה והמעמד הבינוני הוא קטן .  חלק מהבנקים התרחבו במהירות רבה מדי .  אקובנק התרחב ליותר מ-750 סניפים ,  ש-40% מתוכם נוסדו מאז 2007 .  מהלך זה היה כרוך בהוצאות גדולות שמסייעת להסביר מדוע התשואה על ההון של הבנק הגיעה ל-6% בלבד ב-2009 .  מנכ"ל הבנק ,  ארנולד אקפה ,  אומר כי הבנק האט את ההתרחבות וכעת פועל לשיפור הרווחיות .  גם מרי מסטנדרד בנק מודה כי פתיחת הסניפים היתה  " מעט אגרסיבית מדי ".  גם בברקליס קיצצו בהשקעות בסניפים חדשים .  ז'אן-לואי מאטיי ,  שמנהל את פעילויות הקמעונות הבינלאומיות של סוסייטה ז'נרל ,  מעוניין לפתוח סניפים חדשים אך אומר : " אנו חייבים להיות ריאליסטיים בעניין הזה ".  הוא מתכנן להוסיף ל-300 הסניפים הקיימים של הבנק מדרום לסהרה 100 סניפים חדשים תוך שימוש במבנים פשוטים ובמערכת אדמיניסטרציה ארצית כדי להגביל את העלויות .  אחת האסטרטגיות המפתות היא להמר בגדול על כלכלה שצומחת במהירות .  הבנקים הפורטוגליים נכנסו לאנגולה לאחר מלחמת האזרחים במדינה ונהנו מתעשיית הנפט שלה .  bes ,  בנקו bpi ובנקו מילניום bcp מחזיקים במשותף כ-170 סניפים באנגולה ,  ורשמו רווח של 440 מיליון דולר ב-2009 .  פדרו הומם ,  מנהל ב-bes אומר כי אף שמאגר הלקוחות במגזר הפרטי מוגבל ,  ספר ההלוואות של הבנק הוא  " מגוון למדי ".  הסיכון הגדול לבנקים הפורטוגליים נובע מהרגולציה .  נראה שהממשלות המקומיות באפריקה אינן מרוצות מהעובדה שזרים נהנים מהשלל .  בשנה שעברה נדרשו כל השלושה לוודא שלפחות 49% מפעילויותיהם מוחזקות בידי מקומיים .  בנקים אחרים בחרו להתמקד בבנקאות עסקית .  חברות סיניות שבונות נמלי תעופה ,  כבישים ותחנות חשמל הן לקוחות מבוקשים .  סטנדרד בנק מפעיל צוות של 40 בנקאים במשרד הסמוך למטה הראשי של icbc בבייג'ין ,  שמנסים לפתות את הלקוחות הסינים של הבנק .  עד כה היו הביצועים הפיננסיים של שיתוף הפעולה הזה מאכזבים .  רבים תוהים אם השותפות עם חברות סיניות משתלמת . " הן ימצצו ממך הכל ",  אומר מנהל בנק אירופי .  ואולם יש דרכים אחרות לשגשג .  פעילויות הקמעונות של סטנדרד צ'ארטרד אחראיות כעת ל-80% מרווחיו באפריקה ,  לעומת 60% לפני עשור .  לדברי מנהל פעילויות הבנק מחוץ לאסיה ,  הבנק השיג את הצמיחה הזאת על ידי טיפוח צוותים שמתמחים בתחומי האנרגיה והסחורות והקמת רשת בינלאומית שפועלת מול לקוחות אירופאים והודים .  סיטי נערך לחזק את מעמדו במימון עסקות ובבנקאות השקעות .  אם hsbc ירכוש את נדבנק ,  הוא ישתמש בו כאמצעי ליצור נוכחות ברחבי היבשת כולה .  הבנקים לוקחים את אפריקה ברצינות .
 
היעד של הבנקים הגדולים :  אפריקה
בנקים סיניים ומערביים נוהרים לאפריקה ,  אך כל עוד אין במדינות היבשת מעמד בינוני של ממש ,  הם מתקשים לצמוח בה בקצב מספק

