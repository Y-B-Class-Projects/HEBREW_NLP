זה שובר לב של גבר כשהבית ריק
בעקבות אירועי דוחא ,  נאלצה בני סכנין להעביר את המשחק עם מכבי תל אביב לרמת גן .  ברני ארדוב עם תמונות מערב עגום
ברוכים הבאים לאיצטדיון רמת גן .  למי שלא זוכר רק נרענן ,  את המשחק עם מכבי תל אביב אירחה בני סכנין .  במקום אלפי אוהדים באיצטדיון דוחא ,  קיבלנו קבוצה קטנה וחסרת משמעות של תומכים .  בני סכנין הייתה ללא ספק צריכה לקבל עונש על אירועי השבוע שעבר ,  השאלה היא אם אי אפשר היה לעשות משהו אחר כדי למנוע מכולנו לקבל את העונש הזה
אבל יש יתרון בלהיות לבד ביציע .  למשל ,  לראות משחק בתנאים ביתיים ,  בלי שאף אחד דוחף ,  לוחץ ומפצח עליך גרעינים .  לא צריך לצעוק לשמן עם החריץ מקדימה לשבת כי הוא מסתיר ,  אפשר לראות את הלבן בעיניים של עבאס סואן ,  ההוא מהארטיקים בא אליכם בשירות אישי ,  עוד לפני שהוא מתעכב על החמולה שגורמת לכל קרטיב מישמש שלו להתמוסס .  באמת ,  כשחושבים על זה - זה ממש אידיאלי  ( יאללה ,  על מי אנחנו עובדים ?  ) 
הפעם לא מדובר בנצרת ולא בבית"ר ירושלים ,  אלא במכבי תל אביב - החזית השלישית שעומדת מול בני סכנין בכל מפגש ביניהן .  לא זה המקום לענות על השאלה  " מי התחיל ",  אבל רגע לפני שאתם מאשימים את האוהדים שבתמונה ,  תחשבו שוב .  רק הבוקר החליטה ההתאחדות לכדורגל להעמיד את מכבי תל אביב לדין בגלל קריאות גזעניות .  לא שאוהדי סכנין הם טלית שכולה תכלת ,  אבל לפעמים קשה לשתוק
תראו את התוצאות האחרונות של מכבי תל אביב :  ניצחון על מכבי חיפה ,  הפסד בנתניה ,  ניצחון על אשדוד ,  תיקו מול אחי נצרת ,  ניצחון על בית"ר ירושלים ,  תיקו נגד סכנין .  זה לא סתם חוסר יציבות ,  זה האבטיפוס של חוסר יציבות ,  ואבי נמני צודק כשהוא מאבחן את הבעיה של הקבוצה שלו .  השאלה היא מאיפה נובעת הבעיה הזו - מחוסר מוטיבציה נגד הקטנות ?  מחוסר ביטחון במשחקי חוץ ?  מחוסר התאמה בגלל הרוטציה בהרכב ?  היחיד שיכול לספק את התשובות והפתרונות לשאלות האלה הוא המאמן
שחקן כדורגל שמבלה את הזמן על הספסל הוא לא שחקן מאושר ,  ולכן אפשר להבין את הפנים המדוכדכות ,  אבל אצל איליה יברויאן הסיפור שונה ,  יותר מורכב ,  יותר עמוק .  במשחק פתיחת העונה של מכבי תל אביב נגד סכנין כבש יברויאן צמד והוסיף עוד שער במשחק אחר כך ,  מול הפועל פתח תקוה .  מאז עברו הרבה מים בצינורות ההשקיה בקרית שלום ,  ומאותו יברויאן נשאר רק שחקן ממורמר שמחכה לרגע לעזוב .  עם מי הצדק במקרה הזה ,  אתו או עם הקבוצה ?  כמו תמיד ,  האמת ,  כנראה ,  נמצאת איפשהו באמצע
בקרוב מאוד יעבור מאור בוזגלו ממעמד של אזרח וישנה מצב צבירה בחזרה לשחקן כדורגל ,  לאחר כמעט שמונה חודשים של פציעה ושיקום .  בעיקר על רקע משחק עלוב כמו אתמול ,  אי אפשר להימנע מהתחושה שבמגרש היה חסר מישהו שבנגיעה אחת היה משנה את כל ההתפתחויות ,  נותן את הקטנה במקום הנכון ,  מגביה כדורים יותר מדויקים ופחות חסרי תוחלת .  בוזגלו שיחק בסכנין לפני שעבר למכבי תל אביב .  כמה שהוא היה חסר לשתיהן אתמול
מאז שהגיע מרקו בלבול לסכנין ,  הקבוצה צברה ניצחון אחד ,  ארבעה הפסדים וחמש תוצאות תיקו .  אי אפשר להגיד שבלבול ייצב את השורות ,  אבל לזכותו ייאמר שהקבוצה שלו לא מתפרקת .  העניין הוא שהתוצאות של סכנין מוכתבות מהאופי שלה - לא לפה ולא לשם .  אצל לחמן היא חיפשה את הרגליים ,  אצל קוליק היא שיחקה כדורגל ,  כרגע אין בה מזה ואין בה מזה .  בלבול חייב להנחיל בסכנין שלו אופי ,  לפני שיהיה מאוחר מדי
לא צריך לפרש יותר מדי את המחוות המוחצנות של שטראובר ,  אלה שבגינן ספג לא מעט ביקורת בשנים האחרונות .  רק שבמקרה הזה ,  שוער מכבי תל אביב לא מתרגז על ההגנה שלו ,  הוא הרי בקושי נגע בכדור לאורך המשחק .  תחשבו על התסכול של שטראובר - בשני משחקים הוא ספג שישה שערים ,  ועד שההגנה התייצבה ,  ההתקפה לא מסוגלת לשים את הכדור ברשת
כנראה שאין תמונה משקפת יותר כדי לסכם את תשעים הדקות שראינו ברמת גן .  כר דשא מעולה ,  טכנולוגיה משוכללת ,  יציעים ריקים ואיצטדיון בלתי נסבל .  על פי אפקט הביצה והתרנגולת ,  קשה להכריע אם אווירת הנכאים השפיעה על יכולת השחקנים או להפך ,  דבר אחד בטוח :  עדיף שנראה כמו שפחות משחקים מסוג זה שראינו בשבת

זה שובר לב של גבר כשהבית ריק
בעקבות אירועי דוחא ,  נאלצה בני סכנין להעביר את המשחק עם מכבי תל אביב לרמת גן .  ברני ארדוב עם תמונות מערב עגום

