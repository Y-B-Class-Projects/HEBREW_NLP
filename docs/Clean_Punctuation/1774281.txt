ברווז אחד שחוט
על אף שהוא סופר ותיק , " יריעת פתיחה "  שמח לארח את אורציון ברתנא עם סיפור קצר שיגרום לכם לחשוב מחדש על חג עצמאות ואכילת בשר
איציק חלה בדיוק ביום הולדתו השנתיים וחצי ,  וניתן היה לראות בזה עוד דוגמא לחוסר הפשר בתכנון שמתכננים המלאכים .  התוכנית המקורית היתה לקחת אותו .  מלכתחילה הוא לא צריך היה להיות כאן .  הוא לא מתאים לחיים עלי אדמות .  פשוט לא מתאים .  
זה לא רק האף שלו ,  לא רק האצבע הקטנה העקומה ביד ימין ,  הדרך שבה הוא הלך גורר את רגליו ,  נשרך ,  ולא עזר כל מה שאמרו לו ,  הסבירו לו ,  התריעו בפניו ,  הזהירו אותו .  לא ,  זה לא היה העיקר ,  אם כי מיטיבי ראות ,  וכאלה לא חסרו ,  יכלו כבר בסימנים אלה לראות שהוא לא מתאים .  כבר אז ,  באותן שנים רחוקות ,  חלק מן האנשים סביבו אפילו נתן ביטוי למחשבות אלה בקול רם ,  כשצריך היה וכשלא היה צריך ,  בגדר הנימוס ושלא בגדר הנימוס .  
בקיצור ,  כל הופעתו צעקה :  זה לא זה .  כל הופעתו צעקה :  הוא לא צריך להסתובב כאן .  אף פעם לא .  לא אז ולא עכשיו .  אבל אף אחד לא היה מוכן לתקן את הקלקלה ולקחת אותו .  ככה בדיוק .  הוא נשאר כי אף אחד מן המלאכים לא היה מוכן לקחת אותו .  נקודה .  אם אפשר לשים נקודה בסיפור שאין לו סוף למרות שנקודות ,  גם כזו ששמתי כאן ,  עוד תהיינה בו .  ואני אומר כבר עכשיו לתועלת כל מי שאינו מאמין :  זו בהחלט אזהרה .
 עכשיו ,  המחלה ההיא בגיל שנתיים וחצי היתה קשה מאוד .  הוא ריחף בין חיים ומוות מספר פעמים .  היתה הרגשה שמישהו שם לא יודע מה לעשות בדיוק ,  אולי התבלבל ,  אם מותר לומר .  התחילו ולא סיימו .  הכו בו מין מכה לא מושלמת .  ככה הוא נשאר חולה חצי שנה .  לקום מן המיטה הוא לא יכול חודשים רבים ,  עד יום הולדתו השלישי ,  שבו הוא קם לראשונה מן המיטה .  
וזו שוב היתה דוגמא לבלבול בתכנון ביחס אליו .  כי ביום שבו הוא יכול היה לעבור אליהם ,  למה שמכונה השמים ,  באופן חגיגי ומיוחד ,  בתאריך עגול שקל לזכור ,  וקל להסביר ,  וקל להצדיק ולמצוא משמעות בו ,  דווקא באותו יום עצמו הוא קם מן המיטה להמשיך .  כלומר ,  הוא המשיך להיות כאן .  בתל-אביב הקטנה .  אני יודע שלא חוכמה להגיד ככה ,  תל-אביב הקטנה ,  כי מתי היא לא היתה קטנה ,  ומתי היא לא תהיה קטנה .  אבל זה אותו הדבר בדיוק לגבי איציק ,  מתי הוא לא היה קטן ומתי הוא לא יהיה עוד ,  עם כל מה שעובר עליו ?  
לכן ,  אם עליו אנחנו מדברים כעל קטן ,  גם לגבי תל-אביב מתאים לומר ,  קטנה ,  וכזו היא ,  למרות שלא פעם איציק עצמו לא חשב על העיר שלו שהיא כזו ,  קטנה .  למשל ,  כמו באותה הליכה לשוק הכרמל עליה מסופר כאן .  ובינתיים ,  הוא חלה והחלים כמה פעמים ,  תמיד במחלות קשות ולא מתאימות :  טיפוס הבטן ,  דיפתריה ,  דלקת כבד חכלילית .  חלה והחלים .  חלה ,  לא כעונש על חטאים ,  והחלים ,  לא כאיתות מלמעלה .  לא .  היתה פה ,  כנראה ,  תקלה .
 והוא ?  הוא סבל .  הו ,  כמה שהוא סבל ,  אבל זה מפני שהוא לא צריך היה להיות כאן .  וזאת כבר אמרתי ,  אני חושב ,  בצורה ברורה ומספקת .  ובכן ,  הוא הלך פה והלך שם .  אתם יודעים ,  גינות ציבוריות ,  שקיעות ,  קולנוע ארמון דוד בדיזנגוף ,  זה הקולנוע שליד הים ,  אז שוב שקיעות ,  ושוב גינות ציבוריות .  בקיצור ,  הוא דחף את הידיים שלו ,  עם האצבע העקומה ,  פה ושם לחזיה ופה ושם לתחתונים ,  פה ושם לאלה שהוא רצה לדחוף אליהם את הידיים שלו ,  ופה ושם לאלה שלא כל כך רצה ,  אבל אם היו אומרים לו לוותר על זה ,  הוא לא היה מסכים בשום פנים ואופן .  
מין כזה טיפוס ,  אחד שמרגיש שהוא באיזה קרב וצריך להצטיין ואסור לסגת מעמדות שנכבשו ,  כי מי יודע מתי תהיה ההתקפה הבאה ואיך היא תסתיים .  והוא המשיך לנהוג כך גם כשהוא הרגיש שזה לא זה ,  ואין טעם לעשות את זה ,  והוא מבזבז לעצמו את החיים .  אבל מכיוון שלא ידע מה באמת הוא צריך לעשות ,  עשה מה שלא היה צריך .  כזה טיפוס ,  אחד שלא מתאים הנה .  אז נאמר שבמקום לא להתאים בצורה אחת ,  הוא בסך הכל לא התאים בצורה אחרת .  ומכיוון שלא התאים ,  כל ההתנהגות שלו לא עזרה לו .  
ההליכות בלילות .  הדיבורים האינסופיים עם חברים .  החשבונות ,  למה וכמה .  כל אלה לא עזרו בכלל .  הוא המשיך לעצור ברחוב דיזנגוף וברחוב ארלוזורוב וברחוב ז'בוטינסקי וסוקולוב וארבע-ארצות ולוי יצחק ומהר"ל ,  ובסמטאות הקטנות שליד הים .  אתם יודעים ,  כל האזור הזה של מערב ארלוזורוב .  המקום אליו נפלט מההתחלה ,  כשהמלאכים טעו ונתנו לו להיות כאן .  בטעות הראשונה שלהם ביחס אליו .  
והוא ?  הוא המשיך לעצור ליד בתים ,  להרגיש רע ולהקיא .  להקיא בחצרות כשהצליח להתאפק קצת ,  ועל המדרכה כשלא הצליח להתאפק .  כן ,  וגם המשיך להתעלף מפעם לפעם ,  ככה סתם .  אבל זה לא היה סתם .  זה קרה כשנזכר מאין באמת בא ולאן באמת הוא שייך ,  וזה היה גדול עליו .
 והמלאכים ,  אתם שואלים ?  יותר טוב שלא תשאלו ,  כי אני כבר רואה את הגיחוך המכוער מצטייר על הפנים שלי ,  כשאני רוצה לענות לכם בשאלה :  מתי סמכתם לאחרונה על מלאכים ?  ובכלל ,  מה הסיפור שלי בא לספר ,  אתם חושבים ?  אולי בדיוק את זה ,  אין לסמוך על מלאכים .  אבל באמת ,  זו אינה התשובה הנכונה .  מי יודע מה התכנון האמיתי שם ,  ומה המלאכים באמת עושים ולאן זה מוביל ?  אולי בכל אופן זה חלק מן התוכנית ,  כלומר ,  כל המחלות שהיו לו ,  וכל הכיעור ברחובות ,  האבק ומהדורות החדשות והחמסינים והמחבלים וכוחותינו וכוחותיהם ,  הכל הכל הוא חלק מן התוכנית ואנחנו באמת לא מבינים ,  לא רואים את המטרה האמיתית ?  
גם איציק לא הבין ,  אבל הוא הרגיש .  אני יודע שלא צריך לפחוד משום דבר ,  גם לא משפה חגיגית .  לכן זוקף את ראשי ואומר :  איציק שמע את משק כנפיהם של המלאכים .  שמע ,  מבלי שיכול היה לראות לאן בדיוק הם עפים ,  וגם היה קשה לו מאוד .  אולי בגלל זה הוא הקיא ברחובות .  טוב ,  לפעמים ,  לא תמיד .
 אני אומר ,  הקיא .  וזה נכון ,  אבל אין משמעות האמירה שהוא היה מצומק ,  קטן ועלוב .  הוא אמנם גרר רגלים על המדרכות ,  אבל גם זקף ראש מעת לעת .  הנה ,  למשל ,  התגלגל עם מישהי או עם שתיים בלילות קיץ יפים על הגג של הבית בו גר עם הוריו ,  ואחר כך ירד למטה לישון ,  כולו מכוסה פירורי סיד לבנים ,  על הבגדים ומתחת להם .  הוא גרר את הרגלים ,  זה נכון ,  הביט למקום אחר ,  זה נכון ,  אבל בסך הכל הוא גם אכל בכלל לא רע .  בכלל לא רע .  לפני סרט ,  סטייק .  אחרי סרט ,  סטייק .  עם הרבה הרבה חריף ,  ושומן נוטף מן הבשר .  וגם שיפודים ביפו ,  כבד ,  כליות ,  ברווז ,  טחול .
 והרחובות תמיד מלאים אפשרויות .  הרומנטיקה היתה לאכול בחוץ .  בכלל ,  הרומנטיקה היא לעשות את זה בחוץ ,  לא ?  אז הוא אהב קומזיצים עם החברה על הירקון בבית המכשפה ,  או על שפת הים ,  כאן ,  ובגלילות ,  ובראשון על הדיונות .  קומזיצים בכל מקום שאפשר .  ובסביבות שלו ,  בירקון ועל שפות-הים של תל-אביב ושכנותיה ,  היה אפשר לעיתים קרובות יותר .  עכשיו ,  בקשר לבשרים ,  אפשר לבקש ממישהו ,  דדי או יונתן ,  או אורי ,  רצוי מאחד מאלה שמבינים בזה ,  להביא את הבשרים .
 כאלה חתוכים ,  פרוסות אליפטיות ,  שעליהן תרשים של פסים כמו חתכים בעץ ,  או קוביות או גלילים של בשר טחון ,  משובץ אדום לבן כמו פסיפס ,  אלא שכאן הלבן הוא השומן .  כל אלה ארוזים בנייר אטום ,  נייר מט לבן ,  שעווני ,  שמפריד בין פרוסה אחת לשניה ולא סופג את הדם ,  וצריך את כל החבילה לארוז טוב טוב בנייר סופג ,  שהדם לא יזול מן החבילה של הבשרים אל התיק ויכתים אותו .  
את השיפודים צריך לארוז כל סוג בנפרד .  בכלל ,  הטיפול בבשרים מגוון ומצריך ידע .  הסטייקים ,  למשל ,  יכולים להגיע אל הקומזיץ כשהם עוד קצת קפואים ,  אבל את השיפודים צריך להפשיר מראש ,  שהבשר יהיה רך ומוכן לאש .  החברה עושים את זה בסדר בדרך כלל ,  וכשאנחנו פורקים את החבילה ליד המנגל ,  אין הרבה הערות ואין הרבה טענות ,  ואם יש אז זה כדי להרשים את הבנות .
 אפרת בנגל ,  למשל ,  אוהבת הערות גסות על מה שעוד קפוא וצריך להיות רך ועל מה שרך וצריך להיות קפוא ,  ועל כך שהרבה דם יש פה .  ככה זה מתנהל לאורך השנה ,  אבל כשהחגיגה היא אמיתית באמת ,  איציק לא מוותר על קניית הבשר בעצמו .  למשל ,  בקומזיץ של יום העצמאות ,  או כשהוא חושב שיביא מישהי חדשה אל הקומזיץ ,  כזו שיש להתאמץ למענה .  מישהי מרשימה באמת ,  ואפילו הכוכבים יסתכלו בהם מן השמים הפתוחים שמעל למדורה .  אבל עכשיו ,  בנקודה הזו של הסיפור ,  הם מסתכלים בהם רק כדימוי .  
את ההתייחסות האמיתית שלו אל הלילה כבר הזכרתי .  אלה הלילות שבהם אינו יכול לישון ,  כי עוד הרבה לפני שיוצאים אל הכוכבים ,  כשעדיין נמצאים בחדר הסגור ,  מאחורי כל כתם בחדר עומד מישהו .  והוא יודע שבאמת עומד מישהו ,  לא סתם שטויות של ילדים .  והוא אינו יכול לעשות כלום ,  אפילו לא לקרוא לו ,  למישהו הזה ,  כי יש לו הידע של להרגיש אותו ולא הידע של לפנות אליו .  כשאתה יודע את המישהו הזה ,  אתה מוכה מכה שכזו ,  שכל המילים וכל מחוות הפנייה נעלמות לך מן הפה ומן הגוף .  וזה לא שונה מאשר להיות חולה .  כל מה שכבר כתבתי .  
אז כשהוא רוצה שהחגיגה תהיה לו אמיתית ,  הוא הולך בעצמו לשוק הכרמל לקנות את הבשר .  שוק הכרמל ,  עם הדוכנים והחמוצים והירקות והקריאות של הרוכלים :  תבואי גיברת ,  וכל זה .  כדאי לאיציק להיות שם כמה שיותר .  הוא אוהב להיות שם .  אולי משום שבשוק הכרמל כל התכנון של המלאכים לגביו לא כל-כך נשמע בגלל שהאוזניים שלו מלאות רעש אחר ,  ובגלל הרצינות שבה כולם עושים בו הכל .  כולם ,  המוכרים והנשים המסתובבות עם הסלים ,  לא לשחק באו לכאן .  ומן הצד ,  כשעוברים מדוכן אל דוכן ,  חוצים את הסמטאות הקטנות הפונות ויורדות אל הכרם ,  שאותן הוא מכיר פחות ,  כי עוד אימא שלו אמרה לו שלא כדאי ללכת לשם ,  במורד הסמטאות ,  עם זרמי השפכים וזרמי הדמים .  כך אמרה לו כשהיה עדיין ילד קטן ,  והוא שומע לפעמים בקול אימא שלו .
 אבל בפעם שרצה להביא משהו באמת טוב אל המדורה ,  ביום העצמאות הזה ,  לא רצה מן האטליז שבפינת הרחוב הראשי של שוק הכרמל ,  בו הוא קונה תמיד .  ממנו מייד פנה והלך פנימה אל תוך הסמטה ,  ששם היתה המשחטה ,  מקור הבשר האחד לכל הקצבים שעומדים מאחורי הדלפק הארוך ,  הלבן אדום ,  מהם הוא נוהג לקנות .  טוב ,  אולי לא המקור היחיד ,  אבל המשחטה הזו היא בוודאי אחד המקורות העיקריים שלהם .  אז למה לא מן המקור .  שם יותר טרי ,  ושם אפשר לבחור .  המשחטה לא רחוקה ,  ממש כמה צעדים במורד הסמטה ,  והיא ביתן קטן ,  קומה אחת ,  כמו כל הבתים בכרם .  ובחצר ערמות של ארגזים מרושתים ,  כלובים ,  כלוב על כלוב ,  שורה על שורה ,  מתנשאים משני צדי השביל כמעט עד לגובה של הבית עצמו ,  שני טורים כהים ,  ארוכים וצרים ,  משאירים מעבר צר ללכת בו עד המשחטה עצמה .  
שני טורים כהים כי גם בצהרים ,  כאלה בהם הוא הולך בשביל הזה בדרך פנימה ,  ארגזי המתכת ,  בסורגים הדקים והמפותלים שמהם הם עשויים ,  מאפילים על השביל .  אפילו שחלקם ריקים ,  מחכים להישלח אל הלולים ולהתמלא שוב .  ורק בחלקם יושבים ברווזים ואווזים מלוכלכים ומחכים לתורם .  יושבים ,  לא נעים ,  לבנים מוכתמים ,  הרעש ברחוב לא נוגע בהם .  אולי מתוך עייפות עצומה ורעב ,  כי לא מאכילים ולא משקים אותם כמה ימים מראש ,  שלא יחרבנו בכלובים ולא ילכלכו את המשאיות המובילות אותם הנה ,  ולא את הסביבה של המשחטה ,  ובכלל ,  שיהיה יותר נוח לנקות אותם אחר כך .
 מתוך עייפות הם שקטים ,  יושבים או עומדים ,  קשה להבין ,  אחד על השני צפופים צפופים ,  עד שאי אפשר להזיז צוואר ,  עד שאי אפשר להניע ראש .  חלקם הסתובבו קודם במכלאות הגדולות ,  מתחת יריעות יוטה שעושות את השמים מאוד נמוכים .  אבל חלקם ,  כמעט נולדו בתוך הכלובים ,  והנה הגיעו באותם כלובים בהם בילו את עיקר חייהם ,  משהוציאו אותם מן המדגרה ,  ועד שגדלו לגודל כזה שאין להם עוד מקום בכלוב ,  כשהם שם ביחד ,  וצריך כבר להסיע אותם למשחטה ,  שבה יוציאו אותם ויפנו את הכלוב לחדשים שמחכים במדגרה .  
איציק נתון לרושם שיוצר השקט שלהם .  אולי גם משום כך הרעש בתוך המשחטה המם אותו כשנכנס לחדר הראשון .  זוהי המשחטה עבורו כי מעבר לחדר זה לא נכנס .  לא נתנו לו להיכנס .  גם אל החדר הראשון נכנס מבלי לשאול ,  בעצם .  החדר הזה כל כולו סרט נע אחד ,  שבו יושבים הברווזים זוגות זוגות בתוך תיבות ,  נעות זו אחר זו ,  ומתקדמים ,  דרך מסך גומי ,  כנראה אל החדר השני שבו שוחטים אותם .  והרעש הוא הרעש של תנועות שני העובדים ,  להוציא את הברווזים מהכלובים ,  להושיב אותם בארגזים הפתוחים שבהם הם נוסעים ,  לזרוק את הכלובים הריקים בערמה בצד ,  להוציא את הכלובים הריקים ,  להכניס כלובים חדשים ,  לפתוח את הכלובים ,  להושיב את הברווזים בארגזים הפתוחים בהם הם נוסעים .  וחוץ מזה ,  גם המכונה עצמה חורקת חריקות בהחלט לא נעימות .  זה די הזכיר לאיציק את החדר הקדמי של המטבח בקיבוץ של הדוד שלו עם מכונת רחיצת הכלים ,  ששם הוא ביקר לעיתים קרובות ,  רק שבמקום מגשים וצלחות וסכו"ם ,  נוסעים בארגזים ברווזים .
 דווקא אז אוחז בו רצון משונה לגדל ברווז .  הוא נזכר שהכלוב של היונים על הגג אצלו בבית ריק מזמן .  לקחת מכאן ברווז אחד ולהביא אותו אליו הביתה ,  ברווז אחד חי ,  להוציא ברווז אחד מן המסלול הזה של הנסיעה ,  נראה לו המטרה שבגללה בא הנה .  מה אני אומר ,  המטרה שבגללה בא ?  זה נראה לו הכל .  ושוב ,  נקודה .  כבר לא איכפת לו מהקומזיץ .  הוא שוכח למה נכנס הנה .  בעצם ,  שילך כל הבשר לעזאזל .  הוא מסתכל על אחד הברווזים ,  לבן מלוכלך ,  נראה קצת חולה .  
הוא פונה אל אחד העובדים .  אני רוצה את הברווז הזה ,  הוא אומר ,  כן דווקא את זה ,  את זה הוא יציל .  את זה הוא ייקח מן המסלול .  אני רוצה את הברווז הזה ,  הוא חוזר ואומר ,  כשהעובד אינו עונה לו ,  והמכונה בינתיים נוסעת הלאה ,  עם הברווז .  ואחד מן השניים שואל אותו ,  למה דווקא את זה ?  את זה יהיה קצת קשה .  קשה להבדיל ביניהם אחרי מריטת הנוצות ,  כשהם בלי ראש .  לא ,  אומר איציק ,  אני רוצה אותו ככה .  ככה אי אפשר ,  עונה העובד ,  אי אפשר לתת אווז לא מנוקה ,  אסור לנו .  והמגש של הברווז כבר עובר את מחיצת מסך הגומי ונעלם בחדר השני .  
אני רוצה את הברווז הזה לא מנוקה ,  אני רוצה את הברווז הזה חי ,  אומר איציק ,  כשהוא יודע שהברווז הזה לא עוד ממשי .  אי אפשר להוציא מכאן ברווז חי ,  אומר העובד השני שמצטרף לשיחה ,  למרות שלא נשאל ,  ואיציק חוזר ואומר גם לו שהוא רוצה ברווז חי ,  כעת הוא כבר לא מתעקש על הברווז ההוא ,  הוא רוצה ברווז חי ,  הוא בא לקנות כאן ברווז חי ולגדל אותו ,  כן ,  הוא צריך לגדל ברווז ,  אמרו לו שכאן הוא המקום היחיד להשיג ברווז חי ,  בעיר לפחות .  להשיג ברווז כאן כן ,  אבל חי אסור ,  אומרים שני העובדים ,  ואיציק שומע שוב את משק כנפיים של המלאכים ממש לידו .
 ברווז אחר ברווז ,  בזוגות ,  יושבים עם הראש בכיוון אחד ,  מסודר ,  שיהיה יותר קל לשחוט אותם ,  הם עוברים על פניו ,  זוגות זוגות ,  כמו בכניסה אל התיבה ,  ודי חבל לו על הגב של העובדים שצריכים כל היום להתכופף ולהזדקף ,  להתכופף ולהזדקף ,  להתכופף ולהזדקף ,  עם כל הקופים והזיינים והפהיים שבמילים הללו .  איך זה אף אחד לא חושב עליהם .  איזו עבודה מחורבנת היא זו .  ממש מרשם לאורתופד ,  מתכון להזדקנות ממארת ,  לא יפה ולא מכובדת .  ואחר כך ללכת ברחוב עם גיבנת ,  הגוף נוטה קדימה כאילו ממהרים לאן שהוא ,  כאילו יש כוונה .  
ממש כמו שאיציק עצמו יוצא והולך .  הולך ?  כן ,  איך אפשר לקרוא לזה אחרת ?  הוא כבר לא שם ,  במשחטה .  אין לו ברווז חי .  הוא לא הוציא משם שום דבר .  וכל הקולות שדיברו אצלו ,  והם דיברו ,  שוב גרמו לו להקיא .  אולי אפילו סחרחורת .  אולי אולי אפילו התעלף .  זה שהוא לא זוכר לא משנה בכלל .  עובדה שקם ,  ועובדה ,  שוב לא התגשמה התוכנית המקורית .  שוב לא התגשמה .  שוב לא לקחו אותו מכאן .  שום מלאך לא הסכים לקחת על עצמו את העניין .  
עכשיו ,  כשאני כותב את הסיפור ,  אני יכול לסיים ככה :  אפשר להגיד שהמלאכים טועים .  אפשר להגיד שאנחנו טועים .  אפשר להגיד שהם אינם .  שאין בכלל מלאכים .  בויכוח הזה כבר היינו ,  בדיוק כמו שהסיפור הזה יכול היה להיקרא גם :  סיפור ליום העצמאות .  אבל באמת ,  עכשיו ,  כשאני כותב את הסיפור ,  וגם מעבר לכך ,  אני מקשיב טוב לאיציק .  מקשיב טוב .  מקשיב לא פחות טוב מאשר הוא מקשיב למשק כנפיהם ,  מאשר הוא מרגיש אותם .  גם אם להרגיש אותם זה להקיא .
 יליד 1949 .  סופר ,  משורר ופרופסור לספרות עברית .  עד כה ראו אור תשעה ספרי שירה ,  שני רומנים וארבעה קבצי סיפורים קצרים פרי עטו .
 

ברווז אחד שחוט
על אף שהוא סופר ותיק , " יריעת פתיחה "  שמח לארח את אורציון ברתנא עם סיפור קצר שיגרום לכם לחשוב מחדש על חג עצמאות ואכילת בשר

