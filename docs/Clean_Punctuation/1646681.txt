מה שאלתם לפני שקניתם אג"ח זבל ?  
השורה התחתונה
 >  >  מי שציפה כי ועדת חודק תתקפל ותרכך את המלצותיה לגבי שוק האג"ח הקונצרניות בישראל - התבדה אתמול .  ההמלצות הסופיות שהוגשו היו חדות וחריפות יותר מאלה שהוגשו בדו"ח הביניים בספטמבר האחרון .  הדו"ח הסופי של ועדת חודק כלל בעיקר החמרה של הדרישות מהמוסדיים בבואם לקנות אג"ח קונצרניות ,  ושאיפה להעניק להם יותר כוח מזה שניתן להם עד היום .  גם בתוספות ובחידודים שהוסיפה הוועדה בהמלצות הסופיות יש חוכמה .  ההמלצה שנוספה כי גופים מוסדיים יחויבו לפרסם את השאלות וההבהרות שהפנו לחברה שממנה רכשו את האג"ח - ואת התשובות שקיבלו - עשויה לגרום להם לשאול שאלות רבות יותר וחכמות יותר ,  לפני שירכשו אג"ח בדירוג נמוך הנהנות משעבוד של קרקע עלומה ברומניה .  ההמלצה שנוספה ,  שלפיה גופים מוסדיים יחויבו לגבש מדיניות ביחס לרכישת אג"ח בשוק המשני ,  תמנע פריצות בשוק זה ,  ותחייב מעקב אחר אג"ח של חברה ותיקה בבורסה - שמעוניינת לגייס כסף נוסף - על סמך מצבה ההיסטורי .  עוד המלצה שנוספה לדו"ח הסופי ,  ולא הופיעה בדו"ח הביניים ,  נוגעת לחובה למנות נאמן לכל סדרת אג"ח .  גם ההמלצה שלפיה תוקם נציגות של גופים מוסדיים שתפעל במשותף - לפני ההנפקה - תיצור תשתית של שיתוף פעולה בין הגופים וזרימת מידע ביניהם בנוגע לרמות הסיכון של המנפיק .  עד היום ,  שיתוף פעולה כזה התנהל רק כאשר חרב הסדר החוב היתה מונחת על צווארם של המוסדיים .  ההמלצות שנוספו לדו"ח הסופי ושלא הופיעו בדו"ח הביניים ,  מיתוספות להמלצות הקודמות ,  שלפיהן גוף מוסדי יחויב בהכנת אנליזה כתובה וחתומה לפני רכישת האג"ח והקמת לשכה לרישום אג"ח לא סחירות ,  שתעקוב אחר אירועים בחיי האיגרת עד מועד פירעונה ;  ההמלצה שלפיה תנאי ההנפקה יימסרו לגוף מוסדי שבעה ימי עסקים לפני המועד שבו עליו להגיש הזמנה להנפקה ;  ההמלצה שלפיה מנהלי הפנסיה המשקיעים באג"ח ידרשו מהמנפיק לעמוד בסדרה של התניות פיננסיות ואמות מידה הקשורות ליכולתו לעמוד בהחזר הכסף שלווה מהם ,  כמו חלוקת דיווידנד ,  עסקות הפוגעות ביכולת להחזר החוב ומתן שעבודים של נכסי הלווה לטובת גופים אחרים .  ההמלצה שנפלה בדו"ח הסופי ,  שלפיה יש לקבוע סף מרבי לשיעור או להיקף ההשקעה של הגופים המוסדיים באג"ח ,  כאשר כל השקעה מעבר לסף זה תהיה כרוכה באישור ועדת ההשקעות או ועדת האשראי באותו הגוף - היא מהותית והיתה יכולה לבלום התנפחות בועה בתחום האג"ח הקונצרניות כתוצאה מעודף נזילות בשווקים .  אבל למרות היעדרה ,  אפשר עדיין לומר כי הוועדה מבחינתה הלכה את כל הדרך .  השאלה עתה היא התוקף החוקי שיינתן להמלצות .  מי שחשב ששרשרת הלחצים תמה - טועה ,  עוד צפויות התמודדויות רבות על אישור מסקנות הוועדה .
 
מה שאלתם לפני שקניתם אג"ח זבל ?  
השורה התחתונה

