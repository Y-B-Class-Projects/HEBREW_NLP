אלונה ,  הכישלון כולו שלך
מי שמינתה את ויקו חדד ומרקו בלבול ואיפשרה למאמן כמו גיא עזורי לבנות את הפועל באר שבע בעונתה הראשונה בליגת העל ,  היא זו שהתעוררה מאוחר מדי למציאות שהיא יצרה .  חמי אוזן על האחראית לכישלון ,  ועל המיתוס המופרך שמאמנים לא יכולים להצליח בבאר שבע
בסופו של דבר ,  אלונה ברקת נתנה למיתוס על הפועל באר שבע לנצח אותה ,  מיתוס מנופח ומוגזם שמתופעל היטב על ידי תקשורת מתנשאת וסטריאוטיפית .  התקשורת ,  שחיה את התסריט הזה ,  מאמינה בו ,  וכל אירוע שמתרחש בקבוצה הוא בגדר רמז עבורה להתממשותו החוזרת .  הקהל מוחה נגד המאמן ?  הנה ,  עוד אחד נכנס לרשימה .  האוהדים מטלטלים את הרכב של המאמן ?  נו ,  מי כבר יכול להצליח שם .  חולה נפש רודף אחריו עם המכונית שלו ?  ,  עזבו ,  זו עיר שלמה שמתנהגת בברבריות .  אז מה אם מאמנים יוצאים מדלת צדדית גם בירושלים ,  תל אביב ונתניה .  אז מה אם המקללים מלווים אותך לרכב גם ביציאה מחדרי ההלבשה בקרית אליעזר .  אז מה אם הקהל קובע את סדר היום ברוב קבוצות הליגה .  הלו ,  זו באר שבע ,  ובבאר שבע הכל יותר חמור :  קללות האוהדים ,  חבורות העבריינים שמרחפות לצד הקבוצה ,  הלוואות בשוק השחור וחוסר כבוד לעבודת המאמן .  נכון ,  אנחנו גם בעייתיים ,  אבל זו לא סיבה לא להיטפל אליהם ,  להשחיר אותם ולהלבין את עצמנו .  
ההתקפה על הפועל באר שבע הייתה צפויה בדיוק כמו ציון רשימת המאמנים שעברו שם ומשוחזרת אחת לחצי שנה .  בואו ,  באמת ,  נעבור פעם אחת ברצינות על הרשימה הזו :  אלי כהן ,  ויקו חדד ,  גילי לנדאו ,  חיים בן שאנן ,  מרקו בלבול ,  גיא לוי ,  גיא עזורי ,  לופא קדוש ,  אייל לחמן .  להמשיך ?  מה משותף לכולם חוץ מהפועל באר שבע ?  תחשבו שנייה לעומק .  יפה ,  רובם ככולם נכשלו כמעט בכל קבוצה שאימנו ,  לא הותירו חותם משמעותי בעבודת האימון שלהם ,  פוטרו מלא מעט מועדונים ומתגלגלים בין מקומות שונים על מנת לשרוד .  המאמן היחיד שאולי אפשר להתווכח עליו הוא אלי גוטמן ,  שעבר בבאר שבע לקדנציה שנייה בעונת 2003/4 וזכה ליחס לא הוגן ,  בטח עבור מאמן שהביא לבאר שבע גביע .  אז מה ?  גם בהפועל תל אביב עברו בסך יצחק שום ,  גיא לוזון ,  ניר לוין ,  גילי לנדאו ,  עד שאותו גוטמן הגיע .  האם הפועל תל אביב היא קבוצה בלתי ניתנת לאימון ?  שטויות .  הפועל תל אביב היא הזדמנות נהדרת למאמן שיודע ויכול לנצל אותה ,  בדיוק כמו הפועל באר שבע ,  שלמזלה הרע סבלה מניהול לא אחראי שכלל ,  בין היתר ,  בחירת מאמנים לא אחראית .  מאמנים שפשוט לא התאימו למשימה ונכשלו ברוב הקבוצות בהן עברו .  כולל באר שבע .  גיא עזורי ,  להזכירכם ,  התפטר לאחרונה גם ממכבי פתח תקוה .
 בגרסה החדשה של הסיפור העצוב היו מעורבים בעיקר שניים .  אלונה ברקת ,  שבחרה לא להתעמת עם המציאות ואליה נחזור בהמשך ,  וגיא עזורי ,  חניכו של אברהם גרנט באקדמיה לפוליטיקה של הכדורגל ,  שתחזק את הסטריאוטיפ הזה ונאחז בו כתירוץ לעבודה העלובה והמביכה שהוא עשה בהפועל באר שבע .  למיליונים שהוא בזבז לברקת רק כדי להציל את התחת שלו ,  לכמות השחקנים הבלתי הגיונית שהוא הביא וספק אם שלושה מהם יישארו בעונה הבאה ויצרו שורש בריא ,  לחורים במערכי הקבוצה ,  לטקטיקה השכונתית ,  למשחק ההגנה הנרפה .  ככל שהוא נאחז בתירוץ ,  ככל שחזר לעניין הקהל בתגובות שלו בסיום משחקים ,  עזורי רק ביטא את כמות הפתרונות המוגבלת שיש לו לליקויים המקצועיים .  למעט אותם חריגים ,  כולל הפסיכופת שרדף אחריו עם הרכב ,  מחאת אוהדי הפועל באר שבע נגד מי שהסיט לעברם את האש מעבודתו הנרפית הייתה לגיטימית .  
גם במשחק מול אחי נצרת ,  בו אוהדי הקבוצה הגזימו לגמרי ,  חלק לא קטן מהם עשה זאת בצורה מקובלת כולל שלטים .  הם לא הביאו טיטולים ,  כי הם לא תרבותיים כמו אוהדי מכבי תל אביב ,  אבל הם התנהגו כמו רוב אוהדי הכדורגל בארץ שרואים שאיש לא מיומן מטפל בבייבי שלהם .  לפרטים נוספים :  רן בן שמעון וגיא לוזון .
 מאמן נוער שדיברתי איתו על סיפור הרכב של עזורי אמר לי שהוא עבר דברים לא פחות קשים מהורים של שחקניו ,  ושאלו החיים למי שנכנס לסערת הרגשות שנקראת כדורגל ישראלי .  אם עזורי חושב שהמהלכים האחרונים שלו יהפכו אותו למאמן טוב יותר ויוציא אותו גדול מההרפתקה שנקראת הפועל באר שבע ,  הוא יגלה בקרוב שבעלי הקבוצות בליגה הם לא כאלה מטומטמים .  להבדיל מכל המאמנים הבינוניים מינוס שקדמו לו והבינו זאת אחרי שעזבו באר שבע ,  הוא ייזכר לעד בתור המאמן שהוביל את אלונה ברקת לעזוב את הקבוצה :  החל מהבזבוזים הלא אחראיים שלו וכלה באופן שבו גרר את הדיון בהפועל באר שבע כל הזמן לעניין הקהל .
 אבל האחראית העיקרית למצב היא אלונה ברקת עצמה .  לא הקהל ולא עזורי .  היא זו שלא אמרה את דעתה בנושאים מהותיים כמו מחאת הקהל והיא זו שאישרה לגיא עזורי להשתמש חופשי בפנקס הצ'קים שלה ,  בלי בקרה או תכנית סדורה .  לא סתם ברקת מוזכרת כאן רק בסוף הטור .  היא פשוט לא עשתה יותר מדי ובסופו של דבר התעוררה למציאות בעייתית שחייבה אותה לפעול לפי הסטריאוטיפ הרגיל של באר שבע .  
מי שבוחרת את ויקו חדד ומרקו בלבול בתור אנשי המקצוע הראשונים שיעבדו אצלה ,  לא יכולה לבוא בטענות לאף אחד .  מי שנתנה למאמן שאף פעם לא בנה קבוצה לבנות את הקבוצה הראשונה של באר שבע בליגת העל ,  צריכה להסתכל במראה לפני כולם .  היא תגלה שם אישה מקסימה ומלאה בכוונות טובות שחשבה לשבת על הגדר ,  לזרוק כסף ולצפות מהבעיות להיפטר מעצמן .  ברקת לא התעמתה עם הבעיות ,  לא ניסתה לתקן אותן ,  חזרה על כל שגיאות העבר של קודמה ,  אלי זינו ,  ובסוף נגררה לפינות אליהן גם זינו נדחק .  הלוואי שהיא תישאר ,  אבל גם אם תעשה כן ,  לא יחכה לה כדורגל שונה .  גם אז ימשיכו לדון ביצריות בכל החלטה של המאמן שלה ,  וגם אז יהיו עיתונאים שידרשו ממנה לנקוט עמדה .  גם אז ,  בטח אם להימור הבא שלה קוראים ניר קלינגר ,  יהיו אוהדים שלא יוכלו להשתלט על היצרים שלהם .  אין הרבה מה לעשות ,  וכמו שאומר גיא עזורי :  זה הכדורגל .
 
אלונה ,  הכישלון כולו שלך
מי שמינתה את ויקו חדד ומרקו בלבול ואיפשרה למאמן כמו גיא עזורי לבנות את הפועל באר שבע בעונתה הראשונה בליגת העל ,  היא זו שהתעוררה מאוחר מדי למציאות שהיא יצרה .  חמי אוזן על האחראית לכישלון ,  ועל המיתוס המופרך שמאמנים לא יכולים להצליח בבאר שבע

