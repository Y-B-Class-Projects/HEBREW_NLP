כיצד 31% מההכנסות מייצרים רווח גולמי ?  
IFRS בשטח
 >  >  הצגת הכנסות על בסיס ברוטו או נטו היא סוגיה חשבונאית מרתקת .  נניח שקמעונאי משווק מוצר שמחירו 100 שקל במרווח של 10 שקל ונושא בעלויות מכירה של 3 שקלים ,  כך שהרווח התפעולי הוא 7 שקלים .  בעוד בהצגה ברוטו ידווחו הכנסות ממכירה של 100 שקל ועלות מכר של 90 שקל ,  הרי שבנטו ידווחו הכנסות מעמלת תיווך בגובה 10 שקל .  מאחר שמחזור הכנסות מהווה פרמטר משמעותי לחברה ולעתים משפיע גם על שוויה ,  האינטרס הדיווחי הוא בדרך כלל הצגה ברוטו - על אף ששיעור הרווח במקרה זה יהיה נמוך מאוד  ( 7% )  בהשוואה להצגה נטו  ( 70% )  .  ההכרעה החשבונאית לטובת הצגה בברוטו נשענת על שני פרמטרים .  הראשון ,  האם החברה נושאת בסיכונים ובהטבות העיקריים מהעסקה  ( בעיקר סיכון המלאי )  .  לדוגמה ,  רשת קמעונית בדרך כלל נוטלת סיכונים על הסחורות ולכן מדווחות על הכנסות ברוטו - בעוד אתר אינטרנט שמשווק מוצרי ספקים בלא נטילת סיכון מלאי ,  מדווח בדרך כלל בנטו .  האינטרס השני הוא האם החברה היא המחויבת הראשית בעסקה מנקודת ראות הלקוח .  לגוגל ,  למשל ,  יש הכנסות מהקלקות לא רק על קישורים ממומנים המופיעים באתרה - אלא גם באתרים שמשתפים עמה פעולה ומקבלים ממנה חלק מתקבולי המפרסמים .  גוגל מדווחת על הכנסותיה בברוטו ומנמקת זאת בכך שהיא רואה עצמה המחויבת העיקרית כלפי המפרסמים ,  ולא מתווכת ביניהם לאתרים .  בדומה ,  ערב המעבר ל-ifrs תיקנה בזק את דו"חותיה והגדילה את הכנסותיה השנתיות בגין דמי הקישוריות ומנגד את הוצאות ההפעלה וכלליות בכ-830 מיליון שקל .  מדובר בהכרעה שדורשת שיקול דעת .  הרי לעתים קיימים סממנים שמושכים לכיוונים מנוגדים ,  עד כדי סתירה .  דוגמה למקרה הפחות מסובך היא של חברות נסיעות שמשווקות כרטיסי טיסה .  על אף שבפעילותן הרגילה הן אינן נושאות לכאורה בסיכון מלאי ונראה כי הלקוח רואה בספק כמו אל על המחויב העיקרי - לא ניתן להתעלם ממרכיב מסוים של סיכון ,  כמו קביעת המחיר וסיכון האשראי .  איסתא ,  למשל ,  מדווחת על פעילות זו בנטו כהכנסות מעמלות ,  אבל מנגד מדווחת בברוטו על פעילותה בארגון טיסות שכר ובשיווק כרטיסים בטיסות סדירות ,  שנרכשים מספקים ובגינם קיים סיכון מלאי .  לצורך ניתוח דו"חות איסתא חשוב להבחין בין שני סוגי הפעילות .  כך ,  על אף שבמגזר תיירות הפנאי ב-2008 הסתכמו ההכנסות מעמלות בגין טיסות בכ-92 מיליון שקל וההכנסות מטיסות ,  שמדווחות ברוטו ,  בכ-207 מיליון שקל - היוו הראשונות כ-79% מהרווח הגולמי .  השלכה חשובה נוספת היא הקשר הישיר בין ההחלטה ההצגתית לעיתוי ההכרה בהכנסה .  בעוד בהצגה נטו מוכרת ההכנסה במועד הנפקת כרטיס הטיסה ,  כנהוג במתן שירותי תיווך ,  הרי שבהצגה ברוטו ההכנסה מוכרת רק עם אספקת המוצר - מועד היציאה לחו"ל .  - הכותב הוא יועץ ifrs ומנהל התוכנית בחשבונאות במרכז הבינתחומי הרצליה

כיצד 31% מההכנסות מייצרים רווח גולמי ?  
IFRS בשטח

