משליך הנעל על ביניש הביע חרטה
פיני כהן ,  האיש שהשליך נעליים לעברה של נשיאת בית המשפט העליון ,  הביע חרטה על המעשה אך ציין בחקירתו כי החליט לבצע אותו מתוך נקמה על פסיקה משפטית נגדו
 ( צילום :  יצחק סברדלוב ,  עריכת וידאו :  דורון שטיין ) 
פיני כהן ,  האיש שהשליך הבוקר  ( רביעי )  נעליים לעברה של נשיאת בית המשפט העליון השופטת דורית ביניש ,  סיפר בחקירתו כי ביצע את המעשה כנקמה על פסיקת בית המשפט לענייני משפחה נגדו והביע חרטה על המעשה .  כהן יובא מחר להארכת מעצר בבית משפט השלום בירושלים .  בתוך כך ,  הודיעו הערב נשיאי בתי המשפט בישראל על החלטתם לקיים מפגש חירום בעקבות תקרית השלכת הנעליים לעברה של השופטת ביניש .  המפגש יתקיים מחר בבית המשפט העליון .
 סגנית הנשיאה ,  השופטת ורדה אלשיך ,  המשמשת כיו"ר הנציגות הארצית של השופטים התייחסה לתקרית וכתבה לשופטת ביניש כי  " אני מבקשת בשם כל חברי הנציגות הארצית ,  להביע את הזדעזעות כולנו ממעשה התקיפה כלפייך .  הורגלנו לצערנו בעת האחרונה לכל מיני אמירות ומעשים קשים ,  אולם מקרה זה חורג מכל אמת מידה ונורמה וחוצה כל קו אדום מוכר .  אנו מאמינים כי ההוקעה וההסתייגות של מעשה האלימות החמור הזה ,  תחצה את כל רובדי האוכלוסייה .  פגיעה בראש הרשות השופטת היא אף פגיעה במערכת השפיטה כולה ". 
כהן בן ה-52 ,  הגיע לדיון ,  חלץ את נעליו והשליך אותן לעברה של נשיאת בית המשפט העליון ביניש .  השופטת נפגעה בראשה ולאחר מכן השתלטו אנשי משמר בית המשפט על כהן כשהם מזעיקים באופן מיידי את כוחות הביטחון .  כהן נכח בדיון ,  על אף שאין לו כל נגיעה לנושא הנדון ולשוטרים סיפר כי השופטת  " מיררה את חייו במשך זמן ממושך ולכן החליט לנקום בה ".  כשהשליך התוקף את נעליו צעק לעבר ביניש , " מושחתת של פיליפ מרכוס ",  כהן חשוד גם כי איים על השופט מרכוס ,  המכהן בבית המשפט לענייני משפחה בירושלים ודן בעבר בתיק בעניינו .
 ביניש קיבלה טיפול רפואי ראשוני בעקבות התקיפה ,  מחוץ לאולם בית המשפט ,  אך לא היה צורך לפנותה לבית החולים .  מדוברות בית המשפט נמסר כי הדיונים יימשכו כסדרם כשהם מאובטחים ע"י שישה מאבטחים .  עורך הדין יחזקאל ביניש ,  בעלה של נשיאת בית המשפט העליון ,  הגיע ללשכתה של אשתו וסיפר כי שלומה טוב . " הייתי אצלה בחדר ,  דיברתי איתה ,  בדקתי והסתכלתי היא סיפרה לי כי לא ראתה את מי שזרק עליה את הנעל .  המשקפיים שלה נשברו והיא נפלה מעוצמת המכה .  יש לה פגיעה ליד העין וליד האף .  היא התאוששה והיא צפויה לחזור לדיון ". 

משליך הנעל על ביניש הביע חרטה
פיני כהן ,  האיש שהשליך נעליים לעברה של נשיאת בית המשפט העליון ,  הביע חרטה על המעשה אך ציין בחקירתו כי החליט לבצע אותו מתוך נקמה על פסיקה משפטית נגדו

