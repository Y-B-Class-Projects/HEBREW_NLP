חקירת הרצח בגליל :  הבעל דקר את אשתו בשנתה
על פי ממצאים ראשוניים מחקירת הרצח של נג'ואה אבראהים בכפר סמיע חושפים כי היא ובעלה היו מצויים בסכסוך ועברו להתגורר בנפרד .  על פי החשד ,  מוניב דקר אף את בנו בן ה-16
נג'ואה אבראהים בת ה-41 שנרצחה אמש בסמיע על פי החשד בידי בעלה מוניב ,  הובאה הערב  ( חמישי )  למנוחות בכפר הולדתה אבו סנאן בנוכחות רבים מתושבי הכפר ,  מורים מבית ספרה ואנשי חינוך רבים .  משפחתה של נג'ואה ,  הסכימה שמשפחת הבעל תגיע להלווייתה .
 בתוך כך ,  פרטים ראשונים מחקירת המשטרה מעלים כי בני הזוג עברו להתגורר בנפרד בעקבות סכסוך ביניהם .  מוניב עבר להתגורר בקומה הראשונה בבית ונג'ואה בשנייה .  על פי החשד ,  בליל הרצח ,  עלה מוניב עם סולם לקומה בה ישנה נג'ואה ודקר אותה .  נג'ואה התעוררה וצעקה ,  ואז הגיע למקום בנם בן ה-16 של השניים וניסה להגן עליה תוך מאבק עם אביו ונפצע קל בידו .  לאחר מכן ,  צעק האב כי בכוונתו להתאבד ,  ירד לקומה הראשונה ותלה את עצמו .
 ראש מועצת כפר סמיע ,  נביה אסעד סיפר לוואלה !  חדשות כי ביקר הבוקר יחד עם מנהיג העדה הדרוזית השייח' מואפק טריף בבתיהם של שתי המשפחות על מנת להביע תנחומים . " היא היתה מחנכת ומורה משכמה ומעלה והצטיינה ביחסי אנוש מעולים שהעניקה לתלמידים החריגים בבית הספר אותו ניהלה ",  סיפר ראש הכפר . " היא נתנה יחס מיוחד לכל תלמיד באופן אישי ולהורי התלמידים ושיתפה פעולה עם הרשות המקומית ועם ועד ההורים והמורים .  גם המחלקה לחינוך מיוחד תמיד שיבחה עבודתה ",  הוסיף .
" היא נולדה בבית בו ינקה חינוך מילדותה ",  אמר אסעד . " אביה ,  סלאמן א-שיח ,  היה מנהל חטיבת הביניים באבו סנאן ולאחר מכן שימש כמפקח על החינוך המיוחד במחוז הצפון .  הוא מת לפני כמה שנים ".  ראש המועצה התייחס גם לרצח עצמו ואמר כי האירוע טרגי . " אני מגנה את המעשה .  גם משפחת הבעל היא משפחה מכובדת שהביעה צער על המעשה ",  אמר אסעד .
 נג'ואה אבראהים נמצאה הלילה ללא רוח חיים בביתה בכפר סמיע שבגליל כאשר על גופה סימני דקירות רבים .  במקום נמצא גם בעלה ,  בן 49 כשהוא תלוי וללא רוח חיים .  צוות של מד"א קבע את מותם של השניים .  אבראהים שימשה כמנהלת בית הספר  " בסמה "  לתלמידים חריגים הסובלים ממוגבלויות בכיסרא .  מוניב שימש כאח במחלקה לטיפול נמרץ בבית החולים בנהריה .  
 ( עדכון ראשון :  12:26 ) 

חקירת הרצח בגליל :  הבעל דקר את אשתו בשנתה
על פי ממצאים ראשוניים מחקירת הרצח של נג'ואה אבראהים בכפר סמיע חושפים כי היא ובעלה היו מצויים בסכסוך ועברו להתגורר בנפרד .  על פי החשד ,  מוניב דקר אף את בנו בן ה-16

