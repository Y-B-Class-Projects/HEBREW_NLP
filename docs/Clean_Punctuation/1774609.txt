הוליווד האחרת :  על עונת הרוקי של בלייק גריפין
מעבר להיותו השחקן המלהיב ב-NBA כיום ,  בלייק גריפין יכול להיות הכוכב שיהפוך את  " קללת הקליפרס "  לזיכרון רחוק
ווילט צ'מברליין ,  קארים עבדול-ג'אבר ,  שאקיל אוניל ודייויד רובינסון .  אלג'ין ביילור ,  אלווין הייז ,  וולט בלאמי ובוב פטיט .  שמות מוכרים - מי יותר ומי פחות - כולם אגדות NBA - מי בעבר הרחוק ומי שמתרוצץ על הפרקט עד היום .  המכנה המשותף לשמיניית ביגמנים זו ?  כולם חברים בהיכל התהילה והיחידים שסיימו את עונת הרוקי שלהם בליגה עם ממוצעים של עשרים נקודות ותריסר ריבאונדים ,  לכל הפחות .  חצי מהשמות ברשימה שיחקו בלוס אנג'לס  ( נחשו באיזה מועדון )  בשלב מסוים בקריירה ,  ויתכן שבסוף העונה יצטרף לרשימה רוקי נוסף מעיר המלאכים ,  הפעם כנציג הקליפרס :  בלייק גריפין ,  בחירה מס' 1 בדראפט 2009 ומועמד מוביל בגדול לתואר רוקי העונה ,  עם ממוצעים של 21.5 נקודות ו- 12.4 ריבאונדים עד כה .  
ההישג בהתהוות מרשים לכשעצמו ,  מצד שני ראינו אשתקד את טייריק אוונס מסקרמנטו ,  מצטרף לרשימה אקסקלוסיבית יותר  ( אוסקר רוברטסון ,  מייקל ג'ורדן ולברון ג'יימס )  עם ממוצעים של עשרים נקודות ,  חמישה ריבאונדים וחמישה אסיסטים ,  לכל הפחות .  אוונס לקח צעד אחורה העונה ואיתו כל סקרמנטו העלובה .  מכיוון שגם גריפין משחק בקבוצה שהעליבות אינה זרה לה ,  האם הוא והקליפרס מסוגלים להיחלץ מגורל זהה ? 
מבחינה מסוימת ,  עצם ההשוואה עושה עוול לגריפין - ביגמן יעיל שמוסר 3.2 אסיסטים למשחק ורבים מסליו הם תולדה של משחק קבוצתי .  אוונס ,  לעומתו ,  הוא הסקורר ומחזיק הכדור המרכזי בקבוצתו ,  שנוטה לשחק עם הראש בקיר ולהאט את שטף המשחק .  אבל ישנם אספקטים במשחקו של גריפין שטעונים שיפור ואילו לקליפרס ,  שמחזיקים כרגע במאזן 23:10 ,  תמיד יש לאן ליפול .  
המצב הוא כזה  גריפין חתום בקליפרס לשנתיים נוספות מחוזה הרוקי שלו .  יהיה מה שיהיה בקיץ הקרוב מבחינת הסכם קיבוצי חדש בין הנהלת הליגה לאיגוד השחקנים ,  סביר להניח שדייויד סטרן ישמור על יכולתן של קבוצות משווקים קטנים ,  להשאיר אצלן את השחקנים שבחרו בדראפט ,  באמצעות חוזים אטרקטיביים במיוחד .  במילים אחרות ,  צפו לראות את גריפין במדי הקליפרס למשך חצי העשור הקרוב ,  אפילו בעלים קמצן כמו דונלד סטרלינג לא ירצה לאבד את שחקן הפרנצ'ייז הבולט בקבוצה שלו מאז אלטון בראנד .
 זו הוליווד ,  וגריפין הסופר אתלטי הוא מפיק ,  במאי ומוציא לפועל של מהלכי היילייטס מהבולטים ביותר העונה .  זה לא סתם דימוי הוליוודי  הדאנק הבלתי נשכח שלו מלפני שבוע נגד יוסטון ,  שבמהלכו ראשו של גריפין כמעט ופגע בטבעת ,  התחיל מהתקפה מתפרצת שאותה הוביל גריפין בעצמו  ( מאז נוביצקי בתחילת הקריירה שלו ,  לא נראה ביגמן עם יכולת כזו )  .  גריפין מסר לרנדי פוי ,  סימן לו מיד איפה הוא רוצה לקבל את הכדור בחזרה ,  והתסריט יצא לפועל בשלמותו .  
אבל גריפין הוא הרבה מעבר למטביען המוביל והמלהיב בליגה .  חוץ מהיכולת לנתר במקום ולהטביע ממצבים שרוב הביגמנים נאלצים לזרוק מהם ,  גריפין מסוגל גם לסיים בקרבת הטבעת ברכות .  את זה הוא עושה בשלל מהלכים עם הגב לסל ,  כולל הבלחות של זריקות קרש-סל א-לה טים דאנקן ;  בתנועה עם הפנים לסל ,  בפיק אנד רול ובמיוחד במהלכי סבסוב מהירים להפליא ;  ואם הוא מחטיא ,  יש לגריפין חוש תזמון נהדר לניצול הזריזות והאתלטיות שלו ,  כדי לקלוט את הריבאונד בהתקפה ומיד לתקן .  
כמו שנכתב ,  גריפין מוסר לא מעט אסיסטים יחסית לביגמן ובמיוחד לרוקי .  הוא קורא היטב את הפרקט מעמדתו בפוסט ומסוגל למצוא את השחקן הפנוי ,  במידה שהוא מוקף בדאבל טים או בהגנה איזורית .
 אספקט התקפי שגריפין צריך ומסוגל להשתפר בו ,  זו הקליעה מחצי מרחק .  53% מהזריקות שלו הן ג'אמפ שוטס ,  אבל נקלעות בדיוק של 40.4% בלבד .  זה לא אחוז נורא במיוחד  אמארה סטודמאייר וכריס בוש יושבים על 45.5% העונה בזריקות מרחוק עבור כמות גדולה בהרבה .  וזה מה שהופך את גריפין לסופרסטאר מבטיח משניהם .  הוא שילוב של ביגמן מודרני עם יכולות אולד סקול שהפכו לנדירות בליגה .  
בכל מקרה ,  גבוהים רבים הגיעו לליגה בלי יד מחצי מרחק ופיתחו אותה בהדרגה  אז גריפין כבר במצב טוב ואין סיבה להניח שהוא לא ישתפר מטווחים אלו .  טווח הקליעה שלו נמתח עד לקשת השלוש והעונה הוא כבר יושב על 4 מ-6 מחוץ לקשת .  
אבל טווח הקליעה שהכי טעון שיפור מצד גריפין הוא זה שנמתח בין קו העונשין לסל  גריפין נודע כקלעי עונשין גרוע עוד במכללות ובינתיים האחוזים שלו מהקו הם 58.5% .  לשחקן עם יכולות קליעה כמו שלו באמת שאין תירוץ מלבד זה הפסיכולוגי ,  לכן כדאי שיצליח להתאפס על עצמו כמה שיותר מוקדם בקריירה .  עוד תחום טעון שיפור מצד גריפין זו היכולת שלו להוריד כדור לרצפה ולהגיע עד הטבעת במצבי בידוד .  בינתיים הוא רושם 2.8 איבודים ,  אבל זה די נסלח עבור רוקי שמאומן ע"י ויני דל נגרו ומוקף בצעירי הקליפרס .
 בשנתו האחרונה במכללות ולקראת הדראפט ,  גריפין תואר כמעין קרלוס בוזר אתלטי וזה תפס במיוחד מבחינה הגנתית .  שניהם לא מספקים את הנוכחות בצבע שניתן היה לצפות לה ,  לאור נתוניהם הפיזיים .  בעוד שבוזר יחסית נמוך ,  וחסר אתלטיות מכדי לחסום ,  קשה יותר לקבל את העובדה שגריפין מספק רק 0.6 חסימות למשחק עד כה  ( 1.2 בשנתו האחרונה במכללת אוקלהומה )  .  יתכן ולאור הפציעה של סנטר הקבוצה ,  כריס קיימן ,  גריפין נאלץ לבלות כרבע מדקותיו בעמדת הסנטר לצד פאוור פורוורדים נמוכים כמו ריאן גומס ,  קרייג סמית ואייק דיוגו .  במצב כזה הוא לא מסוגל לנוע בצבע ,  להגיח מהוויק סייד ולחסום זריקות .  
אבל בגדול ,  היכולות של גריפין בהגנה עולות על הציפיות המוקדמות .  הוא לא שומר טוב במצבי פוסט אפ ,  אבל מהירות התגובה וזריזות הרגליים שלו ,  הופכים אותו לשומר מצוין על גבוהים שמשחקים עם הפנים לסל ,  כולל במצבי פיק אנד רול עם יכולת לבצע חילופים ולעצור גארדים בדרך לטבעת .  בליגה של היום ,  מדובר באספקט משמעותי יותר להגנה הקבוצתית .
 אז העתיד של גריפין נראה ורוד ,  למעט העובדה שהוא נפל בקליפרס .  השיפור של גריפין תלוי בין השאר ביכולת של הקליפרס להתקדם מתחתית הליגה  להעפיל לפלייאוף ולהתמודד ברמה אחרת לגמרי של תחרותיות .  צריך לזכור שגם פאו גאסול התבזבז במשך שנים בממפיס עם העפלות לפלייאוף ,  שהסתיימו כולן בסוויפ ומאזן כללי של 12:0 .  רק עם הגעתו ללייקרס וטבילת אש מול הגנת בוסטון בגמר 2008 ,  פאו התחשל והפך אגרסיבי יותר .  אין פה רמיזה שגריפין חייב לשחק לצד כוכב ראשי כמו קובי בריאנט  אבל הוא זקוק לניסיון ,  למעמד פלייאוף והתחשלות  ( בדומה לקווין דוראנט מול הלייקרס אשתקד )  .
 גם קהל ה-NBA זקוק לו בפוסט סיזן ולא רק בלקטי היילייטס של העונה הסדירה .  אז מה קורה עם הקליפרס כרגע ?  מאזן 8:7 בדצמבר מהווה סימן מעודד ,  לקבוצה שפתחה את העונה עם לוח משחקים בעייתי  ( שלושה מפגשים עד כה מול הספרס ,  באחד מהם הקליפרס דווקא ניצחו )  ,  מספר פציעות  ( קיימן ,  דייויס )  ,  שלושה רוקיס וצעירים אחרים בתפקידי מפתח ,  לצד מאמן חדש ודי צעיר בעצמו .  האם אפשר לדבר על עתיד ורוד לקליפרס ,  למרות שעל כורסת הבעלים יושב דונלד סטרלינג השערורייתי  ( ומשם הוא מעליב את שחקני הקבוצה )  ,  בעוד שעל הקווים עומד דל נגרו המושמץ ? 
סיבה אחת לאופטימיות נובעת מהכישרונות הצעירים שמקיפים את גריפין .  שחקן השנה השלישית אריק גורדון ,  עוד אחד מכוכבי דראפט 2008 ,  מעמיד מספרי קריירה בממוצעי נקודות ,  אסיסטים ,  ריבאונדים ,  אחוזי שדה וגיחות לעונשין ,  בנוסף להיותו מדורג עשירי בטבלת הקלעים המובילים בליגה .  גורדון הנמוך והמאסיבי מסתמן בתור כוכב משני הולם לצד גריפין .  
פרטנר נוסף לגריפין בהווה ובעתיד ,  הוא הסנטר הארוך והאתלטי דיאנדרה ג'ורדן ,  שהחליק עד לסיבוב השני בדראפט 2008 .  גריפין וג'ורדן הם חברים טובים ,  שותפים לדירה ,  שכבר התפרסמו בזכות תחרויות החיובים המשעשעות שהם מתעדים ומעלים ליוטיוב בחודש האחרון .  
על הפרקט ,  ג'ורדן מספק את הנוכחות החוסמת שנחוצה בצבע לצד גריפין ,  עם 1.4 חסימות פר 26 דקות למשחק כשחקן חמישייה .  בהתקפה הוא מספיק נייד בשביל להתמקד בהצבת חסימות ,  התמקמות לריבאונד התקפה ובעיקר ,  לשמור על הצבע פנוי בשביל גריפין .  בכך הוא מתאים יותר לתפקיד סנטר הקליפרס בטווח הארוך ,  בניגוד לכריס קיימן שיוצר פקק בצבע ובקרוב חוזר מפציעה .  עם חוזה של 23.5 מיליון לשנתיים הקרובות ,  אל תתפלאו לראות את קיימן נשלח לקבוצה אחרת .
 חוזה אחר שהקליפרס מנסים להעביר הוא זה של בארון דייויס ,  שחתום על 41.6 מיליון בשלוש השנים הקרובות .  דייויס הוא דווקא פליימייקר שמסוגל להריץ היטב את חבורת האתלטים של הקליפרס ,  אבל כושר הקליעה שלו מאז הגעתו לעיר המלאכים פשוט מזעזע  ( העונה הוא זורק כמעט שלוש שלשות למשחק וקולע אותן ב-"דיוק "  של 19% )  .  
כשלוקחים בחשבון את היסטוריית הפציעות שלו ,  אפשר להבין מדוע הקליפרס מעוניינים להעביר בהקדם האפשרי את מושכות ניהול המשחק לרוקי אריק בלדסו ,  שכבר העונה הספיק לפתוח ב-22 משחקים ,  זאת לאחר עונה אחת בלבד במכללת קנטאקי שלאורכה שיחק כשוטינג גארד לצד ג'ון וול .  בהתאם לכך ,  בלדסו המוכשר והאתלטי רחוק מלהיות פלור ג'נרל אידיאלי ,  עם יחס של 2.7 איבודים למשחק על 4.4 אסיסטים .  
רוקי נוסף הוא הסמול פורוורד אל-פארוק אמינו ,  עוד אתלט יוצא דופן ושחקן מאוד מגוון ,  שכבר סיפק העונה מספיק תצוגות אול-אראונד כדי להדגים שלא מדובר בפרויקט ארוך טווח ,  כפי שנטו לחשוב בזמן הדראפט .  לדוגמה ,  32 שלשות שהוא כבר צלף העונה בדיוק של 46.4% ,  מוכיחות כי הערכות לגבי היעדר טווח קליעה מקשת השלוש של ה-NBA מצדו ,  היו מוטעות .  חמישייה עתידית של בלדסו-גורדון-אמינו-גריפין-ג'ורדן תהיה ללא ספק האתלטית ביותר בליגה ,  אם כי בעייתית משהו מבחינת קבלת החלטות ויכולת דיוק מהעונשין .
 האם הקליפרס מסוגלים להעמיד קבוצה איכותית יותר סביב גריפין ?  ובכן ,  יש להם כמה נכסים מעניינים .  מלבד תמורה מסוימת שהם יכולים לקבל עבור דייויס וקיימן ,  הקליפרס שוב יוכלו להיות מתחת לתקרת השכר בקיץ 2012 ,  עם סיום החוזים של קיימן ופוי ,  רגע לפני שגריפין זכאי להארכת חוזה מקסימלית .  בקיץ 2010 המדובר הקליפרס נשארו בלי כלום ביד ,  מלבד חוזים סבירים לריאן גומס ורנדי פוי ,  שני רול פליירס ולא יותר מזה .  עוד מוקדם לדבר על שוק השחקנים בקיץ 2012 ,  אבל אפשר כבר לדבר על כך שבחירת הלוטרי של מינסוטה בדראפט 2012 שייכת לקליפרס  ( ותודה לקווין מקהייל )  .  
עם כל הכבוד לפרויקט המעניין שנבנה במינסוטה ,  סביר מאוד להניח שהקבוצה הזאת תהיה רחוקה מהעפלה לפלייאוף גם בעונה הבאה .  מי יודע ,  אולי עם קצת הפעלת לחץ מצד ריקי רוביו ,  מינסוטה תסכים לשלוח אותו לקליפרס בתמורה לקבלת הבחירה שלה בחזרה .  בכל מקרה יש לג'נרל מנג'ר האלמוני של הקליפרס ,  ניל אולשיי ,  כמה קלפים מעניינים ביד .  נותר לראות איך בשנים הקרובות ,  הוא יבנה לגריפין מגדל מהקלפים הנ"ל ,  אחד שיעמוד בפני קריסה גם מול  " קללת הקליפרס ". 

הוליווד האחרת :  על עונת הרוקי של בלייק גריפין
מעבר להיותו השחקן המלהיב ב-NBA כיום ,  בלייק גריפין יכול להיות הכוכב שיהפוך את  " קללת הקליפרס "  לזיכרון רחוק

