הקנטינה - הבית החדש של הקוד הפתוח הישראלי 
שלושה מומחים לקוד פתוח מקימים מרכז טכנולוגי שיסייע לעידוד התחום בישראל בהשראת מרכז דומה בצרפת ;  במשך היום ילבש המרכז אופי עסקי ,  בו יעבדו סטארט-אפים בתחום .  בערב יהפוך למרכז תרבות קוד פתוח
 >  >  קוד פתוח הוא לא רק תיאור למקבץ שורות קוד ללא זכויות יוצרים .  סביב המושג התפתחה קהילה שלמה של מפתחים עצמאיים ,  שרובם עובדים ללא שכר והם בעלי מטרות שונות .  חלקם כמובן רוצים להתעשר ,  אך חלק נוסף עושה זאת כאידיאולוגיה נגד חברות התוכנה הגדולות .  בימים אלה עומלים ליאור קיסוס ,  זהר סטולר ודורון אופק ,  שלושה אנשי היי-טק ומומחים לקוד פתוח ,  להקים בית עבור קהילה זו .  הם קוראים לזה הקנטינה - חממה טכנולוגית לחברות ,  עמותות ופרילנסרים שעובדים בקוד פתוח במודל ייחודי של חלל עבודה משותף .  השלושה מבקשים להקים מרכז טכנולוגי שיציב לעצמו כמה מטרות חשובות .  המטרה המרכזית היא לסייע לצמצם את הפער הדיגיטלי בישראל ובמקביל לעודד את הקהילה העסקית לעבור לקוד פתוח .  כמו כן ,  הם מקווים כי הקנטינה תקדם הטמעה של מערכות קוד פתוח בארגונים ממשלתיים ומסחריים ותשמש מסגרת לשיתוף פעולה ביניהם לבין חברות שמפתחות ועוסקות בקוד פתוח .  במקביל ,  רוצים השלושה לשמש מרכז קהילתי לקהילות קוד פתוח בישראל .  בשעות הבוקר הקנטינה צפויה ללבוש פן עסקי יותר ורשמי .  אל החלל ,  שמיקומו טרם נקבע אך הוא צפוי להיות בתל אביב ,  יגיעו חברות טכנולוגיות שמפתחות מוצרים מתחומים שונים שמבקשות לעבוד שם במקום לשכור משרדים בעצמן .  אין חובה שהחברות יפתחו את המוצרים שעליהן הן עמלות בקוד פתוח ,  אך יש העדפה לכך .  אם יהיה ביקוש גדול לחלל העבודה ,  ועדת הקבלה של המתחם צפויה להעדיף חברות שיש להן נגיעה לקוד פתוח .  בשעות הערב צפוי מתחם הקנטינה להשתנות וליהפך למרכז טכנולוגי תרבותי-קהילתי שמשרת את אינדיווידואלים ועמותות שיש להם נגיעה לקוד הפתוח .  הקנטינה תעבוד במודל של עמותה שתנהל את המרכז ותסייע לקהילות שונות בישראל לקדם ולחקור את המערכות שלהן באמצעות כלי קוד פתוח .  בנוסף לכך ,  תפעיל העמותה הדרכות בנושאים טכנולוגיים שונים לאוכלוסיות מגוונות ,  החל מצעירים בתחילת דרכם וכלה במנמ"רים ומנהלי חברות .  קיסוס ,  סטולר ואופק מעוניינים שגם נציגי חברות מסחריות יגיעו לקנטינה בכדי להתעדכן בחדשות ומגמות אחרונות שקורות בקוד הפתוח .  הקנטינה הישראלית נולדה בהשראת הקנטינה הצרפתית ,  שהוקמה לפני כשנתיים באזור פאריס ומאז היא משמשת מקום מפגש לפעילים ומומחים בתחום האינטרנט ,  יזמים ,  חוקרים ועוד .  קנטינה נוספת קיימת בסן-פרנסיסקו .  חולקים את הוצאות המשרד קיסוס מספר כיצד נולד הרעיון : " השתתפנו בכנס שעסק בטכנולוגיית דרופל  ( תוכנת קוד פתוח המאפשרת בנייה וניהול של אתרי אינטרנט )  בצרפת .  באחת מהמסיבות אירחו אותנו בקנטינה שלהם ,  והתלהבנו .  מדובר בחלל גדול שבו יושבות כמה חברות שמשתפות במשאבים .  להרבה מהחברות יש קשר לקוד פתוח אבל לא בהכרח ".  סטולר אומר כי הרעיון הוא ליצור הפריה רעיונית בזכות הישיבה יחדיו בחלל המשותף .  לדבריו כל החברות חולקות משאבים ,  החל ממזכירה ועד למדפסת וקפה . " המימון ניתן על ידי החברים במקום .  כל חברה משלמת את חלקה היחסי על הקפה והמים ועל שאר השירותים שהיא צורכת .  הרעיון היא שכל חברה תשלם פחות מאשר שתשכור משרד לבד ",  מסביר סטולר .  חלק מהמימון בפאריס מגיע לאו דווקא רק מהחברות ששוכרות את חלל העבודה המשותף ,  אלא גם מגופים פרטיים ומהעירייה .  אורנג' ,  למשל ,  תורמת לקנטינה הצרפתית .  קיסוס אומר כי הוא מקווה שגם בקנטינה הישראלית יהיו חברות שירצו לתרום ולקחת חלק בעידוד תרבות הקוד הפתוח . " מיקרוסופט תרצה להיות ממותגת כחברה פתוחה וחדשנית ששומרת על קשר עם הקהילה ",  הוא מסביר .  בינתיים אין עוד בית סופי לקנטינה הישראלית ,  אבל קיסוס ,  סטולר ואופק מאמינים כי הנושא ייפתר בקרוב .  היום תתקיים ישיבת ההקמה הראשונה של הקנטינה הישראלית .  לישיבה מגיעה גם משלחת צרפתית בראשות ניקול גדז' ,  נשיאת קרן הידידות ישראל-צרפת ,  סטפן דיסטנגן מייסד חברת הייעוץ fabernovel ונשיא חברת silicon sentier הצרפתית ,  וכן בכירים נוספים מהקנטינה הצרפתית .  לפי התכנון ,  הקנטינה הישראלית צפויה להיפתח בתחילת ספטמבר 2010 ,  ובימים אלה מתקיים דיון בעיריית תל אביב ,  במטרה לבחון דרכי סיוע לקנטינה ולמצוא לה מקום .  סטולר אומר כי המטרה היא שבקנטינה הישראלית יהיו בין שלוש לשש חברות .  צפויות להיות גם עמדות עבודה עבור פרילנסרים כדי שגם אלה יוכלו לשכור את החלל .  קיסוס אומר כי בתחילת הדרך הוא חשב להקים מרכז אך ורק לקהילת הדרופל הישראלית . " שאלנו את האנשים מי יכול להיות מעוניין בכך ,  אבל אז עצרנו לרגע וחשבנו שוב .  מדוע בעצם צריך שיהיה מרכז כזה רק לאנשי דרופל ?  מכאן עלה הרעיון להקים מרכז קהילתי-תרבותי שיתאים לכל הקבוצות שפעילות בקוד פתוח ,  ויש הרבה כאלה בישראל ".  לאחר הביקור בצרפת תהו קיסוס וסטולר האם יוכלו לעניין את אנשי הקנטינה הצרפתית בסיוע להקמת קנטינה ישראלית תחת מודל דומה .  להפתעתם הצרפתים הביעו עניין רב והסכימו לסייע . " הצרפתים רואים את ישראל כמדינה של סטארט-אפים עם הרבה מאוד חדשנות ,  וזה חלק שחסר אצלם .  הם מעוניינים בהפריה הדדית בין תרבויות .  התרבות העסקית האירופית כבדה ואטית יותר .  הישראלים שולפים מהר וחדשניים יותר .  אבל מעבר לכך ,  הם היו רוצים שיותר חברות ישראליות ישתלבו בצרפת כי הישראלים מסתכלים קודם כל על אמריקה ומשאירים את אירופה מאחור ,  וחבל ",  מסביר סטולר .  סטולר אומר כי ייתכן שגם עיריית פאריס תסכים לתקצב חלק מפרויקט הקנטינה . " ראש עיריית פאריס אמור להגיע לישראל בקיץ ואנחנו מקווים שיחתום על הסכם שיתוף פעולה .  וכמובן אנחנו במגעים עם עיריית תל אביב כדי שתקצה לנו מקום ותסבסד אותו ,  ואנחנו נמצאים במגעים לתיאום הדבר .  ההערכה היא שהתקציב של הקנטינה צפוי להגיע למאות אלפי שקלים לשנה ".  במקביל ,  נפגש אופק עם מיכאל איתן ,  השר הממונה על שיפור השירות לציבור .  המטרה היא להפוך את הקנטינה לשמש גם כמרכז של פרויקט להב"ה לצמצום הפער הדיגיטלי בישראל .  סטולר מסביר כי חברה שתרצה להשתתף בקנטינה תוכל להפחית בעלות אם תסכים בתמורה לתת שיעורים או הדרכות בשימוש בכלי קוד פתוח ,  או שתיקח חלק גם בפרויקטים אחרים העוסקים בקוד פתוח מחוץ לקנטינה . " במקום לשלם 700 שקל על שולחן בחלל ,  יציעו ליזמים לשכור תא בחלל ב-300 שקל ולתת סדרת הרצאות על איך להקים בלוג וורדפרס למשל ",  מוסיף קיסוס .  בשעות הערב צפויה הקנטינה הישראלית לשנות את עורה וליהפך למרכז קהילתי ותרבותי שסובב סביב עולם הקוד פתוח .  הכוונה היא שלקנטינה יגיעו כל קהילות הקוד הפתוח בישראל להרצאות ומפגשים .  המטרה ,  לדברי שניהם ,  היא ליצור במרכז עוגן פיסי לקוד פתוח בישראל . " יש מספיק אנשים בקהילות קוד פתוח שישמחו לקחת בכך חלק .  אנשי פייתון ,  דרופל ,  לינוקס ,  אנדרואיד ואפילו גם מיקרוסופט ",  אומר קיסוס .  בנוסף ,  בקנטינה צפויים להתנהל קורסים והרצאות עבור מנהלי רכש ומנהלי מחשוב בארגונים כדי להעשיר את הידע הטכנולוגי שלהם בנושאים שונים הקשורים לקוד פתוח .  מטרה נוספת של הקנטינה היא לסייע לארגונים וחברות ישראליות שרוצים להיכנס לקוד פתוח לקבל ייעוץ מתאים בנושא ,  ואנשי הקנטינה מקווים שמנהלי מחשוב בארגונים יתקשרו אליהם בכדי ללמוד איך לעשות זאת .  סטולר אומר כי הקנטינה הישראלית שואבת השראה ממיזם hub tlv ,  מיזם מרחב עבודה משותף ליזמות חברתית ,  סביבתית וטכנולוגית .  גם ב-hub tlv קיים חלל עבודה משותף על גג בתל אביב שמקבץ יזמים שונים .  קיסוס אומר כי בשונה מ-hub tlv ,  המיקוד של הקנטינה הוא קוד פתוח וטכנולוגיה בלבד . " אנחנו מאמינים שבאמצעות שימוש בכלי קוד פתוח יש לך השפעה חיובית על הקהילה והחברה ",  הוא מסכם .
 
הקנטינה - הבית החדש של הקוד הפתוח הישראלי 
שלושה מומחים לקוד פתוח מקימים מרכז טכנולוגי שיסייע לעידוד התחום בישראל בהשראת מרכז דומה בצרפת ;  במשך היום ילבש המרכז אופי עסקי ,  בו יעבדו סטארט-אפים בתחום .  בערב יהפוך למרכז תרבות קוד פתוח

