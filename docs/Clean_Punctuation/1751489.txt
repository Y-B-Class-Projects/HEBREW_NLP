סגן ראש עיריית כרמיאל התבטא נגד ערבים - ופוטר
גורמים בעיריית כרמיאל אישרו לוואלה !  חדשות כי הרקע לפיטוריו של אורן מילשטיין הוא התבטאויותיו באחרונה נגד אזרחים ערבים .  לאחרונה הקים  " מלשינון "  נגד מוכרי דירות לערבים
ראש עיריית כרמיאל עדי אלדר ,  הודיע היום  ( רביעי )  כי החליט לפרק את הקואליציה במועצת העיר עם סיעתו של אורן מילשטיין ששימש כסגנו .  בהודעתו מסר אלדר : " קיבלתי החלטה לפרק את הקואליציה עם סיעתו של מילשטיין ולהוציא מידיו את הסמכויות שניתנו לו ,  כסגן ראש עיר .  לא אתן לאף גוף פוליטי לשבש את תיפקודה הטוב של העירייה ".  מילשטיין שימש סגנו של אלדר מאז הבחירות האחרונות ובין השניים ישנם חילוקי דעות רבים ,  בין היתר על רקע התבטאויות של מילשטיין בכל הקשור לאזרחים ערבים המבקשים לגור בכרמיאל .
 גורמים בעיריית כרמיאל אישרו לוואלה !  חדשות כי הרקע לפיטורים הוא התבטאויותיו באחרונה של מישלטיין באופן הגובל בגזענות כנגד ערבים . " אורן פועל כעצמאי בשטח - בלי לתאם  ,  בלי להתייעץ .  בשבועיים האחרונים הוא בכלל לא מגיע לישיבות ראשי מינהלים ,  ניתק מגע לחלוטין מראש העיר ,  לא מגיע לישיבות איתו ",  אמרו .  
לאחרונה עלה שמו של מילשטיין לכותרות ,  לאחר שהחליט להקים מעין  " מלשינון ",  בו תושבי כרמיאל מוזמנים לדווח על ערבים שמתכוונים לקנות דירה בעיר .  מילשטיין ביקש מתושבים שיש בידיהם מידע על מכירת דירה בעיר לערבים לשלוח מייל בנושא למייל מיוחד שפתח ,  כדי לנסות ולמנוע את המכירה .  
כמו כן ,  מילשטיין עמד מאחורי הקמת הגוף הקרוי  " משמר העיר "  בכרמיאל .  תנועת  " גוש שלום "  פנתה במכתב אל היועץ המשפטי לממשלה יהודה וינשטיין ,  בדרישה לפרק לאלתר את הגוף .  לפתוח בחקירה נגד מילשטיין ונגד הגורמים במשטרת ישראל שסייעו להקמתו ,  בטענה שמדובר במיליציה גזענית של הימין הקיצוני .
 באחרונה פרסם מילשטיין ראיון בעיתון הימין הקיצוני 'בשבע' ,  שם אמר בין השאר :  'כרמיאל היא עיר יהודית ,  חד וחלק .  היא נוסדה למען ייהוד הגליל וזה לא תקין בעיניי ,  שמשפחות ערביות יעברו לגור בה .  בשנים האחרונות ישנו ניסיון בלתי פוסק של שכנינו מהכפרים בגליל המערבי להגר אל תוך כרמיאל ,  ואסור לנו להתעלם מהתופעה הזו' ". 
מילשטיין מסר בתגובה לפיטוריו ,  כי  " בתום שנתיים בהם כיהנתי כסגן ראש עירית כרמיאל עשיתי כמיטב יכולתי לעסוק ולטפל בנושאים הבוערים לכולנו .  אין ספק שהגעתי לתפקידי מתוך רצון ומחויבות לפעול למען העיר בה נולדתי ואוהב מאוד .  לצערי הרב מלבד נושאים שבהם אכן הייתה התקדמות לא הצלחתי לרתום את ראש העיר עדי אלדר ,  שלטעמי לא מודע לעובדה שקיימת נסיגה מהותית בכל התחומים בעירנו,או בכל אופן לא מוכן להודות בכך ". 
מילשטיין הוסיף כי  " בשבועות האחרונים התנהל קמפיין מתוזמן היטב של יריביי הפוליטיים שניסו לעשות דמוניזציה לשמי הטוב ובעקבות כך לחץ של חברי כנסת ערבים .  ישנם נושאים רבים ומגוונים שגרמו לחוסר שיתוף הפעולה ועליהם אפרט בהרחבה בהמשך .  כללי המשחק השתנו ואני וחבריי רואים הזדמנות יוצאת דופן לשרת אתכם- ציבור התושבים מספסלי האופוזיציה .  נבחרנו לשמר על צביונה היהודי ציוני של העיר,להעלות את רמת הביטחון האישי ולהפוך את כרמיאל לעיר יותר תוססת וססגונית .  הצלחנו ברבדים רבים,אולם,ראש העיר אינו רואה בקנה אחד עימנו את מטרותינו ". 
ביוזמת קרן אברהם ,  ארגון לקידום שילוב ושוויון בין יהודים וערבים אזרחי ישראל ,  בירכו היום את אלדר  " על המנהיגות האמיצה שגילה בפירוק הקואליציה העירונית והדחתו של סגן ראש העיר על רקע פעולותיו הגזעניות נגד ערבים .  בארגון קוראים למנהיגים נוספים לקחת דוגמא למנהיגות פוליטית של אפס סובלנות לגזענות גם במחיר של פירוק שותפיות פוליטיות .  במיוחד באזורים מעורבים בהם מתקיים ממשק הדוק בין יהודים לערבים נדרשת התנהלות רגישה ונבונה מצד מנהיגי ציבור ". 

סגן ראש עיריית כרמיאל התבטא נגד ערבים - ופוטר
גורמים בעיריית כרמיאל אישרו לוואלה !  חדשות כי הרקע לפיטוריו של אורן מילשטיין הוא התבטאויותיו באחרונה נגד אזרחים ערבים .  לאחרונה הקים  " מלשינון "  נגד מוכרי דירות לערבים

