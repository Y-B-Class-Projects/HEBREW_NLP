גשר הזהב
השבחת המגישים של סן פרנסיסקו נשאה פרי ,  טקסס תולה את תקוותיה בהישארות של לי .  דוד רוזנטל מסכם את הוורלד סירייס
בריאן סביאן ,  ה-GM של סן פרנסיסקו ג'איינטס ,  לא נחשב ב-MLB לעיפרון הכי מחודד בקלמר .  לרעתו נזקפות שתי עסקאות רעות ,  ששמו כתם שחור על הכהונה שלו .  האחת ,  הטרייד על איי ג'יי פיירזינסקי ששלח את ג'ו ניית'ן ופרנסיסקו ליריאנו למינסוטה .  השניה ,  חוזה הענק ,  126 מיליון דולר לשבע שנים ,  שנתן לבארי זיטו .  מכל השלושה ,  ליריאנו הוא היחיד ששיחק בפלייאוף האחרון .  ניית'ן נפצע וסיים את העונה עוד בטרם החלה ,  זיטו הגיש עונה שלמה ,  אבל את אוקטובר ראה מהיציע .  
הסיבה לכך היא שפשוט היו לג'איינטס מגישים טובים ממנו .  אפשר היה לצפות מטים לינסקאם ומאט קיין שיהיו כיבוי אורות והם אכן עמדו בציפיות ,  מה שאי אפשר להגיד על ג'ונתן סאנצ'ז ,  שאחרי סיום עונה מזהיר וסדרה טובה נגד אטלנטה דעך בהדרגה .  אלא שלכל קבוצה שמנצחת בפלייאוף חייב להיות אקס פקטור ,  והאקס פקטור בהגשה של הג'איינטס הוא מדיסון באמגארנר .  בן 21 בסך הכל ,  באמגארנר הראה איזה פוטנציאל נפץ יש לו ביד .  עכשיו רק תדמיינו את הרוטציה של הג'איינטס בשנים הקרובות ותבינו שיש פה פוטנציאל לשליטה בת לא מעט שנים ב-NL מערב .
 בכלל ,  סן פרנסיסקו היא כבר שנתיים לפחות קבוצת פלייאוף בלי להגיע לפלייאוף .  כמו וילה מפוארת שנבנתה ללא יסודות ורק מחכה לרוכש עשיר .  זה נאמר בעיקר בגלל הרוטציה ,  אבל גם משום שהבולפן שלה היה טוב ויציב לכל אורך העונה .  בריאן ווילסון נכשל במשחק הראשון מול אטלנטה ,  אחר כך זה כבר היה סיפור אחר .  חאווייר לופז ,  שלא הצליח בבוסטון ,  נתן עבודה בתור הסט אפ בפלייאוף ובאופן כללי ,  כדי לנצח את הג'איינטס היית צריך להוציא את הפותחים שלהם באזור האינינג החמישי ,  משימה כמעט בלתי אפשרית .  
החובטים הם סיפור אחר .  קודי רוס נזרק מפלורידה במהלך העונה ,  אוברי האף לא עמד בציפיות במהלך הקריירה שלו ואדגר רנטרייה כבר מעבר לשיא .  השמות האלה הרבה פחות נוצצים מאלכס רודריגז ,  ג'ו מאוור או ריאן הווארד ,  אבל כשאתה מגיע לאוקטובר זה לא ממש משנה .  איך אמרו חכמים ?  בייסבול הוא משחק שהטובים ביותר בו מחמיצים 70 אחוז מההזדמנויות שלהם .  תקחו חובט של 35 אחוז ואחד של 25 אחוז ,  תחלקו ב-12-15 משחקים ותראו כמה שההבדל הוא מינורי .  סלאמפ קטן לפה ,  התעלות קטנה לשם - וכל ההימורים בטלים .  
ובכל זאת ,  אי אפשר לפטור את זה בכך .  קשה לשכוח את שני ההומרים של רוס במשחק הראשון בפילדלפיה על הראש של רוי האלאדיי או את הפגז של האף במשחק 3 בארלינגטון .  סביר להניח שבתוך שנה או שנתיים אחד מהם או שניהם כבר לא יהיו בקבוצה ,  מה שבטוח הוא שהם חרתו את שמם בספרי ההיסטוריה .
 לא רבים זוכרים את זה היום ,  אבל טקסס נכנסה לעונה הנוכחית תחת האיום של פשיטת רגל בעקבות עיי החורבות שהשאיר שם טום היקס .  נולן ריאן הציל את המצב ,  כשקבוצת הרוכשים שהוא חלק ממנה גברה על קבוצות רוכשים אחרות וזכתה בשליטה על הריינג'רס .  
ריאן הוא מגיש בעברו .  לא סתם מגיש ,  אחד הגדולים בהיסטוריה ,  מגיש שנו היטרים לא היו הישג מקרי עבורו .  ריאן יודע ,  אחרי הסדרה הזו יותר מתמיד ,  שבבייסבול אתה טוב כמו ההגשה שלך .  זה משהו שלא היה בריינג'רס לאורך השנים ,  אבל התפישה הזו הושרשה היטב בארלינגטון ונבטיה כבר גדלים לנגד עינינו .  
המשימה הראשונה של ריאן בחורף תהיה להשאיר את קליף לי .  בגדול ,  נראה די טריוויאלי שלי יגיע לניו יורק .  היאנקיז מחפשים פאנץ' לסי.סי .  סבאת'יה ומסוגלים להציע לו את הכסף הגדול ביותר .  אלא שמאחורי כל גבר מצליח עומדת אישה ,  וקריסטן לי לא מאוהבת ברעיון ,  שלא לדבר על כך שהיא מגיעה מארקנסו הגובלת בטקסס ושאוהדי היאנקיז הקניטו אותה ללא הרף במשחק השישי ב-ALCS .  
אם לי יצליח לשכנע את רעייתו  ( שרשרת פנינים בהחלט תעזור )  לעבור לתפוח הגדול ,  הוא כנראה יהיה יאנקי .  אבל צריך עדיין לקחת בחשבון שהוא יישאר בריינג'רס ,  אם הם יפתו אותו עם סכום מספק .  היו כבר שחקנים שאמרו לא ליאנקיז .  נראה שבטקסס סומכים ידיהם על כך ,  כי גם הם יודעים שעם האס שלהם ,  תהליך ההבשלה יהיה הרבה יותר מהיר .
 
גשר הזהב
השבחת המגישים של סן פרנסיסקו נשאה פרי ,  טקסס תולה את תקוותיה בהישארות של לי .  דוד רוזנטל מסכם את הוורלד סירייס

