בעד ברננקי ,  בלית ברירה 
הכלכלה האמריקאית
ניו יורק טיימס  >  >  רפובליקאי זכה בבחירות במסצ'וסטס ,  ופתאום לא ברור אם הסנאט יאשר את מינויו של בן ברננקי לכהונה שנייה בראשות הבנק הפדרלי .  זה לא מוזר כמו שזה נשמע :  וושינגטון פתאום הבחינה בזעם הציבור בנוגע למדיניות חילוץ הבנקים ,  שכשלה בייצור מקומות עבודה .  ברננקי הוא סמל למדיניות זו .  מה עמדתי ?  אני מעריץ עמוקות את ברננקי ,  גם ככלכלן וגם על תגובתו למשבר הפיננסי  ( גילוי נאות :  לפני שעבר לבנק הפדרלי עמד ברננקי בראש מחלקת הכלכלה בפרינסטון ,  וגייס אותי לתפקידי הנוכחי שם )  .  ואולם למבקרים שלו יש טיעון חזק .  בסופו של דבר ,  אני בעד מינויו מחדש ,  אבל רק מאחר שדחייתו תגרום להרעה במדיניות הבנק הפדרלי ,  ולא להטבה .  כיצד הגענו למצב שבו זה הדבר הטוב ביותר שאני יכול לומר עליו ?  ברננקי הוא כלכלן חוקר נפלא .  מאביב 2008 ועד אביב 2009 מומחיותו האקדמית ותפקידו כמנהל המדיניות המוניטרית התלכדו להפליא ,  והוא השתמש בטקטיקות אגרסיביות ולא מקובלות לבלום את השפל הכלכלי המאיים .  למרבה הצער ,  זה לא הסיפור כולו .  לפני שהיכה המשבר ,  ברננקי היה נגיד קונוונציונלי של הזרם המרכזי ,  שכמו המוסד שניהל ,  לקה בשאננות .  גרוע מכך ,  לאחר שהשלב הקריטי של המשבר הסתיים ,  הוא חזר מיד למיינסטרים .  שוב ,  הבנק הפדרלי חזר להיות שאנן - ושוב ,  ברננקי שותף לשאננות הזו .  השאננות מתבלטת בשני תחומים :  רפורמה פיננסית ואבטלה .  ביולי 2009 דיבר ברננקי נגד הצעה מרכזית ברפורמה :  יצירת סוכנות פיננסית חדשה להגנה על הצרכנים .  הוא קרא לקונגרס לשמר את המצב הנוכחי ,  שבו ההגנה על הצרכנים מפני התנהגות פיננסית לא הוגנת היא באחריות הבנק הפדרלי .  ואולם הבעיה היא שבשנים שלפני המשבר ,  עם התפשטותם של פשעים פיננסיים נגד הצרכנים ,  הבנק הפדרלי לא עשה דבר .  הוא התעלם מאזהרות על הלוואות הסאבפריים חסרות האחריות .  ברננקי לא הכיר בכישלון זה ,  לא הסביר כיצד הוא קרה ולא נתן שום סיבה להאמין כי הבנק הפדרלי יתנהג בצורה שונה בעתיד .  המסר שלו התמצה ב"אנו יודעים מה אנו עושים ,  תסמכו עלינו ".  כפי שאמרתי ,  הבנק הפדרלי חזר לשאננות מסוכנת .  ומה באשר לאבטלה ?  הכלכלה לא קרסה ,  אך היא במצב נוראי ,  כשעל כל משרה פנויה יש שישה מחפשי עבודה .  ברננקי לא מצפה לשיפור מהיר בכך .  בחודש האחרון ,  לאחר שאמר שהאבטלה תיפול ,  הוא הודה כי קצב הירידה יהיה  " אטי יותר ממה שהיינו רוצים ".  ומה הוא מציע לעשות כדי ליצור משרות ?  כלום .  ברננקי לא סיפק שום רמז למדיניות שאמורה להוריד את האבטלה מהר יותר .  לדרישות שהבנק הפדרלי יפעל בעניין הוא השיב בהתייחסות ל"עיגון ציפיות האינפלציה ".  במלים קשות ,  אפשר לומר שהוא מתנהג כאילו השיג את מטרתו בכך שהציל את הבנקים הגדולים ,  ועתה הוא יכול לנוח .  מה קרה כאן ?  לתחושתי ,  ברננקי ,  כמו רבים שעובדים בסמיכות למגזר הפיננסי ,  רואה את העולם דרך עיני הבנקאים .  ניתן לומר אותו דבר על שר האוצר טימותי גייתנר ,  ועל לארי סאמרס ,  יועצו הכלכלי הבכיר של ממשל אובמה .  ואולם הם לא אלה שניצבים מול אישור בסנאט ,  אלא ברננקי .  בהתחשב בכך ,  מדוע שלא נדחה את אישור כהונתו השנייה של ברננקי ?  יש אנשים אחרים עם משקל אינטלקטואלי ויכולות ניהול מוניטרי שיכולים לתפוס את מקומו :  בין המועמדים האפשריים שלי הייתי מציע את עמיתי מפרינסטון ,  אלן בליינדר ,  שהיה בעבר סגן יו"ר הבנק הפדרלי ,  וג'נט ילן ,  נשיאת הבנק הפדרלי של סן פרנסיסקו .  ואולם - וכאן נכנס טיעון ההגנה שלי עבור מינויו מחדש של ברננקי - כל חלופה טובה לתפקיד תידרש לעבור קרב מכאיב בסנאט .  בחירה בחלופה גרועה תהיה בעלת השלכות חמורות על הכלכלה .  יתר על כן ,  החלטות הריבית והמדיניות בבנק הפדרלי נקבעות בהצבעה על ידי ועדה .  ולמרות שברננקי לא מתעניין מספיק במצב האבטלה ומתעניין יותר מדי באינפלציה ,  רבים מעמיתיו גרועים ממנו .  החלפתו במישהו פחות מבוסס ,  עם יכולת פחותה להשפיע על הדיון הפנימי בו ,  עלולה לחזק את ידי ניצי האינפלציה  ( הדוגלים במדיניות שמטרתה העיקרית לדכא אינפלציה )  ולגרום בכך עוד יותר נזק לשוק העבודה .  התמיכה שלי בברננקי אולי לא נלהבת ,  אבל זה המיטב שביכולתי לתת .  אם ברננקי ייבחר מחדש ,  הוא ועמיתיו צריכים להבין שמה שנחשב בעיניהם להצלחה הוא כישלון .  חמקנו משפל גדול שני ,  ואולם אנחנו עומדים בפני אבטלה המונית - אבטלה שמקשה על חייהם של מיליוני אמריקאים - למשך שנים רבות ,  ובאחריות הבנק הפדרלי לעשות ככל יכולתו לסיים את הקשיים הללו .  הכותב הוא פרשן בכיר ב"ניו יורק טיימס ",  פרופסור לכלכלה וחתן פרס נובל לכלכלה

בעד ברננקי ,  בלית ברירה 
הכלכלה האמריקאית

