איזה כיף ,  ניהול ממשלתי 
 >  >  לפני כמה חודשים הוגשה לבית המשפט בקשה לתובענה ייצוגית נגד הבנקים .  הבקשה ,  שבה תומך גם המפקח לשעבר על הביטוח דורון שורר ,  טענה כי הבנקים הפרו את חובת הנאמנות שלהם ,  כאשר מכרו את קופות הגמל שבבעלותם לחברות הביטוח .  הבנקים אמנם נאלצו למכור את קופות הגמל בעקבות הרפורמה של ועדת בכר ,  אבל את המכירה הם עשו תוך הנבת מקסימום רווח לעצמם - הם מכרו את הקופות במחיר המרבי שהוצע להם .  תוצאה ישירה היתה שחברות הביטוח ,  שרכשו את קופות הגמל במחיר יקר ,  מיהרו להעלות את דמי הניהול כדי להחזיר לעצמן את ההשקעה בקופות .  מגישי התובענה הייצוגית טענו כי בכך הבנקים בפועל השיתו על עמיתי הקופות את מחיר המכירה של עצמם ,  וכי מדובר בהפרת חובת הנאמנות שלהם כלפי עמיתיהם לשעבר .  בקשת התובענה הייצוגית הזאת עדיין נידונה בבית המשפט ,  ואין ספק כי היא מציבה לבית המשפט אתגר מעניין - האם מכירה בשוק החופשי ,  לכל המרבה במחיר ,  יכולה להיחשב במקרה של קופות גמל  ( או קרנות פנסיה )  הפרה של חובת הנאמנות ?  לא ברור מה בית המשפט יחשוב על כך ,  אבל מדינת ישראל כבר אמרה את דברה בעניין .  לפני שבוע השלימה חברת עמיתים ,  החברה המנהלת מטעם המדינה את קרנות הפנסיה הוותיקות בניהולה של יעל אנדורן ,  את מכירתה של קרן הפנסיה הע"ל .  הקרן הולאמה והועברה לידי עמיתים לפני כשנה וחצי ,  לאחר שהתגלו בה חשדות חמורים לאי סדרים - שהסבו על פי החשד הפסדים כבדים לעמיתי קרן הפנסיה .  במהלך השנה וחצי האחרונות עשתה עמיתים ,  בעידודו הישיר של המפקח על הביטוח במשרד האוצר ,  כמה מהלכים בניסיון למזער את הנזק שנגרם לעמיתי הקרן .  כך ,  נחתם הסכם עם הסתדרות העובדים הלאומית  ( הבעלים לשעבר של קרן הע"ל )  ,  על החזרת נכסים בשווי 150 מיליון שקל לקרן .  כך ,  הוגשה תביעה אזרחית בסכום של 190 מיליון שקל להשבת נזקים ממנהליה לשעבר של הקרן - בראשם היו"ר הדומיננטי ,  מיקי צולר .  כך ,  נערך מכרז על מכירת השליטה בקרן לידי גופים מוסדיים בשוק ההון .  המכרז הסתיים לפני שבוע וזכתה בו חברת פסגות .  פסגות תשלם תמורת הקרן 107 מיליון שקל .  להבדיל מהבנקים ,  שמכרו את קופות הגמל שלהם במחיר מפולפל ותוך הסבת נזק עתידי מובהק לעמיתי הקופות ,  במקרה של הע"ל המדינה התנהלה בדרך שונה לחלוטין .  סכום המכירה של הקרן - 107 מיליון שקל - זרם כולו אל תוך הקרן .  כתוצאה מכך קיבלו עמיתי הקרן 107 מיליון שקל תמורת מכירת השליטה בעצמם ,  וכן השבת נכסים מהסתדרות בסכום של 150 מיליון שקל .  בסך הכל קיבלו עמיתי קרן הע"ל 257 מיליון שקל בחזרה לידיהם בשנה וחצי שהמדינה ניהלה אותם .  זאת ,  לבד מהכנסה עתידית נוספת שעשויה להיות להם ,  במקרה של זכייה בתביעה האזרחית ,  וההכנסה שאינה ניתנת לכימות של הסדרת ניהול הקרן - בעקבות ההלאמה ובעקבות הגשת התביעה התקדימית הענקית בסך 190 מיליון שקל נגד מנהליה של הקרן .  ואולם בכך לא סיימה המדינה את פעולתה .  במסגרת המכרז על מכירת הע"ל נקבעו גם תנאים חדשים לדמי הניהול העתידיים שישלמו עמיתי הקרן .  המכרז כלל תקרה של דמי ניהול - 7% מההפקדה החודשית ועוד 0.1% מהנכסים הצבורים בקרן .  אלה הם דמי ניהול נמוכים יחסית ,  נמוכים אפילו מתקרת דמי הניהול המקובלת בקרנות הפנסיה החדשות  ( 6% מהפקדות + 0.5% מהנכסים )  .  עם תקרת דמי ניהול כזו הסכימו שלושה גופים בשוק ההון לגשת למכרז ,  והם הגישו הצעות מחיר עבור הקרן של 70-107 מיליון שקל .  משמע ,  שלושה גופים מוסדיים חשבו שבתקרת דמי ניהול כזו הרכישה של קרן הפנסיה היא עדיין כדאית מספיק ,  כדי שיהיו מוכנים לשלם עבורה עוד עשרות מיליוני שקלים .  שתי מסקנות עולות מכאן .  האחת ,  אם הגופים המוסדיים סבורים כי דמי ניהול של 7% מההפקדות ועוד 0.1% מהנכסים הצבורים הם דמי ניהול רווחיים מאוד כאשר צריך לנהל קרן פנסיה ,  מה הדבר אומר לגבי דמי הניהול הגבוהים הרבה יותר הנהוגים כיום בשוק ההון - תקרה של 6% מהפקדות + 0.5% מהנכסים בפנסיה ,  ודמי ניהול של 1.2% ויותר מהנכסים בקופות הגמל  ( 1.6% ויותר בביטוחי המנהלים )  ?  אין ספק כי זוהי הוכחה נוספת לעד כמה דמי הניהול בשוק אינם סבירים ,  לא מעט כנראה באשמת המכירה היקרה של הבנקים .  המסקנה הנוספת היא שלהבדיל מהבנקים ,  שגם לקחו לכיסם את כל הרווח ממכירת קופות הגמל וגם גרמו תוך כדי כך לייקור אדיר של דמי הניהול שמשלמים עמיתיהם לשעבר ,  המדינה עשתה בדיוק את ההפך :  היא דאגה להוריד את דמי הניהול ולהכניס את כל הרווח מהמכירה לכיסם של עמיתי קרן הפנסיה .  אין ספק ,  יש מצבים שבהם ניהול ציבורי עולה לאין ערוך על הניהול של המגזר הפרטי ,  ואולי זהו תפקיד בית המשפט לחדד שוב את המשמעות של חובת נאמנות - גם כאשר מדובר בניהול פרטי .
 
איזה כיף ,  ניהול ממשלתי 
nan
