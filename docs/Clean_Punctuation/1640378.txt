חומה סינית יש בסין 
ניגודי עניינים
 >  >  תמימותו של היועץ המשפטי לממשלה אליקים רובינשטיין גרמה למבול של יועצי תקשורת פרטיים לשטוף את המגזר הציבורי .  ב-2003 ביקש רובינשטיין למזער את התופעה במכתב לממשלה ,  שבו הורה : " במשרדי הממשלה מכהנים דוברים לשרים ודוברים למשרדים ,  שזו בדיוק עבודתם .  כל שימוש בגופים פרטיים לצורך כך צריך להתבצע ,  אם בכלל ,  במשורה ".  במשורה ?  יועצי התקשורת קיבלו אצבע ולקחו את כל היד .  רובינשטיין גם הוסיף : " יש להקפיד על ניגוד עניינים ".  ניגוד עניינים קיים כשאדם השוקל את אינטרס הציבור עלול למהול בשיקוליו אינטרס אישי זר .  בהפעלת סמכות ציבורית על ידי מי שאינו עובד ציבור יש ניגוד עניינים אינהרנטי ,  קבעו המשפטניות טנה שפניץ ,  כיום יו"ר הוועדה לאישור מינויים בשירות הציבורי ,  וורדה לוסטהויז ,  לשעבר היועצת המשפטית בבנק ישראל .  הן שהתוו כיצד למזער את הבעיה על ידי שלל הסדרים והגבלות .  ניקח לדוגמה את זמיר דחב"ש ,  בעל משרד ייעוץ תקשורת המלווה את יו"ר רשות ניירות ערך זוהר גושן .  דחב"ש מייצג גופים כמו איפקס ,  הרוכשת את בית ההשקעות פסגות המצוי בחקירת רשות ניירות ערך .  1 .  בפרשת פסגות העביר דחב"ש את ייצוג איפקס למשרד אחר וייצוג של לקוח אחר העביר לעובדת במשרדו והקים  " חומה סינית ".  עם זאת ,  קשה להאמין שיועץ לא יושפע מהרצון להגדיל את מצבת לקוחותיו כשהוא נדרש לתת ייעוץ .  אדם אינו יכול להקים חומה סינית בינו לבין הידע שיש לו במוח .  כל אדם מוטה פסיכולוגית לטובת האינטרס הפרטי שלו עצמו ,  גם אם הוא אינו מודע לכך או אפילו מכחיש זאת .  אם כך ,  מה יקרה אם גושן יבקש עצה מדחב"ש על נאום שבו יקרא לקרנות השקעה כאיפקס לשקול מחדש רכישת בתי השקעות חשודים ?  2 .  קיים הסדר ניגוד עניינים מפורש :  דחב"ש אינו רשאי לקבל לקוח חדש מבלי שהרשות תאשר זאת .  הרשות תמנע מדחב"ש לייצג את מי שהיא חוקרת או יודעת שהיא עשויה לחקור .  בעיה :  חברה החושדת שהרשות מקיימת נגדה חקירה סמויה יכולה לפנות לדחב"ש ולבקש לשכור את שירותיו .  סירוב של דחב"ש יכול להיות מידע רלבנטי לחברה .  דמיוני ?  אולי .  האטרקטיביות של דחב"ש נובעת מהמונופול הסינרגטי על מקורות מידע ציבוריים ופרטיים ,  שמעניק לו עוצמה גדולה יותר משיש לדובר פנימי של מוסד אחד .  העוצמה הזו מועילה ללקוחות ציבוריים ,  אבל גם ללקוחות פרטיים .  דחב"ש אינו היחיד ,  ולכן ייעוץ תקשורת פרטי למגזר הציבורי מחייב הצבת גבולות חמורים יותר משיש כיום .  יכולתו של יועץ ללחוש על אוזנו של הבכיר הנכון את שמו של לקוח פרטי שווה מיליונים .  למשל ,  כשחברה ממשלתית שוכרת עורך דין חיצוני נדרש אישור של ועדה מקצועית המאשרת כי עורך הדין מתאים למשימה ,  כי המחיר הולם וכי תהיה תחלופה .  כך מובטח שכספי הציבור והמוניטין הנצברים מייצוג המגזר הציבורי יחולקו באופן הוגן .  ליועצי תקשורת נדרשת הסדרה כזו .  לא די במכרז .  חומה סינית יש רק בסין .  יועצי תקשורת אינם מלאכים .  ככל שהאינטרס הציבורי חשוב יותר ,  ראוי להימנע מניגוד עניינים בכלל .  מוטב לאסור על רשויות בעלות סמכות חקירה או שיפוט להיעזר ביועצי תקשורת חיצוניים .
 
חומה סינית יש בסין 
ניגודי עניינים

