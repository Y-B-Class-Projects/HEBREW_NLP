מאורה של קציצות
העסקית המשתלמת שמוגשת גם בסופי שבוע הופכת את איוו מיט בורגר למזללה לא רעה בנוף הירושלמי
רחוב הלל בירושלים הוא רחוב קצת אחר בנוף המידרדר של מרכז העיר - נוף שבתחילת העשור סבל מפיגועי טרור וכיום נופל קורבן לעבודות החפירה של הרכבת הקלה ,  פרויקט שסופו עדיין לא נראה באופק .  
בימי הפיגועים הגדולים של תחילת העשור ,  כשתושבי העיר הדירו את רגליהם ממדרחוב בן-יהודה ההומה ,  הרחוב המקביל החל למצב את עצמו כחלופה .  כך הצטרפו לסניף הראשון של קפה ארומה ,  כוך קטן שנפתח כבר באמצע שנות ה-90 ,  שורה של מסעדות קטנות שהן בעצם יותר מזנונים המשרתים נאמנה את הולך הרגל הירושלמי .  
אחד מהם היא ה"איוו מיט-בורגר ",  מאורה לא רעה בכלל של קציצות בשר טעימות להפליא .  ירושלמים מביני עניין משווים את המקום ל"אגאדיר "  התל אביבי ,  אך טוענים להבדל אחד :  בעיר הקודש הבשר איכותי יותר .  בימי חול רוב הלקוחות הם מהסביבה :  עובדים במשרדי עורכי דין ,  סוחרים ,  פקידים ממשרדי הממשלה ותיירים בדרכם לעיר העתיקה .  
לאלו הבאים לביקור מחוץ לעיר זה מקום מעולה לאכול טוב ובזריזות ,  מה שאומר שאפשר להתעלם גם מהשומניות הקלה שעל שולחנות הפורמייקה הלבנים ,  וממקום לא מושקע במיוחד מבחינת העיצוב .  מקור המסעדה במעדנייה ותיקה ברחוב שמאי הסמוך .  המעדנייה פועלת עד היום ,  והיא זו שמספקת את חומרי הגלם לא רק למסעדה ברחוב הלל ,  אלא גם למסעדה ברחוב עמק רפאים שבמושבה הגרמנית ,  שם ממוקם הסניף השני של רשת ההמבורגרים הקטנה הפועלת בינתיים בירושלים בלבד .  
עבור חילוני חובב בשר זו פינה שראוי לטפח :  מסעדה לא כשרה הפתוחה גם בשישי-שבת - עד שעות מאוחרות יחסית .  לבליינים המקומיים האיוו הוא אחת התחנות הקבועות לפני או אחרי הביקור באחד הפאבים שבסביבה .  הבשר עצמו שומר על רמה גבוהה ,  בוודאי ביחס למסעדות מזון מהיר אחרות :  עסיסי ,  עשוי בדיוק במידה הנכונה ,  ומתובל היטב .
 ההגשה מקצועית ונעימה :  על פלטת עץ מרובעת מונחות שתי לחמניות עגולות .  על אחת מהן שלל רטבים משובחים ,  במיוחד רוטב הצ'ימיצ'ורי שמשדרג את חווית האכילה .  על הלחמניה השנייה מונח הבשר עצמו יחד עם ירקות :  חסה ,  סלט ומלפפון .  ליד השולחן הלקוח כבר יחליט לבד האם לאכול בסכין ובמזלג ,  אפשרות נדירה למדי כמובן ,  או לעשות לעצמו סנדביץ' .  על פלטת העץ השנייה מונחת התוספות - צ'יפס או טבעות בצל .  מלבד המבורגר הבקר ,  המקום מציע גם המבורגר כבש ,  אנטריקוט ועגל .  הכבש מצטיין פחות בכל הנוגע לעסיסיות - כנראה שיש סיבה שלשמה המציאו את הקבב .  
הצ'יפס וטבעות הבצל אינם עמוסים בשמן ופריכים בדיוק במידה הנכונה ,  כך שהם השלמה טובה לארוחה משביעה .  ואפרופו עסקיות :  לאחרונה הן הורחבו גם לסופי השבוע .  העסקית כוללת המבורגר במגוון משקלים :  150 ,  250 ו-400 גרם עם תוספת פחמימות ושתייה ,  במחיר הנע בין 40 ל-60 שקל .  המבורגר בלבד עולה בין 27 ל-46 שקל .  
התפריט ,  יחסית למסעדת המבורגרים ,  מגוון :  חוץ מהקציצה האמריקאית יש גם כריכי חזה עוף ,  נקניקיות עגל ,  רוסטביף ,  וגם סלטים שונים ,  לצמחונים ולחובבי הבריאות .  השירות טוב :  מאחורי הדלפק עומדים מוכרים מסבירי פנים המוכנים לעזור למתלבטים בבחירות המנות השונות ,  ולאוכל לא צריך להמתין יותר מארבע-חמש דקות .  זה אמנם שירות עצמי ,  אך עד הקריאה ללקיחת המגש אפשר לשבת בחוץ גם בחורף ,  בזכות התנורים המצוינים וליהנות מהאוויר הצח שלאחר כל השנים עדיין נשאר צלול כיין .
 ההצעה :  המבורגר ,  צ'יפס/טבעות בצל ושתייה קלה בין 41 ל-60 שקל .  
טוב לביזנס :  לא מתאים לפגישות דיסקרטיות ,  אבל אפשר לכתוב חוזים על מפיות .  
בשולחנות הסמוכים :  עובדי החנויות והמשרדים מהסביבה .  יתרון יחסי :  אוכל איכותי באווירה ובמחיר עממיים .  
קרוב למשרדי הממשלה ,  לפרקליטות ולטאבו .  
מישהו מטפל בך :  שירות עצמי יעיל ומהיר .  
איוו מיט-בורגר הלל 28 ,  ירושלים .  טל' :  6222513- 02 .  העסקית מוגשת בכל יום ,  כל היום

מאורה של קציצות
העסקית המשתלמת שמוגשת גם בסופי שבוע הופכת את איוו מיט בורגר למזללה לא רעה בנוף הירושלמי

