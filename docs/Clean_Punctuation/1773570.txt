בעיות בהמראה
היינות החדשים מסדרת רזרב של ברקן לא רעים ,  אבל לא מצליחים להתרומם מעל השגרתיות .  אבי אפרתי לוגם בנאליות
חמישה יינות חדשים מסדרת  " רזרב "  של יקב ברקן ,  השני בגודלו בתעשייה המקומית ,  אינם מצליחים לספק את הסחורה .  שלא כמו ספינות דגל אחרות של היקב  ברקן סופריור המושקע או היינות מסדרת  " אלטיטיוד "  הראויים  חמשת יינות רזרב החדשים אינם מספקים תחושת איכות ,  אופי וסטייל מהסוג האמור לאפיין יינות ייצוגיים של יקב משמעותי וגדול .
 ברקן רזרב קברנה סוביניון 2008 איננו יין רע ,  אבל הוא מוגבל במקצת .  לכאורה ,  יש בו את כל מה שיין אמצע הדרך מקומי בטווח המחירים הבינוני צריך ,  אבל חסר בו עומק ,  נפח ,  טאץ' .  הוא אולי איננו יקר מידי  ( 75 שקלים )  אבל גם איננו מצליח להתמקם בקטגוריית ה- value for money המתבקשת .  ברקן רזרב מרלו 2008 אינו שונה ממנו .  כל מה שמוצאים במרלו ישראלי טיפוסי יש גם כאן .  הוא עגול וידידותי למשתמש ,  שלא לומר פופוליסטי .  אלא שגם בקטגוריה זו אפשר בנקל למצוא יינות שעושים את זה יעיל יותר ומשכנע יותר ,  אפילו לקהל היעד הלא מתוחכם ,  תמורת 75 שקלים .  
בעבר טעמנו יינות פינוטאז' טובים של ברקן .  ברקן רזרב פינוטאז' 2008 ייזכר כמוצלח פחות .  הוא אמנם איננו בנאלי כמו מקביליו לסדרה שנסקרו ממעל ,  יינות הקברנה סוביניון והמרלו ,  אבל את האלגנטיות הכה ייחודית של פינוטאז' חמוד ,  אין לו .  ברקן רזרב שיראז 2008 יש קצת יותר מובחנות ואופי ביחס לאחרים.אם מבחנו של יין המתומחר ב-75 שקלים הוא יכולתו לתת איזה ערך מוסף בהשוואה למאסת המתחרים העצומה על אותה משבצת ,  ליין השיראז יש משהו מזה .  בקבוצת המחיר שלו הוא בפירוש מהחביבים .  
היהלום שבסדרה וגאוות היקב היא ברקן רזרב פטי ורדו 2008 ,  המופק לראשונה .  גם הוא איננו מצליח לשכנע .  משהו בו קשוח וחסר עידון .  להבדיל מהיינות האחרים ,  כאן אפשר בהחלט לדבר על נסיבות מקלות .  פטי ורדו איננו זן קלאסי להכנת יין זני .  נהוג להשתמש בו בעיקר כזן משלים  ( בבלנד של יינות בורדו למשל )  .  הניסיון להעמיד יין זני ממנו מעורר הערכה כמו כל מאמץ להרחבת גבולותיו של ז'אנר ;  כל ז'אנר .
 אל תבינו אותי שלא כהלכה :  אף אחד מחמשת היינות שנסקרו כאן אינו יין רע .  מדובר ביינות בינוניים ,  המתקשים להתרומם אל מעבר לשגרתיות .  בשל כך ,  הם אינם נהנים מיתרון כלשהו על יינות רבים אחרים מקבוצת המחיר המקבילה .
 

בעיות בהמראה
היינות החדשים מסדרת רזרב של ברקן לא רעים ,  אבל לא מצליחים להתרומם מעל השגרתיות .  אבי אפרתי לוגם בנאליות

