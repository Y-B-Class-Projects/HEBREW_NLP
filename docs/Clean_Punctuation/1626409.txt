רנו פלואנס ומגאן בישראל
החל שיווקן של שתי המכוניות החשובות ביותר של רנו לקבוצת המשפחתיות לשוק הרכב הישראלי .  המחיר החל מ-118 אלף שקלים
יבואנית רנו לישראל 'קרסו מוטורס' ,  החלה לשווק את הרנו פלואנס סדאן ואת התאומה הקומפקטית מגאן .  שתי העולות מגיעות אלינו מטורקיה ותהוונה את חוד החנית של רנו בישראל במתקפה המחודשת על כיסו של הנהג המשפחתי וציי הרכב .  
אולם ,  מנתונים שנמסרו לנו מפי נציגי היבואנית בעת אירוע השקתה העולמית עולה כי מדובר בגרסאות בסיסיות יותר לדור החדש של המגאן המיוצרת בספרד בשל שיקולי עלויות .  עוד נציין כי הפלואנס תשמש החל מ-2011 את 'בטר-פלייס' להגשמה מסחרית של הפרויקט החשמלי .
 הפלואנס והמגאן חולקות כמעט את כל הבסיס המכני ביניהן ;  המנועים זהים  1.6 ל' בהספק של 110 כ"ס ,  ובשידוך לתיבת הילוכים אוטומטית משופרת עם ארבעה יחסי העברה .  צריכת הדלק הממוצעת על פי מבחן הדרכים שערכנו לה ,  מניבה החזר של כ-11 ק"מ לליטר .  בשלהי 2010 תגענה לישראל גרסת הדיזל בנפח של 1.5 ל'  ( 105 כ"ס )  ,  חמושה בתיבה רובוטית כפולת מצמד ולצידה גרסת בנזין  ( 2.0 ל' 140 כ"ס )  משודכת לתמסורת רציפה CVT .  
ההבדל המהותי בין שני הדגמים מתבטא בסעיף הממדים ,  בתחומו לפלואנס ארוכת הישבן יתרון בולט לנוכח שיווקה הגלובלי .  בסיס הגלגלים עומד על 2.70 מ' לעומת 2.62 במגאן הקומפקטית ,  אורכה כ-4.61 מ' לעומת 4.30 מ' ,  רוחבה 1.81 מ' לעומת 1.77 מ' ,  ותא מטען של 530 ל' מגדיל משמעותית את נפח ההטענה על פני ה-368 ל' המוצע בקצוצת הזנב .
 המפרטים עבור שתי המכוניות מתפצלים ברוטינה המוכרת :  מפרט בסיס מתחיל ברמת גימור 'אותנטיק' ומעל מוצבת 'אקספרשן' המפוארת יותר .  האחרונה משדרגת את תא הנוסעים בבקרת אקלים דיגיטלית ,  משענת יד מרכזית ,  תא כפפות מקורר ,  חיישני חנייה וגשם ,  מערכת שמע מעודכנת ועוד .  מבחוץ ,  תוספת של פנסי ערפל חותמת את הבידול ביחס לדגם הבסיסי .  סט הבטיחות מכיל 6 כריות אוויר ולזכות המגאן 5 כוכבים במבחני הריסוק האירופים של איגוד Euro-Ncap .
 מחירה של הפלואנס יחל ב-118 אלף שקלים לגרסת 'אותנטיק' .  בעבור הדגם המפואר 'אקספרשן' נדרשת תוספת של 7,000 שקלים ואילו המגאן מתומחרת גבוה יותר ב-121 אלף שקלים לגרסת הבסיס ו-128 אלף שקלים לגרסה המאובזרת ביותר .  על רשמים מהשקת הפלואנס תוכלו לקרוא בקישור המצורף ומבחן על כבישי ישראל יערך בקרוב .
 בשנה האחרונה נחת בישראל נציג למותג דאצ'יה  לוגאן MCV ,  אם כי תחת מותג רנו .  מדברים שנמסרו לוואלה !  רכב על ידי היבואנית 'קרסו מוטורס' ,  עולה כי נשקלת האפשרות להרחיב בישראל את היצע הדגמים של היצרנית הרומנית בעתיד הקרוב ,  וזאת על ידי הבאתן של הסנדרו הקומפקטית ורכב הפנאי דאסטר שנחשף לפני פחות מחודש .  
הסנדרו שהושקה עוד ב-2007 בברזיל ,  תשווק עם שני מנועי בנזין בנפחים של 1.4 ל' ו-1.6 ל' בהספקים של 75 או 102 כ"ס בהתאמה ,  ובשידוך לתיבה ידנית חמישה הילוכים ואוטומטית ארבעה הילוכים .  לא ידוע מהיכן תגיע אלינו המכונית אם וכאשר יוחלט על הבאתה ,  אך סביר שכמו ה-MCV היא תגיע מארץ המוצא .  
הדאסטר הוא רכב פנאי של ממש למותג הרומני ,  ולכן מעורר הרבה מאוד עניין בשווקים האירופים בעיקר בשל עלותו הנמוכה .  הוא יעשה שימוש בכל המנועים הקיימים של רנו וחמוש בהנעה כפולה .  גם הוא מיוצר ברומניה והשקתו הרשמית צפויה להיערך באביב הקרוב .
 
רנו פלואנס ומגאן בישראל
החל שיווקן של שתי המכוניות החשובות ביותר של רנו לקבוצת המשפחתיות לשוק הרכב הישראלי .  המחיר החל מ-118 אלף שקלים

