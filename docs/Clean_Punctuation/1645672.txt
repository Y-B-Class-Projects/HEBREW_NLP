צרפת :  שלוש בראש
ניאנג כבש שלושער למארסיי בניצחון 1:3 על נאנסי ,  ועלה לראש טבלת המבקיעים .  שלושער גם לבסטוס ב-0:4 של ליון בסושו
העובדה כי משחקה של המוליכה בורדו נדחה והמדורגת שנייה מונפלייה הפסידה בשבת לסנט אטיין ,  הכניסו מוטיבציה לקבוצות הנחשבות כטוענות האמיתיות לכתר ,  ליון ומארסיי .  הקבוצה של קלוד פואל ,  שהרשימה בניצחון 0:1 על ריאל מדריד באמצע השבוע ,  נהנתה מהצגת יחיד של מישל בסטוס הברזילאי בדרך לניצחון 0:4 בסושו ,  בעוד מארסיי גברה 1:3 על נאנסי משלושער של מלך השערים החדש ,  ממאדו ניאנג ,  ושתיהן עקפו נכון לאותו רגע את ליל ,  אבל היא חזרה למקום השלישי מאוחר יותר עם ניצחון 1:2 בראן .
 סושו - ליון 4:0
אחרי שצברה 13 נקודות מ-15 האחרונות בליגה והשיגה ניצחון גם על ריאל מדריד ,  ידעה ליון כי כל זה לא יהיה שווה יותר מדי אם תמעד במשחק החוץ מול סושו .  המארחים התעודדו מחזרתו לאימונים של החלוץ האמריקאי צ'רלי דייויס שעבר לפני מספר חודשים תאונת דרכים קשה ,  אבל את המשחק הזה לא ירצו לזכור בעיקר בגלל איש אחד - מישל בסטוס .  הברזילאי פתח את החגיגה האישית שלו עם בעיטה חופשית מדויקת בדקה החמישית ,  ניצל בישול של בפטימבי גומיס כדי לכבוש את השני בדקה ה-24 והבקיע מקרוב את השלישי בדקה ה-26 .  ליסנדרו לופז ,  שקיבל מנוחה ועלה לכר הדשא רק בדקה ה-64 ,  חתם את התוצאה עשר דקות לסיום .  ניצחון משכנע לליון .
 מארסיי - נאנסי 1:3
גם השחקנים של דידייה דשאן חזרו מאושרים מהמשחק האירופי ,  אחרי 1:3 בקופנהאגן ,  והמשיכו במומנטום החיובי על חשבון נאנסי .  שארל קאבורה הגביה בדקה העשירית לרחבה וראה את הקפטן שלו ממשיך בנגיחה לרשת .  שלוש דקות לאחר מכן איזן את התוצאה אנדרה לואיז ,  אבל ניאנג הבקיע את ה-13 שלו העונה בדקה ה-33 ,  השתווה לננה ממונאקו ופתח לעצמו ולחבריו את התיאבון .  שחקני מארסיי ניסו לסדר לניאנג שלושער ובדקה ה-67 הצליחו ,  כשלוצ'ו גונזאלס בישל לו את ה-14 העונה ועזר לו להתבודד בראש טבלת המבקיעים .
 ראן - ליל 2:1
הקבוצה האטרקטיבית של הליגה הצרפתית הגיעה למגרשה של ראן חסרת היציבות ,  ידעה שניצחון יחזיר אותה למקום השלישי ועשתה את העבודה למרות שזה לא היה פשוט .  10 דקות מהפתיחה עלתה ליל ליתרון ,  כשפייר אלן פראו סיים מתפרצת ברשת של ניקולא דושז .  בדקה ה-26 השוותה ראן את התוצאה ,  כשאסמואה גיאן השאיר בנגיחה לז'רום לרואה שחגג את השלישי שלו העונה והראשון מאז ה-22 באוגוסט .  למרות שככל שהזמן עבר נראה היה שהמשחק יתסיים בתיקו ,  בדקה ה-81 החליף פייר-אמריק אובאמיינג את כובש השער הראשון פראו ,  וכעבור שמונה דקות כבש את שער הניצחון בבעיטה מתוך הרחבה .  

צרפת :  שלוש בראש
ניאנג כבש שלושער למארסיי בניצחון 1:3 על נאנסי ,  ועלה לראש טבלת המבקיעים .  שלושער גם לבסטוס ב-0:4 של ליון בסושו

