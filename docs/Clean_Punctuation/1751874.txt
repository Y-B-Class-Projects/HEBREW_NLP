הישבן של דמי מור מצייץ בטוויטר - ומיליונים עוקבים
הם מצייצים מתוך מעלית תקועה ,  עוקבים אחרי אנשים אנונימיים ומדווחים על מזג האוויר ■ למה הם חושבים שזה מעניין מישהו ■ כי ממילא כולם רוצים לדעת עליהם הכל ■ עוד כמה מלים על הרומן הלוהט שבין הסלבריטאים לבין טוויטר
תושבי החוף המזרחי של ארה"ב ,  שהביטו לשמים במהלך אוקטובר ,  הבחינו בספינת אוויר כתומה ועצומת ממדים שנושאת את הכיתוב  " קונאן ".  ספינת האוויר היא חלק ממהלך הקידום ברשת לתוכניתו החדשה של המנחה והבדרן הג'ינג'י ,  קונאן אובריין ,  שתוכניתו תעלה ברשת tbs ב-8 בנובמבר .  הצפלין העצום מחובר לאינטרנט באופן מלא ורציף :  אפשר לעקוב אחרי ספינת האוויר על ידי מצלמת רשת המחוברת אליה ,  והיא משדרת את מיקומה לתוכנת עדכוני מקום foursquare ,  למפת מעקב בגוגל ולטוויטר .  במקביל ,  נערכת תחרות בין כל מי שמבחין בספינה המרחפת ,  וסדרה של קטעי וידאו מצחיקים בכיכובו של אובריין ,  שמשודרים לכאורה מתוך ספינת האוויר ,  הועלו ליוטיוב.אבל הכוח המניע הגדול הוא לא הגימיק המבריק של ספינת האוויר וניצול מתוחכם של שירותי שיתוף ועדכון מבוססי מיקום ,  אלא חבורת מעריצים שהתאגדה ברשת תחת השם teamcoco ומלווה את אובריין עוד מימי הסכסוך המתוקשר שלו עם nbc .  אובריין השכיל לחבור לחבורת המעריצים הזו ברשת ,  ולטפח אותה לכוח משמעותי ברשתות החברתיות .  כך למשל ,  את מודעת הדפוס הראשונה לתוכניתו הוא פירסם באתר של teamcoco ,  ואת כל פעילות הצפלין הכתום אפשר לראות שם .  לאובריין יש יותר מ-1.7 מיליון עוקבים בטוויטר ,  במקביל לקידום החשבון של teamcoco בנפרד ,  אך הוא לא היחיד .  לפני כמה שבועות ביקר בישראל השחקן אשטון קוצ'ר שהוזמן לאירוע של בזק כאושיית טוויטר .  אם אתם עדיין לא מכירים את טוויטר ,  מדובר בשירות עדכונים שהוקם ב-2006 כפלטפורמה לפרסום מסרים קצרים ברשת ,  המוגבלים בדיוק ל-140 תווים - אורכה של הודעת sms סטנדרטית באנגלית .  כל עדכון באתר נקרא טוויט ,  או ציוץ ,  כפי שכבר תורגם לעברית  ( טוויטר הוא צייצן ,  מי שמשמיע סדרה של צלילים גבוהים .  או לחלופין ,  לפי ויקינרי - אדם המדבר באופן מתלהב או חסר מנוחה )  .  לצד פייסבוק ,  טוויטר כבש את העולם בסערה וכמעט נהפך לשם נרדף למדיה חברתית .  מיליוני אנשים התאהבו באפשרות של פרסום הגיגים קצרים ומיידיים מחייהם ,  מהמחשב או מהטלפון הסלולרי ,  כתחליף קצר וקולע למלאכה התובענית ולעתים טרחנית של ניהול בלוג .  טוויטר תפס חזק גם אצל הידוענים .  האנשים הפופולרים ביותר בטוויטר הם דווקא אנשים שהתפרסמו בזכות הישגים אחרים שלהם :  שחקניות ,  זמרי ראפ ,  ספורטאי עלית ובלוגרי טכנולוגיה בעלי שם - כל אלה ואחרים מרכיבים את רשימת האנשים החזקים בשירות העדכונים ,  ולכל אחד מהם מיליוני  " עוקבים ",  followers ,  הקוראים את הגיגיהם .  מי שאולי מסכם הכי טוב את התופעה של ידוענים בטוויטר ,  הוא קונאן אובריין : " פעם היתה לי תוכנית טלוויזיה .  ואז היתה לי תוכנית אחרת .  עכשיו יש לי חשבון טוויטר ".  האישים ברשימה שלפניכם  ( החשבונות שלהם מאומתים על ידי טוויטר )  הגיעו לגדולה בטוויטר לא רק בזכות העובדה שהם ידוענים ,  אלא גם בזכות העובדה שהם מעדכנים את החשבון שלהם בעצמם ,  חולקים את חייהם עם עוקביהם ומנהלים עם מעריציהם שיח ישיר ,  לא מסונן ולא מתווך על ידי יח"צנים .  אשף האופניים ואלוף הטור דה פראנס כפול שבע לאנס ארמסטרונג חולק את חייו עם קרוב ל-3 מיליוני עוקביו :  החל בתמונת מזג האוויר מחוץ לחלונו ,  דרך סיפור הכמעט החלקה במדרגות כשיצא לאסוף את העיתון ,  וכלה בלידת בתו ותמונות של תספורת המוהאק החדשה שלו .  בנוסף ,  הוא מעדכן על קמפיין הלוחמה שלו בסרטן - livestrong .  הישירות ,  הפשטות והכנות עושות את שלהן .  אם הישבן של דמי מור היה פותח חשבון טוויטר ,  הוא היה זוכה בוודאי לכמה מאות אלפי עוקבים .  מי שהתפרסמה בטוויטר בזכות תצלום חושפני של אחוריה ,  שהועלה על ידי בן זוגה אשטון קוצ'ר ,  מנהלת חשבון פעיל בזכות עצמה .  השחקנית בת ה-47 מעדכנת לעתים כמה פעמים ביום ,  מספרת על חוויותיה  ( כך למשל ,  הפגינה התלהבות מחזון המכונית החשמלית של better place בהדגמה שנערכה לה ,  עת התלוותה לבעלה בביקורו בישראל )  ,  חולקת תמונות ואתרים שבהם היא נתקלת ,  סותרת שמועות מרושעות של רכילאים  ( הכחישה למשל שמועה כי התעוורה בעינה השמאלית לאחר ניתוח )  ועושה בחשבונה גם שימוש פוליטי - עצירת הסחר בבני אדם .  מלבד הקידום המתוחכם והאלגנטי לתוכניתו הקרבה ,  אובריין הולך בחשבונו על איכות ולא על כמות - מספר הציוצים שלו נמוך ,  אבל כל ציוץ פוגע .  הטוויטים שלו מושחזים ,  חדים ומצחיקים ,  אולי הודות לעברו כתסריטאי .  תעלול חביב של אובריין בטוויטר הוא מעקב אחרי אדם אחד בלבד .  אובריין טען שהעובדה שהוא עוקב אחרי אותו אדם תשנה את חייו של מושא המעקב הבודד שלו .  ואכן כך היה :  שרה סלובק  ( לשעבר קילן )  ,  נערה בת 19 ממישיגן  ( lovelybutton@ )  ,  שאוהבת חמאת בוטנים ודובי גומי ,  זכתה בין לילה לאלפי עוקבים ולתשומת לב תקשורתית - רק בגלל המעקב של אובריין אחריה .  כל זה עזר לה במימון החתונה שלה ,  שאובריין היה אחד מהמוזמנים אליה .  השחקן היה אחד מהידוענים הראשונים שהבינו את הכוח שבטוויטר ואחד הראשונים לפרסם את השירות .  בדו-קרב מתוקשר שנערך בינו לבין רשת החדשות cnn לפני שנה וחצי ,  הם התחרו מי הראשון שיגיע למיליון עוקבים .  קוצ'ר ניצח ,  והותיר את cnn הרחק מאחור :  לרשת החדשות יש כיום 3.5 מיליון עוקבים ,  לקוצ'ר יש קרוב ל-6 מיליון עוקבים .  מה סוד הקסם שלו ?  קוצ'ר מדבר בשפה של טוויטר .  הוא משתף בקצב גבוה מחשבות ,  רגעים מחייו ,  קטעי רשת מעניינים או מצחיקים שבהם הוא נתקל וכמו אשתו ,  דמי מור ,  גם הוא נלחם בעבדות ובסחר בבני אדם .  יחד עם אבק הכוכבים שהוא מפזר ,  הרי לכם נוסחה מנצחת .  קים קרדשיאן היא אשת עסקים/מפיקה/מעצבת אופנה .  לקרדשיאן ,  כוכבת סדרת הריאלטי  " משפחת קרדשיאן "  בערוץ e !  ,  יש יותר מ-5 מיליון עוקבים בטוויטר .  יחד עם אחותה קלואי ,  כמות העוקבים שלהן משתווה  ( בערך )  לכל אוכלוסיית ישראל .  בדומה לקלואי ,  ההגיגים של קים קרדשיאן לא מבריקים במיוחד ועוסקים בעיקר בה ובעצמה ,  אבל כמו מנויי פלייבוי ,  גם העוקבים של קים עושים זאת  " בשביל המאמרים ".  כדי לפענח את חשבון הטוויטר של הראפר הוותיק ,  אתם צריכים להיות דוברי פאשיזלית שוטפת .  סנופ דוג מרבה לצייץ בסלנג של ראפרים ,  כולל קיצורים ותוספות ההגייה שנהפכו לסימני ההיכר שלו ,  כמו הסיומת  " יזל "  ו"סטיקי איקי איקי ".  באופן מפתיע יחסית לאישיות המאוד צבעונית של בעליו ,  למעט העיצוב בצבעי התנועה הראסטאפרית ,  החשבון של סנופ דוג יבשושי משהו ,  וכולל קידומים ליוזמות ולאלבומים של הראפר לצד דרישות שלום .  ובכל זאת ,  יותר מ-2 מיליון איש עוקבים אחריו - כנראה שאישיות צבעונית היא כוח משיכה בפני עצמו .  הר האדם ושחקן הבוסטון סלטיקס הידוע גם כשאקיל אוניל ידע תמיד לתחזק היטב את עצמו כמותג .  לפני כשבועיים כתב בחשבון הטוויטר שלו הודעה סתומה : " בדרך לכיכר ברברה .  זה זמן הפסל ",  ומיד תיקן בהודעה נוספת : " התכוונתי בדרך לכיכר הרווארד .  lol .  לעזאזל ,  אייפון .  האצבעות שלי גדולות מדי !  ".  כמחווה למעריצי הסלטיקס ,  אוניל התיישב בכיכר הרווארד למשך שעה כפסל חי - בלי לזוז ובלי לשוחח עם אנשים .  אוניל דווקא אוהב מאוד לשוחח .  בטוויטר .  הוא מנהל שיח ישיר עם מעריציו ,  מספר על חייו  ( מזמין אנשים לפגוש אותו במכון הכושר שלו ,  למשל )  ,  צוחק על עצמו ,  מפרגן לקולגות על המגרש וטוען : " אני לא סלבריטי .  אני בן אדם ".  הטוויטר של אוניל כשמו כן הוא :  אמיתי . " שחקנית ,  גיקית מדיה חדשה ,  גיימרית ,  מיזנתרופית ".  כך מגדירה את עצמה השחקנית העולה ואדומת השיער פלישיה דיי ,  שהיא גם היוצרת של סדרת הרשת המצליחה  " הגילדה "   ( the guild )  .  כגיימרית וגיקית בעצמה ,  לדיי לא הייתה בעיה להתחבר מיידית לשפה המיוחדת לטוויטר ,  ולצד המראה המצודד שלה וסדרת הרשת שנהפכה ללהיט ,  היא הצליחה ליצור לעצמה בקלות קהל של כ-2 מיליון עוקבים .  בציוצים שלה היא אמיתית ,  ישירה וחסרת גינוני כוכבות .  היא מסוגלת לעדכן על חולצה מסריחה שלא כיבסה נכון ,  לצד עדכונים מהשקות נוצצות שאליהן היא מוזמנת  ( למשל ,  ההשקה של המשחק fallout :  new vegas )  .  אגב ,  בניגוד להגדרה העצמית שלה ,  דיי היא לא מיזנתרופית בכלל .  להפך :  היא מרבה להודות למעריציה ועונה לעוקביה בחיוך ובחמימות .  השחקן והסופר הבריטי סטיבן פריי הוא צייצן כפייתי .  הוא פעם צייץ על כך שדיילת איימה להוריד אותו מטיסה אם לא יישמע להוראות הבטיחות בהמראה ויכבה את מכשיר הבלקברי שלו שממנו הוא מעדכן  ( בינתיים פריי עבר לאייפון )  .  פריי ידוע גם בכך שצייץ אפילו מתוך מעלית תקועה .  החשבון של פריי מכיל הפתעות כמו שיתוף פעולה ספונטני שלו עם מתיחת רשת - טריילר לסרט הפיקטיבי  " השלושים ושלושה ",  שמבוסס לכאורה על סיפורם של הכורים הצ'יליאנים .  פריי כתב שהוא חתם על החוזה להשתתפותו בסרט .  לצד הבדיחות ,  הוא גם מצייץ דיווחים מהסטים של הסרטים שבהם הוא משתתף ומעלה המלצות תרבות מהממלכה המאוחדת .  לעתים הוא מעט טרחני ,  אבל אפשר למצוא גם פנינים בים המלים שפריי מוציא תחת אצבעותיו . " אני מצייצת הרבה ,  אז ראו הוזהרתם !  ",  מכריזה השחקנית ,  מחזיקת קו האופנה touch וחובבת הבייסבול אליסה מילאנו וגם מקיימת ,  עם יותר מ-12 אלף ציוצים .  מילאנו מתגלה גם כגיקית לא קטנה עם הפניות שוות למדריכים וכתבות כמו  " שישה דברים שלא ידעתם שאתם יכולים לעשות עם גוגל "  או  " עשרה שימושים ביזאריים למוצרי טכנולוגיה מתים "  - מה שהופך את חשבון הטוויטר שלה לסוג של מעדן  ( אם צולחים את קשקושי הבייסבול שלרוב זרים לקהל ישראלי )  .  באחרונה נהפכה מילאנו למושא חיזוריו של איש האולד ספייס  ( oldspiceguy )  .  זוהי דמות פיקטיבית המובילה מסע פרסום של מוצרי טיפוח לגבר ,  ששלחה לה פרחים והקדישה לה סרטונים ביוטיוב - במסגרת אחד ממסעות הפרסום המבריקים שנראו ברשת .  על אף שהחשבון שלו מכיל יותר מ-10,000 ציוצים ,  לא כל כך ברור איך הגיע הראפר והמפיק לשעבר ואיל האופנה בהווה שון קומבס ,  הידוע גם בכינויו פי דידי ,  ל-3 מיליון עוקבים .  העדכונים שלו רוויי סימני קריאה ולרוב משעממים ,  חסרי ערך או השראה ,  ודומים יותר לקריאות התפעלות של ילד חסר בינה .  תצלומים :  אי-פי ,  רויטרס ,  jamais vu cc-by-nc-sa ו-itvציוצים מקומייםהביצה הישראלית של הציוצים קטנה בהרבה מהסצינה העולמית ,  שם מדברים במיליוני עוקבים ,  אבל גם כאן צמחו כמה  " כוכבים "  בקנה מידה מקומי ,  אנשים שנהפכו לאושיות טוויטר מקומיות רק בזכות שנינות והתמדה .  אבי לן ,  ממשרד lan2lan המתמחה במדיה חברתית ותקשורת ,  ומנהל המיזם  " סטטוסים מצייצים ",  מציג כמה קווים מאפיינים לקהילת הטוויטר הישראלית : " יש הבדל בין אנשי טוויטר לאנשי פייסבוק בישראל .  אתמול נתקלתי בציוץ שטען שטוויטר הוא 'הארץ' של הרשתות החברתיות .  זה מדיום לאנשים חושבים .  טוויטר היא קליקה סגורה יותר ." לאנשי טוויטר יש שפה פנימית שאנשי פייסבוק לא מבינים .  הם הולכים יותר על בדיחות ומוטיבים חוזרים ,  ויש את האובססיביות שבה הם מתייחסים למספר העוקבים שלהם .  ההתייחסות הקבועה לעוקב שעזב וביטויים כמו 'לאנפל'  ( עברות קלוקל של unfollow ,  הפסקת מעקב בטוויטר ,  נ"ל )  .  אם לאפיין את האנשים ,  מדובר בגיקים ,  שמאלנים ואינטליגנטים ".  הנה כמה דוגמאות לידועני טוויטר ישראלים .  בחרנו אנשים שטוויטר ,  אינטרנט או מדיה חברתית הם לא העיסוק העיקרי או הפרנסה שלהם ,  אינם ידוענים למיניהם ,  ומצייצים בעיקר בעברית .  אפרת אופנהיימר :  מנהלת מחלקת החינוך במרכז הסיוע לנפגעות ונפגעי תקיפה מינית בתל אביב ,  ולשעבר מתמודדת ב"השגריר ".  הטוויטר שלה אמנם אישי ,  אבל שנון ,  פמיניסטי  ( חוללה מהומה כשהודיעה שתפסיק לעקוב אחרי מי שמתבדח עם המלה  " פות ")  ובעל מודעות חברתית .  @efratop שגיא מלאכי :  מגדיר את עצמו בהשאלה מעולם משחקי המחשב ,  כ"אחד מאלה שהצליח לסיים את האינטרנט ,  ולנצח את הבוס הסופי שלו ".  רצף הציוצים שלו הוא מיני מעט ,  טכנולוגי מאוד ,  ובעיקר מצחיק .  fizz@ שגיא בן צדף :  מנהל הטכנולוגיות החדשות ב-radvision וחובב מוסיקה .  שגיא מנהל שיח ער עם קצת יותר מ-1,700 עוקביו ,  וכותב בעיקר על מוסיקה ועל עניינים ברומו של עולם .  sageeb@ ליאור אורן :  מתכנת web שכדי לקרוא את ציוציו תצטרכו לבקש רשות ,  כי הוא מחזיק חשבון פרטי  ( נעול בפני הציבור )  .  הוא כותב על חייו ,  עם הערות צרכניות ,  טכנולוגיות ואחרות ,  שנונות למדי .  alodium@ ינון לנדנברג :  בעל חברת הפרסום אידיאולוג'יק ,  שלכאורה לא היה אמור להיכלל כאן ,  אבל לנדסברג מנהל חשבון טוויטר אישי מאוד ,  חד ,  חברי ושנון ,  ולא פוחד אפילו להתכתב עם החשבון המזויף שהוקם לכבודו  ( enol_enol  .( fake@ חשבונות ישראליים נוספים ששווים ציוץ :  kfiron ,aradaki ,liorf ,dodamalka ,hayim ,ronenk ,idokius ,arspoeti ,hakabuk ,dkapuchino odaskal .
 
הישבן של דמי מור מצייץ בטוויטר - ומיליונים עוקבים
הם מצייצים מתוך מעלית תקועה ,  עוקבים אחרי אנשים אנונימיים ומדווחים על מזג האוויר ■ למה הם חושבים שזה מעניין מישהו ■ כי ממילא כולם רוצים לדעת עליהם הכל ■ עוד כמה מלים על הרומן הלוהט שבין הסלבריטאים לבין טוויטר

