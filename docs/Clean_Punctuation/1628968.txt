יורוליג :  סיינה התעללה בפנרבחצ'ה/אולקר
האלופה האיטלקית נתנה הצגה מדהימה כדי להביס את הטורקים המאכזבים 58:101 .  קאחה ויטוריה ניצחה את מארוסי 65:73
אחרי פגרה בת שלושה שבועות ,  חזרה סוף סוף הערב  ( רביעי )  ליגת היורוליג לפעילות ,  עם המחזור התשיעי של שלב הבתים המוקדם .  המשחק המרכזי של המחזור נערך בבית א' ,  שם נצמדה סיינה מחדש לברצלונה בפסגת הבית ,  כשנתנה תצוגת תכלית שהובילה ל-58:101 מדהים על פנרבחצ'ה/אולקר המאכזבת .
 בבית ג' של מכבי תל אביב שמרה קאחה ויטוריה על הפסגה ,  כניצחה בספרד 65:73 את מארוסי .  בבית ד' נתנה פנאתינייקוס משחק בינוני ,  אך הצליחה בסופו של דבר לנצח את סופוט 66:74 ,  בעוד יריבתה המושבעת ,  ריאל מדריד ,  ניצחה בביתה את אולדנבורג החלשה 60:73 .
 סיינה - פנרבחצ'ה/אולקר 58:101
החדשות הגדולות מהמשחק הגיעו דווקא 24 שעות לפניו ,  כאשר הקבוצה הטורקית הודיעה על החתמתו של רוקו לני אוקיץ' ,  רכזה המצוין של נבחרת קרואטיה .  עם זאת ,  הערב אוקיץ' לא שותף ,  ורק ניתן היה לשער שאם היה משחק ,  אולי הוא היה עוזר לקבוצה הטורקית להמעיט מעט את הגלולה ,  ולהימנע מההשפלה שהתרחשה הערב באיטליה .  בפעם האחרונה שהשתיים הללו נפגשו סיינה ניצחה 83:87 ,  אבל מאז סיינה רק הלכה והשתפרה ,  והערב היא נתנה את אחד ממשחקיה הטובים ביותר העונה ,  כדי להוכיח שוב ,  למי שהיה צריך ,  כי מדובר כאן באחת הקבוצות הכי טובות באירופה .
 אחרי רבע ראשון רגוע ,  טסה האלופה האיטלקית ל-11:31 גדול ברבע השני ,  ולאחר מכן ל-14:28 בעשר הדקות הבאות ,  על מנת לפתוח פער מפלצתי שהגיע כבר ל-45 הפרש ,  ונעצר ,  בסופו של דבר ,  על 58:101 מדהים לסיינה בסיום .  קשישטוף לברינוביץ' הוביל משחק התקפי מאוזן ויעיל של סיינה עם 20 נקודות ,  כאשר דייויד הוקינגס הוסיף 17 .  מנגד ,  הקבוצה הטורקית המסכנה קיבלה 18 מלין גריר .
 פרטיזן בלגרד - ריטאס וילנה 67:97
ערב המפגש היו השתיים צמודות בטבלה עם מאזן זהה של ארבעה ניצחונות וארבעה הפסדים ,  אבל הודות לחוסר היציבות של ריטאס אף פעם אי אפשר לדעת מה נקבל ממנה ,  ולרוע מזלם של הליטאים הפעם זה נגמר רע מאוד ,  ופרטיזן אפילו הצליחה למחוק את הפער מההפסד ב-22 נקודות במשחק הקודם בין השתיים .
 המקומיים ,  שיכולים להבטיח סופית את עלייתם אם אפס פילזן לא תנצח את אולימפיאקוס מחר ,  שמו מאחור את ההפסד המפתיע לאורלאן לפני הפגרה ופתחו פער דו ספרתי עד המחצית .  ריטאס ניסתה להישאר קרובה ברבע השלישי ,  אך קרסה לחלוטין ברבע האחרון עם שש נקודות בלבד לעומת 25 של הסרבים ,  שטיילו לניצחון מוחץ עם 26 נקודות של אלכסנדר ראזיץ' .  בויאן פופוביץ' הוביל את המפסידים עם 17 נקודות .
 קאחה ויטוריה - מארוסי 65:73
במידה רבה ,  המשחק הערב בספרד היווה מקרה קלאסי של הלחם והחמאה .  מצד אחד קבוצת הפאר הביתית ,  שרצתה לשמור על מקומה הראשון בבית עד תום השלב המוקדם ,  ומצד שני הקבוצה היוונית ,  שנלחמת על העפלה לטופ 16 עם רומא ,  הצמודה לה .  היוונים אמנם ידעו כי ניצחון מפתיע בצירוף הפסד של האיטלקים ביד אליהו ביום חמישי יעניק להם את הכרטיס לשלב הבתים הבא ,  אך בפועל הבדלי הרמות הערב היו ניכרים עד מאוד ,  ומארוסי תתפלל לתוצאה טובה מתל אביב מחר .  
אחרי מחצית ראשונה צמודה שהסתיימה ב-31:32 לזכות מארוסי ,  פתחה ויטוריה מבערים ברבע השלישי אל מול 9,000 אוהדיה ,  ורצו ל-12:27 גדול במהלך עשר הדקות הללו ,  כדי לסגור עניין .  מירזה טלטוביץ' ופרננדו סן אמטריו הובילו את המנצחים עם 15 נקודות כל אחד ,  כשטיאגו ספליטר הוסיף 14 .  ליאור אליהו סיים עם 8 נקודות ב-20 דקות .  מי שערך הופעת בכורה חדשה-ישנה אחרי שלוש וחצי שנים מחוץ למפעל הוא וולטר הרמן ,  שהחלים מפציעה קשה ,  ושותף למשך 14 דקות בשורות המנצחים .  בילי קיז סיים עם 12 עבור מארוסי .
 פנאתינייקוס - פרוקום סופוט 66:74
הפולנים החביבים ידעו כי משחק החוץ הקשה באתונה עלול להיות ההזדמנות האחרונה שלהם לגנוב כרטיס לטופ 16 .  ואכן ,  סופוט נתנה מלחמה יפה באתונה הערב ,  ונשארה צמודה למשך רוב המשחק ,  אלא שבדקות ההכרעה הנסיון של אלופת אירופה בא לידי ביטוי ,  ודניאל יואינג וקינטל וודס ניסו ,  אך לא הצליחו להושיע את הפולנים .  אם מילאנו תנצח מחר את חימקי מוסקבה ,  סופוט למעשה תסיים את דרכה ביורוליג באופן מעשי .  פנאתינייקוס ,  מנגד ,  ממשיכה להילחם על פסגת הבית .  מייק באטיסט ודרו ניקולאס הובילו את אלופת אירופה עם 13 נקודות כל אחד ,  בעוד דניאל יואינג סיים עם 19 וקינטל וודס עם 16 עבור הפולנים ,  שיחכו לחדשות טובות ממשחקי מחר .  
ריאל מדריד - אולדנבורג 60:73
הבלאנקוס ,  שהשיגו את המקום הראשון לפני היציאה לפגרה עם ניצחון יוקרתי על פנאתינייקוס ,  ממש לא התכוונו למעוד היום בביתם מול הקבוצה הגרמנית החלשה ,  אחת החלשות במפעל ,  כשהם יודעים שפנאתינייקוס כבר ניצחה .  אולדנבורג עוד הובילה 17:20 בתום הרבע הראשון ,  אלא שריאל ביצעה מהפך ,  ירדה לחדרי ההלבשה ביתרון 4 ,  ועם רבע שלישי ואחרון דומיננטי ,  שהציג את הבדלי הרמות ,  הדקות האחרונות הפכו לגאברג' טיים מובהק .  דריוש לברינוביץ' הוביל את ריאל מדריד עם 16 נקודות ,  בעוד לואיס בולוק הוסיף 15 .  מנגד ,  12 של ריקי פולדינג לא הושיעו את הקבוצה הגרמנית הצנועה .
 
יורוליג :  סיינה התעללה בפנרבחצ'ה/אולקר
האלופה האיטלקית נתנה הצגה מדהימה כדי להביס את הטורקים המאכזבים 58:101 .  קאחה ויטוריה ניצחה את מארוסי 65:73

