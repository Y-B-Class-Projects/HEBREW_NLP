האיחוד האירופי יערוך סדרה נוספת של מבחני עמידות החל מפברואר
מבחני העמידות הקודמים ספגו ביקורת על כך שלא היו מחמירים מספיק וסימנו את הבנקים האיריים כחסינים
האיחוד האירופי הגיע למסקנה כי מבחני העמידות שנערכו בקיץ האחרון ל-91 בנקים אינם מספקים ,  וכעת הוא מתכנן סדרה חדשה של מבחנים החל בפברואר 2011 ,  שיבחנו את עמידותם של הבנקים בפני תרחישים כלכליים קשים.המבחנים הם חלק ממאמציו של האיחוד האירופי להגביר את הפיקוח והמעקב אחר המוסדות הפיננסיים באירופה ,  אשר במסגרתם הקים האיחוד לאחרונה את רשות הבנקאות האירופית.מבחני העמידות שנערכו ביולי לבנקים הגדולים באירופה ספגו ביקורת על כך שלא היו מחמירים מספיק ולא בחנו סוגיות כגון סיכוני נזילות .  הביקורת החריפה לאחר שהתברר מצבם החמור של הבנקים באירלנד ,  אשר עלויות חילוצם הגבוהות מהצפוי הובילו את הממשלה לבקש סיוע חיצוני .  מבחני העמידות ביולי לא הצביעו על קשיים במערכת הבנקאות של אירלנד ,  ומצאו כי כל הבנקים בה חסינים בפני תרחישי משבר.אולי רן ,  הנציב המוניטרי של האיחוד האירופי ,  אישר היום - לאחר מפגש של שרי האוצר מ-27 מדינות האיחוד - כי המבחנים יתקיימו .  רן אמר כי מצב נזילות הבנקים ייבחן בסבב הבא של המבחנים וכי האיחוד שואף לשקיפות מלאה במבחנים.רק שבעה מתוך 91 הבנקים ב-20 מדינות האיחוד האירופי שנבדקו במסגרת מבחני העמידות של הבנקים ביולי נכשלו .  חמישה מהבנקים שנכשלו במבחנים היו מספרד .  בגרמניה ,  כל 14 הבנקים שנבדקו עמדו במבחני העמידות ,  למעט בנק המשכנתאות הגרמני היפו ריל אסטייט ,  שעליו נאלצה להשתלט ממשלת גרמניה עקב המשבר הפיננסי .  בנק אחד מיוון אף הוא נכשל במבחנים .
 
האיחוד האירופי יערוך סדרה נוספת של מבחני עמידות החל מפברואר
מבחני העמידות הקודמים ספגו ביקורת על כך שלא היו מחמירים מספיק וסימנו את הבנקים האיריים כחסינים

