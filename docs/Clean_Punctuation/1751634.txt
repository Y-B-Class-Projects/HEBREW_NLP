משרד ראש הממשלה מציע להקים קרן ממשלתית חדשה לעידוד השקעה של מוסדיים בחברות היי-טק בשלב מתקדם 
בלעדי משרדי האוצר והתמ"ת בוחנים את הרחבת ההשקעות של המוסדיים בהיי-טק - מקרנות ההון סיכון לכלל הענף
 >  >  בעקבות החלטת הממשלה לקדם את השקעת הגופים המוסדיים בהיי-טק כחלק מתוכנית קידום ההיי-טק הממשלתית ,  בוחנים בימים אלה משרדי האוצר והתמ"ת והמועצה הכלכלית-חברתית במשרד ראש הממשלה את הרחבת המעורבות הממשלתית במימון חברות היי-טק .  בשבועות האחרונים העביר יוג'ין קנדל ,  ראש המועצה הכלכלית-חברתית ,  הצעה למנכ"ל משרד האוצר ,  חיים שני ,  ולמשרד התמ"ת להגדלת מעורבות הממשלה במימון חברות היי-טק .  קנדל פועל ליצירת כלי מימון חדשים לתעשיית ההיי-טק ,  מתוך הנחת עבודה שקרנות ההון סיכון אינן מספיקות להבטיח את המשך צמיחת התעשייה .  על פי ההצעה ,  יוקמו קרנות חדשות או קרן ממשלתית משולבת אחת עם הגופים המוסדיים ,  שישקיעו בחברות היי-טק בשלב מתקדם יחסית ,  שבו קרנות ההון סיכון אינן נוטות להשקיע .  קנדל הציע גם כי המדינה תהיה מעורבת יותר בהכוונת תחומי ההשקעה ,  כך שתובטח התרחבות מואצת לתחומים נוספים לטכנולוגיית מידע ותקשורת.ככל הנראה ,  מדובר בקרן שתתווסף לתוכנית הממשלתית להענקת רשת ביטחון בסך 200 מיליון שקל להשקעת גופים מוסדיים בקרנות ההון סיכון .  במשרד האוצר לא הסכימו בעבר להקמת הקרן ונראה כי עמדה זו לא השתנתה בעיקרה .  באוצר סבורים כי הגופים המוסדיים יוכלו להשקיע בעצמם ישירות בקרנות ללא תיווך של גוף נוסף .  בנוסף ,  נבחנת על ידי משרדי האוצר והתמ"ת והמועצה הכלכלית-חברתית האפשרות להרחבת השקעת המוסדיים לכלל הענף במסגרת רשת הביטחון .  על פי תוכנית קידום ההיי-טק הממשלתית ,  המדינה אמורה להעניק רשת ביטחון למוסדיים רק בהשקעות בקרנות ההון סיכון .  בעקבות פרסום טיוטת התוכנית הוחלט לבחון אפשרות להרחבת ההשקעה גם ישירות בחברות היי-טק .  ההחלטה עלולה להקטין את ההשקעות בקרנות ההון סיכון ,  שההשקעות בהן קטנו ממילא במשבר הנוכחי .  הגופים המוסדיים מנהלים חיסכון של כ-400 מיליארד שקל המוגדר לטווח ארוך .  ההערכות הן כי אם הגופים המוסדיים ישקיעו 2% מכספי החוסכים בהיי-טק ,  יגיעו ההשקעות לכ-8 מיליארד שקל ,  שיהיו זריקת עידוד לתעשייה .  יש לציין כי התוכנית נמצאת בשלבי תכנון ואינה סותרת את התוכנית לטווח קצר לספק רשת ביטחון להשקעת המוסדיים בהיי-טק .  אם יוסכם בממשלה על מודל הקרנות ,  ניתן יהיה להשיק אותו בחודשים הקרובים .  לצד האפשרות להקים קרנות להשקעה בחברות היי-טק לטווח בינוני נבדקת גם הקמת קרן קרנות  ( fund of funds )  - קרן ממשלתית-מוסדית שתשקיע בקרנות ההון סיכון .  במקביל ,  נבחנות שתי הצעות של ח"כ רוברט אילטוב ,  העומד בראש שדולת חברות ההיי-טק ,  לשיפור מעמדם של משקיעים פרטיים  ( אנג'לים )  ושל משקיעים שמוכרים חברות לחברה זרה ,  לאחר שקיבלו תמיכת מדען ראשי .  אילטוב נועד עם בכירים באוצר והציג בפניהם את עמדת השדולה ,  לפיה יש לשפר את הנוסחה של החזר תמלוגים למדען בגין חברה שנמכרת במלואה ,  אך משאירה חלק מהפעילות בישראל .  על פי ההצעה ,  חברה זו תשלם למדען תמלוגים מופחתים לעומת חברה שנמכרת במלואה ואינה משאירה פעילות בישראל .  אילטוב מציע להפוך את נוסחות התמלוגים למדען בין שתי החלופות ,  כדי לתמרץ השארת פעילות חברות בישראל .  ממשרד האוצר נמסר בתגובה כי  " בהתאם להחלטת הממשלה ,  ועדת המכרזים מסיימת בימים אלה את גיבוש הכלי להשתתפות בסיכון ההשקעות של גופים מוסדיים בתעשייה עתירת ידע .  משרד האוצר ממשיך לעבוד בשיתוף פעולה עם המועצה הלאומית לכלכלה במטרה לשמור על יתרונה היחסי של התעשייה עתירת הידע הישראלית בטווח הארוך ,  אך בשלב זה אין כל החלטות על פעולות נוספות ". 

משרד ראש הממשלה מציע להקים קרן ממשלתית חדשה לעידוד השקעה של מוסדיים בחברות היי-טק בשלב מתקדם 
בלעדי משרדי האוצר והתמ"ת בוחנים את הרחבת ההשקעות של המוסדיים בהיי-טק - מקרנות ההון סיכון לכלל הענף

