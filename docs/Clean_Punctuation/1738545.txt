סניגורם של הלוחמים שהורשעו : " הם הופקרו "
 סניגורם של שני לוחמי גבעתי שהורשעו בשימוש ב"נוהל ילד "  במהלך מבצע עופרת יצוקה בעזה ,  תקף את החלטת בין הדין הצבאי ואמר כי  " הם משלמים את מחדלי הבכירים במדינה ".  חבריהם : " אנחנו קורבנות גולדסטון "
  ( צילום :  שי מכלוף ,  עריכת וידאו :  גדי וינסטוק ,  קריינות :  אביב אברמוביץ' )  
" הלוחמים הופקרו על ידי המערכת הפיקודית שלא מצאה לנכון לגבותם ",  כך אמר הבוקר  ( ראשון )  עו"ד אילן כ"ץ ,  סניגורם של שני לוחמי גבעתי שהורשעו בשימוש ב"נוהל ילד ",  במהלך מבצע עופרת יצוקה בעזה .  כ"ץ התייחס להרשעה ואמר כי  " רק לא מזמן ראינו קצין בדרגת תת אלוף שהועמד לדין על טוהר מידות ומיד כל האלופים נחלצו לעזרתו ".  השניים הורשעו בחריגה מסמכות עד סיכון חיי אדם ובהתנהגות שאינה הולמת .  בית הדין צפוי לגזור על השניים עונש מאסר בפועל .
" זוהי שתיקת הכבשים המפקדים ",  הוסיף כ"ץ . " מי שקורא לעופרת יצוקה מבצע ,  שיילך לקנות עגבניות בסופר .  זו הייתה מלחמה לכל דבר וכך צריך להתייחס אליה .  מהיום ,  שני הלוחמים משלמים את מחיר מחדלי הגורמים הבכירים במדינה ,  שחושבים שבשל הרשעתם העולם ירפה מהלחץ הבינלאומי על ישראל ". 
התובעת ,  רס"ן דורית תובל ,  אמרה לאחר הכרעת הדין כי  " בית הדין העביר היום מסר לפיו גם במהלך לחימה אין לבצע עבירות פליליות .  עם זאת יש לזכור ,  האירוע לא היה במהלך לחימה אינטנסיבית ולמרות שהחיילים קיבלו הוראות ברורות ,  הם פעלו בניגוד אליהן .  לא הגענו למצב בו כל חייל צריך להסתובב עם עורך דין .  העקרונות מההוראות שמקבלים החיילים הם ברורים ובסיסיים וחייל צריך לדעת שכשהוא עובר על ההוראות הללו הוא מבצע עבירה ". 
בסיום הכרעת הדין הסתגרו חבריהם של הלוחמים שהגיעו לדיון כשהם לובשים חולצות עליהם כתוב  " אנחנו קורבנות גולדסטון ",  ותקפו במילים קשות את צה"ל ואת מפקדיהם . " אני לא יודע אם כדאי לי בכלל להתגייס עכשיו למילואים ,  אחרי הרשעה כזו ",  אמר אחד מהם . " צה"ל צריך להכשיר גדודים של עורכי דין ,  כך שכל חייל שיוצא לקרב ייקח איתו עורך דין ,  ולפני שהוא יורה ,  יבקש ממנו אישור לפתוח באש .  לאיזה מצב הגענו ?  שהחיים של הפלסטינים או של האויבים שלנו חשובים יותר מחיי חיילינו ?  אני מתבייש שהמערכת הצבאית הפקירה כך ,  לא רק את חברינו ,  אלא גם אותנו ". 
חבר אחר של השניים מתח ביקורת קשה על כך ששני הלוחמים לא קיבלו גיבוי ממפקדיהם . " איפה מח"ט גבעתי ששלח אותם לקרב ?  למה הוא לא נמצא כאן ?  גם אם שני הלוחמים טעו ,  הוא צריך לבוא ולעמוד מאחוריהם .  אלו שני החיילים הכי ערכיים והכי טובים בצוות .  דווקא אותם המערכת הצבאית בחרה להפקיר ובמקום שישתחררו מהצבא וייכנסו לעבודה הם צריכים להשקיע את כל כספם על עורכי דין ". 

סניגורם של הלוחמים שהורשעו : " הם הופקרו "
 סניגורם של שני לוחמי גבעתי שהורשעו בשימוש ב"נוהל ילד "  במהלך מבצע עופרת יצוקה בעזה ,  תקף את החלטת בין הדין הצבאי ואמר כי  " הם משלמים את מחדלי הבכירים במדינה ".  חבריהם : " אנחנו קורבנות גולדסטון "
 
