שני חיילי צה"ל נהרגו בפיצוץ מטען בעזה
בחילופי אש באזור חאן יונס שבדרום הרצועה נהרגו אלירז פרץ ,  סגן מפקד גדוד 12 של גולני וסמ"ר אילן סביאטקובסקי ,  חייל בגדוד .  שני חיילים נוספים נפצעו באורח בינוני וקל .  ברק : " אין לצה"ל כוונה להסלים את המצב בדרום "
 אלוף פיקוד דרום יואב גלנט בתדרוך לאחר התקרית ( צילום :  שי מכלוף ) 
רב סרן אלירז פרץ ,  סגן מפקד גדוד 12 בחטיבת גולני ,  בן 31 ,  וסמ"ר אילן סביאטקובסקי ,  בן 21 ,  חייל בגדוד נהרגו אמש  ( שישי )  במהלך חילופי אש עם חמושים סמוך לכיסופים ברצועת עזה .  שני חיילים נוספים נפצעו ,  האחד באורח בינוני-קשה והשני באורח קל ברגלו .  הפצועים פונו במסוק לבית החולים סורוקה בבאר שבע .  בחילופי האש נהרגו גם שני חמושים פלסטינים .  
אלוף פיקוד הדרום יואב גלנט ,  סיפר על השתלשלות האירועים .  גלנט אמר כי  " מדובר באירוע בו מחבלים ניסו להניח מטען סמוך לגדר המערכת .  באותו רגע נערך כוח צה"ל ואיגף את הגדר .  כאשר המחבלים נראו זזים לכיוון מערב ,  החל עליהם ירי של כוח חיפוי של טנקים .  הכוח הרגלי הסתער לעבר המחבלים .  אחד המחבלים הגיע לטווח קרוב וירה .  בחילופי האש נפגע אחד הלוחמים מירי ברימון שהיה באפודו ,  וכך נוצר הפיצוץ .  במהלך הפיצוץ נהרג הלוחם ונפצעו שניים נוספים .  לאחר מכן נהרג חייל נוסף בחילופי אש ".  
גלנט הוסיף כי  " אלו אירועים שקורים כמעט מדי יום .  פעולת החיילים נועדה על מנת להגן על האזרחים ותושבי היישובים הסמוכים .  אנחנו לצערנו שילמנו מחיר כבד בשבת זו .  אנו מביעים צער עמוק ".  
בהודעת דובר צה"ל נמסר כי  " צה"ל רואה בחמאס האחראי הבלעדי למתרחש ברצועת עזה ובאחריותו לשמור על השקט ".  עוד נמסר בהודעה כי  " צה"ל לא יסבול כל ניסיון לפגיעה באזרחי המדינה ובחיילים ,  וימשיך לפעול בנחישות ובעוצמה כנגד כל גורם אשר מפעיל טרור נגד מדינת ישראל ". 
מקורות פלסטינים דיווחו כי ליד חאן יונס שבדרום רצועת עזה התפתחו עימותים בין כוחות צה"ל לבין חמושים פלסטינים .  על פי הדיווח ,  פלסטיני בן 23 שנפצע באורח אנוש מירי פגזי צה"ל במהלך העימותים ,  מת מפצעיו .  המקורות ציינו כי הפלסטיני ,  היית'ם ערפאת ,  נפצע מירי פגז לעברו .  בנוסף אליו נהרגו עוד שני פלסטינים .  עוד דיווחו המקורות כי 13 פלסטינים נוספים ,  ביניהם ילד כבן 10 ,  נפצעו בחילופי האש והם נמצאים בבתי החולים בעזה .  
על פי הדיווח ,  שני חמושים פלסטינים נוספים נהרגו מירי כוחות צה"ל בסמוך גבול רצועת עזה .  הגורמים סיפרו כי חמישה טנקים של צה"ל חצו את גדר המערכת בליווי דחפורים ובחיפוי מסוקים - ופתחו באש לעבר מספר יעדים ברצועה .
 מספר ארגונים נטלו אחריות על התקרית .  הזרוע הצבאית של פתח ,  גדודי חללי אל-אקצא ,  פירסמה הודעה בה נאמר כי אנשיה שיגרו שבע פצצות מרגמה לעבר החיילים והצליחו לפגוע בהם פגיעה ישירה .  בנוסף הודיעו אנשי הזרוע כי פוצצו מטען צד בסמוך לכוחות הישראלים והצליחו לפגוע בהם .  
הזרוע הצבאית של חמאס ,  גדודי עז א-דין אל-קסאם ,  נטלה אף היא אחריות על העימות עם החיילים .  לדבריהם ,  פעולה זו באה במסגרת המאבק בכוחות הישראלים הפולשים לרצועת עזה .  הזרוע הצבאית של הג'יהאד האיסלמי ,  פלוגות אל-קודס ,  קיבלה אף היא אחריות על התקרית .  לדברי הזרוע ,  העימות עם החיילים בוצע  " בתגובה על מעשי הטבח שמבצעת ישראל ברצועת עזה ". 
משפחת פרץ שכלה את בנה הבכור ,  אוריאל ,  בנובמבר 1998 בנסיבות דומות בקרב בלבנון ,  יממה לאחר יום הולדתו ה-22 .  אוריאל פיקד על מחלקת הסיור בגדוד 51 של חטיבת גולני ,  ויצא בראש חייליו למארב באזור ואדי כרוש ,  סמוך לכפר מרכבה בדרום לבנון .  במהלך הפעילות הופעלו נגד הכוח מספר מטעני חבלה ,  ואוריאל נהרג ,  יחד עם סמ"ר ניצן בלדרן .
 לאחר מותו של אחיו ,  ספד לו אלירז : " אתה ,  אוריאל ,  כל פעם אמרת להמשיך ,  לא לוותר ,  להיות טוב יותר ,  להשקיע תמיד ,  להיות הכי טוב .  האמנת שהדרך הזו נכונה ,  קשה ,  ולפעמים משלמים עליה מחיר .  את מחיר החיים .  תמיד הקרבת הכל ,  תמיד השקעת ממש מגופך הכל ,  בכל דבר .  גם לחיילים שלך דאגת שיהיו הכי מוכנים ,  הכי דרוכים ,  הכי טובים ,  השרית עליהם ביטחון ..  .  כואבים ,  עצובים ומבטיחים - ככה אותך נזכור ,  בצורת החיים הזו ,  לא זיכרונות של תמונות ,  אלא דרך חיים ויחס אוהב לכל פרטי החיים ". 
שר הביטחון אהוד ברק אמר מאוחר יותר בראיון לאולפן שישי בערוץ 2 כי אין כוונה להסלים את המצב בדרום .  לדבריו , " אם הצד השני יחריף ,  אז צה"ל יגיב .  אין לנו עניין להגיע להחזרת הגזרה לזמני העבר .  אין לנו שום כוונה לוותר על האחריות שלנו להגן על יישובי עוטף עזה ". 
שרת החוץ של האיחוד האירופי קת'רין אשטון הביעה דאגה עמוקה מן ההתרחשויות בגבול רצועת עזה .  בקול ישראל דווח כי בהודעתה בבריסל הצרה השרה אשטון על אובדן החיים שאירע וקראה לפלסטינים ולישראל  " לנהוג באיפוק ולהימנע מאלימות המקשה על הצדדים לקדם את תהליך השלום ". 
עדכון ראשון :  17:20

שני חיילי צה"ל נהרגו בפיצוץ מטען בעזה
בחילופי אש באזור חאן יונס שבדרום הרצועה נהרגו אלירז פרץ ,  סגן מפקד גדוד 12 של גולני וסמ"ר אילן סביאטקובסקי ,  חייל בגדוד .  שני חיילים נוספים נפצעו באורח בינוני וקל .  ברק : " אין לצה"ל כוונה להסלים את המצב בדרום "
 
