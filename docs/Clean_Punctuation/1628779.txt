המשבר הבא בדרך :  אושרה בנייה במזרח י-ם
עיריית ירושלים אישרה בניית 4 מבני מגורים בצפון הר הזיתים שבמזרח העיר ,  סמוך לשכונות הערביות ג'וז ועסאוונה .  יו"ר מרצ : " ראש העיר מתנהג בחוסר אחריות "
 האם המשבר הבא ביחסי ארה"ב-ישראל מתקרב ?  הוועדה המקומית לתכנון ובנייה בירושלים אישרה אתמול את הקמתם של ארבעה מבני מגורים חדשים במזרח ירושלים ,  כך פורסם היום  ( שלישי )  בגלי צה"ל .  המבנים צפויים לקום סמוך לישיבת  " בית אורות "  שבצפון הר הזיתים ,  כך תהפוך הישיבה להיות חלק משכונת מגורים .  
עוד פורסם כי 24 משפחות מתוכננות לאכלס את המבנים .  מימון הפרויקט והיוזמה להקמתו מגיעים מהמיליונר היהודי-אמריקאי ארווין מוסקביץ' שכבר היה מעורב בעבר בבנייה יהודית שנויה במחלוקת במזרח ירושלים .  
החלטת הוועדה למעשה מעניקה היתרי בנייה באזור הסמוך לשכונות הערביות ואדי ג'וז ועיסאוויה .  ישיבת  " בית אורות "  הוקמה לפני כ-20 שנים ,  אז הבטיח ראש הממשלה יצחק שמיר להרחיב את הבנייה היהודית במזרח העיר .  ואכן ,  במהלך השנים הוקמו השכונות היהודיות מעלה זיתים ,  עיר דוד ושייח ג'ראח .
" ניהולה והובלתה של עיר מורכבת וטעונה כירושלים מחייבת הרבה יותר אחריות ,  שיקול דעת וריסון ממה שמפגין בחודשים האחרונים ניר ברקת ",  אמר יו"ר מרצ ,  חבר הכנסת חיים אורון בתגובה לפרסומים .  אורון גם הזהיר מפני גישתו של ברקת ,  שתוביל להתלקחות מיותרת . " עם כל הכבוד לברקת ",  אמר , " כדאי שאת הסוגיות המדיניות יותיר לממשלה ". 
ח"כ יולי תמיר  ( העבודה )  אמרה בתגובה להחלטה כי  " מדינת ישראל מדברת בכפל לשון ,  ביד אחת מדברת על רצון למו"מ ,  וביד שניה מאפשרת בנייה במקומות שברור שיהיו בשטחה של המדינה הפלסטינית בעתיד .  וברור שמעשים אילו מערערים את אמון פלסטינים במו"מ ויבעירו את השטח ". 

המשבר הבא בדרך :  אושרה בנייה במזרח י-ם
עיריית ירושלים אישרה בניית 4 מבני מגורים בצפון הר הזיתים שבמזרח העיר ,  סמוך לשכונות הערביות ג'וז ועסאוונה .  יו"ר מרצ : " ראש העיר מתנהג בחוסר אחריות "
 
