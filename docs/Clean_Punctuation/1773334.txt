אהבה מעבר לגבינה :  על הסרט  " הסיפור על פי ברני "
" הסיפור על פי ברני "  הוא סרט יוצא דופן בנוף הסרטים שעוסקים באהבה מכיוון שאין בו שום דבר צ'יזי או מעושה .  אפילו דסטין הופמן יוצא בו טוב
לפעמים ,  ברגעים של חסד ומזל  נתקלים במישהו או במשהו שגורם לך לרצות לחיות קצת יותר .  לחיות מעבר לטרדות היומיום ,  במקום שיש בו תשוקות ושאיפות שלא מתביישות בהיותן גדולות מהחיים .  נדמה לפעמים שרק לאנשים היפים מאוד או המוצלחים מאוד יש את הזכות לקוות ליותר ,  אבל מי קבע בעצם ? 
ברני פנופסקי  ( פול ג'יאמטי , " דרכים צדדיות ",   " אמריקן ספלנדור ")  ,  הוא יהודי קנדי ,  שמן ולא יפה במיוחד ,  עם חולשות ופגמים אנושיים .  שלא כגיבורים קולנועיים רבים אחרים ,  ברני הוא לא מוצלח יותר ולא שנון יותר מצופיו ,  וגם לא יצור שוליים מגוחך או פתטי  הוא מסתכל ונחווה בדיוק בגובה העיניים .  
בסרט  " הסיפור על פי ברני "   ( המבוסס על ספרו של היהודי הקנדי מרדכי ריכלר )  ,  אנו מלווים את ברני לאורך ארבעה עשורים וצופים בו כאדם שאוהב להתאהב ,  ולא פחות מזה ,  אוהב להינשא  בפעם הראשונה לצעירה לא יציבה שנכנסת מיד להריון ,  ואחריה לג'ואיש פרינסס שתלטנית  ( מיני דרייבר החיננית והרעשנית )  .  הנישואים הראשונים של ברני מסתיימים באקורד צורם ,  שלא לומר טרגי ;  ואילו בערב נישואיו השניים - אליהם הוא כמעט נגרר בחצי לב - הוא מכיר את מרים  ( רוזמונד פייק הנהדרת )  ,  אישה מקסימה לחלוטין ,  ונופל שדוד לרגליה .  למרות שזה עתה נישא ,  ברני לא מוכן לוותר על מה שהוא מאמין שהיא אהבתו האמיתית והוא מחזר אחריה במרץ ועיקשות עד לריסוק נישואיו וההיענות של מרים אליו .
 ברקע התשוקה הסוחפת של ברני לאהבה אמיתית ,  נמצאת גם מערכת היחסים החמה עם אביו  ( דסטין הופמן בתפקיד הכי מוצלח שלו מזה כמה שנים )  ,  שוטר בפנסיה ,  מחוספס נימוסים וחובב נשים בעצמו .  האהבה חסרת התנאים ומלאת החמלה שהאב ובנו חולקים אחד לשני ,  והכימיה המוצלחת של הופמן וג'יאמטי יוצרות כמה מהרגעים המרגשים והמצחיקים ביותר בסרט .  עלילת משנה נוספת ,  שלא ברור עד סוף הסרט מה בדיוק מקומה ,  היא מערכת היחסים המורכבת של ברני עם בוגי - חברו השרמנטי והנוטה להרס עצמי .  בוגי הוא בדיוק המראה המהופכת של ברני  חתיך וכובש ,  מוכשר עד אימה ,  אבל החיים רוכבים עליו במקום שהוא ירכב עליהם .
 ברני ,  בעל חברת הפקות טלוויזיה מקרטעת  ( הנקראת בשם הנפלא ומלא המודעות העצמית Totally Unnecessary Productions  - " הפקות לגמרי לא הכרחיות ")  ,  מצטייר לפעמים כדמות לא נעימה במיוחד  הוא אגוצנטרי ,  מתפרץ בזעם ,  עקשן ולא מוכן לדחות סיפוקים .  בשלב מסוים אפילו נראה שהסתבך בפרשיית רצח שלא מתבהרת עד לסוף הסרט .  אבל מתחת למעטה הנרגן והקוצני הזה יש לברני לב ענק ,  הומור וחוסר חשיבות עצמית שכל אחד יכול היה להרוויח ממעט מהם .
 המבנה המקוטע ,  המזגזג קדימה ואחורה בזמן ,  של  " הסיפור על פי ברני "  והבזקי הזיכרונות שמעטרים אותו עשויים להיראות כציווי אופנתי שעובר על הקולנוע בשנים האחרונות .  אבל בפועל מייקל קוניבס התסריטאי וריצ'רד ג'יי לואיס הבמאי לא נכנעו לתכתיבים אופנתיים אלא הסתמכו על סופו של סיפורו של ברני ,  שממשמע באופן מהודק את כל המסעות בזמן .  הדבק שמחזיק את כל הסיפור הסבוך והמפותל ב"הסיפור על פי ברני "  הוא הדבק שמחזיק את החיים עצמם  אהבה .
 כי למרות כל חוסר השלמות שלו ,  ברני הוא אחת הדמויות הכי שלמות והכי אוהבות שתפגשו .  ולמרות שהחיים שלו סבוכים ומלאי מהמורות ורגעי שפל ,  אין שום שפל אמיתי בחייו שהוא לא מצליח לעבור בזכות התשוקה שלו לחיות את החיים במלואם . " הסיפור על פי ברני "  הוא בסופו של עניין סיפור על אהבה ,  ובמקרה הזה אין בה שום דבר קיטשי ,  דביק או מעושה .  העובדה ש"הסיפור על פי ברני "  לא נעשה בציניות - כמו רוב סיפורי האהבה שאנחנו מוזנים בהם ,  שהונדסו כדי לסחוט מאיתנו קריאות  " אווווו "  במקומות הנכונים - הופכת אותו לחריג בנוף הממוצע ולכזה שלא מנצל לרעה את תשומת הלב של צופיו .
 אם תסכימו לקחת אותו ככזה , " הסיפור על פי ברני "  ירחיב לכם את הלב ,  יזכיר לכם שהחיים קצרים ולא פשוטים אבל גם שהם שווים הכל בזכות האנשים שאנחנו אוהבים ובזכות אלו שבוחרים לאהוב אותנו בחזרה .  אם תתמסרו לו ,  אין שום סיכוי שלא תצאו כשאתם מרחפים טיפה מעל לפני הקרקע וערים ליופי של החיים שסביבכם .
 
אהבה מעבר לגבינה :  על הסרט  " הסיפור על פי ברני "
" הסיפור על פי ברני "  הוא סרט יוצא דופן בנוף הסרטים שעוסקים באהבה מכיוון שאין בו שום דבר צ'יזי או מעושה .  אפילו דסטין הופמן יוצא בו טוב

