מגלה את אמריקה
טל מוסקוביץ' יצא עם חברים למשלחת לארצות הברית ,  וגילה שלא רק בישראל יהודים עושים הרבה רעש 
ככל שראיתי את ישראל מתרחקת ממני ואת ארצות הברית מתקרבת ,  הבנתי שאני יוצא למשהו קצת יותר גדול ממני ,  עם קצת יותר משמעות ,  לשבועיים שאני לא אשכח .  אחרי חוויה משותפת בישראל ובפולין עם קבוצת נוער יהודי מהעיר סינסינטי שבאוהיו ,  הגיעה ההזדמנות לביקור גומלין ואירוח לאורך חג החנוכה בקהילה שלהם .  אחרי טיסה ארוכה ,  נחתנו לנו ,  אני ,  תשעה חברים ומלווה מהסוכנות היהודית ,  בסינסינטי הגדולה  ( במימדים ישראלים ,  ממוצעת במימדים אמריקניים ,  שני מיליון תושבים )  .
 משדה התעופה זרמנו לנו אל המשפחות המארחות .  אני הגעתי אל משפחתו של מאט ,  האמריקאי שאירחתי בישראל .  קיבלנו ,  ללא יוצא מן הכלל ,  קבלת פנים חמה מכל המשפחות והקהילה כולה .  הפכנו לחלק מהמשפחה היהודית הגדולה שצמחה לה אי שם באמריקה .  את הערב בילינו בבית כנסת קונסרבטיבי ,  שזה משהו בין אורתודוכסי  ( מה שיש לנו בישראל )  לרפורמי  ( הכי רחוק ממה שיש לנו בישראל )  .  ההלם הראשוני של הישיבה של כולם יחד ,  המוזיקה הרועשת ולהקת המוזיקה האפריקאית שליוותה את התפילה חלפו להם לרקע השמחה הגדולה ששררה בחדר ,  חלק בזכותנו ,  הקבוצה מישראל וחלקה רק מעצם הדלקת הנר הראשון של חנוכה .
 את היום למחרת בילינו בחברת המשפחות המארחות וזכינו לראות קצת מאמריקה האמיתית ,  לא זאת מהסרטים ,  לא ניו יורק ולא LA ,  אלא החיים האמיתיים ,  הפשוטים .  במפתיע ,  או לא ,  אני בוחר באורח החיים שלנו על אורח החיים האמריקאי .  בערב ,  ביקרנו בגן החיות של העיר שלרגל חג המולד לבש כולו אורות מדהימים .  הקהילה היהודית הדליקה נר בגן החיות אותו ערב ולפתע ,  בים אנשים ,  רובם ככולם לא דוברי עברית ובטח לא יהודים ,  הדלקנו נר ובירכנו על החנוכייה .  משם הלכנו למסיבה ,  כל המשלחת יחד ,  ונזכרתי למה חזרתי לפגוש אותם ועד כמה מיוחד הקשר שנוצר בינינו .  25 אנשים ,  אמריקאים וישראלים יחד ,  שנפגשו רק בזכות היותם יהודים .
 אחרי יום חופשי נוסף בחברת המשפחה ,  נפגשנו שוב כולם לאירוע השיא של הקהילה היהודית ,  בו הנוער בקהילה יכול לבחור בין המון תכניות ואפשרויות להגיע לישראל ,  ביניהם הפרויקט שלנו  ( שותפות 2000 בין נתניה לסינסינטי )  .  דיברנו עם אנשים ,  שכנענו ,  הסברנו ובעיקר נהנו מהזמן שלנו יחד  ( מהפלאפל האמריקאי המתאמץ  קצת פחות )  .  בחדר נשמעה מוזיקה ישראלית .  לקראת סוף הערב ,  שנייה לפני שהלכתי , " אין מקום אחר "  של משינה נשמע בקול חזק ושוב העלה בי התרגשות ,  כי אין זה מובן מאליו לשמוע מילים בעברית בפול ווליום אי שם באמריקה ,  גם כשאתה בין יהודים .
 
ביום למחרת ביקרנו במוזיאון התעופה הגדול של חיל האוויר האמריקאי  ( אף 22 זה מטוס מגניב מאוד )  ועצרנו לקניות מוטרפות  ( אני כמובן לא מצאתי כלום )  .  בערב חופשי עם המשפחות ,  הלכתי למסעדה עם המשפחה המארחת שלי ובמקרה לגמרי ,  פגשנו בקבוצה של 50 חב"דניקים שהדליקו נר ורקדו בכיכר המרכזית של סינסינטי .  המחזה היה מרגש .  פתאום הבנתי שאנחנו דת כה קטנה ,  שעושה כל כך הרבה רעש ,  ואיך מתוך עיר של שני מליון אנשים ,  אי אפשר לחמוק מ-20,000 היהודים שבה .  אחוז אחד ,  כה גדול .
 את הבוקר שלמחרת בילינו בבית הספר היהודי בעיר ובמוזיאון השואה שעומד בתוכו .  בערב ,  הלכנו למשחק הוקי ,  כי הרי הקבוצה של סינסינטי מקום ראשון בליגה  ( ג' )  .  המשחק היה אחת החוויות הכיפית שזכינו להן .  אז נכון ,  יש יותר מכות ממשחק ,  אבל זה בהחלט גרם לי לרצות בליגת הוקי קרח ישראלית .
 ואיך נגמר ?  סבלנות ,  המשך יבוא  (  :
 

מגלה את אמריקה
טל מוסקוביץ' יצא עם חברים למשלחת לארצות הברית ,  וגילה שלא רק בישראל יהודים עושים הרבה רעש 

