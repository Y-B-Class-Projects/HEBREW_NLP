ליגת האלופות :  שירות של אורנג'
באיירן הפסידה 3:2 לפיורנטינה ,  אך שערי החוץ של ואן בומל ורובן ההולנדים העלו אותה לרבע הגמר .  0:5 לארסנל על פורטו
הערב  ( שלישי )  קיבלנו את שתי העולות הראשונות לרבע גמר ליגת האלופות ,  בתום שני משחקים מצוינים שסיפקו יחדיו 10 שערים .  ארסנל ,  ללא ססק פברגאס הפצוע ,  אירחה בלונדון את פורטו ומחקה בקלות את הפיגור מהמשחק הראשון בזכות 0:5 משכנע .  עוד אחת שעלתה היא באיירן מינכן ,  שאמנם הפסידה 3:2 בארטמיו פרנקי לפיורנטינה ,  אך גילתה אופי ותהיה בשלב הבא בזכות שערי החוץ שלה והניצחון 1:2 במשחק הראשון .
 ללא ססק פברגאס ואחרי שהפסידה העונה בכל המשחקים הגדולים ,  ארסנל רצתה להוכיח כי מקומה בין שמונה הגדולות של אירופה ועשתה זאת בצורה נפלאה .  שחקניו של ארסן ונגר לא התרגשו מהפיגור 2:1 אותו סחבו מהמשחק הקודם בפורטוגל ,  סיחררו את פורטו עם צמד מהיר של ניקלאס בנדטנר שחתם לבסוף שלושער  ( 10 ,  25 ו-90 )  והמשיכו בהצגה במחצית השניייה ,  עם שערים של סמיר נאסרי  ( 63 )  ועמנואל אבואה  ( 66 )  בדרך לניצחון 0:5 ומקום מוצדק ברבע הגמר .  
פורטו ,  למרות שמעולם לא ניצחה על אדמת אנגליה ,  הגיעה עם זיכרונות טובים מביקור בממלכה ב-2004 ,  אז הדיחה את מנצ'סטר יונייטד בדרך לתואר האירופי ,  אבל מה לעשות שהעונה הקבוצה של ז'סואלדו פריירה נחלשה באופן משמעותי ולא באמת שווה רבע גמר אלופות .  מנואל אלמוניה ,  שוער בינוני-מינוס בכל קנה מידה ,  לא עמד במבחן אמיתי לאורך המשחק כולו ,  וכך לפורטוגלים כלל לא היה סיכוי .  במיוחד כשאנדריי ארשבין עשה ככל העולה על רוחו במגרש וניקלאס בנדטנר עמד במצבים מהם אפילו הוא מבקיע .  עכשיו נראה את ארסנל נותנת הצגה כזו גם מול אחת הגדולות של היבשת .
 דקה 8 :  סאניה הגביה נהדר מימין ,  ארשבין נגח מחמישה מטרים והלטון הדף טוב לקרן .  
דקה 10 :  גול !  ארשבין ניסה להגיע לכדור ונתקל יחד עם פוסילה בשוער הלטון ,  בנדטנר הגיע לריבאונד ושלח רגל ארוכה כדי לכבוש .  0:1 לארסנל ,  שבמצב העניינים הנוכחי עולה לשלב הבא .
 דקה 25 :  גול !  ארשבין התעלל במגיני פורטו ,  פרץ נהדר לרחבה ובכדור רוחב נפלא השאיר לבנדטנר רק לגלגל לרשת החשופה .  0:2 מהיר לארסנל .
 דקה 34 :  דיאבי ונאסרי עשו דאבל פס בצד ימין ,  האחרון הוציא כדור רוחב מצוין לארשבין ,  אבל הרוסי בעט ממצב נוח מעל המשקוף .
 דקה 43 :  בנדטנר ניסה לסובב כדור מ-20 מטרים ,  הלטון הדף לקרן .  להגבהה הגיע ורמאלן ,  שנגח מצוין לפינה התחתונה וראה את הלטון מציל שוב .
 דקה 45 :  נאסרי בעט כדור מדויק מ-16 מטרים ,  הלטון השתטח והדף בקצות האצבעות .  
דקה 63 :  גול !  נאסרי קיבל כדור מדיאבי בצד ימין של הרחבה והחל להכנס פנימה ,  סובב שלושה שחקנים בכחול-לבן ובעט מזווית קשה פנימה .  שער פנטסטי ,  0:3 לארסנל .
 דקה 66 :  גול !  ארסנל יצאה למתפרצת דרך ארשבין ,  הרוסי שלח כדור עומק קטן ומצוין לאבואה המחליף ,  שחלף על פני הלטון וגילגל פנימה .  0:4 לארסנל .
 דקה 90 :  גול !  פוסילה הכשיל את אבואה בתוך הרחבה .  בנדטנר שלח את הכדור פנימה .  0:5 גדול לארסנל .  
הרכב ארסנל :  מנואל אלמוניה ,  בקארי סאניה ,  תומאס ורמאלן ,  סול קמפבל ,  גאל קלישי ,  וסיריקי אבו דיאבי ,  אלכסנדר סונג ,  סמיר נאסרי ,  אנדריי ארשבין  ( תיאו וולקוט ,  76 )  ,  תומאס רוזיצקי  ( עמנואל אבואה ,  57 )  ,  ניקלאס בנדטנר .
 הרכב פורטו :  הלטון ,  חורחה פוסילה ,  ברונו אלבש ,  רולאנדו ,  אלברו פריירה ,  נונו קואליו  ( כריסטיאן רודריגז ,  46 )  ,  רובן מיקאל  ( פרדי גוארין ,  76 )  ,  ראול מיירלס ,  סילבסטרה וארלה  ( מריאנו גונזראלס ,  76 )  ,  הולק ,  פלקאו .
 איטליה עושה טוב לבאיירן מינכן העונה ,  אין ספק .  הקבוצה של לואיס ואן חאל ,  שקמה מהקרשים במהלך שלב הבתים והצליחה להעפיל לשמינית הגמר אחרי 1:4 גדול בטורינו על יובנטוס ,  התגברה הערב על פיגור כפול ויכולת עלובה של ההגנה שלה בדרך להפסד 3:2 מול פיורנטינה .  הפסד שכל כולו ניצחון ,  אחרי ה-1:2 במשחק הראשון במינכן .  פיורנטינה החביבה יכולה לסכם חמש שנים יפות תחת הדרכתו של צ'זארה פראנדלי .  תקופה בה לא הצליחה לבצע את קפיצת המדרגה ולהתנער מתדמית הנחמדה .  עכשיו היא תיאלץ להילחם בגומלין בחצי גמר הגביע מול אינטר ,  כדי לנסות לתפוס בכל זאת מקום באירופה בעונה הבאה .
 המשחק הערב דווקא היה טוב מבחינת הוויולה ,  שהלילה לבטח יזכרו מחדש בשגיאה האיומה של טום אוברבו הנורבגי ,  שאישר במשחק הראשון את שער הניצחון של מירוסלב קלוזה - שער שלמעשה עשה את ההבדל בסופו של עניין .  פיורנטינה שיחקה טוב בחלקים רבים של המשחק ,  נהנתה מחלק אחורי מזמין של באיירן וכבשה מרגלי חואן ורגאס  ( 28 )  וסטבן יובטיץ'  ( 54 ו-64 )  ,  אבל לשמחתו של לואיס ואן חאל יש לו הולנדים עם אופי בהרכב .  הקפטן מארק ואן בומל כבש את השער הראשון של באיירן  ( 60 )  ואריאן רובן ירה טיל מונחה שקבע את תוצאת המשחק  ( 65 )  .  באיירן מגלה יכולת הישרדות נדירה במפעל .
 דקה 6 :  ורגאס ניסה להפתיע את בוט עם בעיטה חופשית מ-25 מטרים ,  אך הכדור חלף מעל המשקוף .
 דקה 28 :  גול !  מרקיוני בעט מ-25 מטרים ,  בוט הדף בצורה רעה ו-ורגאס הקדים את ואן בויטן וירה פנימה את הריבאונד .  0:1 לפיורנטינה .
 דקה 34 :  רובן קיבל כדור ברחבה כשהוא לבד מול פריי בצד ימין ,  אך השוער הצרפתי שלח יד ארוכה והדף את הבעיטה לקרן .
 דקה 50 :  באדשטובר ו-ואן בויטן התקשו להרחיק כדור רוחב ,  וג'ילארדינו מחמישה מטרים נבלם אצל בוט .
 דקה 54 :  גול !  מרקיוני ניסה לבעוט מזווית אלכסונית ,  הכדור הגיע לג'ילארדינו שהיה בנבדל ומסר בעקב ליובטיץ' ,  שמעמדה נהדרת מול בוט שלח לרשת .  0:2 לפיורנטינה ,  עם עזרה קטנה מצוות השיפוט .
 דקה 60 :  גול !  ריברי בנה את המהלך בצד שמאל והעביר לואן בומל ,  שמ-20 מטרים בעט כדור שטוח ומאוד מדויק לפינה של פריי .  עכשיו 1:2 לפיורנטינה ,  ובמצב הנוכחי הולכים להארכה .
 דקה 64 :  גול !  יובטיץ' העיקש העביר כדור לג'ילארדינו שהחזיר למונטנגרי בראש ,  ויובטיץ' בעט בין רגליו של השוער לרשת .  1:3 לפיורנטינה .
 דקה 65 :  גול !  רובן חתך מימין לכיוון האמצע ומ-25 מטרים הניף רגל שמאל אימתנית וקבר את הכדור בחיבורים של פריי .  איזה משחק !  באיירן מצמקת ל-2:3 שמעלה אותה לרבע הגמר בזכות שערי חוץ .
 הרכב פיורנטינה :  סבסטיאן פריי ,  לורנצו דה סילבסטרי ,  פר קרולדרופ ,  צ'זארה נטאלי ,  פליפה  ( מנואל פסקואל ,  79 )  ,  כריסטיאנו זאנטי ,  חואן ורגאס  ( קייריסון ,  82 )  ,  ריקרדו מונטוליבו ,  מרקו מרקיוני ,  סטבן יובטיץ' ,  אלברטו ג'ילארדינו .  
הרכב באיירן מינכן :  האנס יורג בוט ,  פיליפ לאהם ,  דניאל ואן בויטן ,  הולגר באדשטובר ,  דייויד אלאבה ,  מארק ואן בומל ,  בסטיאן שוויינשטייגר ,  אריאן רובן ,  פרנק ריברי  ( דניאל פראניץ' ,  90 )  ,  תומאס מולר ,  מריו גומז  ( מירוסלב קלוזה ,  30 )  .
 
ליגת האלופות :  שירות של אורנג'
באיירן הפסידה 3:2 לפיורנטינה ,  אך שערי החוץ של ואן בומל ורובן ההולנדים העלו אותה לרבע הגמר .  0:5 לארסנל על פורטו

