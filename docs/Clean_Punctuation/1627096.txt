לא רק למקורבים מגיע
צבי זרחיה דורש משר האוצר לבטל מיד את  " הקופה הסודית "  של ועדת הכספים ,  ובמידה ויש בה 40 מיליון שקל ,  לפרסם פנייה פומבית לארגונים חברתיים ולא להעבירה במחשכים
מי מהארגונים החברתיים המשוועים לתקציב שקיבל באחרונה פנייה מוועדת הכספים ,  להגיש בקשה לקבלת תמיכה ממשלתית - שיקום .  הבעיה :  אף אחד לא קם .  
מדוע ?  ועדת הכספים לא טרחה לפרסם הודעה פומבית המאפשרת לארגונים חברתיים להתמודד על קבלת סיוע מתקציב המדינה באמצעות המלצה של ועדת הכספים .  ההפך הוא הנכון :  הוועדה עשתה כל שביכולתה כדי להעלים את החלוקה לא רק מעיני הציבור והארגונים החברתיים ,  אלא גם מעיני חברי הכנסת .  
נראה שרק הח"כים הוותיקים בוועדה ואלה הקרובים לצלחת  ( כמו מרכז הקואליציה בוועדה ,  ח"כ ציון פיניאן מהליכוד )  ידעו על ה"קופה הסודית ".  רוב הח"כים האחרים יקראו על כך כאן לראשונה .  
גיבוש הרשימה נעשה במחשכים .  מוסדות וארגונים שהצליחו לפני כמה שנים להידחס לרשימה זכו גם כעת בתקציב הולם .  ולא רק הם :  גם ארגונים חברתיים ואחרים שיש להם פטרון פוליטי בקרב מפלגות הקואליציה הצליחו לגזול נתח תקציבי .  לעומת זאת ,  נמנעה מארגונים חדשים האפשרות להגיש בקשה רשמית לקבלת סיוע .  למה שגם הם יתחלקו בעוגה התקציבית הזו ?  
מה שמרגיז עוד יותר הוא שחלוקת הכספים אמורה היתה להינתן לארגונים חברתיים ,  אך בעקבות לחצים פוליטיים הורחבה הרשימה גם לעניינים סקטוריאליים בעלי זיקה פוליטית ,  המנותקים מכל יעד חברתי .  
ממתי מינהלת סל"ע של מפוני גוש קטיף , " תשתיות לסל"ע ",   " מנהרות הכותל "  או  " חקלאות על פי התורה "  הם ארגונים חברתיים שלא יכולים לקבל סיוע מהמדינה ,  אלא רק מהקופה הסודית של ועדת הכספים ?  במה שונים ארגוני בריאות חרדיים מארגוני בריאות חילוניים ?  התשובה :  מאחורי הראשונים עומדים חברי כנסת שיודעים לספק את הסחורה .  
זאת ועוד ,  ב-20 השנים האחרונות שבהן נהוג ההסדר ,  רצו שרי האוצר לסייע באמצעות ה"קופה הסודית "  ליעדים חברתיים ,  אלא שהשנה נפרצו כל הגבולות והקופה בעצם נהפכה גם לקופה ב' לחלוקת כספים שחלקה על בסיס קואליציוני .  ככה זה כשיש קואליציה חזקה ,  ח"כים חדשים שלא מכירים את התופעה ,  ובעיקר - כשיש בוחרים פוליטיים שיודעים ללחוץ על חברי הכנסת .  
כדי למנוע הישנות של התופעה בשנה הבאה או החרפתה ,  צריך לדרוש משר האוצר יובל שטייניץ לבטל מיד את ה"קופה הסודית ".  אם למשרד האוצר יש בקופה סכום של 40 מיליון שקל ,  עליו לפרסם פנייה פומבית לארגונים חברתים המשוועים לכספים ,  שיגישו בקשה לוועדה ציבורית שתקבע את הקריטריונים ואת חלוקת הכספים .  
את הרשימה כולה יש להגיש לאישור פומבי של ועדת הכספים .  אין לאשר את ההעברות הללו במחשכים ,  ואין לאפשר לחברי ועדת הכספים להפלות בין גופים שיודעים ללחוץ לבין כאלה שאפילו לא יודעים שהכסף שוכב בכספת של ועדת הכספים .
 
לא רק למקורבים מגיע
צבי זרחיה דורש משר האוצר לבטל מיד את  " הקופה הסודית "  של ועדת הכספים ,  ובמידה ויש בה 40 מיליון שקל ,  לפרסם פנייה פומבית לארגונים חברתיים ולא להעבירה במחשכים

