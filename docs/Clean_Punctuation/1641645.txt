כך עובד המונופול :  שם יד על השיבר 
ושלא יעבדו עליכם
 >  >  הידיעה הזו לא הופיעה בעיתונים ,  אך בכל זאת ראוי לדעת שבתחילת השבוע הכריזה ההסתדרות על סכסוך עבודה במקורות .  בעוד עשרה ימים יוכלו העובדים לפתוח בעיצומים ,  כלומר לשבש את אספקת המים .  כי כמו שלחברת החשמל יש יד על השאלטר ,  למקורות יש יד על השיבר .  סכסוך העבודה במקורות הוא לכאורה על הקמת מתקן התפלה ,  אך למעשה הוא נובע מהבזבוז העצום וחוסר היעילות המשווע של המונופול הממשלתי .  כאשר החלו הדיבורים על הקמת מתקני התפלה ,  ב-2001 ,  התפארה מקורות שהיא תוכל להקים מתקן התפלה יעיל יותר מכל היזמים הפרטיים ,  כי מים הרי הם העסק שלה ,  לכן אין טעם להפריט את הנושא ,  ויש להשאירו כולו בידי המונופול .  מקורות אף התחייבה להקים מפעלי התפלה במחירים שיהיו נמוכים ב-10% מהמחיר שיציעו היזמים הפרטיים ,  שלא מבינים בכך כלום .  למזלנו האוצר הבין עם מי יש לו עסק ,  ולא רצה לאפשר למקורות להיכנס בכלל לתחום ,  כדי ליצור תחרות מסוימת מול המונופול .  אבל לאחר לחץ מתמשך ,  אישרה להם הממשלה  ( אריאל שרון כראש ממשלה ובנימין בן אליעזר כשר התשתיות )  להקים מפעל אחד ,  כדי שנלמד איך לעשות את זה נכון .  מאז חלפו כבר שנים רבות ,  אך בכל פעם שמקורות רוצה להקים מפעל ,  היא לא מצליחה .  פעם המחיר שהיא מציעה גבוה מדי ופעם היא מסתבכת עם החברה שצריכה לבנות עבורה את מתקן ההתפלה .  כי מתברר שהמומחים הגדולים במקורות לא יודעים לבנות בעצמם מפעל התפלה .  והנה שוב ,  מקורות  ( בעזרת חברה חיצונית )  מנסה להקים מתקן באשדוד שימכור לממשלה מים במחיר של 2.86 שקלים לקוב .  אבל החשב הכללי באוצר שוקי אורן מסרב לעסקה .  הוא אומר שהיזמים הפרטיים מספקים מים מותפלים במחיר נמוך יותר ,  לכן הוא מוכן לקנות ממקורות קוב מים ב-2.36 שקלים לקוב ולא ב-2.86 שקלים לקוב - כמו שרוצה מקורות - כי כיום מוקם מתקן התפלה פרטי בשורק שיספק מים לפי 2.01 שקלים לקוב בלבד .  אז מדוע שנשלם למקורות יותר ?  הרי זה ישתקף בסוף בחשבונות המים שכל אחד מאתנו משלם .  יו"ר ועד מקורות ,  מאיר אלעזרה ,  אומר שהמתקן אמור לספק עבודה לכ-200 מעובדי החברה ,  לכן חייבים להקימו .  אבל כאן בדיוק טמון העוקץ .  מתקן התפלה שמוקם על ידי יזמים פרטיים מעסיק בתקופת פעילותו  ( לאחר ההקמה )  40 עובדים - לא 200 כמו שרוצה הוועד של מקורות .  אז מדוע שנשלם במחיר המים שלנו על העסקת 160 עובדים מיותרים ?  לכן רצוי שמקורות תמשוך ידיה לחלוטין מהקמת מתקני התפלה .  השוק הפרטי כבר הוכיח שהוא עושה את זה מהר יותר וזול יותר .  המתקנים הפרטיים מהווים תחרות למקורות ,  וזה טוב כדי לזעזע קצת את המונופול השמן וללמד אותו איך ראוי לנהל עסקים .  תעש - הכל פוליטיקה תעש היא חברה מאוד לא יעילה .  כל חייה היא סובלת מאבטלה סמויה בממדי ענק .  אך משום שהיא סמוכה על שולחן משרד הביטחון ,  היא בכל זאת שורדת .  פעם ,  באמצע שנות ה-80  ( 1987 )  ,  היא העסיקה 15 אלף עובדים .  ב-1990 ,  בעקבות תוכנית  " ההבראה "  הראשונה ,  היא ירדה ל-13 אלף .  מאז היא עברה עוד ועוד תוכניות  " הבראה ",  כאשר כל תוכנית פירושה שהמדינה מכניסה את היד לכיס ומשלמת פיצויי עתק לעובדים הפורשים .  וכך במשך השנים העבירה המדינה למפעל 10 מיליארד שקל !  בדרכים שונות ומגוונות .  זה המפעל שנטל הכי הרבה כספים מאוצר המדינה .  אך למרות ההזרמות ,  החברה הולכת מדחי אל דחי ,  כאשר היא מציגה הפסדים מדי שנה .  כיום עובדים בה 3,000 עובדים ,  אך ההנהלה אומרת שצריך להיפרד מ-950 מהם .  עוד באוגוסט 2005 החליטה הממשלה להפריט את תעש ,  אך ההחלטה לא יושמה עקב התנגדות פוליטית של שר הביטחון עמיר פרץ .  כיום יו"ר ההסתדרות עופר עיני מסכים להפרטה ,  אך הוא מתנה זאת בכך שהיא תהיה דרך הבורסה ,  וישלמו לעובדים כל מה שידרשו .  לעומתו ,  יו"ר רשות החברות הממשלתיות דורון כהן אומר שיש למכור את תעש למשקיע פרטי - כי במצבה הקשה אי אפשר להנפיקה בבורסה .  והעובדים דורשים המון .  הם דורשים שהממשלה תיתן להם מיליארד שקל לפנסיית גישור  ( עד שיגיעו לגיל 67 )  עבור 950 העובדים שיפרשו .  כלומר כמיליון שקל לעובד .  הם גם דורשים שהממשלה תספק להם רשת ביטחון נוספת בסך של מיליארד שקל עבור עוד 950 עובדים - כי אולי המעסיק הפרטי החדש ירצה לייעל ולפטר - אם אמנם המפעל יימכר .  האוצר מוכן לשלם מיליארד אחד ,  ולצאת להפרטה .  הוא לא מוכן לתת רשת ביטחון נוספת של עוד מיליארד שקל .  הוא גם לא מוכן להזרים לחברה עוד מיליארד אחד שישמשו להחזר חובות .  גם לו יש גבול .  עכשיו הכל עבר לזירה הפוליטית .  עיני לוחץ על שר הביטחון אהוד ברק שיעמוד לצדו ,  וברק לוחץ על ראש הממשלה בנימין נתניהו שייתן לעובדים את כל דרישותיהם .  ומה עם משלמי המסים ?  אותם אף אחד אפילו לא סופר .  חשמל זורם בכפות הח"כים חברי הכנסת הם אנשים אמיצים מאוד .  הם מסכנים את חייהם ויוצאים תמיד נגד האוצר כדי להגן כל הציבור הנאנק תחת עול הממשלה .  באחרונה יצאו בשצף קצף נגד מס הבצורת והעלאת מחיר המים .  אבל ראו זה פלא :  בשבוע שעבר התנהל מאבק איתנים בין שר התשתיות עוזי לנדאו לבין יו"ר רשות החשמל אמנון שפירה .  לנדאו התנגד להורדת מחיר החשמל בעוד ששפירה היה בעד ההוזלה ,  אך אף חבר כנסת לא אמר מלה בנושא .  אפילו לא מלכת הפופוליסטיים ,  מירי רגב .  זה נשמע די תמוה ,  כי חשמל הוא מרכיב הרבה יותר מרכזי בהוצאות החודשיות של המשפחה מאשר מים .  אז מדוע אף אחד לא עמד לימין שפירה והציבור ?  כי הח"כים האמיצים שלנו מ-פ-ח-דים .  הם מפחדים מוועד חברת החשמל המרושת היטב במרכזי כל המפלגות הגדולות ,  ובעיקר בליכוד .  הם יודעים שוועד חברת החשמל התנגד להוזלה .  הוועד רצה שהכסף העודף ייכנס למרתפי חברת החשמל והם ישתמשו בו אחר כך כדי לשפר את תנאי עבודתם הקשים ומשכורתם המצומקת .  לכן ,  ברגע שהיה ברור לח"כים שהוועד מתנגד - הם מילאו פיהם מים .  כי מספיק ש-2,000-3,000 עובדי חברת החשמל יתפקדו לפריימריס של הליכוד ,  למשל ,  כדי שחברי הכנסת לא ייעזו לצאת נגד החברה - בכל תנאי ובכל מצב .
 
כך עובד המונופול :  שם יד על השיבר 
ושלא יעבדו עליכם

