ריח הכסף
מדור קוסמטיקה קלה קיבל לידיים קרם העשוי מ"כוחות עובריים שהופקו מהצומח ,  בשילוב עוצמת הריפוי של אבנים יקרות "  ב-3,500 שקלים .  האם חייכו הנקבוביות ? 
נתחיל מהסוף :  קרם קריטה DIAMANT DE BEAUTE - אריזה של 50 מ"ל ב-3,500 שקלים .
 עוד דברים שאפשר לקנות ב-3,500 שקלים ועשויים לשפר את מצב העור שלך :  סוברו ג'סטי שנת 91  ( כי די עם האוטובוסים )  ,  מדיח כלים רחב ואיכותי ,  כורסת מסז' ,  עשרה טיפולים באבנים חמות בספא נחשב ,  כרטיס הלוך לאיי סיישל .
 מוזר ככל שזה נשמע ,  לא פשוט היה למצוא נסיינית לקרם של קריטה .  ולא מהסיבות הלגיטימיות .  ג' סירבה בכל תוקף לפתוח את המיכל הסגלגל המהודר ,  והעדיפה להציב אותו כקישוט מעל הטלוויזיה בסלון ;  פ' נתפסה על חם כשניסתה להזדכות על הקרם בטענה שרכשה אותו ברגע של אי שפיות זמנית ,  ותכננה להימלט לפורט לודרדייל עם התמורה ,  ואילו מ' ניסתה למשכן אותו תמורת הלוואה בשוק האפור .  בסופו של דבר נחת הקרם היקר והיוקרתי בביתה של ט' ,  נסיינית יציבה ובעלת משפחה ,  שהבטיחה לעשות בקרם שימוש ראוי ,  ולחלוק את חוויותיה עם הציבור הרחב שנוהג לרכוש את הקרמים שלו במבצע 1+1 תמורת תווי קנייה לחג .
" בימים הראשונים שלו בבית ,  נרשמה התרגשות כללית .  בן זוגי ,  שבימים כתיקונם בז לקרמים ולהתמרחויות ,  הודיע מיד שגם הוא מתכוון להשתמש בקרם ,  והזכיר שבמקרה של שריפה ,  אנחנו תופסים את הילד ,  הכלב והקרם ,  לאו דווקא בסדר הזה ,  כי אחרי הכל  זה החפץ יקר הערך ביותר שיש לנו בבית .  ולענייננו :  המיכל של הקרם ערמומי .  יש בו 50 מ"ל ,  נפח סטנדרטי ,  אבל הוא נראה עצום בגודלו .  בפעמים הראשונות התמרחתי בהדרת כבוד .  התמוגגתי מהמרקם המקסים שלו  מין קרם ג'ל סגלגל ,  קריר ומרגיע ,  בעל ניחוח משכר .  הלכתי לישון בתחושה שאני נסיכה אירופאית ,  וקמתי בבוקר  באמת !   עם עור רענן יותר .  גם בימים שאחרי ,  העור נראה בעל גוון אחיד יותר וגמיש .  אחרי שבועיים-שלושה ,  כנראה שהתרגלתי .  הפסקתי לציין לעצמי שכל טבילת אצבע במיכל שווה כמה עשרות שקלים .  התחלתי לזלזל .  השתמשתי בקרם ממש לפני השינה ,  והוא נמרח על הכרית .  והכי חמור  איבדתי אמון בשיטה .  בלילות קרים במיוחד ,  כשהמזגן פעל כל הלילה ,  התעוררתי עם עור צפוד ויבש  הקרם לא ממש הספיק בשביל להציל את המצב ,  ובטח לא עמד בהבטחה 'לחדש את העור מבפנים' ,  למרות שהוא מיועד לעור בוגר ". 
אז מה מכיל קרם שעולה רק טיפ טיפה פחות משכר מינימום ?  מלבד אפקט פסיכולוגי רב רושם ,  על גבול הפסיכיאטרי ,  רשימת הרכיבים היא קריפית למדי ,  וכוללת ,  לפי קריטה , " כוחות עובריים שהופקו מהצומח ,  בשילוב עוצמת הריפוי של אבנים יקרות ":   " תאי צמחים עובריים של צמח הסקויה וצמח הלוטוס הכחול ,  משולבים בניצנים מעץ הסקויה ומועצמים על ידי תמציות אבן היהלום ואבן הטורמאלין "  - למי שנגמר לה המקום ליהלומים על האצבעות ,  על הצוואר ועל האזניים .
 האם הוא שווה את המחיר ?  האם יש בכלל קרם ששווה את המחיר הזה ?   " האמת ?  אני לא מוסמכת להביע דעה בסוגיה הזאת .  באופן אישי ,  כל קרם שמדגדג את ה-500 שקל ,  אפילו מלמטה ,  יורד אצלי מיד מהפרק ,  ולא משנה עוברים של איזה חי ,  צומח או דומם מיצו בתוכו .  אז מי שיש לה  שתוציא בכיף .  ומי שאין לה שלא תזיל דמעה ,  אלא תתיידד עם מנתח פלסטי ".  
ושוב ,  לסיום :  קריטה DIAMANT DE BEAUTE באריזת 50 מ"ל תמורת 3,500 שקלים .  להשיג באפריל ובמשביר לצרכן  ( הידועים כמקומות בהם מסתובבות נשות אוליגרכים דרך קבע )  .
 מדד האשליות  ( עד כמה המוצר מצליח לגרום לך לחוש ולו לרגע כאשת אוליגרך ,  או שקר כלשהו )  :  10 פלוס פלוס .  אם קנית כזה ,  כנראה שאת כבר שם .  רק הישמרי מלישון עם מזגן דולק כל הלילה .
 
ריח הכסף
מדור קוסמטיקה קלה קיבל לידיים קרם העשוי מ"כוחות עובריים שהופקו מהצומח ,  בשילוב עוצמת הריפוי של אבנים יקרות "  ב-3,500 שקלים .  האם חייכו הנקבוביות ? 

