קרית שמונה :  ברק בכר ייעדר כחצי שנה
המגן נותח והתברר כי הוא סובל משבר בסחוס שיצריך תקופת החלמה ארוכה .  גיא חיימוב : " אנחנו גם פראיירים וגם נאיביים "
 בעירוני קרית שמונה קמו הבוקר  ( ראשון )  מאוכזבים מאוד בעקבות ה-2:2 מול בני יהודה אמש .  כזכור ,  הקבוצה כבר הייתה ביתרון שני שערים אך שמטה אותו בדקות הסיום ,  והיכולת הטובה מאכזבת את השחקנים כפליים .  העובדה כי הקבוצה לא ניצחה בשלושת המשחקים האחרונים מתחילה להעלות מחשבות באשר לאופי הקבוצה ,  ולכך התייחס הבוקר שוער הקבוצה גיא חיימוב שאמר לוואלה !  ספורט : " אנחנו גם פראיירים וגם נאיביים .  הורדנו הילוך ב-0:2 ואז בני יהודה השתלטה על המשחק ,  חבל שזה קרה כי אלה שתי נקודות מאוד יקרות ,  במיוחד ששיחקנו לעיני הקהל שלנו ,  ואני רק יכול לקוות שנלמד מזה כי אם לא נלמד אז לא עשינו כלום ". 
על העובדה כי הקבוצה לא ניצחה בשלושת המשחקים האחרונים הוסיף חיימוב : " מבחינת היופי של הכדורגל שאנחנו מציגים אי אפשר לומר שהמכונה חורקת ,  אבל מבחינת התוצאות זה נכון ,  אנחנו שלושה משחקים ללא ניצחון .  כרגע אנחנו עוד אנחנו בשלב טוב ,  צוברים נקודות ,  אז זה רק עניין של ריכוז ועבודה נכונה .  אם היינו משחקים כדורגל רע זה היה עוד יותר מדכא ,  אבל אנחנו עובדים קשה וחבל שזה לא התבטא אתמול כי המשחק היה בידיים שלנו ונתנו לו לברוח ".  מעבר לחיימוב ,  שחקן נוסף בקבוצה התייחס הבוקר למצב ואמר : " איבוד היתרון קרה לנו מול אשקלון ומול אשדוד ,  זה לא סימן טוב .  אנחנו אולי הקבוצה הכי טובה בארץ כרגע ,  אבל גם הקבוצה הכי נאיבית שיש .  חסר לנו משהו כדי ללכת עד הסוף ". 
בתוך כך ,  במועדון מאוכזבים מהחלוץ קיילב אקוונוגו שאתמול לא נכלל בסגל .  שחקנים בקבוצה מעידים כי החלוץ נראה אדיש באימונים ולא מציג יכולת טובה ,  מה שהביא את רן בן שמעון להשאיר אותו מחוץ לסגל .  בקבוצה מקווים כי הצעד שנעשה אתמול יגרום לאקוונגו לרצות להוכיח כי מקומו כן ברוטציה הקבוצתית .  
בצד החיובי ,  אלעד גבאי שנכנס לנעליו של ברק בכר הפצוע בעמדת המגן הימני עשה עבודה טובה וקיבל מחמאות על כך .  בכר עבר הערב ניתוח ובסיומו התברר כי הוא סובל משבר בסחוס שיצריך תקופת החלמה ארוכה .  ההערכות הראשוניות מדברות על היעדרות של כשישה חודשים עבור המגן ,  שכבר נותח בעבר בשתי ברכיו .  מדובר במכה קשה עבור קרית שמונה ,  בעיקר משום שבכר נחשב לבורג חשוב במערך הקבוצתי וכמוביל חברתי הנמצא במועדון כבר שבע שנים .
 בקבוצה מרוצים מחזרתו של ברק בדש לסגל לאחר שהחלים משבר בכף הרגל .  בדש ,  שנכנס בדקות הסיום ,  צפוי לקבל יותר דקות במשחקים הקרובים .  שחקן נוסף שהמשיך ביכולתו המצוינת הוא אלרואי כהן ,  שמרגע חילופו בבני בן זקן החלה קרית שמונה להסתגר . " אלרואי היה עייף אז הוצאתי אותו ",  הסביר בן שמעון את הוצאתו של הקשר ההתקפי לטובת קשר הגנתי .  
מי שנכלל אתמול לראשונה בסגל הקבוצה הוא אסעד עמאשה ,  אחיו של וויאם עמאשה ,  שמתאמן עם הקבוצה הבוגרת מתחילת העונה .
  ( עדכון ראשון :  12:32 ) 

קרית שמונה :  ברק בכר ייעדר כחצי שנה
המגן נותח והתברר כי הוא סובל משבר בסחוס שיצריך תקופת החלמה ארוכה .  גיא חיימוב : " אנחנו גם פראיירים וגם נאיביים "
 
