דמיון חופשי
הפאסיביות של הגבוהים ,  היעדר הספסל והפן המנטלי לא מבשרים טובות ללייקרס .  גם לא בהשוואה לקבוצה מהעונה שעברה
מי שעוקב אחרי משחקי לוס אנג'לס לייקרס לאחרונה ,  וודאי שם לב למגמה מדאיגה .  האלופה המכהנת ,  שסומנה מתחילת העונה כמועמדת הבכירה לשחזר את אליפות המערב ,  אם לא למעלה מכך ,  מגמגמת .  אין דרך אחרת לתאר זאת .  לא רק שהלייקרס הפסידו שלושה מחמשת משחקיהם האחרונים ,  מילא .  העניין הבולט והמשמעותי עוד יותר הוא ההרגשה שהאלופה המכהנת לא משכנעת ולא נראית מאיימת כפי שהיתה בתחילת העונה .  וזה לא מאתמול :  הלייקרס עומדים על מאזן של 10:17 בחודשיים האחרונים ,  כאשר ליוטה ,  פיניקס ,  דאלאס ,  אוקלהומה סיטי ופורטלנד מאזן טוב יותר .  
אוקיי ,  אז זה עדיין מספיק למקום הראשון במערב ,  כרגע ביתרון חמישה משחקים על המקום השני ,  שבועיים לסיום העונה הסדירה ,  אלא שיכולת ,  כאמור ,  לא מבריקה .  האלופה מדורגת רק במקום ה-16 בליגה בקטגוריית הנקודה-פר-זריקה ,  המעידה על ניצול הפוזשנים ,  ובמקום ה-14 באחוזי קליעה ,  עם 46.1% מהשדה .  יתרה מכך ,  מי שמכיר את התקפת המשולש המפורסמת - ככל הנראה המערך ההתקפי המוצלח ביותר שמשחק הכדורסל אי פעם ראה - יופתע לראות ,  ככל שמתקדמת העונה ,  יותר ויותר מקרים בהם שוברים שחקנים את התבנית וסוגרים לשחקן הפוסט  לרוב פאו גאסול ,  את נתיבי המסירה .  או לחילופין ,  מוותרים על הכנסה חוזרת של הכדור ,  לטובת זריקה מוקדמת ולא אופיינית מבחוץ .  
פחות נקודות ופחות אסיסטים לגאסול ,  מעט מדי נגיעות בכדור לביינום ואודום ,  ואם מישהו עוד צריך הוכחה לקשר שבין חשיבות הצוות המסייע לסיכויי הניצחון של האלופה ,  יקבל אותו עם הנתון הבא :  במשחקים בהם זורק העונה קובי בריאנט 20 זריקות או פחות ,  הלייקרס עומדים על מאזן של 5:26  ( 84% הצלחה )  כאשר במשחקים בהם זרק 21 או יותר ,  המאזן צונח ל-14:24  ( 63% )  .  שנמשיך ?  ב-24 משחקים בהם קלע קובי 30 נקודות או פחות ,  הלייקרס על 11:37  ( 78% )  .  ביתר המשחקים ,  בהם קלע 31 ומעלה ,  הם רק 10:14  ( 58% )  .  המסקנה פשוטה  הלייקרס קבוצה טובה יותר ככל שיתר השחקנים על המגרש מעורבים ותורמים ,  וכדי שיהיה לה סיכוי אמיתי לאליפות ,  הקבוצה הבכירה של אל איי חייבת את הצוות המסייע במיטבו .  קובי המשתלט על משחק אולי נראה טוב ביו-טיוב ומשאיר אותנו עם עוד זיכרונות מרתקים משחקן נדיר ,  אבל זה לא מה שיעזור למועדון להשלים את חלום הריפיט .  לא כרגע .
 אם נחזור ונתמקד בנקודת הזמן הנוכחית ,  אז ההרגשה היא שהלייקרס ,  או לפחות הצוות המסייע שסביב קובי ,  משחקים במעין קרוז קונטרול ,  מסמנים קווים על כל משחק שעובר וסופרים את הימים לאחור עד הדבר האמיתי כדי שיוכלו סוף סוף להתחיל לשחק כדורסל ברצינות .  פעם אחר פעם בשבועות האחרונים נופל מועדון הפאר לפיגורים מוקדמים ומשקיע הרבה אנרגיה כדי לחזור למשחק .  לא פעם סומכת הקבוצה על ההגנה שתתעורר או על קובי ,  שיהיה שם להציל אותה ברגע האחרון .  לא פעם זה גם מצליח ,  אבל קבוצה מנוסה כלוס אנג'לס ,  עם יומרות ללכת עד הסוף ,  לא אמורה להזדקק לפעולות הירואיות של הכוכב שלה כדי לצאת מבורות לעתים כה קרובות .  מי שעוקב אחרי התקשורת האמריקנית ,  אגב ,  ודאי שם לב שהדעיכה האחרונה של הלייקרס היא כבר מזמן לא סוד ,  ספקולציה או טופיק פרשני .  בראיון שנתן קובי לפני ימים ספורים ,  הוא הודה שהיעדר תחושת הדחיפו ? ת בקרב חבריו ,  זלזול בשפה חופשית  ( lack of urgency הוא קרא לזה )  ,  מדאיג גם אותו .  ג'ים קלמנס ,  עוזר המאמן הוותיק של פיל ג'קסון ,  וגם פיל עצמו ,  התבטאו בפומבי שרמת האינטנסיביות של השחקנים בשלב זה של העונה אינה מספקת .  
מצד אחד ,  קשה לבוא בטענות לשחקני הלייקרס .  מדובר בישורת האחרונה של עונה מתישה ,  ובתכל'ס ,  לאור היתרון על המדורגת אחריה בראש המערב ,  ונוכח הפור של קליבלנד בראש הליגה ,  אין למשחקים האחרונים משמעות מעשית מבחינת הדירוג .  כדאי לזכור גם שמדובר על חבורה מנוסה של שחקנים ,  שגם אם משחקת כרגע בהילוך שני ,  כבר הוכיחה לא פעם שהיא מסוגלת ללחוץ על הגז ברגע המתאים .  אם יש בליגה קבוצה שיודעת לצאת מבורות ,  בייחוד בפלייאוף ,  הרי שזו הלייקרס .  
מצד שני ,  אולי יש כאן יותר מזה .  ב-NBA יש חשיבות גדולה למומנטום ,  וקבוצה ששמה את כל יהבה על היכולת להדליק את הסוויץ' ברגע האמת מסתכנת ,  ומקטינה במו ? דע את טווח הטעות שתוכל להרשות לעצמה בהמשך .  הלייקרס צפויה לפגוש כבר בסיבוב הראשון קבוצה של 50 ניצחונות ,  דבר שקרה רק פעם אחת בעשור האחרון ,  וזה עוד לפני שהזכרנו את הצורך לשלב את אנדרו ביינום בחזרה ברוטציה ,  לכשיחזור .  
בכדי לעמוד על סיכוייה של הקבוצה הנוכחית ללכת עד הסוף ,  כפי שרבים צפו בתחילת העונה ,  מעניין לבחון איפה היא עומדת מול קבוצת האליפות של עונת 2008/9  אולי לא אחת האלופות המרשימות שראינו בעשור האחרון ,  אבל קבוצה שהתחברה ברגע הנכון ולכל הפחות ,  יכולה להוות אמת מידה ראויה להשוואה .
 בהקשר הזה ,  אני מסמן שלושה הבדלים מהותיים בין הלייקרס מודל 2008/9 - קבוצה שניצחה 65 משחקים וסיימה את העונה עם 16 נצחונות מ-20 המשחקים האחרונים - לבין זו של העונה ,  שעומדת על 54 ניצחונות ,  עם שבעה משחקים לפניה .  
תחילה ,  רון ארטסט .  החתמתו של רון רון במקומו של טרבור אריזה הרימה לא מעט גבות הקיץ ,  כמו כל שינוי שמבצעת קבוצה אלופה בחמישייה שלה ,  אבל מעבר לרווח בטווח הקצר  שיפור במשחק ההגנה  ( הפחתה של 2.5 נקודות בממוצע הספיגה לערב )  וחיזוק הקילר אינסטינקט ,  הלייקרס עדיין מביטים קדימה אל הפירות האמיתיים של אותה עיסקה  מענה פיזי ללברון ג'יימס בסידרת גמר אפשרית בטווח הארוך ,  והארכת הקריירה של קובי ,  כפועל יוצא מהפחתת השחיקה והעומס עליו - בטווח הארוך עוד יותר .
 אנשים נוטים להמעיט מחלקו של אריזה באליפות ההיא ,  אבל האמת היא שפרט לבריאנט וגאסול ,  אריזה היה השחקן המשמעותי ביותר של הקבוצה באותה ריצת פלייאוף .  מעבר לתרומה הצפויה בהגנה ובמשחק המעבר ,  הסמול פורוורד האתלטי דייק ב-47% מחוץ לקשת ,  נסיקה שבאה משומקום וסיפקה לפיל ג'קסון צלע שלישית אמינה בהתקפה .  ארטסט ,  בינתיים ,  מתקשה לספק את אותה תרומה .  אין ספק לגבי היתרונות האחרים שהוא מביא למגרש ,  אבל הוא נוטה לזריקות רעות ,  ו-42% מהשדה עשויים להיות עקב אכילס במשחק ההתקפה של ג'קסון בפלייאוף .
 שנית ,  הספסל .  פיל ג'קסון ,  כרבים אחרים ,  ידוע כמאמן שנוטה לצמצם את הרוטציה שלו בפלייאוף ,  אבל העונה ,  יותר מתמיד ,  נראה שהנטייה לעשות זאת נובעת מאילוץ ולא רק משיטה .  למאר אודום הוא עדיין המחליף מס' 1 במערב ,  אבל כאן זה מתחיל וכאן זה ,  בערך ,  נגמר ;  ג'ורדן פארמר מתקשה להיגמל ממשחק רשלני ופזיז בהתקפה ,  ושאנון בראון יודע לנתר אבל לא הרבה יותר .  להוציא את לוק וולטון ,  העושה את צעדיו בחזרה מפציעה בגב ,  נשאר ג'קסון עם סאשה וויאצ'יץ' ,  שאיבד את הכדורסל יחד עם השיער הארוך ,  ועם אדם מוריסון  ( אדם מוריסון ,  למען השם !  )  .  דווקא בעונה בה קובי נראה שביר מתמיד מבחינה פיזית ,  ג'קסון יצטרך למצוא דרך להכניס עוד אלמנט לרוטציה .  הלייקרס עשויים להצטער על שהחליטו שלא לצרף גארד נוסף במהלך העונה .
 ההבדל השלישי ,  והחשוב לא פחות ,  בין הקבוצה של העונה לזו של העונה שעברה ,  הוא זה שנסתר מן העין אבל תמיד נמצא שם ברקע - אגו .  אפשר לייחס את הדעיכה של השבועות האחרונים לנפילת מתח טבעית אחרי עונה ארוכה ואפשר ,  באמת ובתמים ,  להאמין שהצוות מנוסה מספיק כדי לתת גז ברגע האמת ולהתאושש .  אבל מה שלא כדאי ,  זה לשלול מראש את האפשרות ששחקנים שהקריבו זריקות או מקום בחמישייה ,  כפי שעשו גאסול או אודום בעונה שעברה ,  למען סיכוי ראשון לאליפות ,  יהיו קצת פחות נלהבים לעשות זאת שוב ,  להניח את האגו בצד בפעם השניה ,  לאחר שהמטרה הראשונית כבר הושגה .  כשמוסיפים למשוואה את היחסים הלא-כה חמימים של קובי ,  הכוכב הבלתי מעורער ,  עם צוות הנתינים שסביבו ,  וכמה התבטאויות מהימים האחרונים ממקורות פנימיים אודות הלך הרוח בחדר ההלבשה ,  חייבים להודות שהאפשרות הנ"ל לא נראית לגמרי מופרכת .
 שום דבר מאלה שציינתי לא אומר שהלייקרס היא לא המועמדת מספר 1 לקחת את המערב ,  וכולנו יודעים שקובי הוא לא האיש שכדאי להספיד ,  אבל נדמה שלפחות בנקודת הזמן הנוכחית ,  האלופה המכהנת עומדת בפני דרך קשה יותר מאשר חשבנו כולנו לפני כמה חודשים ,  ועם כל יום שעובר ,  ועוד הפסד כאילו לא משמעותי ,  התמונה הופכת יותר ויותר ברורה :  קובי וחבריו הולכים על חבל דק .  דק מאד .
 
דמיון חופשי
הפאסיביות של הגבוהים ,  היעדר הספסל והפן המנטלי לא מבשרים טובות ללייקרס .  גם לא בהשוואה לקבוצה מהעונה שעברה

