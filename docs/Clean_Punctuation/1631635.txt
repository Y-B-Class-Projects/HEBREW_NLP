רעידת אדמה חזקה פקדה את האיטי
חשש לחייהם של אלפים שנלכדו מתחת להריסות כתוצאה מרעידת אדמה שהתרחשה כ-16 ק"מ מהבירה .  ארמון הנשיאות ובתי החולים קרסו גם הם .  משלחת ישראלית תצא היום למקום - לא ידוע על נפגעים ישראלים
 ( צילום :  רויטרס ,  עריכת וידאו :  יאיר דניאל ,  קריינות :  אילן שני ) 
רעידת אדמה חזקה בעוצמה של כ-7 בסולם ריכטר פקדה את האיטי כ-16 ק"מ מבירת המדינה פורט או פראנס .  בניינים רבים בבירת האיטי התמוטטו והעלו ענן של אבק ועשן אשר אפף את העיר .  לפי הערכות של עדי ראייה במקום אלפי פצועים ומתים כלואים תחת הריסות הבניינים שהתמוטטו .  עדיין אין מידע על מספר ההרוגים ברעידת האדמה ועל היקף הנזק .  זמן קצר לאחר רעש האדמה אירעו גם שני רעשי משנה חזקים בהאיטי בעצמה של 5.9 ו-5.5 בסולם ריכטר .  בעקבות רעידת האדמה הוצאו אזהרות צונאמי לרפובליקה הדומניקנית ,  לקובה ,  לאיי הבהאמה וכן להאיטי ואלה בוטלו לאחר מכן .
 עם רדת הלילה במדינה הרחובות ,  החסומים מהריסות הבניינים ,  התמלאו באנשים מבוהלים אשר חיפשו את קרוביהם וניסו להוציא את אלו שנכלאו מתחת להריסותיהם .  אחד מהבניינים הרבים שהתמוטט כתוצאה מרעידת האדמה הוא ארמון הנשיאות בבירה ,  כך דיווח שגריר האיטי בארצות הברית לרשת החדשות CNN .  עוד דווח כי אמצעי התקשורת הקוויים והסלולאריים בבירה נותקו בשל רעש האדמה .  נמל התעופה הבינלאומי עדיין מתפקד ,  כך דווח .
 על רקע ההרס הרב במדינה ,  ייצא הבוקר כוח משימה ראשוני של משרד החוץ ופיקוד העורף להאיטי על מנת לבחון את אפשרויות הסיוע הישראלי .  דובר משרד החוץ ,  יוסי לוי ,  מסר לוואלה !  חדשות כי המשלחת תכלול שבעה בני אדם ובראשה יעמוד דני סבן - מנהל דסק אמריקה הלטינית במשרד .
 בתוך כך ,  גם ארצות הברית ,  קנדה ,  צרפת ומדינות רבות באמריקה הלטינית מתארגנות להגיש עזרה להאיטי - כך מדווחת סוכנות הידיעות הצרפתית .  נשיא ארצות הברית ברק אובמה מסר כי  " מחשבותיו ותפילותיו "  נמצאות עם אזרחי האיטי וכי ארצות הברית תבוא לעזרתה של המדינה אם יהיה צורך בכך . " אנו עוקבים אחר המצב ומוכנים להגיש עזרה לאזרחי האיטי ",  אמר אובמה .
 מזכירת המדינה האמריקנית הילרי קלינטון אמרה כי  " ארצות הברית מציעה את עזרתה המלאה להאיטי ולמדינות אחרות באזור .  נספק עזרה אזרחית וצבאית על מנת לעזור להאיטי להתמודד עם תוצאותיה של רעידת האדמה כמו גם עזרה הומניטארית .  תפילותינו נמצאות עם האנשים שנפגעו ברעידה ועם משפחותיהם ".  הסוכנות האמריקנית לפיתוח בינלאומי  ( USAID )  הודיעה כי היא שולחת צוותים למדינה על מנת להגיש עזרה לאזרחיה .  
שר החוץ הצרפתי ברנר קושנר אמר כי  " צרפת מביעה סולידריות מלאה "  עם האיטי ,  וכי משרדו החל לגבש ולשלוח סיוע דחוף לבירה פורט או פרינס .  ממשרד החוץ נמסר כי לא ידוע על ישראלים שנפגעו ברעידת האדמה .
  ( עדכון ראשון :  4:39 ) 

רעידת אדמה חזקה פקדה את האיטי
חשש לחייהם של אלפים שנלכדו מתחת להריסות כתוצאה מרעידת אדמה שהתרחשה כ-16 ק"מ מהבירה .  ארמון הנשיאות ובתי החולים קרסו גם הם .  משלחת ישראלית תצא היום למקום - לא ידוע על נפגעים ישראלים

