ולפעמים החבילה נשארת
הטרנד הכי רותח בעולם הגברים עושה כבוד למפשעה - הגעטקסים מחליפים את המכנסיים ומבליטים את כל מה שדורש תשומת לב
שוטטות בשכונת בריק-ליין בלונדון או ברובעי הגדה השמאלית בפריז ,  איזורים המקבצים קהל אירופאי צעיר ואקספירמנטלי ,  מגלה מגמה ברורה המסתמנת באופנת הגברים  מכנסי געטקס  ( Long Johns )  ,  אותו ביגוד תחתון תרמי ארוך וצמוד כטייץ ,  הנלבש בדרך כלל מתחת לבגדים ,  חוצה את הגבולות ועולה אל פני השטח כמכנסיים לכל דבר .  המכנסיים ההדוקים ,  רכים שמשרטטים את אזור המפשעה ,  נלבשים עם מעיל צבאי רחב-גזרה ונתחבים אל תוך מגפיים כבדים ,  המחבלים בצללית האתלטית ,  ומעניקים ללובש אותם מראה כמעט מוזנח ,  שאין לו דבר במשותף עם הגרדרובה הקלאסית .
 כמו כל מגמה אחרת בעולם האופנה ,  הזולגת מהשוליים ועד למיינסטרים ,  ראשיתה נעוצה בגחמות של מעצבי העל .  כבר לפני שנתיים הציג מספר מעצבים מצומצם את הרעיון ,  כמו בית האופנה מארני ,  אולם הוא התקבל בחששנות זהירה .  הניסיון לקחת פריט פרקטי ומובהק כל כך ,  המשמש לחימום הגוף בחודשים קרים ,  להחצין אותו ולחשוף את קו המתאר של הרגליים ,  היה נדמה רדיקלי לתקופה בה הזהירות הכלכלית שלטה בכל החלטה .  מכאן שהגעטקס ,  לפחות עד היום ,  התקשו להשאיר את רישומם על הארון הגברי ונדמו כאפיזודה נקודתית .
 הופעתם הספורדית של הגעטקס ,  הפכה העונה למבול מכוון .  מעצבי על ורשתות מסחריות ,  העמידו אותם בלב הקולקציה ,  והפכו אותם לבשורה המשמעותית של החורף .  כך לדוגמה ,  הם נצפו שוב ושוב על מסלול תצוגת האופנה של דולצ'ה וגבאנה ,  כשהם מלווים בגופיות צמודות ,  בסריגים עוקצניים או בעליוניות במראה מלוכלך .  הגעטקס מככבים גם בקטלוג של בית האופנה בלמיין ,  עשויים קשמיר ומעוטרים בתיפורים המזכירים מכנסי אופנועניים .  טופמן ,   ( חטיבת הגברים של טופשופ )  ,  הציגה מגוון גדול של גרסאות לטרנד ,  כמו זוג המעוטר בהדפס אלפיני של פתיתי שלג ואיילים ,  ו-H & M ,  שדכה בין זוג צמוד במיוחד למעיל צמר כבד וארוך ,  שהדגיש פי כמה את צללית הרגליים הדקה שנוצרה עקב לבישת הגעטקס .
 ועדיין ,  אין זה מהפך שהתרחש לאחר שבוע אופנה אחד .  על מנת שהגעטקס יוכלו להגיע אל צרכני האופנה ,  התנאים היו צריכים להבשיל .  אפשר לייחס שתי סיבות עיקריות שהקלו על החדרתם של הגעטקס אל האופנה העכשווית .  בשנה החולפת תופעה של מכנסי פוטר יוקרתיים ,  לנשים ולגברים ,  נהייתה שכיחה מאוד .  העובדה כי הוצגו על מסלולים של בתי אופנה כבוטגה ונטה ,  ומנגד אצל מעצבים חתרניים כריק אוונס ,  הפכה את המעבר לשלב הבא בקטגוריה ,  כלומר לגעטקס ,  לאפשרי ולנסבל .  זו הסיבה ,  אגב ,  שגרסאות רבות של מכנסיים נראות כהכלאה בין מכנסי אימונית לגעטקס .  יש להם שרוכים והבד עבה ,  אולם הצללית צרה וחובקת את השוק ,  המכפלת סרוגה ולעיתים קרובות תיפורים עבים משרטטים חזות של תחתונים בעלי פתח בחזיתם .
 יחד עם זאת ,  ייתכן שזהו בסך הכל אקט שיוויוני .  לאחר שמגמת ההלבשה התחתונה כעליונה כבשה בעוז חלקים נכבדים מהארון הנשי בעונות הקודמות ,  מעבירה למרכז הבמה שמלות מחוך ,  תחרה ולנז'רי כמוטיב אופנתי ,  היה זה רק טבעי שהארון הגברי יאמץ כללים דומים ויהפוך גם כן את הסדר המקובל ,  הקובע כי תחתונים יישארו נסתרים מן העין .  על אותו העיקרון ,  מתוקף העובדה שמעצבים רבים מציגים את משנתם לאותו הטרנד בעונה הזו ,  הרי שהוא זוכה לאין ספור גרסאות .  כך ,  במעבר שלו מהפנים אל החוץ ,  הגעטקס אמנם עבורו שינויים ,  הם עשויים בדים שונים ולעיתים אף מלווים בכיסים ,  אולם תמיד נשמרות בהם התכונה הבסיסית  הדמיון שלהם לתחתונים ארוכים .  בסופו של דבר ,  הכל תלוי בעד כמה בולטת החבילה .
 
ולפעמים החבילה נשארת
הטרנד הכי רותח בעולם הגברים עושה כבוד למפשעה - הגעטקסים מחליפים את המכנסיים ומבליטים את כל מה שדורש תשומת לב

