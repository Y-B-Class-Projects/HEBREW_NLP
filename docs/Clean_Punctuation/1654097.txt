מטמון המזומנים של הזמר קובי פרץ 
בלבל את מס הכנסה
יותר מ-300 אלף דולר ,  כ-10,000 יורו ו-180 אלף שקל במזומן נמצאו בכספת ששייכת לזמר הפופולרי קובי פרץ .  במסגרת חקירה שמנהלת רשות המסים נגד הזמר ,  עלה החשד כי בסיוע אמרגנו הושמטו הכנסות מהצהרות שהועברו במיליוני שקלים .  הכסף שהתגלה נלקח על ידי רשויות המס ופרץ הובא לחקירה במשרדי חקירות מס הכנסה .  רשות המסים ציינה בבקשה למעצר ושחרור בערובות כי אף שפרץ השיב שאין לו כספת בבית או במקום אחר ,  עיון במסמכים שנתפסו בביתו העלה כי יש לו כספת בבנק הרשומה על שמו .  עם סיום החיפוש ,  פרץ נלקח לחדר הכספות בבנק ,  הנהלת הבנק אישרה כי יש לו כספת והיא נפרצה .  פרץ שמר על זכות השתיקה כשנשאל למקור הכספים ושוחרר בתנאים מגבילים .  ממצאי החקירה של אמרגנו ,  יוחאי יעיש ,  ושל הצוות המלווה אותו בהופעותיו ,  העלו כי הוא דורש עבור הופעה בחתונה כ-45 אלף שקל אך מדווח על כ-2,000 שקל .  הרשות חושדת כי פרץ ואמרגנו השמיטו הכנסות מההופעות בחו"ל בסך 5 מיליון שקל .  שופט בית המשפט השלום בירושלים חייב את פרץ להפקיד בקופת בית המשפט 50 אלף שקל ,  שתי המכוניות עוקלו לטובת המדינה ,  הוא חתם על ערבות עצמית בסך מיליון שקל ,  הוא חויב שלא לצאת מישראל למשך חצי שנה והפקיד את דרכונו ברשות המסים .  בדיון הצהיר פרץ כי רכבו שווה 220 אלף שקל ורכב מסוג קרייזלר השייך לאשתו מוערך ב-100 אלף שקל .
 
מטמון המזומנים של הזמר קובי פרץ 
בלבל את מס הכנסה

