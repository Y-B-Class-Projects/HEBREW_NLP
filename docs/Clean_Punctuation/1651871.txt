הבהלה לזהב
בניגוד לכל המבקרים שנשבו בהייפ סביב אלי גולדינג והתאכזבו מאלבום הבכורה שלה , " לייטס ",  דפנה לוסטיג לא התרשמה מהבאזז ולכן זכתה באלבום פופ קלאסי
כפי שרבים מכם בוודאי יודעים ,  להגיע לשיא מוקדם מדי זו אחת התחושות הכי מייאשות שיש .  עולם הפופ של 2010 ,  אם לשפוט על פי החודשיים הראשונים של השנה הזו ,  נראה כמי שסובל בדיוק מהבעיה הזו :  אחרי שהוט צ'יפ הוציאו אלבום שהוכתר כאלבום השנה בכל מקום אפשרי ,  נחתה עלינו אלי גולדינג ,  ההבטחה הגדולה של הפופ הבריטי ,  וסיפקה לנו את שיר השנה , " Starry Eyed ".  וכך ,  בעוד אנחנו רק במרץ ,  הזוכים הגדולים של 2010 כבר מאחורינו .
 האמת היא ששועלי בלוגים יודעים ש-"Starry Eyed "  היה שיר השנה כבר בקיץ של השנה שעברה ,  אז צף שמה של גולדינג ברשת ואיתו גרסה ראשונית ללהיט הזה ,  שהחל מהשבוע משתלט גם על הרדיו הישראלי .  כבר משמיעה ראשונה ברור היה ש"סטארי "  הוא יוצא דופן .  הוא נשמע כמו השיר השלישי שמייק סקינר לא הספיק לכתוב אחרי  " Weak Become Heroes "  ו-"Blinded by the Lights "  במה שהיתה יכולה להיות טרילוגיית האקסטזי של הסטריטס : " אתה מסתכל עליי והברק כאילו מכה בי ",  כותבת שם גולדינג על לילה שבו כולם רואים כוכבים ,  ופוגעת בול . " סטארי "  הוא התמזגות מושלמת של הפקה ,  מלודיה ,  טקסט והגשה .  שלוש דקות של פופ מושלם .
 ולכן ,  אחרי ש"סטארי אייד "  נתן לכולם תקווה לעולם טוב יותר ,  החליטו באנגליה שאלי גולדינג ,  בחורה פשוטה למדי בת 24 שגדלה בבית חצי הרוס ממעמד נמוך בעיירה אנגלית על גבול וויילס ,  תהיה האיימי/לילי/פלורנס/אדל הבאה שלהם .  בהתאם ,  זיכו אותה חברי הבריטס בפרס  " בחירת המבקרים "  הנכסף ובבי.בי.סי הציבו אותה במקום הראשון בסקר השמות המבטיחים ל-2010 שנערך בקרב מובילי דעת קהל למיניהם .  וכך ,  לקראת צאתו של  " Lights ",  אלבום הבכורה שלה ,  ההיסטריה סביבה הגיעה לשיא .  אלי עצמה הזהירה בכל ראיון שכל הבאזז סביבה קצת מוגזם ,  אבל הטירוף כבר נגע בשמיים והיא לא הצליחה לעצור אותו .  ואז הגיע האלבום ,  וכדרכם של דברים שמתפוצצים מוקדם מדי ,  השאיר תחושה מרה של אכזבה .
 אז המבקרים התאכזבו מאלי ,  אבל לא בצדק . " Lights "  הוא אלבום פופ מזן החמוד והקצת ממכר שאלמלא היה סובל מהייפ נרחב כל כך ,  היה מפתיע רבים לטובה .  אבל לא היה לו סיכוי להישפט בצורה אובייקטיבית  כשמצפים מיוצרת צעירה ,  שבכלל רצתה להיות זמרת פולק ,  להיות איימי ויינהאוס ולהתסיס תעשייה שכל הגזים יצאו ממנה כבר די מזמן ,  שום דבר טוב לא יכול לצאת מהסיטואציה .  
גולדינג כותבת טקסטים פשוטים ונוגעים .  מתוקים בהחלט .  אבל אלו לא טקסטים של אישיות גדולה מהחיים :  הם רחוקים מלהיות השירים האובדניים-מהפנטים של איימי או היצירות האורבניות-סרקסטיות של לילי אלן .  מצד שני ,  הם גם לא סובלים מטמטום כמו רוב הטקסטים של מדונה או קייטי פרי .  הם  בדיוק כמו אלי עצמה  טקסטים של זמרת פופ מהזן שכבר הרבה זמן לא הצליח בעולם :  הזן הנורמלי .
 לה רו זרחנית ,  פלורנס אוונגרדית ,  אדל ג'אזית ,  דאפי וינטג'ית .  ואלי ?  סתם ,  רגילה .  לא מאופיינת .  כבר שכחנו שפעם כוכבות פופ היו כאלה ,  כמו שרלין ספיטרי מטקסס ,  למשל .  זמרות שהשטיק שלהן הוא שיש להן קול טוב ,  כישרון טבעי ומתפרץ וזהו .  ובעוד שספיטרי היא גם יפה מאד ,  לאלי אין אפילו יופי מרשים או פיגורה מטורפת להתהדר בה .  כנראה שעבור הבריטים ,  שהתרגלו לסנסציות מזמרות ומעריצים היום כוכבות פופ עמוסות כמו ליידי גאגא ,  הפשטות הזו היא כבר פאסה .  
וחבל ,  כי  " לייטס "  מכיל כמה שירים נהדרים : " סטארי אייד "  האגדי ,  סינגל מוצלח נוסף בשם  " Under the Sheets ",  שיר פתיחה מקסים בשם  " Guns and Horses "  ושיר סגירה כן ורגיש בשם  " Salt Skin "  שיש שנשבעים שהוא הטוב באלבום .  בסופו של דבר , " לייטס "  הוא אלבום פופ מהסוג הכי קלאסי  אלבום מהנה ונעים שאפשר לשמוע שוב ושוב מבלי להשתעמם .  לא יצירה פורצת דרך ,  לא חוויה מאד מסוגננת ,  אבל עשרה שירים שעושים טוב לכל אייפוד .  וגם אם ייצאו השנה עוד הרבה אלבומים שישימו את  " לייטס "  בכיס הקטן  ( החדש של רונסון בדרך ,  וגם אל.סי.די סאונדסיסטם ישובו במאי )  ,  אלי את שלה כבר השיגה :  שיר אחד אלמותי ואלבום ראוי ונטול יומרה שמלווה אותו .  אז אולי לא לכולם יש כוכבים בעיניים ,  אבל שתי עיניה של אלי גולדינג בהחלט זורחות לעברנו .
 

הבהלה לזהב
בניגוד לכל המבקרים שנשבו בהייפ סביב אלי גולדינג והתאכזבו מאלבום הבכורה שלה , " לייטס ",  דפנה לוסטיג לא התרשמה מהבאזז ולכן זכתה באלבום פופ קלאסי

