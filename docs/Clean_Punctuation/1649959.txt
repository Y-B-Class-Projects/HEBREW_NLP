האם זה רק קצה הקרחון ? 
לא יותר מדי אנשים הופתעו השבוע לגלות שדני דנקנר אולץ לשבת על כס הנחקרים - מה שכן מפתיע הוא שיו"ר הפועלים לשעבר אפילו לא טרח לטייח ,  והתקשורת אפילו לא טרחה לסקר .  איתן אבריאל שובר שתיקה
בקרב מעגל האנשים בקהילה העסקית הבכירה ,  שיודעים כיצד העסקות הגדולות מתבצעות ,  אף אחד לא באמת הופתע מהפרטים שנחשפו השבוע בפרשת המעצר והחקירה של יו"ר בנק הפועלים לשעבר ,  דני דנקנר .  קיומם של החשדות נגד דנקנר כבר ידוע מזה זמן .  הם עלו לכותרות כשבנק ישראל החליט להביא להדחתו של דנקנר ,  ובזמן המאבק שהתנהל בין משפחת דנקנר ובעלת השליטה בבנק הפועלים ,  שרי האריסון ,  לבין נגיד בנק ישראל ,  סטנלי פישר .  
גם אקדח מעשן חדש לא נחשף .  הפרשה המרכזית שבגינה נחקר עתה דנקנר ,  הקשורה לעסקות בין בנק הפועלים לבין חברת RPקפיטל ,  שלה היו קשרים עם חברות שבה שלטו דנקנר ובני משפחתו ,  ידועה .  היא נחשפה ופורסמה על ידי כתב TheMarker ,  יורם גביזון ,  במאי אשתקד ,  והיא הצטרפה לסדרה של מקרים ידועים אחרים מהם עלה חשש לניגוד אינטרסים בין דני דנקנר ,  יו"ר של אחד משני הבנקים הגדולים במדינה ,  לבין דני דנקנר ,  איש העסקים הפרטי השייך למשפחת הון ידועה .  
הזהות של הנחשד לא הפילה הרבה אנשים מהכיסא .  אם היו מעבירים בקרב האלפיון העליון שאלון שבו השאלה המרכזית היתה  " אם היית צריך להמר איזה יו"ר של בנק בישראל עשוי למצוא את עצמו בחקירה משטרתית ,  את מי מהאנשים הבאים היית בוחר ?  ",  גדולים היו סיכוייו של דנקנר להיות הראשון ברשימה .  הסיבה :  דנקנר החזיק למעשה בשני כובעים שיש ביניהם סתירה פנימית קשה .  מצד אחד ,  יו"ר הבנק הגדול במדינה החולש על תיק האשראי הכי גדול במשק ,  ומצד שני ,  שותף עם בני משפחתו בחברה כושלת ומדממת שמייצרת לו כאבי ראש ולחצים מצד משפחתו .  שילוב כזה מזמין התמודדות כמעט יומיומית עם דילמות ופיתויים .
 אבל החקירה של דנקנר בכל זאת מפתיעה .  היא מפתיעה מכיוון שאנשים מניחים שכשאדם מעוניין לנצל את מעמדו כדי להטיב עם מקורביו - לא דבר כה יוצא דופן במחוזותינו - הרי שהוא דואג לרפד את מעשיו כך שלא ייחשפו .  אדם כזה דואג לקבל את כל האישורים ,  לערב את כל מי שצריך לקחת חלק בהחלטות ,  להפוך את הכל לכשר .  הוא מוודא שההחלטות והמעשים שהוא מעוניין להוציא לפועל לא ייעשו על ידו אלא על ידי אחרים .  הוא דואג להרחיק את עצמו מהמעשה ולבנות היטב את הקייס שלו למקרה שמישהו ירצה לשאול שאלות .  
דנקנר ,  על פי החשד ,  לא עשה את כל אלה .  החדשות הן כי בדרכים כאלה ואחרות ניסה ואולי הצליח להשפיע על קבלת החלטות במקרים שבהם היה לו עניין אישי ,  לרבות עסקות עם חברות ומתן אשראי ללקוחות ספציפיים .  ההפתעה האמיתית ,  אם החשדות יתבררו כמדויקים ,  היא שדנקנר לא דאג לכסות היטב את מעשיו ,  עקף אנשים ודילג על אישורים .  הוא לא דאג לסגור את הפינות ולוודא שהאנשים מסביבו יהיו כולם מרוצים .  
הפתעה נוספת היא האדישות והפסיביות ,  אולי אפילו שיתוף הפעולה באי-עשייה ,  של שאר חברי הדירקטוריון של הבנק .  אותה קבוצה גדולה של אנשים אמורה להיות קודם כל כלב השמירה ומבקרת הפנים של בנק הפועלים ,  גוף שמחזיק פיקדונות של הציבור בהיקף של כרבע טריליון שקל .  האירועים של השנה ,  ועוד יותר מכך החקירה של המשטרה ,  הראו שהדירקטוריון לא שאל ,  לא בדק ולא חקר .  אם החשדות נגד דנקנר יאומתו - יוכח כי דירקטוריון בנק הפועלים לא היה עבור היו"ר יותר מחותמת גומי ותפאורה .
 ההפתעה השלישית היא תגובת התקשורת .  בסוף השבוע צבעו העיתונים את עמודי השער שלהם בכותרות דרמטיות על מעצר ,  עסקות ,  חקירות וחשדות שסוף-סוף נחשפים ,  אך אף אחד מהם לא ציין שהם עצמם הגנו אשתקד על דנקנר - ותקפו בעוצמה חסרת תקדים את נגיד בנק ישראל ואת המפקח על הבנקים על דרישתם להדיחו . " לא ברור מדוע כהונתו של דנקנר מהווה איום ",  הם כתבו ;   " אין אקדח מעשן ";   " עדיין אין זו סיבה לשלוח אותו הביתה ";   " דנקנר לא הוביל את הבנק לסיכונים ".  כולם מיהרו לדווח בפירוט רב על עסקת rp קפיטל שבגינה דנקנר נחשד ולהציגה כפרשה מרעישה ,  אך רובם לא טיפל בה כאשר פורסמה בהרחבה בשער של TheMarker .  מה השתנה ?  הנה ניחוש אחד :  אז דנקנר היה יו"ר של אחד הגופים החזקים במדינה ,  גוף שמחליט מי יחיה  ( יקבל אשראי )  ומי ימות  ( לא יקבל אשראי )  ,  ואילו כיום אין לו כוח והוא בחקירה משטרתית מביכה .  
ייתכן כי פרשת rp קפיטל היא רק קצה של קרחון ,  וישנם עוד מקרים ואירועים שבהם התערב דנקנר בניהול הבנק לטובת מקורבים .  אחרי שנה של מאבקים ואחרי שמקורבי דנקנר הפעילו את כל הכלים הכבדים ואת כל השפעתם על התקשורת - חובה על היחידה המרכזית לחקירות הונאה ועל פרקליט המדינה ,  משה לדור ,  לחשוף את כל מה שדנקנר עשה עם כספי הפיקדונות של לקוחות של בנק הפועלים .
 
האם זה רק קצה הקרחון ? 
לא יותר מדי אנשים הופתעו השבוע לגלות שדני דנקנר אולץ לשבת על כס הנחקרים - מה שכן מפתיע הוא שיו"ר הפועלים לשעבר אפילו לא טרח לטייח ,  והתקשורת אפילו לא טרחה לסקר .  איתן אבריאל שובר שתיקה

