הצלת החיים קודמת לרווחתם 
מהפכת התחבורה
 >  >  באחרונה אישר ראש הממשלה תוכנית שאפתנית למהפכה בתחבורה ,  שעלותה כ-27 מיליארד שקל .  בסכומי ענק אלה מתכננת המדינה להניח מסילות ולסלול כבישים ,  ובכך  " לחבר את הפריפריה למרכז ".  הקצאת סכומים עצומים שכאלה היא פרי החלטה אסטרטגית ,  וטבעה של החלטה אסטרטגית שהיא נשענת על סדר עדיפויות מוגדר הנובע מסולם ערכים ברור .  מהחלטה זו עולה הערך הראשון בסולם הערכים התחבורתי של המדינה - שיפור הנגישות לפריפריה .  ואולם אני כופר בכך .  חיבור הפריפריות למרכז הוא אכן ערך חשוב ,  אך יש ערך חשוב ממנו - הצלת חייהם של מאות ישראלים שנהרגים מדי שנה בכבישים ,  והצלתם של עוד אלפים רבים שנפצעים ונותרים נכים .  רבים מהם נפגעים בשל ליקויים ומחדלים שסכומים קטנים הרבה יותר היו מתקנים .  ב-2002 נהרגו בכבישי ישראל 542 איש ;  ב-2009 ירד מספר ההרוגים השנתי ל-350 .  הצלת מאות אנשים מדי שנה נובעת מההשקעה של המדינה ביישום התוכנית הלאומית לבטיחות בדרכים  ( דו"ח שיינין )  .  מגמת הירידה היתה יכולה להימשך ,  אילולא החליטה המדינה לקצץ בשנה האחרונה את תקציב תוכנית הבטיחות בדרכים מ-550 מיליון שקל בשנה ל-380 מיליון .  27 מיליארד השקלים שמתכוונת המדינה להשקיע בתחבורה מעוררים סחרחורת .  לעומת זאת ,  170 מיליון שקל שאותם חתכה המדינה מתקציב התוכנית לבטיחות בדרכים לא מעוררים סחרחורת ,  אלא דווקא כמה חשבונות פשוטים מה יכולנו לעשות באמצעותם ,  ומה התועלת שהיו מצמיחים לנו :  אכיפה :  במקום 160 מיליון שקל שהמשטרה היתה אמורה לקבל ,  היא נאבקת על כ-100 מיליון .  משמעות הקיצוץ בתקציב היא פחות בדיקות אלכוהול ,  פחות מצלמות מהירות ,  פחות אכיפה ממוקדת של עבירות עם פוטנציאל קטלני ,  פחות נוכחות מרתיעה בכבישים ופחות מפגשי שוטר-נהג .  תשתיות :  בישראל יש 43 קטעי דרך בעייתיים באורך כולל של 267 ק"מ שמשוועים לטיפול נקודתי .  שיפוצם יחסוך 21 הרוגים בשנה ,  ועוד מאות פצועים ונכים .  חינוך :  על פי תוכנית שיינין ,  יש לשבץ בתוכנית הלימודים של כיתות י' ,  י"א ,  וי"ב חינוך תעבורתי .  החינוך התעבורתי חשוב ביותר ,  בהיותו מסד עיוני תיאורטי חיוני לשיעורי הנהיגה המעשיים שלומדים התלמידים לקראת הבחינה המעשית .  עלות הפרויקט היא 35 מיליון שקל בשנה ,  אך אינו יוצא לפועל בגלל שאין תקציב .  נקודות אלה הן אמנם רשימה חלקית ,  אך מספקות המחשה לאיוולת שבאישור סכומים עצומים מצד אחד ,  וחיתוך בבשר החי מצד שני .  אחריותו של שר התחבורה מחייבת אותו להגדיר בבירור את סולם הערכים בתחום שתחת אחריותו ,  ולפיו הצלת החיים קודמת לרווחתם .  הכותב הוא מנכ"ל עמותת אור ירוק

הצלת החיים קודמת לרווחתם 
מהפכת התחבורה

