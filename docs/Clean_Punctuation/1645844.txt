רונאלדו : " זה בסדר ,  צריך לתת לכולם "
 הכוכב התייחס לשאלה מדוע אלונסו בעט את הפנדל וציין שלא כעס .  פלגריני : " אני מקבל תמיכה גדולה על העבודה שאני עושה "
 ריאל מדריד שרה אמש  ( ראשון )  אופרה על המגרש בסנטיאגו ברנבאו .  שלושת הטנורים הגדולים אמש היו רונאלדו ,  קאקה והיגואין ,  שהובילו את הקבוצה הלבנה ל-2:6 מפעים על הקבוצה לשעבר של פלגריני ,  ויאריאל ,  בסיום המחזור ה-27 בליגה הספרדית .
 הפער בצמרת מברצלונה חזר לשתי נקודות ,  ובכך הבלאנקוס התאוששו קמעא מההפסד שלהם לליון במשחק הראשון של שמינית גמר ליגת האלופות בסטאד דה ז'רלן באמצע השבוע שעבר .  מי שעוד נהנה מהניצחון הוא כמובן פלגריני עצמו ,  שלאחר ההפסד בליון החלו שוב השמועות לרחוש לגבי מעמדו בקבוצה ,  ואף נטען כי אם הקבוצה תודח מליגת האלופות הרי שהוא יפנה את מקומו ,  רק כדי להעצים את הערעור במעמדו ,  בסוף השבוע האחרון פורסם שז'וזה מוריניו עשוי לרשת אותו כבר בקיץ הקרוב .
" מאז שהגעתי למדריד ,  אני מקבל תמיכה גדולה על העבודה שאני עושה ",  אמר המאמן הצ'ילאני ,  שהתייחס גם לעיתונאים : " כל אחד מסקר ומבקר את המשחק כראות עיניו .  אנשים נוטים לבקר רבות את מה שאני עושה ,  אבל אני אמשיך לעבוד בדרך שאני רואה לנכון עם הקבוצה .  יש לי ביקרות עצמית גבוהה .  אני מרוצה ושמח על הדרך שלנו .  אני שמח כי ההפסד לליון יכול להשפיע על קבוצה ,  אבל זה לא קרה לנו .  הניצחון היה חשוב לנו להתגבר רגשית על ההפסד ולשמור על פער שתי הנקודות מבארסה ".  
" המשחק היה די מאוזן ",  אמר המאמן לגבי ההתרחשויות על הדשא וניסה להישאר אולי קורקטי כלפי קבוצתו לשעבר . " ויאריאל זו קבוצה טובה .  מה שאהבתי הכי הרבה אצל השחקנים שלי זה את האגרסיביות שלהם ". 
שער אחד ,  שני בישולים ,  סחיטת פנדל ,  רונאלדו בשיא אונו מבחינה מקצועית ,  אבל סיפורים שלא קשורים בכדורגל תמיד יש סביבו .  הפנומן הפורטוגלי נשאל על ידי הכתבים מדוע הוא לא חגג אחרי הפנדל השני של הקבוצה עם הכובש צ'אבי אלונסו והאם הוא כועס על מישהו וענה בלאקוניות : " אני לא כועס על אף אחד ". 
הכתבים שאלו את רונאלדו כיוון שחלק מהם זיהו סוג של זעם אצל השחקן על כך שלא נבחר לבעוט את הפנדל השני .  קאקה הוא הבועט הרשמי של הקבוצה ,  אבל אחרי שכבש את הראשון ,  נאות פלגריני לתת את הפנדל השני לשחקן אחר .  אלונסו בסופו של דבר ,  אחרי שראול ויתר ,  בעט וכבש .
" זה בסדר ,  צריך לתת לכולם .  אלונסו אמר לי שהוא רוצה לבעוט ושום דבר לא קרה .  מה כבר קרה ?  אני כבשתי גול ואיקר קסיאס לא חגג איתי ",  אמר רונאלדו בסרקזם מהול בכעס .  עם זאת ,  מספר 9 חלק שבחים רבים לראול ,  שנכנס כמחליף והתבקש לבעוט את הפנדל כדי לחגוג עם הקהל ,  אך העביר את השרביט לאלונסו . " הוא צריך להישאר במועדון עוד הרבה זמן .  הוא דוגמה להתנהגות של שחקן גדול - עובד ,  מוטיבטור .
" ההפסד לליון זה דבר שיכול לקרות לכל קבוצה בכדורגל ",  הוסיף רונאלדו . " אנחנו תמיד נשארים ביחד ,  בניצחונות ובהפסדים .  עכשיו נצטרך לשחק הרבה יותר טוב בגומלין ". 
לאחר כיבוש השער חשף רונאלדו חולצה עם הכיתוב מדיירה  ( באנגלית )  והתייחד בכך עם 42 הנספים בשטפונות באי הפורטוגלי בו נולד . " זה היה אירוע מאוד עצוב ",  אמר . " זה המקום שגדלתי .  אני לא אוהב לדבר על זה כי אני זוכר דברים .  ראיתי דברים בטלוויזיה שקשה לי להאמין שהם קרו שם .  הם חווים תקופה קשה ואנחנו צריכים לעזור להם ". 

רונאלדו : " זה בסדר ,  צריך לתת לכולם "
 הכוכב התייחס לשאלה מדוע אלונסו בעט את הפנדל וציין שלא כעס .  פלגריני : " אני מקבל תמיכה גדולה על העבודה שאני עושה "
 
