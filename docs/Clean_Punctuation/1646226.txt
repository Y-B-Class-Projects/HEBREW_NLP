ועדת חודק :  להדק פיקוח על המסחר באג"ח - לא רק על הנפקות חדשות
בוועדת חודק ,  שתגיש היום המלצותיה ,  רוצים למנוע מצב שבו המסחר בבורסה ישמש המוסדיים כ"מכבסה "  לרכישת אג"ח זבל
ועדת חודק צפויה להציע למפקח על הביטוח ,  עודד שריג ,  להחיל את המלצותיה גם על המסחר באג"ח ,  לא רק על הנפקות אג"ח חדשות .  בוועדה סבורים שיש לחסום את האפשרות של גופים מוסדיים לקנות בשוק אג"ח בלי התניות מינימום ובלי בדיקה ,  כמתחייב מהמלצותיה .  ועדת חודק ,  שהוקמה על ידי משרד האוצר במטרה להסדיר את השקעות הגופים המוסדיים בשוק האג"ח ,  צפויה להגיש את המלצותיה היום .  לפי מקורות בוועדה ,  ההצעה להחיל את ההמלצות גם על רכישות אג"ח בשוק נועדה למנוע מצב שבו המסחר היומיומי ישמש את המוסדיים כ"מכבסה "  לרכישת אג"ח זבל .  המלצות הוועדה כוללות צעדים שיהיה על המוסדיים לנקוט לצורך קבלת מידע לפני הנפקת אג"ח ובמהלך תקופת החוב .  כן ממליצה הוועדה לקבוע התניות חוזיות ואמות מידה פיננסיות שיאפשרו פירעון מיידי של האג"ח .  הוועדה העדיפה שלא ללכת צעד נוסף קדימה ולא המליצה על אופן ההתנהגות בזמן משבר בתאגיד שמונע ממנו החזר חוב ,  דוגמת השתלטות בעלי החוב על מניות החייבים .  בנוסף ,  הוועדה ממליצה להקים גוף על ,  מעין איגוד משקיעים לטווח ארוך ,  שיפעל במתכונת דומה לאיגוד הבנקים .  איגוד זה אמור לרכז את הדיון בנוגע להנפקות אג"ח למוסדיים ,  לפתח שיטות השקעה ,  לפרסם מידע רלוונטי מהמתרחש בעולם ובישראל ולייצג את הגופים המוסדיים מול הרגולטורים .  האיגוד לא יעסוק בעניינים כמו גובה הריבית בכל הנפקה ,  שתיקבע על ידי כל גוף מוסדי בנפרד .  ועדה חודק אף ממליצה לאפשר לגופים מוסדיים לשתף פעולה בקביעת כללים בסיסיים בכל הנפקת אג"ח .  הקמת האיגוד ושיתוף הפעולה בין המוסדיים נמצאים כעת בדיונים קדחתניים ברשות ההגבלים העסקיים .  מקורבים לדיונים העריכו כי הרשות תתמוך בהמלצות ועדת חודק ותנסה לסייע ביישומן ,  אך תקפיד שלא לפגוע בתחרות בין הגופים המוסדיים . " שמענו את אנשי ועדת חודק שתיארו את המצב הכללי בתחום האשראי לתאגידים ,  ואנחנו מגבשים את עמדתנו ",  ציינו גורמים ברשות . " נשתדל לפעול מהר כדי לא לעכב את מימוש ההמלצות .  אנו רוצים לראות מה בעייתי יותר ובעייתי פחות מבחינתנו ,  ואיפה אנחנו רואים עצמנו מתערבים ,  אם בכלל ".  צמיחה חדה שוק האשראי החוץ-בנקאי בישראל ,  בכלל זה שוק האג"ח לגופים מוסדיים ,  צמח באופן משמעותי בשש השנים האחרונות ,  ומהווה כיום כמחצית משוק האשראי העסקי - בדומה למצב במדינות מפותחות .  אלא שבין ישראל לבין המדינות המפותחות ,  דוגמת ארה"ב ,  קיים פער עצום מבחינת פירוט כללי ההנפקות וההגנות על המשקיעים .  בעיה נוספת היא המגוון הדל של סוגי אג"ח מבחינת תנאי ההשקעה והסיכון שהן משקפות .  המלצות ועדת חודק אמורות לשמש מתווה לקביעת תנאי סף להנפקה ולמסחר באג"ח .  לתפישת הוועדה ,  כפי שרכב בלי טסט לא יכול לעלות לכביש ,  כך אג"ח שלא יכללו מרכיבים בסיסיים המופיעים בהמלצות לא יוכלו להיסחר בבורסה בישראל .  בוועדה מקווים כי ההמלצות המהותיות ייקבעו כתנאי סף מחייבים על ידי הרגולטור ,  בעוד המלצות לגבי בדיקה לפני ההשקעה ישמשו כנוהג רצוי .  עם זאת ,  בוועדה הדגישו כי ועדת השקעות בכל גוף מוסדי תוכל לקבוע מדיניות השקעות שונה .  קביעת תנאי הסף אמורה להרחיב את מגוון האג"ח בשוק בישראל ,  ולאפשר למוסדיים לנתח טוב יותר את הסיכון שהם נוטלים בכל הקשור להפסד ההשקעה ,  כמו גם את להגדיל את האמצעים שיהיו בידיהם כדי לפעול להחזרת ההשקעה במקרים של משבר בתאגיד המנפיק .  מצא את ההבדלים מאז שהתפרסמו המלצות הביניים של הוועדה פנו נציגים של החברות המנפיקות ,  הגופים המוסדיים ומערכת הבנקאות בבקשה לערוך שינויים בדו"ח הסופי .  בעקבות לחצים אלה שונו חלק מההמלצות .  בהמלצות הביניים נקבע כי חברות פרטיות שמקצות אג"ח למוסדיים יחויבו בדיווחים מפורטים למשקיעים ,  בדומה לחברות ציבוריות .  המלצה זו עוררה התנגדות בחברות פרטיות ,  שטענו כי היא תהפוך אותן לחברות ציבוריות בעל כורחן .  בעקבות ההתנגדות הוחלט כי הדיווח על חלוקת המניות יהיה ברמה משפחתית כוללת ,  וכי על אף שהחברות יחויבו בפרסום דו"ח רבעוני ושנתי למוסדיים ,  הן יוכלו לפרסמו 30-60 יום לאחר המועד הנדרש מהחברות הציבוריות .  כמו כן ,  בהמלצות הביניים נקבעו מקרים שישמשו עילה לפרעון מוקדם ומיידי של האג"ח .  עם מקרים אלה נמנו שינוי שליטה בחברה או מכירה של נכס המהווה 30% לפחות מההון או מהמאזן של החברה .  המלצה זו עוררה התנגדות גדולה מצד תאגידים ,  ובעקבותיה הוחלט כי אם בהנפקת אג"ח ייתן התאגיד התחייבויות שמגדירות את גבולות הסיכון - כמו יחס הון למאזן או חוב להון עצמי - לא יידרש פרעון מיידי של האג"ח בהעברת שליטה .  בנוסף ,  בוטלה העילה לפרעון מיידי בתגובה למכירת נכס המהווה 30% מהחברה ,  ונקבע כי סעיף שינוי שליטה לא יהיה אוטומטי ,  אלא ישמש עילה לכינוס אסיפת בעלי החוב לדון בנושא .  במערכת הבנקאות הביעו התנגדות עזה לסעיף הנוגע לשיעבוד שלילי ,  לפיו חברה שהנפיקה אג"ח למוסדיים ,  לא תוכל לאחר מכן לגייס הון נוסף מצד שלישי ,  כמו בנקים ,  תוך שיעבוד נכסים שלא היו משועבדים קודם .  לסעיף זה התנגדו גם הפיקוח על הבנקים בבנק ישראל והחברות המנפיקות .  בעקבות ההתנגדות הוחלט לוותר על הסעיף - בתנאי שהמוסדיים יקבלו שיעבוד שני ושלישי ,  או שהאשראי המוסדי יותנה באמות מידה פיננסיות  ( קובננטס )  מתאימות .  כמו כן הוחלט כי הסעיף לא יחול על גיוסי הון מבנקים למימון הון חוזר ,  המשמש להוצאות שוטפות ,  למעט לרכישת מקרקעין בחברות נדל"ן או מניות בחברות פיננסיות ,  וכי בדומה למצב במדינות מפותחות אחרות ,  הסעיף לא יחול על גיוסי הון בשיעור של 10%-15% מההון העצמי המוחשי של חברות  ( כמו קרקע ,  מבנה ,  ציוד או מכונות ,  ולא כולל נכסים כמו מוניטין )  .
 
ועדת חודק :  להדק פיקוח על המסחר באג"ח - לא רק על הנפקות חדשות
בוועדת חודק ,  שתגיש היום המלצותיה ,  רוצים למנוע מצב שבו המסחר בבורסה ישמש המוסדיים כ"מכבסה "  לרכישת אג"ח זבל

