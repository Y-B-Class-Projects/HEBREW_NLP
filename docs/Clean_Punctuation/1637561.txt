המהפכן מסתער שוב
סטיב ג'ובס חילץ את שוק המוסיקה ממשבר עם האייפוד ,  טילטל את שוק הסלולר עם האייפון - והשפיע גם על הקולנוע באמצעות חברת האנימציה פיקסאר .  עכשיו נותר לראות מה יעשה לשוק המחשבים עם האייפד
 >  >  הייתם חושבים כי אדם שזכה להצלחה כבירה ,  ושכתרים כה רבים נקשרו לשמו ,  ירצה לנוח קצת לאחר שהוא עובר השתלת כבד ומתאושש ממחלה קשה .  אבל סטיב ג'ובס ,  המנכ"ל של אפל ,  חזר מחופשת מחלה בת שישה חודשים ומיד התחיל לעבוד על פרויקט שלהגדרתו הוא המלהיב ביותר שעשה מימיו - פיתוח מחשב הלוח אייפד  ( ipad )  .  ג'ובס חזר לעבודה כי היא חייו .  האיש שנולד לדוקטורנט לבנוני ולאשתו האמריקאית ,  נמסר לאימוץ ,  למד סמסטר אחד באוניברסיטה ונשר ממנה ,  פוטר מהחברה שהקים וחזר אליה לאחר עשור לא הפסיק לעבוד ולחדש מאז שהקים את אפל יחד עם חברו סטיב ווזניאק ב-1976 .  ג'ובס נודע כמנהל רודני ,  אחוז אובססיה לפרטים ,  וכנראה לא אדם שנעים במיוחד לעבוד תחתיו .  ג'ובס הוא גם הגאון הניהולי והשיווקי הבולט ביותר בעשור החולף .  ההצלחה הזאת הפכה את אפל לאחת החברות בעלות שווי השוק הגדול ביותר בתחום הטכנולוגיה ,  בלי פרופורציה לרווחיה .  ג'ובס זכה לתואר מנכ"ל העשור של מגזין  " פורצ'ן ",  ואת שיטות העבודה והשיווק שלו מלמדים בבתי ספר לניהול .  הוא גם בעל המניות הגדול ביותר של חברת וולט דיסני ,  לאחר שזו רכשה ממנו את אולפני ההנפשה פיקסאר .  ג'ובס מקפיד שלא לשרוף את עצמו בחשיפת יתר ,  ומדבר בפומבי בעיקר סביב השקות מוצרים .  הוא נחשב לאדם שלא הכסף מניע אותו ,  על אף שאפל צברה קופת מזומנים של 40 מיליארד דולר תחת הנהגתו ועושרו האישי נאמד ב-2009 על ידי מגזין  " פורבס "  ב-3.4 מיליארד דולר .  מאז עלתה מניית אפל ב-125% - מה שמרמז על כך שג'ובס כבר עשיר בהרבה .  באמצעות כמה התקני חומרה מעוצבים להפליא המציא ג'ובס מחדש כמה שווקים שהתנוונו ונתקעו במקום .  אחד מהם היה שוק המוסיקה ,  שהיה בדרכו לתהום בגלל הורדות קבצים לא חוקיות כשג'ובס יצר את שירות אייטיונס ,  המאפשר לגולשים לקנות קבצים ברשת .  ג'ובס הביא שתי הברקות אל האייטיונס :  הוא חתם על חוזה עם כל חברות המוסיקה ובכך איפשר ליצור חנות אמיתית ולא חנות מפעל ;  והוא יצר גאדג'ט אלקטרוני כל כך יוצא דופן ,  עד שאנשים הסכימו לכבול את עצמם לאייטיונס כדי שיוכלו לסובב את חוגת המגע הלבנה של נגן המדיה אייפוד .  שוק אחר שג'ובס המציא מחדש היה הטלפונים הסלולריים .  עוצמת ההתרגשות מהאייפון בעת השקתו התעמעמה מעט בשל ביקורת נוקבת נגדו שטענה כי אין בו חידוש גדול מלבד הממשק המעוצב .  ואולם האייפון כבש נתח יפה משוק הטלפונים החכמים ,  והצביע על מגמה מעניינת בעולם הסלולר - טלפון לא צריך להיות ממש טלפון כדי להצליח .  החידוש העיקרי בתחום הזה היה חנות האפליקציות של אפל ,  שאיפשרה למשתמשי האייפון להוריד לטלפונים שלהם יישומים - החל בשטותיים ביותר  ( משחק מטקות וירטואלי בין שני טלפונים או גלאי נחירות )  ועד היישומים העסקיים הרציניים ביותר .  תחומים נוספים שעליהם השפיע ג'ובס באופן ניכר הם הקולנוע ,  עם סרטי האנימציה החדשניים של פיקסאר ומעורבותו בדיסני ;  ועולם המחשוב .  השקת האייפד עשויה לתת את הדחיפה הגדולה האחרונה שג'ובס נותן לשוק הזה בכניסתו לעידן של גישה מכל מקום ובכל זמן - לאינטרנט ,  לסרטים ,  למידע ,  לעבודה ,  לנוסטלגיה .  ג'ובס אמר כי מדובר בפרויקט המלהיב ביותר בחייו ,  וזו אמירה מחייבת מאוד למהפכן כמוהו .
 
המהפכן מסתער שוב
סטיב ג'ובס חילץ את שוק המוסיקה ממשבר עם האייפוד ,  טילטל את שוק הסלולר עם האייפון - והשפיע גם על הקולנוע באמצעות חברת האנימציה פיקסאר .  עכשיו נותר לראות מה יעשה לשוק המחשבים עם האייפד

