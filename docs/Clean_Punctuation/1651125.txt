תאונות דרכים הן לא גזירה משמים
מדינת ישראל חווה בימים האחרונים תאונות דרכים קשות בכבישיה .  מירב ארלוזורוב טוענת כי כפי שהמליצו כבר בעבר ,  יש להפוך את הרשות לבטיחות בדרכים לגוף עצמאי ובעל כוח
התאונות הקשות בכבישי ישראל בימים האחרונים - ארבעה בני משפחה אחת שנהרגו בנגב בגלל רכב שיצא לעקיפה אסורה ,  שלושה שנהרגו בהתהפכות מכוניתם באזור ים המלח בשל נהיגה במהירות מופרזת ושישה פלסטינים שנהרגו לאחר שצמיג המכונית שלהם התפוצץ - ממחישות את הבעיות הקשות של הנהיגה בישראל .  
פרט לתאונה שנבעה מהתפוצצות צמיג ,  גורם תאונה נדיר יחסית ,  שתי התאונות האחרות נבעו מכל הסיבות המוכרות :  נהיגה פרועה ,  שמביאה לכך שנהגים יוצאים לעקיפה גם כאשר הכביש אינו פנוי ;  אי ציות לחוק ,  שמביא גם ליציאה לעקיפה בקו לבן וגם לנסיעה במהירות מופרזת ;  ותשתיות כבישים לקויות ,  שמביאות לכך שפזיזות של נהג אחד מסתיימת בתאונה שבה מעורבות ארבע מכוניות עם חמישה הרוגים .  
כל אחד מהגורמים הללו לתאונות מוכר היטב ,  וכולם ניתנים למניעה ולטיפול מקצועי .  מי שהבחינה בכך ראשונה היתה ועדה בראשות הכלכלן יעקב שיינין ,  שהוקמה ב-2005 על ידי שר התחבורה דאז מאיר שטרית ,  וההמלצה העיקרית שלה היתה להקים גוף מקצועי עצמאי מחוץ למשרד התחבורה ,  שירכז את המלחמה בתאונות הדרכים .  
הרשות הלאומית לבטיחות בדרכים ,  לפי המלצת ועדת שיינין ,  היתה צריכה לקום כגוף עצמאי בחוק ,  עם תקציב נפרד של 550 מיליון שקל שיתבסס על אגרה ייעודית שתשולם במסגרת ביטוח הרכב ,  ועם סמכויות מחקר ,  פיקוח וקביעת מדיניות לכל הגורמים המעורבים בטיפול בתאונות הדרכים :  מעצ ,  משטרת התנועה ,  מד"א והרשויות המקומיות .  על פי ההמלצות ,  הרשות הלאומית אמורה היתה להיות מפקח הבטיחות הראשי של הכבישים ומסילות הרכבת בישראל ,  כאשר כל הכבישים בישראל היו מקבלים ממנה ציוני בטיחות ,  ותכנון של כל כביש חדש היה מחייב את אישורה המוקדם .  
ההמלצה של ועדת שיינין היתה כי הרשות תקבל תקציב שנתי של 550 מיליון שקל ,  אבל רק מיעוטו יופנה לצורכי המחקר ,  התפעול והעסקת 250 עובדיה .  רוב התקציב היה אמור להיות מנווט דרכה למשטרת התנועה ,  לשיפור תשתיות בטיחות ברשויות המקומיות ,  לסיוע למשרד החינוך לפתיחת תוכנית לימודים בנושא בטיחות בדרכים  ( משולבת עם מבחן התיאוריה ,  שהיה אמור לעבור אל בתי הספר )  ואפילו לתגבור של מספר שופטי התעבורה בישראל . " מימון הפעילות ייעשה תוך השתתפות אקטיבית של הרשות בקביעת היעדים וקבלת דיווח שוטף על ההתקדמות להשגת היעדים ",  נכתב על כך בדו"ח הוועדה . " הרשות לא תהיה צינור להעברת מקורות מימון ".  
שיינין לא הסתפק בכך .  בנוסף ,  הוא המליץ להעביר באופן מיידי 2 מיליארד שקל לתקציב מעצ ,  כדי לפתור בעיות בוערות של בטיחות בתשתית הכבישים בישראל - כמובן ,  תחת פיקוחה המקצועי של הרשות לבטיחות בדרכים מדובר בהשקעה עצומה ,  אבל ככלכלן מדופלם שיינין לא התקשה להצדיק אותה :  הפרמיות על תאונות דרכים ,  שמשלמות חברות הביטוח מדי שנה מסתכמות ב-6 מיליארד שקל .  ביחד עם נזקים עקיפים  ( עלות חיי אדם ,  אובדן ימי עבודה ,  סבל וכאב )  ,  הנזק השנתי למשק מתאונות הדרכים נאמד על ידו ב-10-12 מיליארד שקל .  
התוכנית שעליה המליצה ועדת שיינין היתה אמורה להביא לירידה של 30% במספר ההרוגים בתאונות הדרכים - ל-360 הרוגים בשנה עד 2010 .  שיינין חישב ומצא כי החיסכון בתאונות ובהרוגים יחסוך למשק לפחות 2 מיליארד שקל בשנה .  כלומר ,  ההשקעה במלחמה בתאונות הדרכים מחזירה את עצמה בתוך שנים ספורות .  
החישוב הכלכלי הקר עשה כנראה את שלו .  כך גם המחויבות האישית לעניין של ראש הממשלה דאז ,  אריאל שרון ,  וכנראה גם הפעילות האקטיבית של עמותת אור ירוק ,  שעוררה לחץ ציבורי לאימוץ ההמלצות .  כתוצאה מכך ועדת שיינין לא נהפכה לעוד ועדה שנקברה במגירות .  יותר ממחצית מהמלצותיה אומצו וגם בוצעו :  מעצ קיבלה תוספת תקציב של 2 מיליארד שקל לשיפור תשתיות הבטיחות ,  ואכן שיפרה מאוד את מצב הכבישים ;  משטרת התנועה קיבלה מהרשות הלאומית תוספת של 120 מיליון שקל לתקציבה ;  הרשות אף הקימה מערך של קציני בטיחות בתוך הרשויות המקומיות ,  והיא מסייעת לרשויות במענה לליקויי בטיחות שמתגלים בתוך שטחן .  
הרשות הלאומית לבטיחות בדרכים הוקמה ,  ובמשך שנתיים גם קיבלה ממשרד האוצר תקציב של 550 מיליון שקל בשנה .  עם זאת ,  התקציב לא היה עצמאי .  בשנה השלישית ,  2009 ,  תקציבה כבר קוצץ ל-380 מיליון שקל בשנה .  גם הרשות אינה עצמאית והיא גם לא קיבלה סמכויות פיקוח ורישוי .  בניגוד להמלצות שיינין ,  הרשות נותרה  " צינור "  שמעביר את הכסף ,  אבל אינו יכול לפקח כיצד הכסף מוצא .  זוהי המחצית של ההמלצות שנותרה על הנייר .  
עם זאת ,  די היה באותן המלצות שכן אומצו כדי לחולל שינוי :  היעד אותו קבע שיינין ,  ירידה ל-360 הרוגים עד 2010 ,  הושג בהצלחה רבה .  2009 הסתיימה עם 348 הרוגים בלבד - המספר הנמוך מקום המדינה .  כעת ,  המלחמה היא לשמר את ההישג הזה .
 
תאונות דרכים הן לא גזירה משמים
מדינת ישראל חווה בימים האחרונים תאונות דרכים קשות בכבישיה .  מירב ארלוזורוב טוענת כי כפי שהמליצו כבר בעבר ,  יש להפוך את הרשות לבטיחות בדרכים לגוף עצמאי ובעל כוח

