מנכ"ל ARM : " למי אכפת מהמחשב .  הייתי מוותר על שלי ברצון "
 שוק השבבים העולמי משנה כיוון :  מעבדים קטנים וחסכוניים מחליפים את המעבדים היקרים וזוללי האנרגיה של אינטל .  ARM מנצלת זאת ,  ומפתחת מעבדים לרוב הסמארטפונים והטאבלטים בעולם
ניו יורק טיימס  >  >  בקרבת הקצה הדרום-מזרחי של קיימברידג' בבריטניה ,  במקום שבו העיר האוניברסיטאית השקטה מפנה מקום לשדות ירוקים ,  יושב מטה arm הולדינגס .  קשה להאמין שהקמפוס הצנוע בן שלוש הקומות טומן בחובו חממת מחשוב משגשגת .  ואולם arm ,  המפתחת מעבדים בעלי צריכת חשמל נמוכה המשמשים כמעט כל טלפון סלולרי כיום ,  נהנית ממעמד בכורה בכל הנוגע לאחת המהפכות העתידיות הגדולות .  מדובר במעבר לעידן האינטרנט בכל מקום ,  כשלכל מיני מכשירים יהיו מעבדים זעירים שיאפשרו להם להתחבר לאינטרנט .  בעידן זה ,  לדברי אנליסטים ,  הזמזום המוכר של מעבדי אינטל צפוי להיעלם ,  ופס הקול המרכזי של המחשוב יהיה השקט שליווה את עליית arm כאחת מחברות הטכנולוגיה החשובות בעולם .  המודל העסקי של arm מבוסס על הענקת רישיונות לשבביה לחברות כמו אפל וסמסונג ,  שלרוב מבצעות בהם שינויים כדי להתאימם לצורכיהן .  יש מגוון מכשירים - מלבד טלפונים סלולריים - המבוססים על שבבים של arm ,  בהם טלוויזיות של סוני ,  הקינדל של אמזון ,  מנעולי דלתות במלונות ,  מדפסות ,  מכונות הימורים ומכוניות . " לקוחותינו משווקים כ-4 מיליארד שבבים מדי שנה ",  אומר מנכ"ל arm וורן איסט ,  בראיון ל"ניו יורק טיימס ".  נראה שהמשקיעים נלהבים לגבי פעילות arm .  בשנה האחרונה מניית החברה כמעט שולשה .  בשוק רחשו שמועות כי אפל עשויה לרכוש את arm ,  אף שמהלך זה אינו נראה סביר ,  בשל מודל השותפות הרחב של יצרנית השבבים . " צחקתי על זה עם החבר'ה באפל ",  אמר איסט . " זה מופרך לחלוטין ".  מספר שבבי arm המיוצרים מדי שנה עבור מוצרים שונים מגמד את מאות מיליוני השבבים שנמכרו על ידי אינטל ,  יצרנית השבבים הגדולה בעולם במונחי הכנסות .  באופן בלתי נמנע ,  אנליסטים מציגים לרוב את החברות כיריבות הנאבקות על השליטה בשוק השבבים .  בכירי arm מנסים להפחית מהדרמטיות שבעלילה . " אנשים רוצים שזה יהיה מאבק דוד וגוליית בינינו לבין אינטל ,  וזה פשוט לא כך ",  אמר איסט .  איסט ובכירים נוספים ב-arm מצביעים על ההבדלים במודלים העסקיים .  אינטל מפתחת ומייצרת את כל שבביה - למחשבים ולשרתים - בעצמה ,  וגובה 50-1,000 דולר עבור כל שבב .  לעומת זאת ,  שבבי arm מיוצרים על ידי מגוון יצרניות שבבים קבלניות ,  ועולים 0.65-20 דולר כל אחד .  arm מרוויחה סנטים ספורים על כל שבב ,  באמצעות הסכמי הרישוי שלה .  arm נכנסת למגרש הביתי של אינטל בשנה שעברה הסתכמו הכנסות arm ב-490 מיליון דולר ,  לעומת הכנסות בסך 35 מיליארד דולר באינטל .  אך כפי שציין איסט ,  שווי כלל השבבים שמכרו החברות המורשות של arm השתווה לזה של אינטל . " אנחנו פשוט לא נראים כמו אינטל ,  ולעולם לא נהיה חברה של 100 מיליארד דולר ",  אמר .  ואולם באחרונה חשפה arm דגמים חדשים של שבבים שיכולים להכניס אותה גם לתחום השרתים והרשתות - המגרש הביתי של אינטל .  אינטל ,  שהבינה כי העתיד יישלט על ידי שבבים קטנים וזולים יותר - לחם חוקה של arm - החלה להיכנס לתחום הטלפונים החכמים ,  מוצרי האלקטרוניקה והטלוויזיות ,  באמצעות קו מוצרים חדש של שבבים חסכוניים באנרגיה . " גם הערכות שמרניות צופות שמיליארדי מכשירים שבעבר לא היו מחוברים לאינטרנט יהיו מקוונים בקרוב ",  אמר ביל קירקוס ,  דובר אינטל . " זו הזדמנות נהדרת לכלל מגזר השבבים ".  קירקוס טוען כי עוצמתה של אינטל תאפשר לה לייצר גם שבבים זולים יותר הצורכים פחות אנרגיה ,  במרווחים קבועים ;  ובכך לספק תחרות רבה ל-arm .  לאינטל יש שותפויות עם נוקיה ,  ב.מ.וו וגוגל ,  והיא מנסה להתרחב לתחומים נוספים .  בכירי arm מסכימים כי העתיד טמון באלפי החפצים החדשים - מכוניות ,  מקררים ,  טלוויזיות ,  בגדים ובניינים - שיכילו שבבים ,  או לפחות חיישני אינטרנט .  במקרים רבים ,  הם אומרים ,  המוצרים יזדקקו לשבבים הצורכים כמה שפחות אנרגיה ,  מאחר שלא יהיו קרובים לחיבור חשמל .  זה התחום שבו מתבלטים מוצרי arm . " התפתחנו תחת לחץ צריכת האנרגיה הנמוכה ",  אומר כריסטיאן פלאוטנר ,  סגן נשיא לענייני מחקר ב-arm .  החברה הוקמה ב-1990 על חורבות יצרנית המחשבים הבריטית אייקורן קומפיוטר ,  ונתקלה באפל ,  שבדיוק עבדה באותה עת על מחשב כף היד המוקדם שלה ,  ניוטון .  אפל היתה אחד הלקוחות והמשקיעים הראשונים של arm . " אפל והניוטון אחראים לקיום החברה ",  אמר מייק מולר ,  סמנכ"ל הטכנולוגיה של arm וממייסדיה . " הניוטון אמנם מעולם לא המריא ,  אבל נתן לנו דחיפה ראשונית והעניק לנו אמינות ".  עובדים בג'ינס וטי-שירט התרבות הארגונית ב-arm נינוחה מאוד .  מולר נזכר בפגישה מוקדמת בפאב בקיימברידג' ,  שבה תיכננו עובדי החברה הראשונים את עתידה .  מהנדסים נדרשו להצביע אם היה ברצונם להתמנות למנהלים . " כמה ידיים התרוממו וכך חילקנו תפקידים ",  מספר מולר . " לא ממש היה לנו ניסיון בתחומים האלה ".  מסורת זו נמשכות בחברה ,  שבה עובדים משוטטים במשרדים בג'ינס וטי-שירט .  אינטל היא חברה מסוג שונה מאוד ועושה כמעט הכל בעצמה .  היא נהנית מהרווחיות הטובה ביותר במגזר ,  ונהנית ממעמד של מתחרה קשה .  החברה משקיעה מיליארדי דולרים בשנה כדי לשמור על פסי הייצור שלה בקדמת הטכנולוגיה ,  וידועה כיצרנית שבבים מהירים וגדולים .  arm התמקדה ברישיונות זולים כאמצעי למשיכת עסקים חדשים ,  ותלויה בשותפותיה כדי לשרוד . " תמיד ידענו שקיימברידג' אינה מרכז היקום ",  אמר מולר . " מי שנמצא בעמק הסיליקון לפעמים יכול לטעות ולחשוב שזה מרכז העולם ".  arm מציעה מבחר רישיונות ללקוחות - ניתן לרכוש רישיון לייצור הדגם הבסיסי של arm ,  או רישיון שמאפשר לחברה לבצע שינויים בדגם .  באחרונה רכשה מיקרוסופט ,  שותפה ותיקה של אינטל ,  רישיון התאמה עצמית מ-arm - מה שעשוי להעיד כי בכוונתה לייצר שבבים לטלפונים סלולריים ולמכשירים אחרים בעצמה .  לדברי פלאוטנר ,  אינטל ומיקרוסופט שולטות במרבית הרווחים של מגזר המחשבים והשרתים ,  ואילו שחקניות כמו hp ,  דל ואייסר נאלצות להיאבק על רווח של דולרים בודדים לכל מחשב .  ואולם לדברי פלאוטנר ,  מודל זה לא יחזיק מעמד בעולם החדש . " למי אכפת מהמחשב ?  הייתי מוותר על שלי ברצון .  עכשיו הכל תלוי בחדירה לאותם שווקים מוזרים שעדיין לא לגמרי הפנמנו ",  אמר .
 
מנכ"ל ARM : " למי אכפת מהמחשב .  הייתי מוותר על שלי ברצון "
 שוק השבבים העולמי משנה כיוון :  מעבדים קטנים וחסכוניים מחליפים את המעבדים היקרים וזוללי האנרגיה של אינטל .  ARM מנצלת זאת ,  ומפתחת מעבדים לרוב הסמארטפונים והטאבלטים בעולם

