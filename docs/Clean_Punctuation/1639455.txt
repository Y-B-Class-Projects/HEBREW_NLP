טוטאלוס לקומבינות ? 
הצעת חוק של ח"כ אמנון כהן מבקשת לעצור את תופעת החזרתם של כלי רכב לכביש לאחר תאונה קשה ,  לעיתים בעידוד חברות הביטוח
הצעת חוק חדשה מבקשת לעשות סוף לסחר בכלי רכב ששוקמו לאחר שעברו תאונה קשה .  את הצעת החוק הגיש אמש  ( שלישי )  ח"כ אמנון כהן  ( ש"ס )  ,  ומטרתה לערוך תיקון ב'חוק הפיקוח על שירותים פיננסיים  ( ביטוח )  ,  התשמ"א  1981' .  כיום ,  מתיר החוק לתקן רכב שעבר תאונה בה מוערך הנזק בין חמישים לשישים אחוזים מערכו והמוגדר כ'אובדן להלכה' ,  מה שמאפשר להחזירו לכביש לאחר שחברת הביטוח פיצתה את בעליו .  רכב שניזקו מוערך במעל ל-60 אחוזים ,  מוכרז כאובדן מוחלט והחוק אוסר את תיקונו .
" האפשרות להגדיר רכב שניזוק בתאונה כמצוי במצב 'אבדן גמור להלכה' יצרה תופעה של סחר ברכבים המצויים במצב זה ",  כך נכתב בהצעת החוק של כהן . " מדובר ברכבים שניזוקו באופן קשה  ( בטווח שנע בין 60% - 50% מערך הרכב בטרם קרות במקרה הביטוחי )  אשר נשלחים על ידי חברות הביטוח לתיקון שתוצאותיו אינן הולמות את רמת הבטיחות הראויה ונמכרים על ידי סוחרי רכב לצרכן שלא מודע כלל לקרות התאונה ולליקויי הבטיחות הקיימים ברכב ".  
כהן מעלה דברים חמורים על התופעה ,  עליה הרחבנו לא אחת כאן במדור 'משפט וביטוח' בוואלה !  רכב .  מתוך אינטרס כלכלי ,  שמאי החוץ של חברות הביטוח מעריכים לכאורה כי ערך הנזק נמוך משישים אחוזים מערך הרכב הפגוע גם אם בפועל הוא גבוה יותר ,  וכך מאפשרים לשקמו כדי שניתן יהיה למכור אותו מבלי לעבור על החוק .  כך יוצא שכלי רכב שאינם ראויים ,  בעיקר מבחינה בטיחותית ,  עולים חזרה לכביש ולפעמים גם מבלי שבעליהם החדש יודע על כך . 
" שמאי החוץ המצויים ברשימות השמאים מטעם חברת הביטוח נמנעים מלסווג רכבים כרכבים אשר נגרם להם אבדן גמור  ( אבדן מוחלט  י.א )  ",  כך ממשיך כהן בהצעת החוק .  לטענתו ,  פעולה זו מניבה לחברת הביטוח רווח של חמישה אחוזים בלבד מערך הרכב לעומת רווח של ארבעים אחוזים במידה והרכב יוחזר לכביש .  עוד בין המרוויחים צדדים נוספים  מוסכים ,  סוחרים ומוכרי חלפים ,  שלעיתים קרובות משתמשים לכאורה באמצעים לא כשרים כדי להפחית במחיר התיקון ובכלל זה שימוש בחלקי חילוף גנובים ,  תיקון במוסכים לא מורשים ואף מוסכים מעבר לקו הירוק או בשטחי הרשות הפלסיטינית .  
מלבד החשיבות הבטיחותית החוק לדברי מגישה , " יקטין את התמריץ הקיים לשמאים מטעם חברות הביטוח להעריך את הנזק בשיעור נמוך מכפי המתבקש לאור מצבו האמיתי של הרכב ,  ובכך יופחתו מאליהן התופעות הפסולות המהוות חלק בלתי נפרד להליך ".  
" תופעת ה'אובדן להלכה' בה משוקמים רכבים שעברו תאונות דרכים קשות ,  מייצרת אלפי רכבים מסוכנים שנעים על כבישי ישראל .  מספרם גדל מידי שנה .  
איגוד המוסכים ,  כמו גם גופים רבים אחרים העוסקים בנושא בטיחות תיקוני הרכב בישראל ,  סבור כי קיימות ,  אך ורק שתי אפשרויות הגיוניות :  או שרכב שניזוק בתאונת דרכים מתוקן באופן חוקי ובטיחותי ע"י מוסך מפוקח  או שהוא מושבת לחלוטין .  אסור שתהיה אפשרות שלישית  ( ה"אובדן להלכה ")  .  בפועל ,  זה בדיוק המצב היום .
 רכבים משוקמים על ידי סוחרים וחוזרים לכביש כ"פצצות מתקתקות ".  האבסורד הוא כי יש בידנו ממצאים ,  שפורסמו גם באמצעי התקשורת ,  אודות חברות ביטוח שמכרו לסוחרים רכבים שעברו תאונות קשות - ולא הסכימו לבטח את אותם רכבים לאחר ששוקמו והוחזרו לכביש ! 
בידי משטרת ישראל נמצא חומר רב המתעד פעילות פלילית רבת היקף ותעשייה שלמה הנלווה לשיקומם של רכבים אלו .  גניבות רכב ,  סחר לא חוקי בחלקי חילוף פיראטיים ומזוייפים ,  זיופי והלבנות רכב ,  העלמת מיסים וחמור מכך  סיכון בטיחותי של חיי אדם .
 אנו מברכים את ח"כ אמנון כהן על שנרתם למלחמה בתופעה ובתוצרי הלוואי המסוכנים שלה ". 

טוטאלוס לקומבינות ? 
הצעת חוק של ח"כ אמנון כהן מבקשת לעצור את תופעת החזרתם של כלי רכב לכביש לאחר תאונה קשה ,  לעיתים בעידוד חברות הביטוח

