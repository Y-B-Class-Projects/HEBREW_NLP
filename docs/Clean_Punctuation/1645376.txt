הנשים מרחוב האגוז פינת התות 
באחרונה נהפך שוק מחנה יהודה בירושלים לפנינת גורמה וסטייל .  ברדיוס של כ-30 מטר ,  בין הרחובות הקטנים האגוז והתות ,  פועלים חמישה מיזמים נשיים שונים שמביאים רוח אחרת אל דוכני הירקות והתבלינים
 >  >  שוק מחנה יהודה הירושלמי ידוע בתוצרתו הטרייה ,  באהדה הבלתי מסויגת לבית"ר ירושלים ,  בסיורי פוליטיקאים במערכות בחירות ,  ולמצער גם בתחום הפיגועים .  אלא שמה שהיה עד לפני חמש שנים מעוז הבטטה והכוסברה ,  נהפך למקור משיכה ליאפים מרחבי ישראל ,  שבאים לא רק כדי לקנות לשבת .  הכל התחיל בהחלטה של עיריית ירושלים להשקיע בניקוי ושיפוץ המקום .  במקביל ,  החליט היזם אלי מזרחי כי השטח הגדול והריק בלילות קורא לפעילות כמו ערבי טאפאס והופעות .  מזרחי האמין כי מי שמגיע לשוק ראוי שגם יאכל היטב ,  ופתח בית קפה שהגיש מנות גורמה ומאפים ייחודיים .  זה היה האות ליזמים נוספים ,  והכפפה שזרק מזרחי נחתה בין היתר על שני רחובות צדדיים ומצטלבים ,  רחוב התות ורחוב האגוז ,  שנהפכו למתחם מעניין בזכות עצמו .  בתוך רדיוס מצומצם מאוד ,  בין דוכני ירקות ,  דגים ותבלינים טריים ,  פועלות חמש  " בסטות "  נשיות להפליא ,  שהיו יכולות להשתלב היטב בין נווה צדק והסוהו בניו יורק .  בין קרואסון צרפתי פריך באמיל ,  בית הקפה של אהליה רותם ;  למוסלין ,  חנות הגלידה המצוינת של אורית ורדי ;  אפשר לקנות קרמיקה נאה במחירים נאים לא פחות בפרי האדמה ,  חנות הקואופרטיב שבו חברות 11 אמניות קרמיקה שונות ,  ולעדכן את ארון הבגדים בעיצובים של אפרת בן ארזה מבורדו או לימור טוב ורחל שמול מהאגוז 30 .  מבלי שהתכוונו ,  כל העסקים האלה נמצאים במרחק דילוג אחד מהשני ,  אבל החיבור הגיאוגרפי לאו דווקא הופך את הכוח הנשי לרלוונטי במיוחד . " ככה יצא ",  מסבירה אורית ממוסלין . " בין אם מדובר בנשים או גברים - יש בשוק אווירה מדהימה של עזרה הדדית .  אם אחד הולך להתפלל ,  השכן ימכור בשבילו ".  אהליה מוסיפה שגברברי השוק לא נותנים לה להרים בבוקר את התריס הכבד לבדה ,  וללא קשר לעובדה ששתיהן נשים ,  היא ואפרת מחנות הבגדים בורדו ,  הן מעיין קבוצת תמיכה .  גם לימור טוב מהאגוז 30 מוסיפה ש"השוק הוא אמנם אזור גברי ,  אבל מעולם לא הרגשתי לא נוח ,  להיפך .  השכנים שלנו נפלאים .  אולי זה קרה כי לא באנו מתוך תחרות ".  בגדי מעצבים בשוק למה מחליטות נשים בגילאי 30-50 להקים בעצמן עסק חדש שאינו מתחבר בהכרח עם הד.נ.א המקומי ,  דווקא בלב השוק ,  ומה הסיבה של אדם מן היישוב לחפש דווקא שם גלידת גורמה או בגדי מעצבים ?  הסיבות נעות בין אמוציות ואידיאולוגיה ,  דרך חיבור רגשי למקום ועד חשיבה עסקית פשוטה .  לימור טוב ורחל שמול היו הראשונות שהגיעו לרחוב האגוז 30 ,  ופתחו שם חנות לבגדים שהן מעצבות בעצמן .  זה היה לפני חמש שנים .  השוק כבר היה משופץ והשתיים גייסו בעלים וחברות שסייעו בעיצוב פנים וחוץ ,  מה שהקטין מאוד את ההשקעה הראשונית . " כשחשבנו איפה נרצה למכור את העיצובים בעירנו הנעלמת והולכת ,  הבנו שיהיה נכון לעשות זאת במקום חי ונושם שקורים בו דברים ,  שיחשוף אותנו לצדדים נוספים ולרבדי אוכלוסיה שאנחנו לא מכירות ",  מסבירה טוב . " הרגשנו שהקשר המיוחד בין הסוחר בשוק והסחורה שלו ,  שלא דומה לקשר של הירקן עם הסחורה בסופר ,  מתאים לנו ".  ההתחלה היתה  " מוזרה "  להגדרתה ,  מכיוון שהחנות היתה חלוצה ,  אבל ההצלחה היתה מספיק גדולה כדי לשכור חנות נוספת ולהתרחב . " אנחנו לא מתעשרות כי אנחנו לא ממש נשות עסקים ,  אבל מתפרנסות יפה ",  מתארת טוב . " הלקוחות ,  בין אם מזדמנים ,  מטיילים או קבועים ,  מגיעים במהלך כל השנה .  כל הזמן אנחנו שומעות משפטים כמו 'באתי לקנות פטרוזיליה ותראי עם מה יצאתי ".  מגיעים כי זה קטע לקנות בגדי מעצבים בשוק ?   " מגיעים כי מדובר בחוויה שלמה ,  לא פלסטית ולא מנוכרת .  לצדנו יש חנות תבלינים ,  כשהוא טוחן מריחים את הריחות בחנות ,  וגם רואים בעיניים את הצבעוניות של חנות הממתקים שממול .  מבחינתנו ,  ההחלטה לפתוח דווקא כאן היתה מאוד נכונה .  לא רק עבור הקונה ,  אלא גם עבורנו מדובר בחוויה שלמה יותר ".  בורדו ,  בוטיק מעצבים ייחודי לבגדים רומנטיים עם טוויסט ,  נמצא במרחק דילוג מהאגוז 30 .  אפרת בן ארזה  ,  36 ,  הגיעה כדי להישאר ,  אחרי שחנויות מעצבים נוספות נפתחו בשוק ונסגרו במהרה .  כבר שלוש שנים וחצי היא שם ,  לאחר שהעבירה את הבוטיק שפתחה לפני עשר שנים משכונת קטמון הישנה . " זו היתה שכונה טובה עם פוטנציאל מסחרי מוגבל ,  ולעתים קרובות הרגשתי שאני פועלת בתוך שממה ",  היא מספרת . " במקביל ,  הבנתי שהשוק משתנה ונפתח לאוכלוסייה חדשה .  במקום להיות מקום פונקציונאלי לקניות של כוסברה וחצילים ,  זה נהפך למקום בילוי .  אישית אני מתה על שווקים ,  ויש משהו בשפה של מחנה יהודה ,  בירושלמיות הזו ,  שיש בו אופי ".  בן ארזה חיפשה מקום פנוי ,  וכשהגיעה למיקום הנוכחי היא מתארת ש"נדרשו הרבה דמיון ואומץ כדי להבין איך הופכים את מחסן הארגזים הזנוח לבונבוניירה ".  בהשקעה של 50 אלף שקל והרבה מאמץ ואהבה - זה הצליח .  עד כמה פגע המשבר בשוק ?   " פגע כמו בכולם ,  ונוספו לו גם 'מפגעים' מקומיים שלא ממש עוזרים ,  כמו סגירת החניון הצמוד לשוק ,  או פרויקט הרכבת הקלה שמרחיק לעתים אנשים .  אבל המקום חי ופעיל ואנשים מגיעים לכאן גם מתל אביב ,  ומחפשים דברים שיש בהם משהו אחר ".  אין חשש מפיגועים ?  זה יכול לפגוע אנושות במסחר בשוק . " קיימות אינספור סיבות לפחד לצאת החוצה ואי אפשר לתת לזה לנהל את החיים .  גם הבוילר יכול להתפוצץ בבית ".  איך מחזורי המכירות ?   " ליין החולצות והסינרים עם הכיתובים ביידיש או עם מלים בעלות כפל משמעויות הוא להיט ,  אבל כמי שהיא עסק של אדם אחד ,  אני לא מספיקה לממש תוכניות התרחבות למכירת ליינים נוספים .  זה יקרה בעתיד ".  קפה וגלידה כמו בסוהו סבא וסבתא של אהליה רותם ,  40 ,  גרו באזור השוק ואביה גדל שם ,  כך שהמקום היה מאז ומעולם חלק מההווי המשפחתי .  לפני כמה שנים היא החליטה להגשים חלום ולבשל ולאפות למחייתה ,  ולפתוח בית קפה  " כמו בסוהו בניו יורק ".   " התחלתי לחפש מקום ,  ואחרי המון זמן שלא ביקרתי בשוק ,  גיליתי מקום מושקע ,  נקי ,  מקורה נעים .  כשבעל של חברה סיפר לי שיש לו שתי בסטות להשכרה ,  הבנתי שהכל נופל במקום הנכון ".  את הכסף להשקעה ,  במקום שנקרא על שם סבה אמיל ,  קיבלה לאחר שסבתה נפטרה .  יחד עם בן זוגה ואחותה החלה לשפץ את המקום ,  ואת הקירות מעטרים עשרות פריטים של פעם :  פתיליות ,  מטחנות קפה ובשר - כולם מבית סבא וסבתא .  המקום פועל שלוש שנים ,  ורותם זוכרת היטב את התגובות הנדהמות מההתחלה . " אנשים אמרו לי :  'השתגעת ?  מי יבוא לשתות קפה בשוק ? ' ,  אבל התעלמתי ",  היא מספרת . " לא עברתי תהליך יזמי מסודר ואין לי תוכנית עסקית .  הרגשתי שכאן אני רוצה להיות ,  שיש משהו נכון בצעד הזה ".  כיום היא המבשלת והאופה ,  ואם צריך היא גם מכינה את הקפה וממלצרת . " יש לי ילד רביעי ",  היא אומרת על בית הקפה . " צריך להיות פה כל הזמן ".  ברנז'ת התקשורת הירושלמית גילתה את המקום זמן קצר לאחר פתיחתו ,  ואנשיה מתייצבים בכל שישי בבוקר .  יש גם לקוחות קבועים לארוחות השונות  - " פרלמנטים "  נפרדים של גברים ונשים ,  תיירים ולקוחות מזדמנים .  רותם בטוחה שעשתה צעד נבון וכבר חושבת על הצעד הבא - סניף נוסף בירושלים ,  עכשיו היא מחפשת את המשקיע .  בניגוד לרותם ,  אורית ורדי ,  המייסדת של מוסלין ,  יצרנית גלידות וסורבה ,  הגיעה למקום בגלל בעלה .  היא שונאת לערוך בשוק קניות ומעדיפה את הסופר ,  אבל בעלה אוהב את המקום מאוד .  לוורדי ,  41 ,  יש ארבעה ילדים והחמישי בדרך .  לאחר שנים בהיי-טק נמאס לה לעמוד בכל משבר על סף פיטורים ,  וב-2004 הלכה ללמוד קונדיטוריה והתמחתה בייצור של גלידה בפאריס . " בעלי עדיין בהיי-טק ,  כי מישהו צריך להביא משכורת הביתה ",  היא מסבירה .  הסיבה שהחליטו לפני שנה לפתוח חנות דווקא בשוק היתה הפוטנציאל העסקי שבו . " הבנו שהמקום הזה נעשה מרכזי מאוד ,  שיש הרבה תנועה ואנשים שמחפשים לא רק פירות וירקות ,  אלא גם גורמה "  היא מספרת .  השכירות שהיא משלמת כפולה מבעבר ,  וגם הרחוב הצדדי שבו ממוקמת החנות קצת הפחיד אותה בהתחלה .  עד שהיזם מזרחי אמר לה שאם תפתח עסק מצוין , " הצדדי ייהפך לראשי ".  עד היום השקיע הזוג כ-40 אלף שקל בלבד ,  ועל אף שפתחו בחורף הירושלמי הקר ,  בשנת משבר ,  ותנועת הקונים היא גל לא צפוי ומשתנה ,  נהפכו הכנסות העסק למאוזנות ,  לקראת רווחיות .  המחזורים במוסלין לא מאפשרים עדיין לבעלה של ורדי לעזוב את מקום עבודתו ולהצטרף אליה ,  אבל היא מתנחמת בכך שאין לה מחשבות על סגירת המקום . " במקומות אחרים עושים קופה כי הם לא מייצרים את הגלידה ,  אלא רק מוכרים אותה ",  מסבירה ורדי . " אני מייצרת ומוכרת גלידה נטו ,  בלי גימיקים .  אני לא יכולה להרוויח כמו אחרים ,  אף שלצערי אין לי חוזה שכירות לטווח ארוך ויכולים להוציא אותי מפה בהודעה של חודש .  אני מתכננת לפתוח עוד סניף במודיעין .  יש שם אוכלוסייה צעירה ואין גלידה ראויה לשמה ".  הקואופרטיב הנשי כמה צעדים ממוסלין ,  באגוז 6 ,  ממוקמת החנות הכי חדשה ברחוב - פרי האדמה .  מדובר בקואופרטיב של 11 אמניות קרמיקה ,  שהחליטו להתאחד ולנהל יחד את המכירות ,  במקום לתת לגורם מתווך להרוויח על עבודתן . " כל אחת השקיעה כ-2,000 שקל ",  מספרת צפנת רוזנטל ,  אחת האמניות . " כל הבעלים והחברים גויסו כדי להקים את החנות .  אנחנו מתחלקות במשמרות ובעלויות ,  וכל אחת מקבלת את הרווחים עבור מכירת המוצרים שלה ".  אתן מגיעות ממקומות שונים בישראל .  למה פתחתן דווקא בשוק מחנה יהודה ?   " חשבנו שהשוק תוסס יותר מנחלת שבעה ,  למשל .  ראינו את השינויים שחלו פה ,  את החנויות של האוכל והבוטיקים ,  והבנו שהרבה אנשים באים בשביל הכיף .  כשפתחנו ,  עשינו מעט פרסום ,  והיו מכירות יפות ,  בעיקר בחגים ,  אבל אנחנו יודעות שצריך להתאזר בסבלנות .  בינתיים ,  עוד לא ממש יודעים עלינו ,  זה עניין של זמן ".  האם העובדה שאתם באזור נשי משנה משהו ?   " משנה שיש פה עסקים ברמה אחרת ,  העובדה שהם מנוהלים על ידי נשים פחות חשובה ,  יותר חשוב הסטייל ".  yazam@themarker.com

הנשים מרחוב האגוז פינת התות 
באחרונה נהפך שוק מחנה יהודה בירושלים לפנינת גורמה וסטייל .  ברדיוס של כ-30 מטר ,  בין הרחובות הקטנים האגוז והתות ,  פועלים חמישה מיזמים נשיים שונים שמביאים רוח אחרת אל דוכני הירקות והתבלינים

