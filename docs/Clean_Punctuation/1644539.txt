יום אמריקאי בוונקובר
שון וויט שמר על התואר בסנואובורד לגברים ,  שאני דייויס ניצח בהחלקה מהירה ולינדזי ווהן חגגה זהב ראשון בסקי אלפיני
עד היום ,  ללינדזי ווהן האמריקאית היה כמעט את הכל .  היא הייתה גולשת הסקי האלפיני הטובה בעולם בשנתיים האחרונות ,  היו לה תארים באליפויות העולם ,  היא תמיד נראית מצוין וכל זה הפך אותה לספורטאית החורף הפופולרית ביותר בארצות הברית ובעלת מעמד של סלבריטאית על .  אבל עד היום לא הייתה לה מדליית זהב אולימפית ,  אפילו לא מדליה מכסף או מארד .  
בגיל 25 ,  ווהן השלימה היום  ( רביעי )  את המשימה הזאת כשזכתה בתואר האולימפי בקטגוריית הדאונהיל לנשים .  ווהן הצליחה להתגבר על פציעה שהיא סוחבת מההכנות למשחקים האולימפיים ,  וגם הצליחה להתמודד מול זמן קשה במיוחד שקבעה לפניה בת ארצה ג'וליה מנקוסו .  בסופו של דבר ,  תוך כדי גלישת דאונהיל מושלמת ,  האמריקאית עצרה את השעון בזמן של 1:44:19 דק' ,  ופרט למנקוסו שהייתה רחוקה ממנה ב-56 מאיות ,  אף גולשת אחרת לא התקרבה אפילו בשניה וחצי לזמן הזה ,  מה שרק ממחיש את השליטה של ווהן בענף .  
אליזבת גאורגל האוסטרית זכתה במדליית הארד והשלימה את תמונת הפודיום .  בהמשך המשחקים ,  ווהן תתחרה בארבע הקטגוריות הנוספות של הסקי האלפיני ,  אבל חשוב לציין כי הדאונהיל שבו כבר זכתה זה הנקודה החזקה שלה .
 שון וויט האמריקאי הוא אחד הספורטאים הבולטים בתחום ענפי האקסטרים החורפיים ,  היות ואף אחד לא מתקרב אליו בכל מה שקשור בתרגילי סנואובורד וירטואוזיים .  אחרי שזכה במדליית הזהב בטורינו 2006 בבכורה של הענף במתכונת האולימפית ,  ושלט בין לבין במשחקי האקסטרים ,  הוא שמר על התואר שלו לפנות בוקר בתחרות ההאפ-פייפ ,  שמזכירה למעשה את הרמפה הידועה בתחרויות הסקייטבורד .  
בתחרות הזאת כל מתחרה מבצע שני תרגילים ,  שהניקוד שלהם מתחבר אחד לשני .  למעשה ,  תרגיל סולידי של וויט כבר בנסיון הראשון שלו הבטיח לו את מדליית הזהב .  הוא היה יכול ללכת על בטוח בנסיון השני שלו ,  אבל צריך לזכור שספורטאי אקסטרים חושבים על השואו ועל התמונות שיצאו מהם לא פחות מעל הניצחון .  זו בדיוק הסיבה שוויט הלך על כל הקופה ,  ואפילו סיכן את מדליית הזהב כדי לבצע את הדאבל מק-טוויסט 1260 ,  שכולל שלושה וחצי סיבובים באוויר בגובה מרשים עם הסנואובורד .  כמה שעות אחרי מדליית הזהב הגדולה של לינדזי ווהן ,  וויט הפך לגיבור אמריקאי לא פחות מרשים .  בן ארצו סקוטי לאגו השלים את החגיגה כשזכה במדליית הארד ,  כאשר פיטו פירויינן הפיני ניצב בינהם בפודיום עם מדליית הכסף .  
וויט המאושר אמר בסיום התחרות : " פשוט הרגשתי שלא הגעתי עד לונקובר כדי לא לשלוף את התרגילים הטובים ביותר שלי ".  פירויינן הפיני הוסיף : " אי אפשר לנצח את שון וויט אלא אם כן הוא נופל ". 
לפני ארבע שנים בטורינו ,  שאני דייויס הפך לספורטאי האפרו-אמריקאי הראשון שזכה במדליית זהב אולימפית בענף יחידים במשחקי החורף .  הלילה הוא כבר רשם היסטוריה אחרת ,  כשהפך לספורטאי האולימפי הראשון שזוכה פעמיים ברציפות בהחלקה מהירה למרחק של 1,000 מטרים .  
בסך הכל ארצות הברית עלתה למאזן של חמש מדליות זהב במשחקים ,  כאשר צ'אד הדריק זכה במדליית הארד באותו מירוץ וטאה בום מו הדרום קוריאני זכה במדליית הכסף . " כשאתה אלוף עולם או אלוף אולימפי אתה יודע מה זה לכוון מטרה ,  ולבוא ולהגן על התואר כאן היה מדהים ",  סיכם דייויס .
 1 .  ארצות הברית 5 זהב ,  3 כסף ,  6 ארד 
2 .  גרמניה 3 ,  4 ,  3 
3 .  צרפת 2 ,  1  ,  4 
4 .  קנדה 2 ,  3 ,  1 
5 .  דרום קוריאה 3 ,  2 ,  0

יום אמריקאי בוונקובר
שון וויט שמר על התואר בסנואובורד לגברים ,  שאני דייויס ניצח בהחלקה מהירה ולינדזי ווהן חגגה זהב ראשון בסקי אלפיני

