מתכוננים לשבת
נבחרת המחזור של וואלה !  ספורט ערוכה ומוכנה למשחקי העונה באנגליה וגרמניה ,  מחכה לאל קלאסיקו ושולחת ד"ש ליוגי לאו
ג'אנלוקה קורצ'י - סיינה 
הטוסקנים החביבים היו בעיצומו של קאמבק מהסרטים עד שהגיע ההפסד ללאציו  ( 2:0 )  במשחק העונה בתחתית ברביעי .  בסיינה סימנו את המשחק הביתי נגד גנואה כקרב של להיות או לחדול ,  אלא שהקבוצה שוב אכזבה ולמזלה ,  היא קיבלה את השוער שלה ביום מצוין .  קורצ'י בן ה-24 ,  שוער העבר של רומא ,  הזכיר כמה הוא כישרוני עם מגוון הצלות שהצילו לביאנקונרי נקודה  ( 0:0 )  .  שבעה מחזורים לסיום העונה ,  אלברטו מלזאני יודע היטב שעל מנת להימנע מירידה לסריה B ,  הקבוצה שלו תצטרך להתאושש כבר במחזור הקרוב - במשחק על שש נקודות אצל אטאלנטה .
 מגן ימני :  סטפן ליכטשטיינר - לאציו 
כשאדי רג'ה ,  מאמנה החדש של לאציו ,  שינה את שיטת המשחק ועבר לשחק עם שלושה בלמים ,  המטרה הייתה לנצל את היכולת ההתקפית של שני המגנים שלו - אלכסנדר קולארוב וליכטשטיינר .  הניסוי התברר כמוצלח .  המגן השוויצרי היה בדיוק במקום הנכון כדי לנצל טעות בהגנת מילאן ולכבוש שער שני תוך ארבעה ימים .  ליכטשטיינר רשם עוד משחק נהדר ושוב הצדיק את הכינוי שהודבק לו  - " פורסט גאמפ "  - האיש שלא מפסיק לרוץ לאורך הקו הימני .  
בלם :  פר מרטסאקר - ורדר ברמן 
החוליה האחורית היא ממש לא הצד החזק בקבוצה של תומאס שאף והמשחק הביתי נגד נירנברג לא היווה חריג .  אלא שמרטסאקר לא הרוויח את מקומו בנבחרת בגלל משחק הגנה משובח .  הבלם בן ה-25 ,  המועמד להצטרף בעונה הבאה למילאן ,  עלה פעמיים לכדורי קרן וכבש צמד בנגיחות בדרך לניצחון 2:4 בסיום .  על ברמן עוברים ימים נפלאים ,  שמונה משחקי ליגה ללא הפסד  ( שישה ניצחונות )  ,  עלייה לגמר הגביע ופתאום ,  בוושרשטאדיון מרשים לעצמם להגיד את שלוש מילות הקסם :  מוקדמות ליגת האלופות .  
בלם :  ייז'י יארושיק - סראגוסה 
הצ'כי בן ה-32 הגיע לסראגוסה בינואר ומיד עבר הסבה לעמדת הבלם .  המאמן חוזה אורליו גאי החליט לנצל את גובהו של הפליימייקר בשאיפה שזה יפתור לו את הבעיות הקשות בחוליה האחורית .  ואכן ,  יארושיק עזר לייצב את העניינים מאחור וסדרה של תוצאות טובות עזרו לקבוצה לעלות מעל הקו האדום .  בשבת ,  יארושיק בלט ב-0:3 על ולנסיה ברומארדה עם עוד משחק הגנה שקט ושער נגיחה שקבר את הלוס צ'ה .  
מגן שמאלי :  כריסטיאן מולינארו - שטוטגארט 
מאמני הבונדסליגה הבינו איך לעצור את באיירן מינכן .  מדביקים לאריאן רובן שחקן הגנה שילווה אותו לכל מקום ומנסים להימנע מעבירות באזור הרחבה .  בשבת ,  ואן חאל העניק מנוחה לאס שלו לקראת האלופות ,  אך גילה מהר מאוד כי באיירן מתקשה לתפקד בלעדיו .  כשרובן נכנס במחצית השניה ,  הוא זכה לשמירה אדוקה מצד המגן האיטלקי המושאל מיובנטוס .  מולינארו ליווה את רובן והעלים אותו לחלוטין בדרך ל-1:2 המדהים של השוואבים באליאנץ ארנה .  לואן חאל יש עכשיו כאב ראש כפול - מנצ'סטר יונייטד בשלישי ומשחק העונה בגלזנקירשן בשבת .  רובן נכנס לכוננות .
 דוד פיזארו - רומא  
" הוא היה נהדר ,  הוא הופך דברים קשים לקלים ,  מכתיב את קצב המשחק ותמיד יודע מה לעשות .  אין לו תחליף ",  פרגן קלאודיו ראניירי לקשר הצ'יליאני המופלא שלו ,  שהצטיין ב-1:2 על אינטר .  היה זה המשך ישיר לעובדה ידועה לכל - פיזארו הוא המנהיג הבלתי מעורער של רומא על הדשא .  הג'אלרוסי חזרו העונה מהמתים לרצף בלתי נתפס של 21 משחקי ליגה ללא הפסד .  רומא לא סובלת מעומס המשחקים באירופה ונראית יציבה מספיק כדי לגנוב את הסקודטו .  ואם אפילו לאציו עוזרת למאמץ בתיקו עם מילאן ,  כנראה שבאמת הגיעו ימות המשיח .  
צ'אבי אלונסו - ריאל מדריד 
הספירה לאחור נמשכת .  עוד 13 ימים זה קורה .  שובר שוויון .  ברצלונה מגיעה לברנבאו לקלאסיקו של כל הזמנים .  בינתיים ,  השתיים ממשיכות להתחמק ממוקשים ולהעביר את הלחץ אחת על השנייה .  אחרי שבארסה ניצחה במאיורקה ,  הבלאנקוס ,  כהרגלם בקודש ,  עשו לעצמם חיים קשים בדרבי .  צ'אבי אלונסו ,  ה-שחקן של ריאל בשבועות האחרונים ,  כבש שער שוויון ,  בישל שער יתרון והיה בכל מקום במגרש ב-2:3 על אתלטיקו .  אלונסו התאושש מפציעות ,  תפס פיקוד וסופסוף נראה כמו השחקן הישן והטוב שליברפול כל כך מתגעגעת אליו .  גם אתם לא יכולים לחכות כבר לקלאסיקו ?  
פרנק למפארד - צ'לסי 
סופר פרנק והחברים החלו לקרוא על המהפכה המתכוננת בקיץ ,  הבינו שאיש אינו חסין מפני הגרזן והתעוררו בדיוק בזמן למשחק העונה .  אחרי התיקו בבלקבורן ,  צ'לסי חגגה שלושה ימים קסומים .  זה התחיל ב-0:5 בפראטון פארק והמשיך ב-1:7 מדהים על אסטון וילה .  פרנקי ,  אולי הסמל המודרני של הבלוז ,  הרשית רביעייה והפך לכובש השלישי בהיסטוריה של המועדון .  בשבת ,  צ'לסי יוצאת לאולד טראפורד למשחק עליו כל מילה מיותרת .  אנצ'לוטי מקווה שלחברים נשארה קצת תחמושת .
 קווין קוראני - שאלקה  
" פקח את עיניך ",  זעקו אוהדי שאלקה ליואכים לאו .  מאמן הנבחרת ישב ביציע בלברקוזן וראה את קוראני כובש פעמיים ,  מנצח את משחק הצמרת  ( 0:2 )  ועולה לראש טבלת מבקיעי הבונדסליגה עם 17 שערים .  18 חודשים עברו מאז נשבע לאו לא לזמן עוד את קוראני לנבחרת .  החלוץ נטש בזעם את הנבחרת לאחר שלא הולבש למשחק וגם התנצלות פומבית לא עזרה לשכנע את המאמן לחזור בו .  עכשיו ,  כשפודולוסקי לא פוגע ,  כשקלוזה כבר לא צעיר כשהיה ,  כשגומז ..  .  טוב אתם יודעים את ההמשך ,  וואלה !  ספורט מצטרפת לקריאה :  יוגי ,  באווירת החג ,  זה הזמן לסלוח .  
דימיטאר ברבאטוב - מנצ'סטר יונייטד 
השדים האדומים יצאו לבולטון ללא ווין רוני הפצוע ,  אך הבולגרי דאג שחסרונו לא יורגש .  ברבאטוב נראה שמח וקליל ,  שלף מהשרוול מספר טריקים וכבש שני שערים יפים בדרך ל-0:4 קליל .  בכלל ,  גם לברבאטוב העזיבה של רונאלדו עשתה רק טוב .  העונה ,  הבולגרי השתחרר מהעול הכבד שהוא נושא על כתפיו - תג מחיר של 30 מיליון ליש"ט ותווית האוברייטד .  ברבאטוב של התקופה האחרונה מצא מחדש את החדות ,  את חדוות המשחק ואת הרשתות .  עכשיו תביאו לו את צ'לסי .  
פבריציו מיקולי - פאלרמו 
הרוסאנרי מקבלים בשבועות האחרונים ייצוג שבועי בנבחרת כשהם ממשיכים בשעיטה לעבר מוקדמות הצ'מפיונס .  בולוניה הגיעה לסיציליה ונתקלה בנחת זרועו של מיקולי ,  שהפציץ שלושער  ( 1:3 )  והעלה את מאזנו ל-13 שערים .  מיקולי כבר בן 30 ,  מעולם לא נחשב למוערך יתר על המידה או לחביבם של מאמני הנבחרת .  גם בכושר הטוב בקריירה ,  מיקולי יודע כי סיכוייו לשחק בדרום אפריקה קלושים ולכן הצהיר לאחרונה : " אני מעדיף את ליגת האלופות על פני המונדיאל ".  בינתיים ,  הוא בדרך הנכונה .
 סלצ'וק שאהין - פנרבחצ'ה 
מאבקי האליפות צפופים השנה לא רק בליגות הבכירות .  הצמרת הטורקית רותחת כאשר שבעה מחזורים לסיום העונה ,  חמש נקודות מפרידות בין בורסהספור הראשונה לגלאטסראיי הרביעית .  הקבוצה של פרנק רייקארד אירחה את היריבה השנואה ,  פנרבחצ'ה שבמקום השלישי ,  לקרב הכי חם באיסטנבול .  אחרי 70 דקות מאופסות ,  הפך סלצ'וק ,  הקשר האחורי בן ה-29 ,  לגיבור כשכבש את שער הניצחון בבעיטה ממרחק וסידר לפנר ניצחון ראשון בעלי סמי יין מזה שלוש שנים .
 דייגו אלבס  ( אלמריה )  - לא מנע הפסד 
פאולו קנבארו  ( נאפולי )  - בשם האח 
פלורן מאלודה  ( צ'לסי )  - בכושר מדהים 
זוראן טוסיץ'  ( קלן )  - ד"ש לפרגוסון 
אדן הזארד  ( ליל )  - סופרסטאר בהתהוות 
איסיאר דיה  ( נאנסי )  - שלושער לרשת לאנס 
פרננדו טורס  ( ליברפול )  - מועמד לשער השנה

מתכוננים לשבת
נבחרת המחזור של וואלה !  ספורט ערוכה ומוכנה למשחקי העונה באנגליה וגרמניה ,  מחכה לאל קלאסיקו ושולחת ד"ש ליוגי לאו

