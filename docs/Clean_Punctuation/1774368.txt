אפילו בן שהר מפקפק
מה גרם לגיא אסולין לבחור במצבו הבעייתי דווקא במנצ'סטר סיטי ,  בה בקושי ישותף וכנראה שיושאל .  שהר : " חשוב שישחק בבוגרים ולא במילואים "
 ב-24 בינואר 2010 התארחה מנצ'סטר סיטי במגרשה של סקאנתורפ יונייטד במסגרת הסיבוב הרביעי בגביע האנגלי .  ההרכב שהעלה רוברטו מאנצ'יני כלל מספר צעירים שקיבלו הזדמנות נדירה .  במרכז ההגנה פתח הבלם הבלגי דדריק בויאטה בפעם השנייה בחייו בקבוצה הבוגרת ובקישור עלה עבדיסלאם איברהים ,  שחקן נורבגי ממוצא סומלי ,  להופעת בכורה .  גם גארי קנינגהאם ,  מגן שמאלי אירי ,  קם מהספסל לבכורה היסטורית .  סיטי ניצחה 2:4 ,  אבל הנתון המעניין יותר קשור להמשך דרכם של שלושת הצעירים .  בויאטה הרשים מאוד ,  המשיך לקבל הזדמנויות בליגה ובגביע ונכנס לרוטציה של מאנצ'יני .  איברהים נע בין קבוצת המילואים לשיפולי הסגל הבוגר ואילו קנינגהאם נשלח באוקטובר למספר חודשי השאלה בלסטר סיטי מליגת המשנה .  
בשבוע שעבר הצטרף גיא אסולין לסגל העצום של מנצ'סטר סיטי והסיפור הזה טומן בחובו שיעור חשוב ,  לקח ואפילו הצצה לעתידו של הישראלי .  המציאות של מועדון בסדר גודל כזה היא פשוטה .  שחקן צעיר מקבל מעט מאוד הזדמנויות לשחק עם הגדולים .  כשהצ'אנס מגיע ,  בעיקר במשחקי גביע ,  מצופה ממנו להיות מוכן .  הופעה אחת טובה יכולה לעשות את ההבדל ולשנות גורל של שחקן  מי להתקדם ולהתדפק על דלתות הקבוצה הבוגרת ומי לצאת לנדודי התחשלות ותקופות השאלה .  אסולין אמנם קיבל חוזה ,  אבל מבחינתו תקופת המבחן האמיתית רק מתחילה .
 בראשון ביולי הודיעה ברצלונה כי חוזהו של אסולין ,  שהגיע לסיומו יום קודם ,  לא יחודש והקשר יצא לחפש לעצמו בית חדש .  אסולין התעקש על קבוצה גדולה .  במשך תקופה ארוכה נקשר שמו לארסנל וטוטנהאם ,  אך הצעה קונקרטית לא הונחה על השולחן .  אגב ,  הדיווחים הגיעו ברובם מהתקשורת הספרדית או יותר נכון מהעיתון הקטלאני  " ספורט ",  הנחשב מקורב לשחקן ומשפחתו .  בסוף יולי דחה אסולין הצעה להיבחן בבלקבורן גם בגלל פציעה טורדנית בברכו וגם בגלל הרצון למצוא מועדון גדול יותר .  
בחודשיים האחרונים התאמן אסולין עם מילואי מנצ'סטר סיטי ובמקביל עבר שיקום לאחר ניתוח בברך .  לפני יותר מחודש שותף אסולין באמסטרדם במשחק ידידות של קבוצת הנוער נגד אייאקס  ( 1:1 )  ,  שהיה סגור לקהל ולתקשורת .  במועדון התלבטו ארוכות אם להחתימו ורק אחרי שהשתכנעו כי החלים מהפציעה ,  נתנו אור ירוק לצרפו בחוזה לשנתיים וחצי .  גם הדרישה של ברצלונה לקבל דמי השבחה גרמה לעיכוב בחתימה .  בסופו של דבר ,  סוכם כי הקטלאנים יקבלו 400 אלף ליש"ט בגין שבע השנים בהן בילה אסולין באקדמיה .
 עיתונאים אנגלים מספרים כי הרוח החיה מאחורי עסקת אסולין הוא בריאן מרווד ,  המנהל הספורטיבי של המועדון .  מרווד  ( 50 )  נחשב לאחד האנשים החזקים באיסטלנדס .  האוהדים האשימו אותו בפיטורי המנג'ר מארק יוז ועל פי דיווחים ,  הוא אחד מאותם חברי הנהלה אליהם התכוון קרלוס טבז כשאמר : " מערכת היחסים שלי עם בכירים במועדון אינה ברת תיקון ".  סטוארט ברנאן ,  המסקר את הקבוצה עבור העיתון  " מנצ'סטר איבנינג ניוז "  מסביר : " ההעברה של אסולין מפתיעה כי הוא שיחק משחק אחד במדי הסיטי  באמסטרדם .  מאנצ'יני מעולם לא ראה אותו משחק ".  
האיטלקי אמנם לא הביא את אסולין ,  אבל כעת הכדור נמצא בידיים שלו .  ברנאן : " אסולין עבר ניתוח וצריך לחזור לכושר .  מאנצ'יני ירצה לראות אותו משחק .  אני מבין שהוא יגיע לשניים-שלושה משחקים של קבוצת המילואים ואז תתקבל החלטה איזו מסגרת תתאים לו יותר כדי להתפתח  בתוך המועדון או בהשאלה לקבוצה אחרת .  אני בספק אם הוא ישחק העונה בקבוצה הבוגרת ,  אולי רק במשחקי גביע .  השאלה נראית אופציה סבירה בהחלט ". 
לאור הדברים הללו ,  ההתעקשות של אסולין על מועדון גדול נראית תמוהה עוד יותר ,  אבל ברנאן מרגיע : " בניגוד לדעה המקובלת ,  מנצ'סטר סיטי משקיעה הרבה כסף בקידום צעירים .  הם מאוד גאים באקדמיה שלהם ומביאים צעירים מכל העולם .  בסך הכל ,  זה מקום טוב לגדול בו .  נכון ,  סיטי לא תסכן לשתף שחקן צעיר במשחק פרמיירליג ,  אבל בגביעים הם מקבלים הזדמנויות .  מי שמרשים בגביע ,  כמו בויאטה ,  מקבל את הצ'אנס גם בליגה ".  
בסיטי מאמינים בדרך עבודה פשוטה  אין קיצורי דרך .  שחקן צריך להתקדם באמצעות דקות משחק .  במילואים או בקבוצה אחרת .  מפתיחת העונה ,  השאילה הקבוצה 12 צעירים להתחשלות בקבוצות באנגליה וסקוטלנד .  הפרקטיקה קבועה ,  השאלה לתקופה קצרה  ( שלושה עד שישה חודשים )  עם סעיף שמאפשר למועדון להחזיר את השחקן בכל רגע נתון .  בסיטי מתאימים בקפידה לכל שחקן את הקבוצה המתאימה לו .  מי שלא מקבל דקות משחק ,  מוחזר מיידית .  למשל ,  מגן הנבחרת הצעירה של אנגליה ג'באן וידאל  ( 21 )  הושאל בעונה שעברה לדרבי קאונטי ,  אך הוחזר כעבור חודש לאחר שקיבל מעט הזדמנויות . " אם אתה משחק או לא ,  אתה צריך ללמוד מתקופות השאלה .  כל השאלה למועדון אחר מחזקת לך את האופי ומלמדת אותך שיעור חשוב ",  אמר וידאל ,  שבשנתיים האחרונות בילה תקופות קצרות גם בגרימסבי ואברדין .  
בין המושאלים הצעירים אפשר למצוא כמה שמות בכירים שבסיטי בונים עליהם רבות לעתיד .  אחד הבולטים ביניהם הוא ג'ון גווידטי ,  חלוץ בן 18 שסווון גוראן אריקסון כינה אותו : " ווין רוני השבדי ".  גווידטי ,  ששיחק נגד ישראל במדי שבדיה הצעירה ,  ערך העונה בכורה במסגרת גביע הליגה לפני שנשלח למספר חודשי השאלה בברנלי מליגת המשנה והוא צפוי לשוב בינואר .  שחקן בכיר יותר שעדיין לא מוצא את מקומו בסגל הוא ולדימיר וייס  ( 21 )  ,  שכבר הוביל את סלובקיה במונדיאל .  אחרי חצי שנת השאלה לא טובה בבולטון ,  וייס מנסה את מזלו השנה בריינג'רס .  למעשה ,  אפשר לומר כי השאלה היא חלק בלתי נפרד ממסלול הצמיחה שמטווה סיטי לצעירים שלה .  הטובים ביותר ,  כמו השוער ג'ו הארט ,  חוזרים הביתה בתום המסע המפרך .  מי שלא מרשים ,  נשלח הביתה בתום החוזה .  
הצעירים שבסגל המורחב נאבקים על תשומת הלב של מאנצ'יני ,  שדואג להגיע למשחקי קבוצת המילואים ולזמן שחקנים נבחרים לאימוני הבוגרים ומשחקי גביע בשלבים מוקדמים .  התחרות היא עצומה ולמעשה מדובר במלחמה על תשומת הלב .  סטיבן איירלנד ,  שחקן הבית של סיטי שעבר השנה לאסטון וילה במסגרת עסקת ג'יימס מילנר ,  תקף : " הייתי שם שמונה או תשע שנים ,  אבל נאמנות לא מעניינת שם אף אחד .  יש בסיטי צעירים לא מנומסים שמגיעים לאימון עם שעונים של עשרת אלפים ליש"ט ומסתובבים במתחם כאילו יש להם 200 הופעות בפרמיירליג ". 
בעצם ,  תקופת המבחן האמיתית של אסולין מתחילה רק עכשיו .  במובן מסוים ,  גם אם הבחירה במנצ'סטר סיטי נראית תמוהה ,  היא עדיפה על פני עונה שלמה ללא מסגרת .  לאסולין יש עכשיו בית חדש .  קבוצת אם שאמורה לדאוג לאינטרסים שלו .  אלא שמכאן ,  הכל בידיים של השחקן .  בין אם יישאר להילחם על דקות משחק מעטות או ימצא עצמו מושאל בליגת המשנה ,  אסולין צריך לבנות את השם שלו מאפס .  העובדה שהוא מגיע מהאקדמיה של ברצלונה לא מעמידה אותו בעמדת זינוק טובה מצעירים אחרים .  להיפך .  הכינוי  " לאונל מסי החדש "   ( שגם מקורו ב"ספורט "  הקטלאני )  רק מעלה את רף הציפיות .  בשלב זה ,  אסולין הוא הבטחה בלבד .  פוטנציאל ענק וכישרון גדול ,  אבל כל עוד הוא לא יראה אחרת ,  הוא רק שם על הנייר שלא שונה מעשרות שחקנים שמגיעים לאנגליה מדי שנה .  
הסיטואציה בה נמצא אסולין מזכירה את זו של בן שהר בשנים האחרונות .  בין 2007 ל-2009 צ'לסי השאילה את הישראלי לק.פ.ר ,  שפילד וונסדיי ,  פורטסמות ודה חראפשחאפ עד שהחליטה למכור את כרטיסו לאספניול .  שהר ,  שמגלה בימים אלה כמה קשה לפרוץ קדימה ולממש את הפוטנציאל וציפיות הענק שנבנו סביבו בישראל ,  לא רואה את ההשאלה כעניין שלילי ויש לו טיפים לאסולין : " הוא צריך למצוא קבוצה בוגרת כמה שיותר מהר .  אסולין כבר בן 20 וחשוב לו לשחק עם בוגרים ולא במילואים .  ליגת המשנה באנגליה תעשה לו טוב ותחשל אותו .  הוא ישחק מול שחקנים חזקים וזה יוסיף לו פיזיות .  יחד עם זאת ,  לא הייתי ממליץ על נדודים מקבוצה לקבוצה .  עדיף לו לעבור בהשאלה לקבוצה שתיקח אותו לשנה לפחות שבה הוא יודע שיוכל לשחק ".  
אלא שהשוואה נכונה יותר היא לג'ובאני דוס סנטוס .  ילד הפלא המקסיקני הגיע לפני שנתיים מברצלונה לטוטנהאם בקול תרועה רמה תמורת סכום עתק .  דוס סנטוס ,  אז בן 19 ,  היה משוכנע שיכבוש את הפרמיירליג בסערה ובהליכה ,  אבל ההמשך היה פיאסקו אחד גדול .  המקסיקני הפך לדמות קבועה בחיי הלילה הפרועים של לונדון ,  לא ראה דקות משחק וגם תקופות השאלה באיפסוויץ' וגלאטסראיי לא עזרו לו לחזור לתלם .  בקיץ ,  אחרי מונדיאל טוב מבחינתו ,  ביקש דוס סנטוס צ'אנס נוסף מהארי רדנאפ וזה דרש ממנו להפסיק לבלות ולהתחיל לעבוד . 
" אם הוא ישים את הראש במקום ויעבוד קשה ,  הוא יראה את היכולות שלו .  הכל תלוי בו ",  סיפר רדנאפ על הפגישה . " אמרתי לו להיכנס לכושר ולהישאר בכושר .  השאלה היא אם יש בו את המחויבות והרצון להפוך לשחקן לגדול ".  אסולין מקבל כאן טיפ בחינם .  
סייע בהכנת הכתבה :  עמית גולדשטיין

אפילו בן שהר מפקפק
מה גרם לגיא אסולין לבחור במצבו הבעייתי דווקא במנצ'סטר סיטי ,  בה בקושי ישותף וכנראה שיושאל .  שהר : " חשוב שישחק בבוגרים ולא במילואים "
 
