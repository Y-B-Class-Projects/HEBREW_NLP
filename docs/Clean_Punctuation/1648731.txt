אחלה ג'אבר
רגע לפני הגמר שכל המדינה מחכה לו ,  וואלה !  תרבות עושה לכם סדר בין כל הפיינליסטים של  " האח הגדול ".  ראשונה בתור :  פותנה  זו שממרקת לכם את המצפון
ההעפלה של פותנה ג'אבר לגמר  " האח הגדול "  היא המשך ישיר למגמת ההצלחה המפתיעה של ערביי ישראל בתוכניות הריאליטי .  קדמו לה הזכייה של פיראס חורי ב"פרויקט Y ",  הפופולריות של רנין בולוס בעונה הראשונה ,  ההצלחה היחסית של מרים טוקאן ב"כוכב נולד "  והזכייה של ניראל קאראנתינג'י ב"הדוגמניות ".  על פניו נראה שהמגזר מצליח להשתלב בצורה חיובית בחברה הישראלית ,  שנציגיו הם חלק בלתי נפרד מהפריים-טיים ושעם ישראל זנח את הגזענות ומצליח לחבב את המשתתפים הערבים כשהוא לומד להכיר אותם לעומק .  ולמרות זאת ,  עדיין קשה להצהיר שהחיבה כלפי פותנה מצליחה לחזק את התקווה לשלום במזרח התיכון .
 ערביי ישראל שלוקחים חלק בתוכניות הריאליטי מאופיינים בקווי אופי מאוד ספציפיים .  בלשון העם ,  מדובר בערבים  " משתכנזים ".  הם אמנם לא מתכחשים למוצאם ומחוברים במידה רבה למסורת הערבית ,  אך לפני הכל משתוקקים להשתלב בחברה הישראלית המערבית המודרנית .  הבחירה שלהם להשתתף בתוכניות ריאליטי ,  לב הקונצנזוס היהודי של ימינו ,  מסגירה זאת יותר מהכל .  
התנהגותם תמיד מאופיינת בחנפנות ובקונפורמיזם ,  וכמובן בהתחמקות בלתי מתפשרת מדיון על הסכסוך או מהבעת דעה בעניין . " אני לא פה בשביל לדבר על פוליטיקה ",  הם יאמרו שוב ושוב ,  ויבהירו למה כל כך קל לנו להסתדר איתם .  מאז ומתמיד התקשינו לגלות סבלנות לערבי שמזכיר לנו שאנחנו גזענים או כובשים ,  ותמיד נעדיף אחד שמכיר בעליונות שלנו ומשתוקק להיות חלק מאיתנו  ( תופעה מוכרת שמוגדרת במקומותינו כ"ערבי טוב ")  .  ראאד סלאח ,  סביר להניח ,  היה מצליח קצת פחות בבית  " האח הגדול ".  גם מוחמד בכרי או ג'וליאנו מר .
 כמובן שגם אופי התוכנית כופה עליהם להתחמק מעימותים על רקע מוצאם .  מטרתם של פותנה ודומיה היא לזכות בפרס הגדול ובתהילה המתוקה .  לשם כך עליהם לשרוד בתוכנית ,  וזו תהיה טעות אסטרטגית מצדם להרגיז את שולחי האס-אמ-אסים שקובעים את גורלם .  גם שאר מאפייני הז'אנר מיטיבים עמם .  על רקע הטיפוסים המפוקפקים בתוכניות הריאליטי ,  כל צמאי הפרסום המגוחכים שמוכנים להקריב את פרטיותם על מנת להתחכך לרגע בעולם הזוהר ,  המשתתף הערבי נראה כאחד האדם ונתפס כנורמלי .  כמו כן ,  הוא ממלא משבצת סטריאוטיפית מבוקשת ,  לצד האשכנזי ,  ההומו ,  הערס והפרחה .
 החיבה כלפי המשתתף הערבי מתפתחת בטבעיות .  הוא מתחיל עם תווית של אנדרדוג מעצם מוצאו ,  אך עם הזמן מתפתח ומרשה לעצמו להשתחרר .  כשהציפיות מינימליות ,  האנדרדוג יכול רק להפתיע . " הוא דווקא בסדר ,  הערבי הזה ",  אומר בלבו הצופה ,  ולפתע מתגנבת ללבו מעט אמפתיה לאויבינו .  התחושה היא שהשלום בהישג יד ,  שאילו כולם היו מכופפים את ראשם כמו פותנה היה לנו הרבה יותר קל .  
בהתאם לכך ,  גם פותנה יודעת היטב את מקומה .  היא מדברת עברית באופן שוטף ,  כמו כל ערבי שמעוניין להשתלב בחברה הישראלית ,  היא מתגוררת בשינקין ,  כמעט תל אביבית במהותה ,  היא אוהדת הפועל ,  אוהבת חומוס ומעשנת נרגילה ,  ומשקפת את כל המוטיבים הערביים שעדיין נסבלים בתרבות היהודית .  היא טיפוס אימהי ומבשלת באובססיביות  ( ללא ספק אלמנט שהגביר את האהדה אליה גם בבית עצמו )  וגם אם מדי פעם היא מתפללת וחושפת צדדים אפלים ,  היא דואגת לעשות זאת בפינה ,  בצנעה .  היא סולדת ממריבות ולקחה על עצמה את תפקיד המפשרת ,  וגם אם אלו תכונותיה האמיתיות ,  ללא קשר למוצאה ,  העובדה שהיא ערבייה מעניקה לזה קסם מיוחד .
 אילו היינו חיים במדינה נורמלית ,  ניתן היה לחשוב שנעשה עוול לפותנה בהתייחסות האובססיבית למוצאה ,  כיוון שהיא בסך הכל אדם פשוט ונורמלי שרוצה להשתתף ב"האח הגדול ".  הלא בשלב הזה כבר למדנו להכיר אותה לעומק ,  ובהשוואה לשאר המשתתפים ,  היא בהחלט נתפשת כדמות הכי שפויה וסימפטית בבית .  אך לצערנו ,  בישראל המציאות היא אחרת :  ערבי תמיד נשאר ערבי ,  וסביר להניח שפותנה פופולרית גם בקרב מצביעי ליברמן .  לפיכך אין מנוס מלהרגיש שהחיבה אליה היא בעיקר הקלה רגעית לנפשו של הגזען וניקוי מצפונו של הכובש .
 אך אם סיפורה של פותנה בכל זאת נותן איזושהי תקווה לעתיד אחר ,  זו הסוגיה הכלכלית .  לא יהיה מופרך להניח כי האפשרות של פותנה לפרסם את החומוסייה שלה בשינקין ,  שזוכה בימים אלה לפריחה ,  היתה חלק מרכזי בשיקוליה להצטרף ל"האח הגדול ".  ובמצבנו ,  שלום על רקע אינטרסים כלכליים זה גם בסדר .
 
אחלה ג'אבר
רגע לפני הגמר שכל המדינה מחכה לו ,  וואלה !  תרבות עושה לכם סדר בין כל הפיינליסטים של  " האח הגדול ".  ראשונה בתור :  פותנה  זו שממרקת לכם את המצפון

