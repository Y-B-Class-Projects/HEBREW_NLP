הפועל תל אביב לא מוותרת על יואב זיו
האדומים ממשיכים בניסיונות להתחזק בחלון ההעברות ולוחצים על לוקרן .  גל שיש אמור לעזוב ,  דיווח :  הפועל מעוניינת בדחמאנה
בעוד הפועל תל אביב מנהלת משא ומתן לצירופו של ברק יצחקי לקבוצה ,  ממשיכים האדומים בניסיונותיהם להתחזק במהלך חלון ההעברות בינואר .  בקבוצה עוסקים נמרצות במשא ומתן מול לוקרן הבלגית ,  על מנת לנסות ולצרף את מגן הנבחרת ,  יואב זיו .  היום  ( רביעי )  קיבלה הפועל תשובה שלילית על הצעתה הראשונית ,  אך האדומים לא ויתרו על המגן ,  ועדיין מנהלים משא ומתן על מנת לצרפו לקבוצה .  
עוד בטרם חזרתו של זיו לבלגיה ,  סיכם ,  למעשה ,  המגן את תנאיו בעל פה בהפועל לשלוש שנים ,  אך מכיוון שכרגע לוקרן לא מוכנה לסכום שהפועל הציעה ,  ינסה זיו לשכנע את ראשי הקבוצה הבלגית לשחררו בסכום סביר שבמתחם חודורוב יוכלו לעמוד בו .  אגב ,  בהנהלת הקבוצה מאמינים כי הפרסומים שהמשא ומתן התפוצץ הגיעו כדי לגרום להפועל תל אביב לעלות את הצעתה על השחקן .  אם אכן יעבור בסופו של דבר זיו לאדומים ,  מי שאמור להרוויח מהמעבר המגן גל שיש ,  המבוקש באחי נצרת ,  ותגבר גם האפשרות שעמרי קנדה יעזוב את המועדון .
 מעבר לניסיונות לחיזוק הקבוצה ,  שבה הבוקר הפועל תל אביב להתאמן לקראת המשחק בשבת מול מכבי פתח תקוה ,  בו תסבול הקבוצה שוב מסגל חסר .  איתי שכטר ,  שצבר חמישה כרטיסים צהובים ,  ייעדר מהמשחק ,  וכמוהו השוער וינסט אניימה ,  שנמצא עם ניגריה באליפות אפריקה .  מיכאל זנדברג וויקטור מרעי יתחרו ביניהם על המקום בהרכב במקומו של שכטר ,  ואם באדיר ייעדר ,  צפוי לגוטמן כאב ראש לא קטן ,  לאחר שאביחי ידין גילה יכולת לא טובה בעמדת הבלם במשחק מול בית"ר ירושלים .
 בבלגיה מדווחים שחלוצה של קלאב ברוז' הבלגית ,  מוחמד דחמאנה  ( 27 )  ,  מחוזר על ידי הפועל תל אביב .  השחקן הצרפתי ,  שעבר בשנה שעברה לקלאב ברוז' ,  כבש ארבעה שערים ב-28 משחקים והגיע אליה ממונס ,  כשבין השאר הוא שיחק גם בגנק .  כמו כן מדווחים שלא מעט קבוצות מחזרות אחרי דחמאנה ,  כאשר שמות כמו סנטאנדר ,  סלטה ויגו ,  בורסאספור ,  גנצ'לבריג'י ,  ניס ,  ולנסיין ומינכן 1860 .  בבלגיה מעוניינות בו לוקרן ,  קורטייק וגנט .
 עדכון אחרון :  7/1 13:22

הפועל תל אביב לא מוותרת על יואב זיו
האדומים ממשיכים בניסיונות להתחזק בחלון ההעברות ולוחצים על לוקרן .  גל שיש אמור לעזוב ,  דיווח :  הפועל מעוניינת בדחמאנה

