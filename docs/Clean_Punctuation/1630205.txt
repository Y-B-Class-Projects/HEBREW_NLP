שאלה של משחק
איך סרטו החדש של קלינט איסטווד , " אינוויקטוס ",  שדן בנבחרת הראגבי של דרום אפריקה ,  מצליח לעורר ציפיות דווקא לקראת המונדיאל ?  פז חסדאי מבקר
מאז ומתמיד סרטי ספורט היוו גורם מעורר השראה .  בין אם מדובר ב"רוקי ",  כנראה סרט הספורט הגדול ביותר שנעשה אי פעם ,  או ב"בית שאן סרט מלחמה "  הדוקומנטרי ,  יש משהו בסיפורן של הדמויות הספורטיביות שמצליח לעורר את הצופה .  המדיום הקולנועי תמיד ידע להשתמש בדרמה סביב האירועים הספורטיביים ,  להגיש אותה בצורה מרגשת ,  לתבל אותה בנאומים קורעי לב ובהתחבטויות האישיות של הגיבור ,  ואז לתעל הכל לקראת סצינת הסיום  המשחק הגדול או הקרב המכריע  שבה נקבע גורלו של הגיבור לניצחון או הפסד .  אומנם חובבי הספורט מעולם לא נזקקו לבמאים מיומנים כדי לזהות את האיכויות הדרמטיות שטמונות בחוויה הספורטיבית ,  אך כשהסיפור טוב והוא מוגש במקצועיות ,  קשה לנו להישאר אדישים להתרחשויות .
 קשה להעניק את אותן תשבחות ל"אינוויקטוס ",  סרטו החדש של קלינט איסטווד  ( שיעלה לאקרנים בישראל ב-21 בינואר )  .  מדובר בדרמה ביוגרפית על חייו של נלסון מנדלה ,  שמשתחרר מהכלא אחרי 27 שנה ונבחר לנשיא דרום אפריקה ,  ובמהלך אליפות העולם בראגבי ב-1995 שמארחת המדינה הוא משתמש ב"ספרינגבוקס "   ( הכינוי של נבחרת הראגבי המקומית )  על מנת לאחד בין השחורים ללבנים .  
כידוע ,  בעוד הכדורגל במדינה נחשב לספורט העממי ,  הראגבי תמיד נחשב לענף האליטיסטי ,  כך שעבור השחורים ,  הספרינגבוקס ייצגו את מדיניות האפרטהייד ששלטה במדינה .  לאורך ההיסטוריה הם סלדו מהספרינגבוקס ,  עודדו בצורה מופגנת את יריבותיה של דרום אפריקה ,  ועם עלייתו של מנדלה קיוו שהנבחרת תנטוש את צבעיה המסורתיים ואת שמה ,  שעדיין נגועים באלמנטים גזעניים .  אך מנדלה ,  שזיהה את הפחדים של האוכלוסייה הלבנה במדינה עם עלייתו ,  מודע לפוטנציאל של הספורט ככוח מאחד במדינה הקרועה ,  וכך יצר ידידות אמיצה עם קפטן הנבחרת פרנסואה פינאר ,  החזיר את הנבחרת אל העם ,  וכזכור ,  בסופו של דבר הספרינגבוקס עשו את הבלתי ייאמן ,  גברו על האול-בלאקס בגמר וזכו באליפות ,  ובא שלום על ישראל .
 קשה שלא להיגרר לקלישאות כשמדובר בסרטי ספורט ,  אך נדמה שאיסטווד חוטא בהן יתר על המידה .  אין ספק שמנדלה  ( שמגולם על ידי מורגן פרימן )  הוא אישיות חד פעמית ,  אך כשכל משפט שלו היא ממרה רוחנית נדושה ,  זה הופך למתיש .  גם הסצינות בהן שומרי הראש שלו ,  שחורים ולבנים ,  מתגבשים דרך משחק הראגבי ומתחבקים בידידות זהירה ,  הולמות יותר סרטי הולמרק מביכים מאשר את סרטיו של איסטווד .  כמובן שזה לא מונע מהסרט לזכות למחמאות מהמבקרים ,  ואיסטווד בינתיים מועמד לפרס הבמאי בגלובוס הזהב ,  ואף אחד לא יתפלא אם יזכה למספר מועמדויות לאוסקר .
 אך האלמנט הצורם ביותר ,  לפחות עבור חובבי הספורט שבינינו ,  הוא ההגשה של הראגבי .  איסטווד משקיע מאמצים רבים על מנת לשקף את הקשיחות של הראגבי ,  עם סצינות ארוכות ומפורטות של קטעי משחק ,  עם שימוש בזוויות צילום מקוריות ובצלילים בלתי פוסקים של התנגשויות גופניות ותיקולים אכזריים ,  אך זה עדיין רחוק מהדבר האמיתי .  
ראגבי מורכב מהטיפוסים הקשוחים ביותר בתבל ,  ממוטציות אנושיות עם עצמות מברזל שלא נרתעות מהיתקלויות עוצמתיות ,  מאנשים חסרי פחד וחסרי שיניים שמסתערים על הכדור בתשוקה וללא מורא ,  והתחושה כי איסטווד מפספס מעט את החוזק ,  את האנרגיות ואת האינטנסיביות של המשחק .  אומנם מההפקה מדווח על האימונים האינטנסיביים שעברו השחקנים עם שחקני הראגבי ,  ומומחה להאקה הובא במיוחד מניו זילנד על מנת שריקוד המלחמה יוצג בצורה מדויקת ,  אך אין פלא שמאט דיימון הביע חשש לגלם את התפקיד של הקפטן פינאר ,  וזאת לאחר שפגש בו באופן אישי והתוודע לראשונה לפערים הפיזיים העצומים ביניהם .
 באופן אירוני ,  מה שהסרט בעיקר מעורר זה את הציפיות לקראת המונדיאל .  עם כל הכבוד לראגבי ,  אין ספק שעבור האפריקאים הכדורגל הוא הדבר האמיתי ,  ו"אינוויקטוס ",  שצולם לכל אורך דרום אפריקה ,  מצליח לתת טעימה מהחיים ביבשת ומהתשוקה המקומית לספורט .  באחת הסצינות שפותחות את הסרט מראים שני בתי ספר משני צדדים של הכביש ,  ובעוד בבית הספר של הלבנים משחקים ראגבי על משטח דשא ועם תלבושות מסודרות ,  בזה של השחורים משחקים ילדים יחפים בכדור קרוע על מגרש חול .  אז אם כדי לגלות חיבה לראגבי נאלץ נלסון מנדלה לגייס את כל כישוריו הפוליטיים ,  הרי שבכדורגל הדברים יבואו לו בצורה הרבה יותר טבעית .  קדימה בפאנה בפאנה .
 
שאלה של משחק
איך סרטו החדש של קלינט איסטווד , " אינוויקטוס ",  שדן בנבחרת הראגבי של דרום אפריקה ,  מצליח לעורר ציפיות דווקא לקראת המונדיאל ?  פז חסדאי מבקר

