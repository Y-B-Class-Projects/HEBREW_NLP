המדינה לבג"ץ :  על הכנסת לדון בפונדקאות להומואים
המדינה מתנגדת לעתירה שהגישו בני זוג הומואים לאפשר להם להביא ילד לעולם באמצעות פונדקאית .  בתשובתה לעתירה נכתב : " החוק מנוסח בלשון ברורה ,  והניסיון לפרשו כאילו נועד גם לבני זוג חד מיניים הוא מאולץ "
 הכרה בזכותם של בני זוג מאותו המין להביא ילדים לעולם באמצעות אם פונדקאית תיצור שינוי חברתי רב-משמעות שמי שראוי שיחליט לגביו היא הכנסת ,  ולא בית המשפט .  כך טוענת המדינה ,  בתגובה שהוגשה היום  ( חמישי )  לבג"ץ בעתירה שהגישו יואב ארד-פנקס ואיתי פנקס ,  בני זוג הומוסקסואלים ,  שביקשו להתיר להם להביא ילד באמצעות פונדקאית .  
בעתירה שהוגשה בחודש שעבר ביקשו השניים לחייב את הוועדה לאישור הסכמים לנשיאת עוברים במשרד הבריאות ,  הגוף המוסמך בחוק לאישור הליך פונדקאות ,  לשקול את בקשתם לפונדקאות ולא לדחות אותם על הסף .  זאת בשל האופן שבו מנוסח החוק ,  שקובע כי פונדקאות מיועדת ל"איש ואישה שהם זוג ". 
בתגובת המדינה ,  שהוגשה באמצעות עו"ד דינה זילבר מפרקליטות המדינה ,  נכתב כי החוק מנוסח בלשון ברורה וחד משמעית ,  והניסיון לפרשו כאילו נועד גם לבני זוג חד מיניים הוא מאולץ .  עוד נטען ,  שהאישור עצמו לא יספיק לבני הזוג פנקס ,  מכיוון שהם זקוקים לתרומת ביציות לשם הולדת ילד ,  והדבר אסור על פי חוק .  
מעבר לכך ,  בתגובה נכתב כי היענות לעתירה תוביל להכרה ישירה בסטטוס של משפחה חד-מינית . " מאחר שהשלכות אלו הינן רבות משמעות ,  חורגות מהפן המשפטי גרידא ויש להן היבטים פילוסופיים ,  אתיים ,  מוסריים ,  חינוכיים ,  חברתיים ועוד ,  הרי שהגוף המתאים יותר להידרש למכלול האמור הוא הכנסת ",  נכתב בתגובה .
 עוד נכתב ,  כי ייתכן שהגיעה השעה לבחון מחדש מוסכמות יסוד דוגמת  " טבעיות "  מוסד המשפחה כפי שהוא נתפס עד היום בעיני מרבית הציבור ,  כלומר תא משפחתי שכולל אב ,  אם וילדים ,  וזאת בעקבות שינויים חברתיים תרבותיים וטכנולוגיים .  אולם המדינה סבורה שאין זה מתפקידו של בית המשפט לקבוע בסוגייה זו . " היענות לעתירה תוביל ליצירה ממש של משפחה חדשה בחסות המשפט ,  ולא רק הכרה בה ",  נכתב בתגובה .  
בתגובת המדינה נכתב עוד ,  שקבלת העתירה תוביל גם להרחבה משמעותית של הסדר הפונדקאות ,  צעד שגם לו תהיה השפעה רחבה ויהיה כרוך במחירים חברתיים לא פשוטים .  המדינה מציעה להעביר את הנושא לבחינה של ועדה מקצועית .
 איתי פנקס אמר לוואלה !  חדשות בתגובה לתשובת המדינה כי  " תגובת המדינה משקפת את מה שאנחנו טוענים בעתירה ,  שהמצב במדינה השתנה ומשפחות מכל מיני סוגים ומשפחות חד מיניות בפרט הן עובדה קיימת שהופכת להיות יותר ויותר נפוצה .  אני מאמין שבית המשפט ימנע את האפליה שקיימת היום בתחום הפונדקאות .  אנחנו לא מבקשים פריבילגיה או הנחות ,  פשוט לאפשר לנו לעשות מה שאחרים עושים ". 
מנכ"לית ארגון  " משפחה חדשה ",  עו"ד אירית רוזנבלום אמרה בתגובה לתשובת המדינה לבג"ץ : " ייתכן וסוף סוף החליטה המדינה שלא לעצום עיניים ולהכיר בשינוי החברתי הכי משמעותי כיום של התא המשפחתי .  ייתכן ואנחנו בפתחו של עידן חדש ,  וסוף סוף תכבד המדינה גם גברים שכל רצונם הוא להיות הורים ,  ולהבין כי מושג המשפחה רחב יותר מכפי שהיה ואינו נחלתם של מי שהם בעלי נטייה מינית הטרוסקסואלית בלבד ". 

המדינה לבג"ץ :  על הכנסת לדון בפונדקאות להומואים
המדינה מתנגדת לעתירה שהגישו בני זוג הומואים לאפשר להם להביא ילד לעולם באמצעות פונדקאית .  בתשובתה לעתירה נכתב : " החוק מנוסח בלשון ברורה ,  והניסיון לפרשו כאילו נועד גם לבני זוג חד מיניים הוא מאולץ "
 
