לקראת עזיבת בהרב :  הכנסות אמדוקס עולות
רגעים לפני עזיבתו של מנכ"ל אמדוקס דב בהרב ,  מפרסמת החברה כי הכנסות הרבעון הרביעי עלו ב-7.7% ל-762.2 מיליון דולר לעומת הרבעון המקביל אשתקד
במהלך הרבעון הנוכחי ,  הרביעי ,  הופתעו משקיעי אמדוקס לגלות כי דב בהרב ,  מנכ"ל החברה ,  יעזוב את תפקידו ויוחלף באלי גלמן ,  ששימש כיו"ר ריטליקס ,  במהלך הרבעון הראשון של 2010 .  כעת ,  מודיעה אמדוקס כי לוח הזמנים מתקצר וכי גלמן יתפוס את מקומו של בהרב בעוד כשבועיים ,  ב-15 בנובמבר .  בהרב עבד בחברה כ-20 שנה .  
מנכ"ל אמדוקס הנכנס ,  אלי גלמן ,  אמר כי  " עתידה של אמדוקס נותר מבטיח ואני סמוך ובטוח בכך שלאמדוקס יש את האנשים ,  המוצרים והמודל העסקי הטובים ביותר כדי לספק את צורכי התעשייה שלנו .  ב-2011 בכוונתנו לנצל את ההזדמנויות בשוק תוך התמקדות בהאצת הצמיחה ארוכת הטווח ".   
" למרות זאת ,  בטווח הקצר ,  אנו צופים לחצים מסוימים על הרווחיות שלנו כתוצאה משלושה גורמים ",  המשיך גלמן . " ראשית ,  אנו משקיעים בכמה תוכניות בתחילת שנת הכספים 2011 הכוללות הכשרה ,  העברת ידע ושיפור התפוקה ,  תוך שאנו ממשיכים לצבור תנופה לאחר המיתון .  שנית ,  אנו משקיעים במספר יוזמות עבור לקוחותינו .  השקעות אלו כוללות מאמצים ועלויות נוספים הנובעים ממספר פרויקטי אימפלמנטציה בתהליך ,  בכללם פרויקטים עבור לקוחות בתחום הכבלים .  כמו כן ,  זיהינו ברבעון הראשון הזדמנות אסטרטגית לעסקה בשווקים המתעוררים אשר עשויה להצריך השקעה בשלב הראשון .  שלישית ,  חלק מסוים מפרויקט ההטמעה בקלירווייר הושעה עקב שינויים בקדימויות העסקיות של הלקוח .  השעיה זו יוצרת לחצים נוספים על הרווחיות ,  למרות שאנו ממשיכים לתמוך בכל מנויי קלירווייר באמצעות המערכות שלנו במודל של מיקור חוץ ".  
בהודעתה של קלירווייר בעבר נכתב כי חלו בעיות בהטמעת המערכת ,  וכי כתוצאה מהתקלות בהטמעת פלטפורמת אמדוקס תשתמש קלירווייר בתוכנה הנוכחית גם בתחילת 2011 ואולי אף מאוחר יותר .  ההסכם בין שתי החברות נחתם באפריל 2009 ,  כאשר היקפו נאמד אז בעשרות מיליוני דולרים .
 ואכן ,  תחזיתה של אמדוקס לרבעון הבא ,  הראשון של 2011 ,  מאכזבת מעט ביחס לתחזיות האנליסטים .  החברה מצפה להכנסות של 760-780 מיליון דולר ולרווח מתואם של 49-58 סנט למניה ,  כאשר אנליסטים חזו הכנסות של 774 מיליון דולר ורווח של 60 סנט למניה  כך שבשורה התחתונה צפויה אמדוקס להחמיץ את תחזיתם .  
את הרבעון הנוכחי ,  הרביעי ,  סיימה אמדוקס עם הכנסות של 762.2 מיליון דולר ,  עלייה של 7.7% לעומת הרבעון המקביל בו עמדו ההכנסות על 707.4 מיליון דולר .  החברה צפתה הכנסות של 755-770 מיליון דולר ,  כך שהיא נמצאת באמצע טווח תחזיותיה .  אנליסטים צפו לחברה הכנסות של 763 מיליון דולר .  תנודות שערי המטבע השפיעו ב-3 מיליון דולר על תוצאות החברה ברבעון ביחס לרבעון הקודם .  
הוצאות התפעול של החברה הסתכמו ב-659.3 מיליון דולר ,  עלייה של 8% לעומת 610.6 מיליון דולר ברבעון המקביל ,  והרווח התפעולי הסתכם ב-102.9 מיליון דולר ,  עלייה של 6.2% לעומת 96.8 מיליון דולר ברבעון המקביל .  הרווח התפעולי המתואם ,  המנכה מחיקות בגין נכסים בלתי מוחשיים ,  הסתכם ב-137.2 מיליון דולר ,  עלייה של 7.2% לעומת 128 מיליון דולר ברבעון המקביל .  
בשורה התחתונה ,  סיכמה אמדוקס את הרבעון עם רווח נקי של 94.7 מיליון דולר ,  עלייה של 10.2% לעומת 85.8 מיליון דולר ברבעון המקביל .  הרווח הנקי המתואם הסתכם ב-122.4 מיליון דולר או 62 סנט למניה ,  עלייה של 12% לעומת 109.2 מיליון דולר או 53 סנט למניה ברבעון המקביל .  אנליסטים חזו רווח מתואם של 59 סנט למניה כך שהחברה עקפה את התחזיות בשורה התחתונה .  
במהלך הרבעון הרביעי בוצעה רכישה עצמית של מניות רגילות בהיקף של 181 מיליון דולר .  תזרים מזומנים חופשי ברבעון הרביעי הסתכם ב-120 מיליון דולר . 
" תוצאות הרבעון הרביעי שלנו מסכמות בסימן של יציבות את שנת הכספים 2010 ,  שנה בה אמדוקס הגיעה לנקודת מפנה חיובית לאחר תקופה של אי-יציבות מאקרו כלכלית משמעותית ,  שיפרה את מעמדה התחרותי וזכתה בחוזים חדשים ברחבי העולם ",  אמר דב בהרב ,  המנכ"ל הפורש . " למרות קיומם של מספר אתגרים בטווח הקצר ,  אני מאמין בהזדמנויות העומדות בפני אמדוקס ובטוח ביכולתו של אלי גלמן להנהיג את החברה להצלחה בשנים הבאות .  לאלי יש את הניסיון ,  האנרגיה וההבנה המעמיקה של אמדוקס ושל התעשייה שלנו הדרושים כדי להתניע מחדש את מנועי הצמיחה שלנו בטווח הרחוק ולהשקיע בעתיד החברה ". 

לקראת עזיבת בהרב :  הכנסות אמדוקס עולות
רגעים לפני עזיבתו של מנכ"ל אמדוקס דב בהרב ,  מפרסמת החברה כי הכנסות הרבעון הרביעי עלו ב-7.7% ל-762.2 מיליון דולר לעומת הרבעון המקביל אשתקד

