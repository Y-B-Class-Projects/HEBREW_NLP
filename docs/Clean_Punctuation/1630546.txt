אולי בכל זאת ישראלי ? 
חמי אוזן ,  תומך נלהב של מאמנים זרים בישראל ,  לא בטוח שבמציאות הקיימת מישהו לא ימכור לוקש לאבי לוזון ושהנבחרת ,  במצבה ,  זקוקה לניסוי
במשך שנים ניסתה וואלה !  ספורט לטפח אג'נדה ברורה בנוגע ליחס הישראלי למאמנים זרים והאופן שבו אנחנו מפספסים את הכלי הנהדר בדרך לקידמה .  מה לא עשינו כדי להדגיש את האבסורד בכך שמדינות כדורגל מתקדמות כמו יוון וטורקיה מבינות את חשיבות גלגל העזר הזה ,  ואילו אנחנו נכנעים תמיד לישראליות הברקוביצ'ית - שלמה שרפית .  הראינו כיצד בימיה הצנועים יותר של מדינת ישראל ,  בהם עוד לא חשבנו שאנחנו יודעים הכל ,  מאמנים כמו גיולה מאנדי ,  זלטקו צ'ייקובסקי וג'ק גיבונס לימדו את הכדורגל הישראלי דבר או שניים .  נלחמנו למען לואיס פרננדס ,  לותר מתיאוס וגם אם טעינו פה ושם ,  תמיד צדקנו בגישה לפיה הכדורגל הישראלי חייב לפתוח את שעריו למקורות ידע שאין לו .
 מספיק לשמוע היום ,  במסגרת הדיון על מאמן הנבחרת הבא ,  אנשים שטוענים שדושאן אוהרין היה כישלון  ( להזכירכם ,  רבע גמר גביע המחזיקות )  כדי להבין עד כמה הבורות עדיין מנחה אותנו .  עד כמה החשש ,  האטימות ,  העצלנות והמניפולאטורים שמסובבים את הענף על האצבע שלהם עדיין שולטים .  יותר מזה ,  רשימת המועמדים הישראלים לתפקיד מאמן הנבחרת הבא לא שוללת לגמרי את האופציה הזרה .  גוטמן רק בראשית הקאמבק שלו ומי יודע כיצד זה יסתיים .  אלישע לוי רק בראשית ההצלחה הגדולה הראשונה שלו ומי יודע כיצד יתאים לנבחרת .  רוני לוי התקמבן ,  אברהם גרנט התקמבן ,  לא נשארו יותר מדי אופציות .  
ובכל זאת ,  מבול השמות הזרים שהוצעו לתפקיד ,  כמו הספינים מסביב ,  הדרך בה בוררים מתוך הבררה את הבינגו האפשרי היחיד ,  לחץ הזמן למצוא אחד כזה עד המשחק מול רומניה בתחילת מרץ ולא לפני הבחירות בהתאחדות ב-18 בינואר ,  מעלים את החשש מפני בחירת המאמן הזר הבא .  אבי לוזון מתעקש שזה הכיוון היחיד שלו ,  אבל כדי להצליח במשימה באמת ,  כדי לקעקע סופסוף את המיתוס סביב חוסר היכולת של השחקן הישראלי להצליח תחת מאמן זר  ( מעניין שזה לא תקף לבניון בליברפול )  ,  חייבים מנגנון יותר מיומן ופחות מושפע מגורמים חיצוניים שמנסים להשפיע על היו"ר .  הסכנה שמישהו ימכור ללוזון לוקש היא גדולה מדי .  
במצב שבו נבחרת ישראל נמצאת וכל עוד לא צץ יהלום אמיתי על מדף המאמנים הזרים ,  שיכול להתאים גם להצעה הכספית וללחץ הפוליטי הענק שצפוי לו ,  שווה ללוזון לשקול שוב את אופציית המאמן הישראלי .  לא בטוח שנבחרת ישראל במצבה צריכה עכשיו עוד ניסוי .  לא בטוח שלא עדיף לה לנסות להרכיב משהו מוכר .  נוסחה מקומית שתסמל את הצורך בהתגייסות למען הנבחרת ותחבר טוב יותר בינה ובין ההתקדמות של הקבוצות הישראליות במסגרת הבינלאומית .  נוסחה מוכרת שמתבססת ,  בנפרד או לחוד ,  על אלישע לוי ,  אלי גוטמן ,  ראובן עטר .  נוסחה עם הרבה פחות סיכונים ,  שתדע גם להתמודד עם הלחץ האדיר והמכבש הפוליטי שצפוי למאמן שיזכה בג'וב לפני הפרשן האובייקטיבי איל ברקוביץ' .
 
אולי בכל זאת ישראלי ? 
חמי אוזן ,  תומך נלהב של מאמנים זרים בישראל ,  לא בטוח שבמציאות הקיימת מישהו לא ימכור לוקש לאבי לוזון ושהנבחרת ,  במצבה ,  זקוקה לניסוי

