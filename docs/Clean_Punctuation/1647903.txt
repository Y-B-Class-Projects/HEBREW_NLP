כוונות טובות ,  עיוותי שוק והזדמנויות למשקיעים המתוחכמים
רשות ניירות ערך החליטה לדרוש מקרנות שמשקיעות באג"ח קונצרניות לא מדורגות להצמיד סימן קריאה לשמותיהן .  אלא שבמשבר האחרון ראינו שהדירוגים והציונים הרשמיים יכולים להיות מטעים ומזיקים .  המשקיעים המתוחכמים ,  שמבינים זאת ,  יודעים גם להרוויח מעיוותי השוק שנוצרים כתוצ
אין צל של ספק :  אנשי תעשיית שוק ההון ומנהלי ההשקעות הטעו במשך שנים את ציבור הלקוחות שלהם .  הם לא דיווחו אמת באשר לרמות הסיכון שבתיקי ההשקעות של הלקוחות .  לכן ,  הרגולטורים בישראל ובחו"ל נדרשים כעת למצוא דרכים להגביר את השקיפות של עולם ניהול ההשקעות ואת חובת הגילוי הנאות בנוגע למה שנעשה בכספי הציבור .  אלא שרגולציה היא עניין מורכב ,  והחלטות שמתחילות בכוונות טובות מעוותות לעתים קרובות את השוק .  מצד שני ,  העיוותים האלה גם יוצרים הזדמנויות להשקעה .  כזו היא ההחלטה של רשות ניירות ערך לדרוש מקרנות הנאמנות לסמן באופן בולט ,  באמצעות סימן קריאה שיוצמד לשם הקרן ,  את הימצאותן של איגרות חוב בלתי מדורגות בתיק ההשקעות של הקרן .  עבור חלק מציבור המשקיעים ,  הצבה של תמרור אזהרה מעין זה אכן תהיה גורם מרתיע ,  והוא ידיר מהן את רגליו .  רבות מקרנות הנאמנות יבחרו עקב כך שלא להשקיע כלל באג"ח לא מדורגות .  אבל ברגע שנוצרת מציאות שבה גופי השקעה מתעלמים מאפיק שלם של נכסים רק עקב שיקולי שיווק ,  תדמית ומראית עין - ההזדמנויות לא נותרות הרחק מאחור .  שלל רב על הרצפה עבור השועלים הוותיקים של שוק ההון הישראלי התקנה החדשה מביאה עמה תחושה מוכרת .  במשך שנים רבות נמנעו הגופים המוסדיים כאן מלהשקיע באיגרות חוב לא מדורגות ,  פשוט כי ועדות ההשקעה שלהן לא רצו להתמודד עמן .  היה זה עידן שבו הוחזקו קופות הגמל על ידי הבנקים .  התשואה של הקופות לא עמדה בראש רשימת שיקולי הניהול ,  וועדות ההשקעה שלהן הורכבו מחבורות של פקידים ומקורבים בעלי הבנה מזערית במימון .  נוסחת ההשקעה המקובלת היתה אז בערך כזו : " עשה רק מה שמובן מאליו ,  אל תסתבך ,  ודאג לוודא שיש לך חותמת כשרות לכל השקעה ".  האג"ח הבלתי מדורגות לא ענו על הדרישות האלה ,  והגופים המוסדיים נמנעו מלהשקיע בהן .  ואולם בעוד המוסדיים התעלמו מהאג"ח הבלתי מדורגות ,  מצאו מנהלי השקעות מתוחכמים יותר שלל רב המונח על הרצפה ללא דורש .  מי שידע באותן שנים לנתח חברות ,  לבחון את הנהלתן ולזהות אילו מהן יעמדו בהתחייבויותיהן למרות היעדר הדירוג ,  זכה לרכוש סחורה זולה וליהנות מתשואות גבוהות ומרווחים גדולים .  לעומתם ,  הגופים המוסדיים החמיצו הזדמנויות ליצירת תשואה נוספת ,  ולקוחותיהם קיבלו שנים של תשואות פושרות מאוד - כלומר אחוזים בודדים בשנה .  העיקר המחיר לא ברור אם ההיסטוריה תחזור כאן על עצמה ,  ואם ייווצרו שוב עיוותים והזדמנויות השקעה בענף איגרות החוב הלא מדורגות .  בשוק אמנם דיווחו בשבוע שעבר על מגמת מכירות וירידות שערים באג"ח הלא מדורגות בתגובה לתקנה החדשה ,  אך מצד שני הקרנות המתחמחות בהשקעות כאלה נהנו בחודשים האחרונים מגיוסי כספים ערים .  הסיבה לכך היא שרבות מהן השיגו תשואות יפות בשנה האחרונה ,  וייתכן שעבור הקהל שמוכן לקחת סיכון גדול יותר כדי ליהנות מתשואה נוספת ,  סימן הקריאה שיצורף לשם הקרן עשוי דווקא להפוך לכלי שיווקי חיובי .  לא מן הנמנע שברשות ניירות ערך לא חשבו עד הסוף על היחס של הציבור לסימן הקריאה :  סימן שאלה היה אולי מתאים יותר .  אבל המקרה של איגרות החוב הלא מדורגות מעלה שתי תובנות עמוקות יותר .  הראשונה נוגעת לתפקידם של גופי הדירוג - אותן חברות שנושאות באחריות מרכזית למשבר הפיננסי הגדול שפקד את העולם בשנתיים האחרונות .  חברות הדירוג העניקו ציונים נדיבים מדי לחברות שנבדקו באופן רשלני .  הן שגו ,  לעתים במודע ,  בניתוח הסיכונים הנלווים למכשירים פיננסיים שאותם בחנו ,  וברוב המקרים לא ידעו להזהיר את הציבור מפני הידרדרות חמורה במצבן של החברות המדורגות .  למרות זאת ,  מעמדן בעולם ההשקעות רק מתחזק ,  וחותמת האיכות שלהן - שאיכזבה אינספור פעמים - הופכת לחשובה עוד יותר .  במציאות שיוצרת כעת התקנה החדשה של רשות ניירות ערך ,  קרן נאמנות שלא הוצמד סימן קריאה לשמה מקבלת לפתע תעודת איכות וירטואלית ממלכתית למחצה .  אלא שלמעשה ,  ערכה של התעודה הזאת הוא אפסי .  קרן נאמנות שהחזיקה השנה בכמות גדולה של אג"ח קונצרניות שהונפקו על ידי חברות כמו אפריקה ישראל ,  דלק נדל"ן או סקורפיו היתה אולי נהנית משם נקי מסימני קריאה - ובכל זאת היתה חוטפת הפסדים כבדים .  כלומר בפועל ,  הציונים הרשמיים של חברות הדירוג מספקים למשקיעים המוסדיים כיסוי ישבן ,  פוטרים אותם מבדיקה פרטנית של ההשקעה ,  מנקים אותם מאחריות כלפי העמיתים ומעוותים את השוק .  ייתכן שהנזק שהם גורמים לציבור עולה על התועלת .  התובנה השנייה היא שכדי להרוויח בשוק ההון אסור להתמקד רק באזהרות ובסיכונים ,  אלא בעיקר בדבר אחד :  המחיר מול הסיכון .  מנהל השקעות יכול לרכוש רק ניירות ערך ממותגים ,  בעלי המלצות ,  שנהנים מדירוג מושלם ,  מארבעה כוכבים וממדליות זהב - ועדיין להפסיד חלק ניכר מכספו או את כולו פשוט כי קנה אותם ביוקר .  מנהל השקעות אחר יכול לקנות ניירות ערך עלומים ,  בלתי מדורגים וללא המלצות אנליסטים ולגרוף הון מכיוון שרכש אותם בזול .  פתגם ידוע בלטינית אומר  " caveat emptor "   - " ייזהר הקונה ".  אכן כדאי למשקיעים לשים לב לאזהרות השונות ולבדוק את הסחורה בציציותיה ,  אבל הפתגם העממי הבא אפילו חשוב יותר : " כדי להרוויח צריך לקנות בזול - ולמכור ביוקר ". 

כוונות טובות ,  עיוותי שוק והזדמנויות למשקיעים המתוחכמים
רשות ניירות ערך החליטה לדרוש מקרנות שמשקיעות באג"ח קונצרניות לא מדורגות להצמיד סימן קריאה לשמותיהן .  אלא שבמשבר האחרון ראינו שהדירוגים והציונים הרשמיים יכולים להיות מטעים ומזיקים .  המשקיעים המתוחכמים ,  שמבינים זאת ,  יודעים גם להרוויח מעיוותי השוק שנוצרים כתוצ

