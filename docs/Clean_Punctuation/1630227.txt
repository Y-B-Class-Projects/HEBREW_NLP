קלייסטרס גברה על הנין בגמר טורניר בריסביין
טורניר הקאמבק של הנין למגרשים הסתיים בהפסד דרמטי לבת ארצה ,  שהצילה שתי נקודות משחק והניפה עוד גביע
שלוש וחצי שנים עברו מאז שז'סטין הנין וקים קלייסטרס נפגשו על מגרש טניס ,  והבוקר  ( שבת )  שתי הבלגיות המופלאות גרמו לכולנו להצטער על כך .  בסופו של קרב מתיש שארך שעתיים ורבע הייתה זו קלייסטרס שחגגה עם ניצחון 3:6 ,  6:4 ,  6:7 והניפה את הגביע בטורניר החימום לקראת אליפות אוסטרליה  ( סך פרסים של 220 אלף יורו )  ,  אך למרות ההפסד הייתה יכולה גם הנין להיות מרוצה מחזרתה לסבב אחרי 20 חודשי היעדרות .
 לצערה של הנין ,  שנראתה חדה ומוכנה להסתערות מחודשת על הצמרת העולמית בטורניר הראשון שלה מאז הקאמבק המתוקשר ,  היא נתקלה בחברתה הטובה שיודעת דבר או שניים על קאמבקים .  קלייסטרס ,  שחזרה כזכור בקיץ שעבר אחרי שנתיים מחוץ למגרשים וזכתה מיד באליפות ארצות הברית ,  מנעה מהנין את החזרה המושלמת אחרי דרמה ענקית .
 בפתיחה היה נדמה שהנין לא תהיה מסוגלת לעמוד בפני העוצמות של קלייסטרס ,  שניצחה 3:6 במערכה הראשונה ,  אבל הבק הנד הקטלני של הנין החזיר אותה לתמונה במערכה השנייה בה ניצחה 4:6 .  המומנטום של הבלגית הקטנה נמשך עם 0:3 מהיר במערכה השלישית ,  אבל בת ארצה השיבה לה בעוד מיני קאמבק בדרך ל-3:3 .  הנין לא ויתרה ובמצב של 4:5 לזכותה היא עלתה ל-15:40 ,  אבל קלייסטרס הצילה את שתי נקודות המשחק ,  איזנה ל-5:5 וכפתה שובר שוויון .
 גם כאן לא ויתרו שתי הבלגיות על הדרמה ,  ולמרות שקלייסטרס ברחה ליתרון מהיר של 1:5 בשובר השוויון ,  ענתה לה הנין עם התעוררות נואשת אחרונה בדרך ל-6:6 ,  לפני שקלייסטרס שמה סוף למותחן ,  זכתה בשתי הנקודות האחרונות והתפנתה לנחם את חברתה ולחגוג עם עוד גביע .
" איזה משחק זה היה !  ",  אמרה קלייסטרס הנרגשת בסיום . " ז'סטין שיחקה ברמה מאוד גבוהה לאורך כל הטורניר ,  ואני חושבת שהצבנו את הרף די גבוה לעצמנו לקראת המשך השנה ".  הנין התרגשה לא פחות ואמרה : " אני פשוט מאושרת לחזור .  היה גמר מדהים,ואני רוצה לברך את קים שהיא שחקנית גדולה ". 
אחרי ההפסד התבשרה הנין כי את השבוע הבא היא תפתח במשחק הכי קשה לו הייתה יכולה לצפות ,  לאחר שהגרלת טורניר סידני ,  טורניר ההכנה האחרון לפני פתיחת אליפות אוסטרליה ,  זימנה לה מפגש אפשרי מול סרינה וויליאמס כבר בסיבוב השני .
  *  בטורניר הגברים המקביל בבריסביין הזיע המדורג ראשון ,  אנדי רודיק ,  בדרך לגמר לפני שניצח את הצ'כי תומאס בדריך 6:1 ,  3:6 ,  4:6 .  בגמר יחכה לרודיק צ'כי אחר בדמותו של ראדק סטפאנק ,  שהביס את גאל מונפיס 2:6 ,  1:6 .
 בנוסף לחגיגה הבלגית בבריסביין קיבלה מעצמת טניס הנשים מהשפלה סיבה נוספת לגאווה גם מצידה של ינינה ויקמאייר .  הכוכבת המבטיחה של הטניס הבלגי זכתה בטורניר אוקלנד  ( סך פרסים 220 אלף דולר )  אחרי שהפתיעה בגמר את פלאביה פנטה וניצחה בקלות 3:6 ,  2:6 .  ויקמאייר  ( 16 בעולם )  שמה מאחוריה את השעייתה המדוברת מהסבב בעקבות העובדה שהחמיצה בדיקת סמים אשתקד ודרסה את האיטלקיה  ( 12 בעולם )  בדרך לתואר השלישי בקריירה שלה .
 נבחרת ספרד זכתה בגביע הופמן בפעם השלישית בתולדותיה ,  כשהשלימה ניצחון 1:2 על בריטניה במפעל המסורתי בפרת' .  אחרי שלורה רובסון בת ה-15 ,  ההבטחה הגדולה של הטניס האנגלי ,  הפתיעה במשחק הראשון את מריה חוזה מרטינז סאנצ'ז  ( 26 בעולם )  עם ניצחון 1:6 ,  6:7  ( 6:8 )  ,  איכזב אנדי מארי עם הפסד 6:1 ,  4:6 ,  6:3 לטומי רוברדו ,  ובמשחק הזוגות המעורבים המכריע ניצחו הספרדים 6:7  ( 6:8 )  ,  5:7 אחרי שהצליחו שלוש נקודות מערכה במערכה הראשונה והניפו את הגביע .
  *  שחר פאר ,  שפתחה את העונה עם הופעה בחצי גמר טורניר אוקלנד ,  תמשיך בשבוע הבא לטורניר הובארט באוסטרליה  ( סך פרסים של 220 אלף דולר )  ,  שם היא תדורג שנייה אחרי אנבל מדינה גרירס הספרדייה .  יריבתה של פאר בסיבוב הראשון תהיה אוליביה ראגובסקה ,  אוסטרלית בת 19 המדורגת 145 בעולם .  בסיבוב השני עשויה לחכות לפאר אוסטרלית מפורסמת הרבה יותר בדמותה של ילנה דוקיץ' .
 
קלייסטרס גברה על הנין בגמר טורניר בריסביין
טורניר הקאמבק של הנין למגרשים הסתיים בהפסד דרמטי לבת ארצה ,  שהצילה שתי נקודות משחק והניפה עוד גביע

