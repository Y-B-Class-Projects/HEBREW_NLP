חברות הנדל"ן הקטנות סומכות על הציבור שיקנה גם הנפקות בלי דירוג 
בנתנאל גרופ רצו לגייס 50 מיליון שקל - וקיבלו ביקושים של 160 מיליון שקל .  מנכ"ל נתנאל : " עשינו מצגות ליועצי השקעות והם התקשרו ללקוחות וסיפרו שיש כאן הנפקה טובה "
  >  >  ביום חמישי האחרון הסתיימה הנפקת האג"ח של נתנאל גרופ ,  חברת נדל"ן קטנה .  דני נתנאל ,  מנכ"ל החברה ,  לא האמין כמה שפר גורלו כשנודעו לו תוצאות ההנפקה : " קיבלנו ביקושים בהיקף של 160 מיליון שקל לאחר שביקשנו לגייס רק 52.5 מיליון שקל .  כמות ההזמנות שקיבלנו בהנפקה היתה 1280  ( הזמנות שונות )  .  בדקנו את ההנפקות מאז 2007 ובשלוש השנים שחלפו ,  וכמות ההזמנות אפילו בהנפקות המוצלחות ביותר היתה 250-300 בלבד .  1,280 הזמנות מבטאות ביקושי שיא ,  וזוהי הבעת אמון ",  אמר נתנאל אתמול .  המשמעות של התוצאות המרשימות האלו הוא שהבעת האמון בנתנאל גרופ הקטנה לא הגיעה מצד משקיעים מוסדיים .  בשלב המכרז המוסדי של החברה אי אפשר היה למצוא אף חברת ביטוח גדולה או בית השקעות גדול שהזמינו אג"ח לקופות הגמל או לקרנות הנאמנות שלהם .  ההזמנות בהנפקה הגיעו דווקא מהציבור ,  כפי שמעיד נתנאל עצמו : " ישבנו במצגות עם יועצי השקעות ומנהלים בבנקים שאחרי המצגות התקשרו ללקוחות וסיפרו להם שיש כאן הנפקה טובה .  עשינו מצגות לכמה מהאחראים על יועצי ההשקעות בבנקים שונים ,  בהם בחברת פעילים של בנק הפועלים ,  בבנק הבינלאומי ,  באיגוד ובדיסקונט .  הבנקים פנו לסניפים ושיווקו את ההנפקה ,  ומשם הגיעו הזמנות של פי ארבעה מבהנפקות מוצלחות אחרות ".  הנפקת נתנאל הגיעה אחרי שתי הנפקות לא מדורגות נוספות שהתקיימו בחודשים האחרונים :  הנפקת האג"ח של חנן מור והנפקת האג"ח של חברת גינדי השקעות .  בהנפקת חנן מור כלל לא נערך שלב מוסדי ,  אלא ציבורי בלבד - כלומר ההנפקה מראש לא הופנתה למשקיעים מוסדיים ,  שמצדם ייתכן שלא ששו להזמין את איגרות החוב של חנן מור .  האסטרטגיה הזאת צלחה :  הציבור הזרים בהנפקה זו ביקושים של 80 מיליון שקל ,  בעוד החברה ביקשה לגייס כ-38 מיליון שקל .  הן חנן מור והן נתנאל גייסו חוב באפיק השקלי בריבית משתנה ,  וזאת לצורך הגנה מפני האינפלציה .  התשואה בהנפקה של שתי החברות נקבעה כמרווח של 6.15% מעל הריבית המשתנה של אג"ח ממשלתית 817 ,  והיא מגיעה כיום ל-7.75% .  גינדי הקדימה את זמנה דווקא גינדי השקעות ,  שהיתה ראשונה לגייס באיגרות חוב לא מדורגות ,  אולי הקדימה קצת את זמנה .  הגיוס של גינדי התקיים בדצמבר 2009 ,  והיא לא קיבלה ביקושים עבור כל הגיוס המתוכנן והסתפקה ב-52 מיליון שקל מתוך 60 מיליון שקל שביקשה לגייס באג"ח צמודות מדד .  התשואה על האג"ח של גינדי השקעות גם היא היתה גבוהה יותר משל שתי החברות שהגיעו לשוק אחריה ,  והגיעה ל-9.3% .  נוסף להנפקות הלא מדורגות צפויות להגיע בקרוב לשוק גם הנפקות בדירוגים נמוכים של bbb פלוס ומטה ,  בהן הנפקת אג"ח של מצלאווי ,  המדורגות בדירוג baa1 עם אופק יציב ,  והנפקת אג"ח של הכשרת הישוב המדורגות bbb עם אופק שלילי .  ומה השתנה בעקבות המשבר מבחינת הדרישה לשיעבודים שיבטיחו את החזר החוב ?  תלוי את מי שואלים .  אמנם בנתנאל ,  גינדי וחנן מור ניתנו שיעבודים למשקיעים באג"ח ,  אבל אלה רחוקים מהשיעבודים שניתנים לבנקים כאשר הם נותנים אשראי .  השיעבודים שניתנו בשלוש ההנפקות האלו היו שעבודים על חשבון עודפים של פרויקטים .  המשמעות היא שאם נותר עודף בסיום הפרויקט - אחרי החזר החוב לבנקים ותשלומי ריביות ועל פי מכירת הדירות - רק אז העודף מבטיח את החזר האג"ח .  בקרב החתמים הדעות חלוקות .  חתם אחד שאותו שאלנו אמר לנו  " שלא יעבדו על הציבור - שיעבוד על עודפים זה בדיוק אותו דבר כמו שהיה לפני המשבר .  מחזיקי האג"ח שוב עומדים בתור אחרי הבנקים ".  עם זאת ציין אותו חתם כי גם בהנפקות הלא מדורגות שהתקיימו עד כה מדובר בחברות בשורה העליונה של החברות הלא מדורגות ,  ואין הנפקות הדומות לאלו שאיפיינו את התקופה שלפני המשבר - הנפקות של חברות מסוכנות הנוטלות אשראי בשוק ההון כדי שישמש כהון עצמי לפרויקטים מסוכנים בחו"ל .  חתם אחר אמר כי השוק מתקדם בדרך למטרה - להגיע למצב שבו למחזיקי אג"ח תהיה קדימות כלשהי ,  והם לא יהיו סתם נושה רגיל שעומד בקצה התור .
 
חברות הנדל"ן הקטנות סומכות על הציבור שיקנה גם הנפקות בלי דירוג 
בנתנאל גרופ רצו לגייס 50 מיליון שקל - וקיבלו ביקושים של 160 מיליון שקל .  מנכ"ל נתנאל : " עשינו מצגות ליועצי השקעות והם התקשרו ללקוחות וסיפרו שיש כאן הנפקה טובה "
 
