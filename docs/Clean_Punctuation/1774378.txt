סוחרי האשליות נגד כרטיס ההשתלות
הטרגדיה של משפחת כהן הפכה לפתח התקווה של משפחות אחרות ,  אבל כהני הדת סגרו את הפתח הזה .  הבעיה אינה בעצם קיומם של רבנים שרלטנים ,  אלא בכך שהקידמה לא הכחידה את הביקוש אליהם
יש האומרים שבעת הזו ,  יומיים אחרי שאבי כהן ז"ל הובא למנוחות ,  לא ראוי לכתוב על שאלת תרומת האברים שלו - זו שלא קרתה למרות שהקפטן האגדי היה חתום על כרטיס אד"י .  גם אם הנושא ראוי וחשוב - כך אומרים המבקרים - צריך להתחשב ברגשות המשפחה .
 על זאת יש להקשות ,  לאיזו משפחה בדיוק הכוונה ?  האם לזו של חולה הכליות שמכונת הדיאליזה הפכה לשגרת הגיהנום שלו ?  של האישה הנבולה אשר משוועת ללב שיחזיר אותה לחיק החיים ?  אולי זו של חולה ה-CF שבלי השתלת ריאה ינפח בקרוב את נשימתו האחרונה ?  או שמא מדובר ביקיריה של הגברת המתעוורת לאיטה ,  שקרנית חדשה יכלה להאיר מחדש את יומה ?  
כל אלה אכן חוו רגעים קשים מנשוא בשעותיו האחרונות של אבי כהן ,  כאשר מכונות ההנשמה המשיכו לנפוח אוויר לתוך גופו חסר החיים ,  דואגות לכך שאבריו היקרים מפז ילכו וידעכו ,  עד שיהפכו חסרי תועלת עם פעימת ליבו האחרונה .  קשה ועצוב לדמיין את מריטת העצבים של המשפחות לאורך התהליך הזה ,  פרי החלטתה המתסכלת של משפחת הכדורגלן .  אלא שעם כל הרגישות המתבקשת בטרגדיה כזו ,  יש להביא בחשבון את האינטרס הציבורי .  גם אם הפצע בנפשם של אלפי מועמדים להשתלה עדיין פתוח ,  צריך לנצל את תשומת הלב של הקהל הרחב ולהשאיר את נושא תרומת האיברים על סדר היום .
 זמן קצר אחרי תאונת הדרכים שבה נפגע אבי כהן ז"ל ,  נודע שבני המשפחה מתייעצים עם רופאים ורבנים .  למרות שמדובר בצירוף משונה ,  שהרי אין לרבנים שום ידע רלוונטי לבעיה האיומה של קרבן התאונה או של קרוביו ,  לא היה מקום לביקורת .  נחמה ותקווה אינן עניין רציונלי .  אם אדם רוצה לראות טכנאי מזגנים בשעתו הקשה ,  הביאו לו טכנאי מזגנים .  אם דווקא רב יחזק את רוחו - שיהיה רב .
 מעט אחר כך ,  שמענו שבני המשפחה - בעצת אותם רבנים - קוראים לשמירת שבת ומבקשים להוסיף את התיבה  " חיים "  לשמו של קרבן התאונה השרוי במצב אנוש .  בשלב הזה עוד עמד לזכותם הכלל של  " אין אדם נתפס בשעת צערו ".  גם אם היה מקום לבקר את האופן הציני שבו סוחרי הדת מפיצים את מרכולתם דרך אנשים נואשים ,  יכולנו ללמד זכות שהם מסייעים לאותם אנשים בשעתם הקשה ביותר .  
אלא שאז הגיעה ההתפתחות האחרונה :  מוחו של אבי כהן מת וסיכוייו לחזור לחיים אפסו .  הטרגדיה של משפחת כהן הפכה לפתח התקווה של משפחות אחרות ,  אבל כהני הדת סגרו את הפתח הזה .  הם שכנעו את הקרובים הלומי הצער להניח לגופו של אבי לדעוך ,  עד שחדל להיות קרן שפע של ברכה וחיים .
 אפשר וראוי להלעיג על התרבות הפרימיטיבית שבשמה נעשתה הנבלה הזו ,  אבל כל הלעג והארס לא ישנו את המציאות :  אחרי מאות שנים של מהפכה מדעית והשכלה ,  חלקים גדולים של החברה המערבית עדיין נמצאים במצב התודעתי של האדם הקדמון שיצא ממערתו כדי להשתחוות לשמש .  הקידמה הביאה להמונים אייפון ו-1000 ערוצי טלויזיה ,  אבל השאירה את הנאורות מחוץ להישג ידם .  מכל בחינה מעשית ,  אין הבדל בינם לבין מיליארדי התמימים שזבחו לבעל ,  פיטמו את כהני המקדש והעשירו את הכמרים תמורת תעודת כניסה לגן עדן .  משפחת כהן לא הלכה שולל אחרי הרבנים בגלל טיפשות או חסרון כיס ,  אלא משום שלא צוידה בשום חיסון נגד לוחשי הלחשים וחרשי הקמעות .
 הבעיה ,  איפוא ,  אינה בעצם קיומם של רוכלי האשליות ,  מרבנים ועד לקוראים בקפה ,  אלא בעובדה שהקידמה לא הכחידה את הביקוש אליהם .  החינוך המערבי אמנם מקדם את הטכנולוגיה ,  אבל מקנה מעט מאד הגנות מפני אותם הבלים ששיגשגו כבר בתקופת האבן .  האם מדובר במחדל ,  או שזהו פשוט טבע האדם ?  זו כנראה שאלה אקדמית .  הכשלון הוא כשלון וצריך להכיר בו :  למרות כל הגיגהרצים והננוטכנולוגיות ,  אנשים מתקדמים לכאורה ימשיכו להתהלך בינינו בהמוניהם ולבקש סעד מגונבי דעת .
 אחרי ההכרה בבעיה ,  יוכל הציבור הנאור לנסות להתמודד איתה .  אם אין אפשרות להעלים את הביקוש לפתרונות קסם ,  אפשר לרתום אותו למטרות מועילות .  שוו בנפשכם שהרבנים שהתקבצו סביב משפחתו הלומת הצער של אבי כהן ,  היו מגלים לצידם מתחרים - כהני דת חדשה שמבטיחה החלמה בתמורה להקפדה על מיחזור ,  חסכון במים והפחתת צריכת שומנים רוויים ?  
כל הבטחת שווא של הרבנים ,  הייתה נתקלת בשקר גדול ומרהיב יותר של הירוקים .  במקום לקרוא לשמירת שבת ,  הייתה משפחת הגוסס הייתה יוצאת בקריאה לציבור לנסוע בתחבורה ציבורית .  במקום הנחת תפילין המונית - התקנת חסכמים ,  או הפחתת צריכת שומנים רוויים .  אנשי הדת החדשה לא היו נזקקים להסברים מסובכים אודות החשיבות של השתלת איברים .  תחת זאת ,  הם היו מודיעים למשפחה שתרומת איברי הנפטר תעלה אותו מיד לגן עדן מפואר ומשוכלל יותר מזה של הרבנים .  כרטיס אד"י היה הופך בן לילה ללהיט ,  אילו היה משווק להמונים כסגולה לפרנסה ,  לפריון ולבנים זכרים .  יש אמנם משהו צורם בשימוש באמונות טפלות כדי לקדם מטרות נאורות ,  אבל עוד פחות רציונלי להניח לרבנים לגרוף לבדם את רווחי העתק של שוק האשליות .
 
סוחרי האשליות נגד כרטיס ההשתלות
הטרגדיה של משפחת כהן הפכה לפתח התקווה של משפחות אחרות ,  אבל כהני הדת סגרו את הפתח הזה .  הבעיה אינה בעצם קיומם של רבנים שרלטנים ,  אלא בכך שהקידמה לא הכחידה את הביקוש אליהם

