 " הרב המתעלל "  לא רוצה לבוא למשפטו
אליאור חן ,  הנאשם בסדרת מעשי התעללות בילדים ,  ביקש מבית המשפט לשחרר אותו מחובת ההתייצבות בדיון ,  בטענה שלא הספיק ללמוד את חומר החקירה בעניינו ,  ולכן לא יוכל להגן על עצמו
אליאור חן ,  הנאשם בהתעללות בילדים ,  ביקש היום  ( ראשון )  מבית המשפט המחוזי בירושלים לשחררו פעם נוספת מהתייצבות בדיונים במשפטו ,  משום שלטענתו לא הספיק ללמוד את חומר החקירה ואין ביכולתו לעזור בהגנתו .  הדיונים בבית המשפט אמורים היו להתחיל בדצמבר ,  אך נדחו בחודש מטעמים דומים ,  לבקשת פרקליטו של חן .
 לפי לוח הזמנים המקורי של בית המשפט ,  שלב ההוכחות במשפטו של  " הרב המתעלל "  אמור היה להתחיל מחרתיים ,  לאחר שבקשתו של חן לדחות את המשפט בחצי שנה נדחתה .  בבקשה שהגיש היום פרקליטו עו"ד אריאל עטרי לבית המשפט המחוזי בירושלים ,  נכתב כי חומר החקירה כולל למעלה מ-15 אלף מסמכים ולמעלה ממאה דיסקים המכילים חומרי חקירה בעניינו .  לדבריו ,  זמן הצפייה בדיסקים בלבד עולה על חודש של צפייה .  חן טוען גם שלא מאפשרים לו לעיין בחומר החקירה ולקבלו לידיו .
" בשלב זה אין לנאשם כל אפשרות להגן על עצמו במשפטו .  נוכחותו ונוכחות סנגורו תהיה פסיבית לחלוטין ",  נכתב בבקשה . " שום עד לא ייחקר ,  ושום עד לא יישמע מטעם ההגנה .  במצב דברים זה ,  בו הוחלט לקיים את המשפט בטרם יכולה ההגנה ללמוד את חומר החקירה המלא ,  ברור לנאשם כי נוכחותו ונוכחות סנגורו ,  באולם הדיונים  מיותרת לחלוטין ואין בה להעלות או להוריד לגבי תוצאות המשפט ". 
באחרונה עתר חן לבג"ץ בבקשה לקיים דיון נוסף בבקשתו לפסול את השופט שדן בתיק ,  מכיוון שנחשף לחומר תקשורתי רב בעניין ,  זאת לאחר שהבקשה המקורית נדחתה .  בערעור שהגיש חן לבית המשפט העליון נכתב כי הרשעתו ואשמתו בדעת הקהל היא עובדה מוגמרת ,  אולם הוא עדין  " זכאי לבוא בפני שופט שינהג בו מנהג שווה לכל נאשם אחר ".  
פרשת החשדות החמורים נגד אליאור חן נחשפה במרץ 2008 .  חן מואשם בשמונה אישומים של התעללות חמורה בקטין או בחסר ישע ותקיפת קטין או חסר ישע הגורמת חבלה חמורה .  עם חשיפת הפרשה נמלט חן לקנדה ומשם עבר לברזיל .  המשטרה הוציאה באפריל 2008 צו מעצר בינלאומי נגד חן ,  אשר הוסגר לישראל והוגש נגדו כתב אישום חמור .

" הרב המתעלל "  לא רוצה לבוא למשפטו
אליאור חן ,  הנאשם בסדרת מעשי התעללות בילדים ,  ביקש מבית המשפט לשחרר אותו מחובת ההתייצבות בדיון ,  בטענה שלא הספיק ללמוד את חומר החקירה בעניינו ,  ולכן לא יוכל להגן על עצמו

