בר נוער תקוע עמוק בארון
הטבח בבר נוער בת"א כמעט ונשכח בחסות צו איסור פרסום ממושך .  נורית אמיתי מקווה כי העיתונאים ייזכרו לדרוש את הסרת הצו ויצרפו נציגי ציבור לדיון
בצילם של הימים האחרונים והסערה סביב פרשת הרב מוטי אלון ויחסים הומו-סקסואליים בקהילה הדתית ,  יש מקום לשוב לאירועי בר-נוער בתל אביב ולבדוק האם החקירה מתקדמת ומה התועלת בצו איסור הפרסום .  
הבעיה :  כל מידע שקיים ,  אם בכלל ,  נותר נצור וחסוי בקלסרי המשטרה והכל בחסות ובתוקף צו איסור פרסום גורף ,  שהוצא בנדון מיד לאחר הרצח .  יכול להיות שאין חדש ויכול שיש קצה חוט שדרכו ממשיכה המשטרה את פעולות חקירתה הסמויות והאינטנסיביות .  מאידך ,  ישנה קהילה שלמה ובני משפחה דואגים - שחוששים בכל ומכל מפגש שיקיריהם מקיימים - בגלוי ובסתר .  הם נתונים בפחד מוות שלא מרפה :  מי מבטיח שהוא  הרוצח - לא יכה שוב ?  
לא בטוח שאיסור הפרסום מועיל ומסייע להמשך החקירה מה עוד שמאז הרצח חלפה למעלה מחצי שנה .  ואולי ,  כשאין קצה חוט בפרק זמן סביר  יש מקום להרגיע את הציבור כי המלאכה נמשכת ולתת לוח זמנים משוער אם לא לסיום החקירה אז לפחות לגיוס הציבור למען החקירה וגילוי הרוצח קר הדם .  
מכל מקום איסור פרסום מתנגש בעקרונות חופש הביטוי ,  חופש העיתונות וזכות הציבור לדעת .  הוצאתו חלה רק על מידע שפרסומו עלול לפגוע באינטרסים של הציבור ,  כגון פגיעה בחקירה משטרתית או פגיעה בביטחון המדינה ,  או מידע שפרסומו עלול לפגוע באדם מסוים ,  כגון פגיעה בשמו הטוב או סיכון חייו .  
עם זאת ,  קיימת תחושה שצווי איסור פרסום בשנים האחרונות הפכו להיות נורמת עבודה שגרתית במשטרת ישראל כמעט בכל חקירה בה משערים שיהיו קשיים בפענוח או רצון להשתיק את הקדימונים והידיעות באמצעי התקשורת .
 בפועל התחושה היא שיש יד קלה מידי בהגשת בקשות להוצאת צווי איסור פרסום ובתי המשפט נעתרים להם  ללא נציגי התקשורת ,  הציבור ובכלל .  אכן טובת החקירה מחייבת איפול אך גם פיקוח שיפוטי והכל על מנת שהאיפול לא יהפוך לכסת''ח של החוקרים בגין אי התקדמותם בחקירה ולחילופין הצורך לשתף את הציבור באיתור חשודים ומידע .  
לעיתים הפרסום עוזר .  קחו לדוגמא את תכניות התקשורת שעוסקות בחשיפות ומציגות ראיות מזירות עבירה שדרכן מאתרים חשודים המובאים לדין .  מאידך ,  צווי איסור הפרסום משרתים את המשטרה הן להאדרת שמה ולעיתים גם לצרכיה שלא להאיר בזרקור אי הצלחות מצידה .  לדוגמא פרשת פריניאן שנולדה בצו איסור פרסום שהוליד בסופו של דבר את ועדת זיילר ,  שהוכיחה כי היו כשלים בפעילות המשטרה ובכיריה נתנו על כך את הדין .
 רצוי להזכיר גם את החסות שניתנת באמצעות הצווים  לתכניות תעודה יוקרתיות לצלם בשקט את החשיפה התקשורתית שיציגו אל מול פני האומה בדיוק ביום שבו יוסר הצו .  כך לדוגמא התיעוד המפורט של חקירת רצח משפחת אושרנקו מראשון לציון שבטוח לא הופק ביום צילום אחד וכן תיעד את אנשי המשטרה משבחים את עצמם ויוצאים גדולים .
 מכאן ,  שלעיתים צווי האיסור הללו מטיבים עם אמצעי תקשורת מסויימים ומפלים את האחרים וגם על כך יש לתת את הדעת .  השאלה :  האם בתי המשפט מודעים לכל אלו ?  האם שיקולים שכאלו מובאים בחשבון ?  מה מידת הכבילות לצווים שיש לאנשי הצוות המתעד בחסות איסור הפרסום ?  ויכול שאם היו במותבי השיפוט היו מוצבים גם נציגי ציבור מתחום התקשורת והאקדמיה וזכויות האדם בכלל ,  היד החותמת הייתה פחות רועדת ומרעידה .  נכון שתמיד יש אפשרות לערער על הקביעה אך מדוע מלכתחילה ובשם הזמן האבוד  ישב על המדוכה מותב מקצועי שהחלטותיו תהיינה יותר סבירות ומידתיות .
 בנוסף יש להביא בחשבון בהטלת צווים שכאלו ,  את מאפייני התקשורת הנוכחית .  אוטוסטרדת המידע צריכה להוביל את המסלול הישיר להגיון המחוקק ולהביא לבחינה מחודשת את סוגיית צווי איסור הפרסום .  
אין ספק שכיום בעידן האינטרנט והטוקבקים משמעות הצווים פוחתת והולכת .  אם בכל זאת קיים חשש מיידי ,  הרי בכל מקרה תמיד ניתן להוציא צו ל-24 שעות ,  עד שיידון הנושא במותב שיפוטי שיכלול גם נציגי ציבור .  כך גם יוכל ביהמ''ש לפקח על התקדמות החקירה בצל זכות הציבור לדעת ומה בכלל מותר לציבור שיידע ,  בהתאם ללוח הזמנים שיהיה מונח בפני בית המשפט אבל גם ישמש נר לרגלי צוות החקירה .
 בר נוער יכול להיות המבחן לאימוץ הדרך הזו ,  שהרי זכות הציבור ניצבת במקרה הנדון בשורה אחת עם ביטחונם של הנוגעים בדבר .  
הסירו את הצו ותנו לדעת מה מצב החקירה .
 
בר נוער תקוע עמוק בארון
הטבח בבר נוער בת"א כמעט ונשכח בחסות צו איסור פרסום ממושך .  נורית אמיתי מקווה כי העיתונאים ייזכרו לדרוש את הסרת הצו ויצרפו נציגי ציבור לדיון

