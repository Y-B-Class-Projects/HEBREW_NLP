ארבייטמן בסגל של אוחנה לרומניה
מאמן הנבחרת הזמני כלל בין 20 המוזמנים לסגל גם את שכטר ,  ורמוט ,  נאתכו וגם עומר גולן .  ארבייטמן : " גאה לייצג את המדינה "
 אלי אוחנה פירסם הערב  ( חמישי )  את שמות 20 השחקנים שהחליט לזמן לסגל נבחרת ישראל לקראת משחק הידידות מול רומניה ביום רביעי .  אוחנה נועד בשבוע שעבר עם מנהלי הנבחרת ועם המאמן היוצא ,  דרור קשטן ,  וקיבל פרטים על איך צריכה הנבחרת להתנהל לקראת המשחק .  המאמן הזמני החזיר כמה שמות חדשים לסגל הנבחרת אחרי שנעדרו ממנו בתקופת דרור קשטן ,  ביניהם מלך שערי ליגת העל ,  שלומי ארבייטמן ,  אליו יצטרפו חבריו למכבי חיפה ניר דוידוביץ' ,  דקל קינן ,  אייל משומר ובירם כיאל .  גם להפועל תל אביב יש נציגות נכבדה עם איתי שכטר ,  ביבראס נאתכו ,  דדי בן דיין ,  אביחי ידין וגילי ורמוט .
 חלק מהשמות שנעדרים מהרשימה הם אלו של ברק יצחקי ,  סלים טועמה ,  בן סהר וגל אלברמן ,  שנחשבו בקמפיין האחרון לברגים חשובים בנבחרת .  ככל הנראה לא זומן ברק יצחקי בגלל הכבוד הגדול שרוחש אוחנה לשלומי ארבייטמן ,  שאף נמצא בכושר מצויין ,  ועשוי לפתוח בהרכב .  אוחנה כבר התבטא בעבר בנוגע לחלוץ ,  ואמר שהוא אחד החלוצים הטובים בארץ ,  כולל בתקופה בה אימן אוחנה את השחקן בבית"ר ירושלים .  
שלומי ארבייטמן עצמו אמר הערב לוואלה !  ספורט : " אני שמח לחזור לסגל הנבחרת .  כבוד הוא לי להשתייך לסגל ולייצג את המדינה ".  על המפגש של מספר שחקני מכבי חיפה עם חלוץ קבוצתם ,  ולדימיר דבלאשווילי במדי נבחרת גיאורגיה ,  אמר החלוץ הישראלי : " אין ספק שזה יהיה מפגש מעניין ".  
באשר לבן סהר וסלים טועמה ,  הרי שאוחנה העדיף לתת לשחקנים שמקבלים דקות בקבוצה שלהם ,  ושני הליגיונרים סובלים בחודשים האחרונים מספסול יציב .  מי שדווקא כן מציגים יכולת טובה בקבוצות שלהם בחו"ל הם רוברטו קולאוטי ,  שכבש השבוע ,  כמו גם אליניב ברדה ,  שרשם צמד במדי קבוצתו .  גם ברדה וגם קולאוטי ,  כמו שאר הליגיונרים שהוזמנו יקבלו אישור מיוחד מהמאמן להגיע ישירות לרומניה ,  ולא להצטרף לחבריהם בנבחרת בארץ .  יניב קטן לא זומן בגלל פציעה בשרירי הבטן ,  ובמכבי חיפה רוצים לאפשר לו לנוח כדי להתגבר על הפציעה .  גם גל אלברמן לא נכלל בסגל ,  בגלל פציעה .  
הסגל המלא :
 שוערים :  דודו אוואט ,  ניר דוידוביץ' .  הגנה :  קלמי סבן ,  דקל קינן ,  טל בן חיים ,  אבי סטרול ,  יואב זיו ,  דדי בן דיין ,  אייל משומר .
 קישור :  בירם כיאל ,  אביחי ידין ,  ביברס נאתכו ,  תמיר כהן ,  גילי ורמוט ,  יוסי בניון .
 התקפה :  אליניב ברדה ,  איתי שכטר ,  שלומי ארבייטמן ,  רוברטו קולאוטי ,  עומר גולן .
 
ארבייטמן בסגל של אוחנה לרומניה
מאמן הנבחרת הזמני כלל בין 20 המוזמנים לסגל גם את שכטר ,  ורמוט ,  נאתכו וגם עומר גולן .  ארבייטמן : " גאה לייצג את המדינה "
 
