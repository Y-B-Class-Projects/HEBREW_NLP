האמת על הישראלים במכבי
פז חסדאי קרא מזמן את עמרי כספי מתלונן בוואלה !  ספורט על היחס לישראלים ,  אבל אחרי שצפה בו עושה זאת שוב בעובדה וחזה במראיין שלא מעמיד אותו על טעותו ,  הוא בחר לעשות זאת במקומו וקורא לו להתרכז בכדורסל
אף אוהד של מכבי תל אביב לא אהב לשמוע את הדברים שאמר אמש  ( חמישי )  עמרי כספי ב"עובדה ".  אומנם כספי כבר אמר את הדברים בעבר בראיון לוואלה !  ספורט ,  ואף עשה זאת בצורה בוטה ,  ישירה ומפורטת הרבה יותר ,  אך לדברים בפריים טיים של ערוץ 2 יש נטייה ליצור הד חזק יותר .  כספי שוב ביקר את התהליכים שעוברים על מכבי תל אביב ,  התקשה להבין מדוע הקבוצה מעדיפה זרים על פני ישראלים ,  הזכיר איך הקבוצה החליטה להיפרד ממנו ,  מהלפרין ומאליהו ,  שמצטיינים בקבוצותיהם החדשות ,  התלונן על ההזדמנויות המועטות מדי שקיבל במכבי ,  ותהה איך יכול להיות ששחקן שלא זכה לאמון מצד הקבוצה פורח בימים אלה ב-NBA .  
אין ספק ,  הדברים פוגעים .  הנטייה הראשונית כאוהד היא להיעלב ולרטון על כפיות הטובה של כספי ,  שאולי שכח היכן הוא גדל ,  שכח מהיכן ינק את יסודות המשחק ואת ערכי הניצחון ובזכות מי קיבל את הבמה הבינלאומית ,  ואילו עתה הוא משמיץ את קבוצתו לשעבר בפומבי בצורה שאינה מעוררת כבוד .  כמו כן ,  אין מנוס מלחשוב שכדאי שכספי יחזור כמה שיותר מהר להתעסק בכדורסל ,  כי נדמה שהפסטיבל סביבו לא ממש מועיל לו או לקבוצתו .  בזמן שהקינגס ממשיכים להפסיד ואחוזי הקליעה שלו ממשיכים לצנוח ,  מוטב שישוב להשקיע את מאמציו על המגרש ולא באירועים וראיונות חגיגיים ,  ושעם כל הכבוד לכישרון שלו ,  עיקר כוחו הוא בהתמדה ,  בנחישות ובעבודה קשה ,  ואל לו לתת לשתן לעלות לו לראש .
 משפחת כספי זוכה לימים אלה לכבוד גדול ,  ובצדק ,  אך אין זה אומר שכל מעשיהם קדושים .  אבי המשפחה שמעון ,  מעריץ גדול של בנו ,  ביקר בעבר בפומבי לא מעט מאמנים על כך שהעזו לא לשים את הכדור בידיים של כספי בכל התקפה .  זכורה מכולם ההתקפה על ויקטור סקורניק ,  שטען שמשפחת כספי הביאה לפיטוריו ,  אך גם עודד קטש הואשם על ידי מר כספי ש"יש לו אינטרס להרוס את עמרי ",  ואתמול ב"עובדה "  הקורבן היה פיני גרשון ,  שבעבר העז לנזוף בכספי על כך שדרש מוויצ'יץ' לעשות לו חסימה ,  ומיד הורד לספסל .  וויצ'יץ' ,  כמדומני ,  היה באותם ימים שחקן בכיר מכספי וטוב ממנו בהרבה  ( ויכול להיות שזה עדיין כך גם היום )  ,  וזה בהחלט הגיוני שמאמן יעמיד במקום שחקן צעיר וחצוף ,  אפילו אם משפחתו משבחת אותו על ה"חוצפה החיובית "   ( ביטוי שהפך למפוקפק בתקופה האחרונה )  .  מעניין אם גם פול ווסטפאל יצטרף ביום מן הימים לרשימה השחורה של הכספי'ס .
 שמעון כספי גם מתגאה כיצד אמר לבנו לקחת את הכדור לסל בכל פעם שהוא יכול ו"לא לראות אף אחד ממטר ",  כדבריו ,  אך על אף שמדובר בגישה ווינרית שיצרה כדורסלן גדוש בביטחון עצמי ,  היא בהחלט בעייתית ואגוצנטרית ,  ומנוגדת לעיקרון הקבוצתיות .  
גם ההאשמות לפיהן כספי לא קיבל מספיק הזדמנויות כלל אינן נכונות .  מעט מאוד שחקנים צעירים כמוהו קיבלו כל כך הרבה דקות משחק בקבוצה כל כך בכירה ,  ובשנה שעברה כספי היה שחקן חמישייה קבוע ,  שלא הצליח להצעיד את מכבי להישגים מרשימים מדי .  נדמה שהעובדה שעמרי מצליח בצורה כל כך מפתיעה בסקרמנטו גורמת למשפחת כספי להרגיש שמותר להם להגיד הכל ,  גם אם הדברים לא ממש מבוססים ,  ובטח שלא כתב  " עובדה ",  שנדהם מסיפורי NBA בנאליים שידועים לכל חובב כדורסל ,  יעמיד אותם על דיוקם .
 מבחינת מכבי תל אביב ,  יש להפריד בין המקרים של כספי ,  הלפרין ,  בורשטיין ואליהו ,  כיוון שכל אחד זה סיפור אחר .  כספי עזב ל-NBA ,  וקיבל באופן טבעי את ברכת הדרך מקבוצתו ומאוהדיה ,  שגאים בו ,  אוהבים אותו ומפרגנים לו לאורך כל הדרך .  הלפרין עזב אחרי שקיבל לא מעט הזדמנויות להוכיח את עצמו ,  וכשל יותר מדי פעמים ברגעי האמת .  עם תדמית רעה ,  נטייה לתבוסתנות ולא מעט שריקות בוז מהקהל ,  יחד עם חוזה ענק  ( ומוגזם ?  )  מאולימפיאקוס ,  דרכו נסללה החוצה בטבעיות .  בורשטיין עזב אחרי שסבל תקופה ארוכה מאוד מפציעות וכשכושר המשחק שלו מוטל בספק ,  ובהתחשב ביכולת הבינונית שלו בפואנלבראדה ,  נדמה שההחלטה לשחררו הייתה בהחלט נכונה .   ( אגב בורשטיין ,  כמו אחרים ,  לא היסס להאשים בראיון ש"מכבי היא כבר לא המשפחה שהייתה פעם ",  אך במקביל גם לא היסס לבקש ממשפחתו סכומי עתק ,  ולאחר מכן לתקוף אותה )  .
 לגבי אליהו הדעות מעט חלוקות .  גם הוא קיבל הצעה לחוזה עתק מספרד ,  אך בזמנו לא נראתה סיבה הגיונית להשוות אותה ,  במיוחד בהתחשב בכך שהמיסוי על ישראלים הוא כפול .  מנגד ,  כשמביטים בשכר העצום של מאצ'יי לאמפה ובתרומתו ,  אפשר לחשוב שאולי היה עדיף להשאיר את אליהו ,  ולו רק בגלל שהוא ישראלי ,  אך פה כבר עולה שאלה אחרת ,  שמעלה נושא עקרוני :  האם האוהדים מעוניינים בקבוצה מנצחת ,  או בקבוצה על טהרת הישראלים ? 
לצערנו ,  עם כל הכבוד לכדורסלנים המקומיים ,  למדנו עם השנים שאי אפשר לשלב בין הדברים .  אליהו וכספי ,  למי ששכח ,  היו בעונה שעברה שחקני חמישייה ,  והקבוצה די קרטעה .  מנגד ,  הקבוצה של שאראס ,  וויצ'יץ' ופארקר זכתה לפופולריות ואהבה בזכות התארים ,  בלי קשר למוצא השחקנים ,  ולא זכור שאוהדים התלוננו באותם ימים על דקות משחק לישראלים .  אפשר גם להזכיר ימים אפורים ומדכאים בשנות ה-90 ,  עם סגל גדוש בישראלים ,  ששיעממו ונכשלו והתקשו למלא את יד אליהו ,  וזאת על אף שהיו יהודים כשרים וחגגו את חגי ישראל .
 אז מה עדיף ?  אין ספק שישראלים יוכלו להגביר את תחושות ההזדהות עם הקבוצה ,  אך לא בכל מחיר .  גל מקל ,  שהעדיף לעזוב ,  לא מוכיח בגלבוע/גליל שעזיבתו היא מכה למכבי .  לימונד וגרין לא מראים שביכולתם להביא את גביע אירופה לתל אביב .  פניני הוא היחיד שמציג רמה מספקת ליורוליג ,  אך הוא לא יכול לבד .  הדילמה הזו מדירה שינה מעיניהם של פדרמן ומזרחי ,  שצמאים לכישרון ישראלי שיבצבץ וייקח את הקבוצה על הכתפיים ,  אבל בינתיים הוא פשוט לא קיים .  כמובן שכולנו היינו רוצים שכספי ,  הלפרין ,  בורשטיין ואליהו יחזרו למדים הצהובים במעין קבוצת חלומות ישראלית ,  אך כשהם יקבלו מיליוני דולרים ויתקשו להגיע לטופ-16 - אל תתפלאו אם גם הכוכבים המקומיים שאנו כל כך מתגעגעים אליהם כעת ,  יזכו בבוא העת לשריקות בוז .
 
האמת על הישראלים במכבי
פז חסדאי קרא מזמן את עמרי כספי מתלונן בוואלה !  ספורט על היחס לישראלים ,  אבל אחרי שצפה בו עושה זאת שוב בעובדה וחזה במראיין שלא מעמיד אותו על טעותו ,  הוא בחר לעשות זאת במקומו וקורא לו להתרכז בכדורסל

