פרופ' ראובן פוירשטיין - איש החינוך שמאמין באוטיסטים אך הממסד לא מאמין בו
הוא מאמין שאפשר לטפל באוטיסטים ,  בפגועי מוח ובלוקים בתסמונת דאון ולהגיע עמם לתוצאות מדהימות ■ פרופ' ראובן פוירשטיין הוא אחד מאנשי החינוך פורצי הדרך המוכרים בעולם ■ אז למה דווקא מערכת החינוך בישראל לא מחבקת אותו ? 
עד לפני שנה וחצי היה דניאל בחור רגיל לגמרי בשנות העשרה לחייו .  הוא חי חיים שגרתיים ונעימים בחיקה החמים של משפחה צרפתית מיוחסת ,  שבה הסב הוא פרופסור ידוע .  עד שאירע המקרה ששינה את חייו :  בזמן ששחה בבריכה קיבל דניאל דום לב ,  וחמצן לא הגיע למוחו .  הוא שקע בתרדמת עמוקה ומצבו הוגדר מוות קליני .  דניאל התעורר ,  אבל מצבו היה חמור ביותר - הוא לא דיבר וכלל לא תיפקד .  בני משפחתו ניסו טיפולים מסוגים שונים במכונים בצרפת ,  אבל כלום לא עזר .  המומחית הגדולה בצרפת לאנוקסיה - מצב שבו חמצן לא מגיע לרקמות הגוף - קבעה שדניאל לא יתאושש .  כשבני המשפחה היו כמעט על סף ייאוש ,  שמעו על שיטת טיפול ייחודית שפיתח פרופסור ישראלי בשם ראובן פוירשטיין .  כך הם הגיעו עם דניאל למרכז פוירשטיין בירושלים .  אצל דניאל ,  כמו אצל רבים ממטופליו של פוירשטיין ,  חולל הטיפול פלאים .  הוא התחיל לדבר ,  וכיום הוא כבר מטפל בעצמו ,  מכין ארוחות קלות ואף לומד קורס באוניברסיטה העברית .  כשהסבא המפורסם ביקר אותו באחרונה במרכז ,  הוא ניגש לפוירשטיין וביקש סליחה על כך שלא האמין בו .  בבסיס שיטת פוירשטיין ,  שמיושמת בעשרות מדינות בעולם ובמשך השנים טופלו בה עשרות אלפי ילדים ומבוגרים ,  נמצאת האמונה שלבני האדם יש יכולת לשנות את עצמם .  המפתח לכך מצוי בגילוי הגורמים המעכבים אותם מצד אחד ובמציאת נקודות הכוח שלהם מצד שני .  החשוב הוא לא מה הילד יודע או מה מנת המשכל שלו ,  אלא מה הוא מסוגל ללמוד .  בשלב ראשון המטופל מאובחן ,  ולאחר מכן מיושם משטר של תרגילים קוגנטיביים אינטנסיביים שמטרתם לגשר בהדרגה על הפערים - עם הרבה סבלנות והתמדה .  במרכז של פוירשטיין אפשר לפגוש מטופלים רבים מישראל ומחו"ל - אוטיסטים ,  בעלי תסמונת דאון ,  אנשים שלקו בשבץ מוחי ,  שנפגעו בתאונות דרכים ,  בפיגועים או בשירות הצבאי .  למרות הפגיעות הקשות ,  הם חזרו לתפקד ברמה זו או אחרת ,  בעקבות עבודה מפרכת שכללה תרגילים ואימונים בשיטת פוירשטיין .  חלק גדול מהם השתלבו במסגרת לימודים רגילה .  פוירשטיין מסתובב ביניהם .  בכובע הברט הנצחי שלו ובזקן הלבן הוא נראה כמו סבא טוב .  כל מטופל זוכה להתייחסות ,  לקריאת עידוד ולדרישת שלום למשפחה .  הוא מתעדכן בהתקדמות של מני ,  שסובל מפגיעת ראש קשה אחרי שנפצע בפעילות מבצעית ;  מחכה בסבלנות עד שאנטוני ,  חייל שנפצע לפני חמש שנים בתאונת דרכים והגיע ללא יכולת לדבר ,  יצליח לומר  " חג פורים שמח "   ( "זה פנטסטי .  היתה תקופה שהוא תיקשר עם לוח אותיות .  זאת התקדמות יוצאת מן הכלל ")  ;  שומע על פריצת הדרך החדשה של דניאל תוך שהוא מחליף אתו כמה מלים בצרפתית שוטפת ;  ומספר על אדם ידוע בישראל שעבר אירוע מוחי ,  יצא מבית החולים בלי יכולת לדבר ,  לקרוא או לצייר קו ישר ,  ולאחר שנה וחצי של טיפול במרכז חזר לעבודה .  מלא מרץ ואנרגיה  " פעם רופאים היו אומרים להורים שהילד שלהם לא דיבר :  'אין דבר ,  עד החתונה הוא ידבר' .  אני לא מקבל את זה ",  אומר פוירשטיין . " השיטה שלנו מניחה שיש צורך להשקיע ,  למצוא דרכים ,  לפתח שיטות ותוכניות שיעזרו לאדם לשנות את עצמו מעבר למה שהניחו שהוא בכלל מסוגל .  התפישה המקובלת היא מאוד 'פיקס' ,  ולפיה אדם מסוגל להגיע רק למה שהתורשה איפשרה לו . " פיתחתי תפישת עולם כה שונה ביחס לפסיכולוגיה הקונוונציונלית ,  שבמשך עשרות שנים נזרקו עלי לא מעט אבנים .  קראו לי חולם חלומות ,  טענו שאני אופטימי באופן לא מוצדק ,  הניחו שהמוח אינו ניתן לשינוי ,  שאין לו אפשרות להצמיח נוירונים חדשים במקום אלה שאבדו ".  פוירשטיין מספר על בחור ישיבה שנפגע בראשו במארב של מחבלים .  אף על פי שרופאיו חזו שאם ישרוד הוא יישאר צמח ,  הוא מתפקד כיום כאחד האדם ועובד בתחום המחשבים .  הוא מציג בגאווה ספרי שירה שפירסם בחור עם תסמונת דאון שלמד במרכז ,  ומצביע על תמונה של בחורה מהולנד שסבלה מתסמונת דאון קשה ,  עברה ניתוחים בירושלים וטופלה במרכז במשך שנתיים . " מאז היא סיימה תיכון ,  לומדת באוניברסיטה ,  מנגנת בחמישה כלים ונוהגת במכונית ".  הפגיעה המוחית לא מנעה ממנה לעשות אפילו צניחה חופשית , " ועל זה התרגזתי על ההורים שלה .  הם סיפרו לי רק לאחר מעשה ",  אומר פוירשטיין בחיוך ומוסיף : " אחרי שלמדה את שיטת הלימוד שלנו ,  היא כבר מלמדת אותה בכל מיני ארצות .  כשהרצאתי בפראג ,  היא הרצתה לידי .  זאת היתה חוויה ".  פוירשטיין כבר בן 88 ומרגיש את בגידת הגוף .  הוא נעזר בהליכון ובכיסא גלגלים ,  אבל הם לא מונעים ממנו פעילות מלאה .  המחשבה חדה ,  האנרגיות בלתי נדלות והוא מלא להט ומרץ .  פוירשטיין מסביר בפירוט רב איך כולם התייאשו ממקרה מסוים ,  איך היה בחור ש"כבר שלח את נעלי הבית שלו לשמים "  ולאחד אחר איש לא נתן סיכוי .  אין כל ריחוק בינו לבין העובדים או המטופלים ,  שקוראים לו  " הפרופסור "  או פשוט  " ראובן ".  הוא מחזיר חום וליטוף ,  מלות עידוד והתפעלות בעברית ,  באנגלית ובצרפתית ,  ומתייחס אל כל אחד ואחד כאילו הוא המטופל היחיד שלו .  לאורך הראיון חוזר פוירשטיין ומזכיר את חוסר האמון שממנו סבל שנים רבות ואת תחושת הניצחון שמלווה אותו כיום . " הפסיכולוגיה הקונוונציונלית לא ראתה אפשרות לקחת בחור עם תסמונת דאון ולהביא אותו למקומות שאנחנו הצלחנו להביא אותו אליהם .  החבר'ה שאתם רואים כאן הגיעו בלי יכולת לקרוא ולכתוב וכיום הם עושים בגרויות .  זה היה מאבק קשה מאוד .  הייתי ממניחי היסודות של הסתדרות הפסיכולוגים ב-1954 ,  אני מוזמן להרצות בכל מקום בחו"ל ,  אבל לא הוזמנתי להרצות אפילו פעם אחת לפני פסיכולוגים בישראל כדי להציג את פרי עבודתי . " הפסיכולוגיה שאפה להיות מדע מדויק ,  והפסיכולוגים עבדו קשה והציגו מחקרים שהצדיקו את הטענה שהגנטיקה היא שקובעת .  אני התנגדתי לכך וטענתי שכדי להפוך את האדם לסטטי צריך להרוג אותו קודם .  התפישה הזאת ,  שקיימת גם כיום ,  גורמת הרבה נזקים - היא לא מאמינה שהאדם ניתן לשינוי ולכן לא עושים דבר כדי שישתנה . " הדור החדש של המדע מביא הוכחות חותכות לנכונות התפישה שלי ,  שהצגתי כבר לפני 50 שנה ,  לפיה האדם ניתן לשינוי .  פעם חשבו שמה שמת במוח - אין לו תקומה .  כיום כבר יודעים אחרת .  המדע הוכיח שאיבוד חלקי מוח אינו סופי .  החלק שחסר במוח עשוי להפעיל נוירונים מהצד הקיים ולהחזיר פונקציות שהלכו לאיבוד .  כמו כן ,  נוצרים נוירונים חדשים .  אפשר לשנות את המוח בכל גיל ,  אפילו בזקנה .  הוכח שככל שאתה מעמיס יותר תפקודים על המוח ,  כך אתה מסייע לשנות ולעצב אותו . " לפני שנים דיברתי על כך שיבוא יום ואדם יוכל לבחור לעצמו את הגנים שישלטו בחייו .  יש לא מעט הוכחות לכך שאנחנו בוחרים לעצמנו מתוך ערימת הגנים .  המוח מעוצב על ידי הרוח ויש לכך משמעות אדירה .  זה מעלה את שאלת הבחירה החופשית של האדם .  הוא יכול לבחור את מבנה חשיבתו ואת אישיותו ".  ללמד באופן הנכון שיטת פוירשטיין לחינוך היא אחת הנחקרות בעולם .  עד כה פורסמו מאות מאמרים וכ-80 ספרים - לא כולל ספריו של פוירשטיין ושל עמיתיו - ביותר מעשר שפות על התיאוריה ועל השיטה .  פוירשטיין השלים דוקטורט בפסיכולוגיה התפתחותית ב-1970 בסורבון בפאריס ,  ומאז קיבל פרסים בינלאומיים רבים וכן את פרס ישראל למדעי החברה ואת תואר יקיר העיר ירושלים ,  שניהם ב-1992 .  מה עושים בפועל המטפלים בשיטת פוירשטיין ?   " כשאני עובד עם פגועי ראש ,  אני בודק קודם כל אם אפשר לשנות את האדם ומהם האמצעים הנדרשים .  לאחר מכן ניתנות הוראות והדרכה להשגת התוצאות - ואנחנו משיגים תוצאות בלתי רגילות .  יש תוכנית של העשרה אינסטרומנטלית שכוללת 14 חוברות תרגילים ,  שמבוססים על התיאוריה .  התרגילים מכוונים לסוגים שונים של פונקציות פגועות באדם - חוסר יכולת להתרכז ולמקד את הראייה ,  חוסר יכולת לצרף שתי אותיות להברה אחת ,  חוסר יכולת לתכנן מראש ,  לעבד נתונים ,  לחשוב באופן מופשט .  התרגילים מלמדים את המטופל לא להיות אימפולסיבי ,  ונותנים לו כלים לפתור בעיות ולהתמצא במרחב . " אנחנו לא מלמדים תוכן אלא דרכי חשיבה ,  יוצרים הרגלי פעולה ,  יוצרים את היכולת לחשוב באופן לוגי .  אנחנו מלמדים איך להביא את הדברים לידי ביצוע ".  השיטה של פוירשטיין אינה מיועדת רק לטיפול בפגועי מוחין או בבעלי לקויות ,  אלא לכל אדם שחייב להסתגל למצבים חדשים .  פוירשטיין מסביר כי אנשי המרכז העבירו הדרכות ל-220 חברות גדולות בצרפת כולל חברת החשמל ,  רשות הדואר ,  חברות הרכב פיז'ו ורנו וחברת הצמיגים פירלי ,  שהיו חייבות לשנות את הטכנולוגיה ואת דרכי הייצור שלהן . " מדובר באנשים ברמה גבוהה ,  ואנחנו התבקשנו להתאים אותם ליכולת החדשה ".  גם טייסי חיל האוויר הישראלי עוברים הדרכות לפי השיטה כדי לשפר ביצועים . " אנחנו חיים בתקופה שבה הידע הקודם לא יעזור לנו ,  אם לא יכשירו אותנו לקלוט את הידע החדש .  התיאוריה לא מכוונת רק לילד הבעייתי ,  היא נכונה גם לאנשי התעשייה והחשיבה ",  מסביר פוירשטיין .  השיטה מיושמת גם בקורס  " אמיר ",  שמכשיר חיילי צה"ל ממוצא אתיופי להשתלב בקורסים יוקרתיים במהלך השירות ולאחר מכן למלא תפקידים ייחודיים . " הכנסנו אותם לקורסים הטובים ביותר ,  וכיום הם חובשים ,  מפקדים ,  הכל .  ההצלחה פנטסטית ".  לצד תיאוריית ההשתנות הקוגנטיבית ,  פיתח פוירשטיין את תיאוריית הלמידה המתווכת ,  השמה דגש על כך שהמורה אינו רק צינור שמעביר מידע או מיומנות - אלא גורם שמתווך את המציאות .  על פי התיאוריה ,  המורה הוא הגורם האחראי לכך שהתלמיד יבין את המשמעות של התופעות שהוא רואה ,  והוא יוצר אסטרטגיות למידה ומעודד תהליכי חשיבה אצל התלמיד .  מטרת השיטה היא למתן את הפזיזות של הילד וללמד אותו לחשוב ,  להבין ולהיות מרוכז כך שיוכל להתמודד עם בעיות מורכבות . " אם אני רוצה ללמד את הילד על קידוש ליל שישי ,  למשל ,  כמו שאני מלמד עכשיו את הנכד שלי ,  אגיד את הברכה לאט ,  בדרך מסוימת ,  אסתכל לילד בעיניים ועל ידי כך אתווך לו את הלמידה .  אני גם אסביר לו את המשמעות ,  ואציין שהוא אומר את הברכה כמו מבוגר ".  לצדו של פוירשטיין עובד בנו רפי ,  50 ,  שמכהן כסגן יו"ר המרכז .  רפי הוא ממייסדי ארגון רבני  " צהר "  ומכהן כיום כאחד מראשיו .  הוא למד פסיכולוגיה ופילוסופיה באוניברסיטה העברית ,  ולאחר שבנו השני אלחנן נולד עם תסמונת דאון - הוא הצטרף באופן מלא לפעילות עם אביו . " אלחנן טופל בבית בשיטה וכיום הוא עושה בגרויות ",  מספר רפי ,  אב לשמונה .  אשתו ,  טל ,  עובדת אף היא במרכז ,  במכון לשיקום פגועי ראש .  לפוירשטיין שלושה ילדים נוספים :  אהרל'ה הוא שחקן ,  נועה היא פסיכולוגית קלינית ,  ודני הוא עורך דין ואמן .  דודו של פוירשטיין הוא פרופ' יעקב רנד ,  חתן פרס ישראל ואביו של השחקן-זמר שולי רנד .  אחיו הוא ד"ר שמואל פוירשטיין ,  ששימש כמפקח ארצי על לימודי התנ"ך במשרד החינוך .  לא רק התלמיד השתנה פרופ' פוירשטיין מספר בגאווה כי השיטה ונגזרותיה הופצו ביותר מ-40 מדינות ,  ומיושמות ברשתות חינוך רבות בעולם . " השיטה מיושמת באמריקה הלטינית ובצפון אמריקה ,  אנחנו מעבירים הדרכות לאנשים משוודיה ,  מנורווגיה ומהודו ומנהלים דיאלוג עם משרד החינוך ההולנדי .  האיחוד האירופי שולח מדי שנה כ-50 איש להשתלמות אצלנו .  אנחנו מכשירים עכשיו אנשים בדרום אפריקה .  נציגים של משרד החינוך הברזילאי באו ללמוד את השיטה כשלימדתי בצ'ילה ,  והכריזו שהם רוצים להעביר את התוכנית לכל תלמידי ז'-יב' במדינה .  הם סבלו מנשירה של תלמידים ורצו להבטיח שיישארו .  40 איש למדו אצלנו ארבעה חודשים ,  חזרו והכשירו 12 אלף מורים תחת הפיקוח שלנו ".  רפי פוירשטיין ,  שנכנס ויוצא במהלך הראיון ,  מוסיף : " לא עובר כאן שבוע בלי שמגיעה איזושהי משלחת מאיזשהו מקום .  מחישוב שעשינו ,  ב-2009 הכנסנו לירושלים כ-7,000 לילות בבתי מלון ".  מערכת החינוך הישראלית ,  לעומת זאת ,  לא משלבת באופן שוטף ונרחב את שיטת הלמידה של פוירשטיין . " עד אמצע שנות ה-90 לימדנו את השיטה ב-1,350 כיתות בישראל ,  כולל בבתי ספר מיוחדים .  השפענו על רמת התפקוד של הילדים באופן עמוק הרבה יותר ממה שמוכנים להודות .  יש לנו מחקרים שבהם הוכחנו שלא רק התלמיד השתנה ,  אלא בעיקר המורה .  כיום לא נוכל לקבל מורה שיגיד שהתלמיד לא מסוגל להשתנות .  אני אגיד לו שהוא לא מסוגל ללמד ולתווך - ושילך ללמוד ".  ולמה הפסיקו ללמד את השיטה בבתי הספר ?   " לא לגמרי הפסיקו ,  אבל זה גם לא מה שהיה .  האבחון וההעשרה הם תוכניות יקרות .  צריך להכשיר את המורה ואת התלמידים ,  וזה דורש ממשרד החינוך להקציב שעות הוראה .  הרבה ילדים שזקוקים לעזרה אינם מקבלים אותה כיום .  אני לא רוצה להעלות האשמות ,  כי בית הספר חייב להקדיש שעות שאין לו ולהכין שיעורים אינטנסיביים יותר ".  לא מתסכל שדווקא בישראל לא מקבלים את השיטה ?   " זה בעיקר משונה .  השיטה הזאת יכולה להיות חשובה לכל ילד וילד .  אנחנו מגיעים לאלה שזקוקים לה במיוחד ,  אבל היו צריכים לאמץ אותה כאן כתוכנית דגל ",  אומר פוירשטיין ומוסיף בעדינות : " אין לי טענות לקב"ה .  אומרים לי שאין נביא בעירו ,  אבל אני עובד כאן ".  רפי מוסיף : " זה מתסכל .  השיטה לא נהפכה לחלק מהותי מהתוכנית של משרד החינוך .  היא נכנסה לעתים בדרכים נפתלות ,  אבל לא בדלת הראשית .  הבעיה היא שמשרד החינוך לא מגדיר את מקצועות הלמידה והחשיבה כנושא וכחלק ממקצועות הליבה .  המערכת מוכוונת תוצר ולא תהליך ,  וזה מתגלה בעיקר בשכבות החלשות .  לא הגיוני שלומדים 1,500 שעות מתמטיקה מ-א' עד י"ב כי זה המפתח לטכנולוגיה ,  שיש מאות שעות לימודי מחשבים ושפות - אבל לא מלמדים ללמוד ולחשוב ,  להשוות ,  להעלות השערה ,  לייצר אנליזה .  מניחים שרק התכנים יקדמו את התלמיד ".  הפרופ' ובנו כתבו יחדיו כמה מאמרים ,  שבאחד מהם התייחסו לסוגיית החינוך בישראל באופן נוקב . " בחזוננו אנו רואים גיליון ציונים בן שני טורים :  בטור האחד רשום הציון המשקף את רמת הידע של התלמיד ובטור השני רשומה רמת תהליכי החשיבה שהתלמיד גילה במקצוע האמור .  בחזוננו אנו רואים פחות מאמץ לאבחן את ההגדרה שאליה משויך התלמיד ויותר מאמץ להגדיר את הלקות המסבירה את כישלונותיו . " כל מי שמשתמש במחשב ,  שאינו איש מקצוע ,  יודע לטפל בכמה תקלות בסיסיות במחשב .  האם המורה יודע לטפל בגורם האנושי של תלמידו ?  התשובה היא לא .  האם התלמיד לומד בצורה מסודרת ללמוד ולחשוב ?  התשובה היא גם לא .  יש כאן הנחה סמויה מן העין ,  בלתי נראית ובלתי מנוסחת בשקיפות ובמודעות ,  אך היא קיימת - אחרת לא היינו יכולים להסביר את הפרדוקס .  מערכת החינוך לא מאמינה באמת ביכולתה לייצר שינוי באינטליגנציה של התלמיד .  כאילו המורה אומרת לעצמה :  'יש לי 35 תלמידים בכיתה ,  יש לכל אחד את מנת המשכל שלו ,  אני אעביר שיעור אחד וכל אחד יעבד אותו אחרת כי לכל אחד מתלמידיי מעבד קוגנטיבי שונה .  אין בכוחי לשנות את האינטליגנציה של תלמידיי ,  אני רק יכולה להשתמש בקיים' .  זאת ההנחה ,  והיא מוטעית ".  ממשרד החינוך נמסר בתגובה : " האגף לחינוך מיוחד מכיר את התוכניות של פרופ' פוירשטיין ואת הכלים ומיישם אותם בחלק ממסגרות החינוך המיוחד .  בשנה האחרונה התקיימו כמה מפגשים בין נציגי העמותה לבין מפקחי האגף לחינוך מיוחד .  במפגשים אלה נדונו דרכי שיתוף הפעולה ואופן הפיתוח המקצועי של המורים . " המורים לחינוך מיוחד מורשים ללמוד בקורסים השונים המוצעים על ידי המרכז ,  והקורסים מוכרים לגמול ולהתפתחות מקצועית במסגרת אופק חדש .  כל תוכניות הלימודים בחינוך המיוחד כוללות קידום החשיבה של התלמידים במגוון שיטות ודרכים כולל העשרה אינסטרומנטלית ,  כלי שפותח על ידי פרופ' פוירשטיין ".  שיקום נגד כל הסיכויים המרכז הבינלאומי לקידום כושר הלמידה ,  מרכז פוירשטיין בקצרה ,  שהוקם ב-1992 בירושלים ,  שוכן בבית וראייטי ,  בקצהו של רחוב ללא מוצא - ההפך מהמנטרה שמלווה את שיטת הטיפול של פוירשטיין ,  לפיה לכל אחד יש מוצא ,  רק צריך למצוא את הדרך לטיפול הנכון .  במקום עובד צוות של כ-150 פסיכולוגים ,  מורים ,  מטפלים וסגל תומך .  שתי הדלתות בחדרו הפשוט ועמוס הספרים של פוירשטיין נפתחות לעתים קרובות ,  ללא פורמליות .  לפרופסור ניגשים המזכירה שמבקשת את חתימתו על מסמכים ,  מנהלים במרכז שרוצים להחליף מלה וילדים פגועי מוחין מחופשים לכבוד פורים שהגיעו עם המדריכה כדי להעניק לפרופסור משלוח מנות .  פוירשטיין מתעקש שנזמין קפה  ( "אני אקח שוקולטה כי אסור לי קפה .  זה הקפה הכי טוב ששתיתם ")  מהדוכן של לורן שנמצא בקומת הכניסה .  מאחורי הדוכן מסתתר סיפור עצוב-מתוק .  לורן הצרפתי נפצע בפיגוע באינתיפאדה השנייה ,  ואום של בורג חדר לראשו . " איש לא האמין שהוא יוכל להשתקם ",  מספר הפרופסור . " הוא היה במצב כה חמור שלא נתנו לאחיו שהגיע מארה"ב להיכנס לחדר שלו בבית החולים ,  כי אמרו לו שאין מה לראות .  בעקבות הפגיעה לורן כמעט לא היה מסוגל ללכת או לדבר ,  וגם הראייה שלו נפגעה .  ארבע שנים עבדנו אתו על השפה ,  על ההליכה ,  על הפעילות המוחית .  בנינו לו את המסגרת כשלב בין תפקודו הנוכחי לבין מה שיעשה כשירצה לפתוח את מסעדת הגורמה הצרפתית שלו .  כיום הוא עובד במרכז בפינת הקפה ארבעה-חמישה ימים בשבוע .  איך הקפה ?  טוב ,  נכון ?  "  כיום לורן נשוי עם ילד .  חשוב לו להעביר את המסר לאנשים שהיו במצבו כמו גם לבעלי ההחלטות ,  שניתן לחיות חיים מלאים גם לאחר פגיעה מוחית אנושה .  להציל את ילדי אפריקה ההתנסות הראשונה של פוירשטיין עם קשיי למידה התרחשה כבר בילדותו .  הוא נולד בבוטושאן שברומניה ,  בגיל שלוש ידע לקרוא ובגיל שמונה כבר לימד נער דיסלקטי בן 15 שלא ידע לקרוא .  הוא למד פסיכולוגיה באוניברסיטה של בוקרשט ולימד בבית ספר שהוקם עבור ילדים שהוריהם נלקחו על ידי הנאצים .  ב-1944 ,  אחרי שהיה פעיל במחתרת ,  הוא ברח לישראל והחל לפתח את שיטותיו כשעבד עם ילדים ניצולי השואה שהגיעו לישראל כחלק מעליית הנוער . " הם היו במצב של טראומה קשה ביותר ,  ועלו השאלות :  התחיינה העצמות האלה ?  האם הם יוכלו להשתלב במערכת החינוכית והתעסוקתית של ישראל ?  ",  הוא מספר .  ב-1948 ,  לאחר שלקה בשחפת ,  נשלח פוירשטיין הצעיר להחלים בשווייץ .  הוא למד פסיכולוגיה מתקדמת באוניברסיטה של ז'נווה ,  אצל הפסיכואנליטיקאי קארל יונג ואצל ז'אן פיאז'ה ,  שהשפיע רבות על הפסיכולוגיה ההתפתחותית והקוגניטיבית .  כמה שנים לאחר שפגש את הילדים ניצולי השואה ,  החליט פוירשטיין להקדיש את חייו להצלתם . " השאלה היתה איך עושים זאת .  בדקתי אותם באמצעות מבחנים קונוונציונליים ובאמצעות משתנים שקבע פיאז'ה .  כל המבחנים הראו שהם לוקים בפיגור שכלי .  הבנתי שזה לא תואם את מה שהאמנתי בו - שהילדים בעלי סיכוי להתקדם - ומתוך הצורך הזה התחלתי לראות את הילדים האלה מתעלים מעל רמתם הנוכחית .  התחלתי לנסח תיאוריה שעסקה בכושר ההשתנות .  הנחתי שכל אדם ניתן לשינוי ,  בלי קשר למה שהביא אותו למצבו הנוכחי ,  לגילו  ( קיבלנו גם בני 17 ויותר )  או לחומרת המצב שלו .  חשבנו שאפשר לעבור מעל שלושת המחסומים האלה ,  ולממש את יכולתו של האדם להשתנות תוך שימוש בשיטות מיוחדות ".  ב-1955 חזר פוירשטיין לישראל והמשיך לפתח ולהפיץ את תורתו . " היה לי מזל שעבדתי בעליית הנוער ,  אחת המסגרות החינוכיות ההומניות ביותר שקיימות בעולם .  מידת האנושיות של הצוות איפשרה לקחת ילדים שהוגדרו מפגרים ובעייתיים ,  ולהביא אותם לידי כך שיוכלו להשתלב באופן מלא במדינה .  אלה ילדים שאיבדו הורים ,  עברו שבעת מדורי גיהנום במחנות ,  נפגעו גופנית ונפשית ,  לא היתה להם הזדמנות ללמוד ,  ובכל זאת ההישגים שלהם היו לא פחותים מאלה של ילידי הארץ ,  ואפילו גבוהים משלהם .  היתה לי הזכות שבעליית הנוער קיבלו את תפישת העולם שלי ועזרו לי לממשה ,  לחקור ולהשתמש בשיטות החדשות שפיתחתי ".  במהלך פעילותו בעליית הנוער הביא פוירשטיין לסגירתם של עשרה מוסדות של חינוך מיוחד לילדים . " שנאו אותי על כך ,  אבל ראיתי את האסון שבדבר הזה .  משחיתים את חייהם של בני אדם כשמחזיקים אותם בסביבה הומוגנית .  התחלתי להילחם ,  וב-1964 כבר לא נשאר אף מוסד של חינוך מיוחד .  סידרתי את הילדים בקיבוצים ,  הוצאתי אותם באוזניים וסידרתי מסגרות שנקראות מכינות שבהן מכירים את הקשיים של הילד ,  יודעים על מה צריך לעבוד ,  מלמדים אותו שנה באופן אינטנסיבי ,  ואחר כך מכניסים אותו למסגרת רגילה .  הקמנו ארבע מכינות ,  ששלוש מתוכן פועלות עד היום ".  הצורך להציל ילדים הניע את פוירשטיין לבסס גם פעילות במדינות עולם שלישי . " לפני שלוש שנים ,  בסיום כנס גדול בפאריס ,  קמתי ואמרתי :  תראו ,  את כל מה שעשיתי בחיי עשיתי מתוך אמונה שאני חייב להציל את ילדי השואה .  באפריקה מתרחשת כיום שואה .  אנשים נופלים שם כמו זבובים .  ואני לא מדבר רק על רואנדה ועל דארפור .  מתים מאיידס ,  ממלריה ,  מרעב ,  מחוסר ידע איך לקיים את עצמם .  אמרתי :  רבותי ,  חייבים לעזור לאפריקה ".  וכך ,  באמצעות הג'וינט ובשיתוף כפר הנוער ימין אורד הוקם בסתיו 2008 כפר נוער ברואנדה ,  במטרה לספק מגורים והשכלה לכ-500 מתוך 1.2 מיליון הילדים שהתייתמו כתוצאה מרצח העם .  התוכנית החינוכית בכפר מבוססת על שיטת פוירשטיין וצוות המורים הוכשר בירושלים . " לומדים שם גם בנים של הרוצחים .  זה בית ספר שמנסה להביא שלום ואנחנו מלמדים ,  מפקחים ,  בונים מסגרת ".  מקווה להקים אקדמיה ללימוד השיטה פרופ' פוירשטיין לא מפסיק ליזום ולתכנן .  המשימה הבאה שלו היא הקמת קמפוס ענק שבו יטפלו באמצעות השיטה ויעבירו הדרכות למי שירצה ללמוד אותה . " הקמת הקמפוס - מקום שיאפשר לאנשים לבוא ללמוד ולחזור ללמד - היא הדבר הבא .  אנחנו צריכים לחשוב שאנחנו לא יכולים לפתור את הבעיות של כל העולם ,  אלא צריכים להכשיר יותר ויותר אנשים .  אנחנו רוצים להיענות למאות בני אדם שרוצים לבוא ללמוד אצלנו ,  להפיץ כך את התפישה ואת הטכניקה שלנו לכל הנזקקים .  רק באפריקה יש כיום חמש אוניברסיטאות שהיו רוצות לשלוח אנשים ללמוד אצלנו .  לכן יש כיום צורך בהקמת קמפוס גדול שבו תהיה אקדמיה - אנשים שילמדו איך לעבוד עם פגועי ראש ,  עם ילדים אוטיסטים ,  עם אנשים שלוקים בהפרעות גנטיות ועם אנשים שעברו טראומות קשות . " צריך לעבוד עם הילדים 30 שעות מדי שבוע ,  אחרת זה לא עובד .  הם באים עייפים אחרי נסיעות ,  ולכן חשוב לספק להם מקום שבו הם יוכלו לישון ,  עם כל המכשור הנחוץ ,  עם בריכת שחייה ,  עם מקום לפיסיותרפיה ,  כל מה שדרוש .  אני גם רוצה להקים מסגרת לילדים אוטיסטים ,  לילדים עם תסמונת דאון ,  מתוך הנחה שכולם ייפגשו בחדר האוכל :  סטודנטים ומרצים .  אני מעוניין שהילד המיוחד הזה יפגוש ילדים רגילים ,  מבוגרים רגילים ,  יגיע למצב שהוא יצטרך להתאים את עצמו לנורמה ההתנהגותית .  זה אחד החלומות הגדולים שלי ".  מתי זה יקרה ?   " הייתי רוצה שאתמול .  אני מקווה שנוכל להקים את המרכז תוך שנה-שנתיים .  אני לא מהצעירים ביותר ,  ואני עוד רוצה לזכות לראות את הדבר הזה קורה .  אנחנו עסוקים בזה עכשיו .  אפשר לעשות שינוי עצום באמצעות השקעה לא גדולה מדי .  אני מניח שלא נתחיל לבנות אלא ניקח את מה שקיים .  אני מתפלל לה' שאספיק לראות את זה . " ניהלתי מאבק במשך 50 שנה ,  בתנאים לא קלים ,  ויתרתי על הרבה דברים .  למדתי מוסיקה ,  ציור ,  בוטניקה וביולוגיה ,  אבל צימצמתי את תחומי ההתעניינות באופן כזה שכיום אני סובל מזה .  הייתי הולך לקונצרטים ,  אבל הפסקתי לשמוע מוסיקה .  הרגשתי שיש עדיפות לדבר שאני עוסק בו .  הפסקתי גם ללמוד גמרא בהיקף שלמדתי .  הקרבתי משהו .  אני שואל את עצמי אם קיימתי את עצמי ואחרים ".  ומה התשובה ?   " קיימתי את עצמי על ידי קיומם של אחרים ,  מתוך מודעות לוויתורים .  לכן כל כך חשוב לי לראות את הקמפוס קם .  על אף ההוכחות ,  יש אנשים שממשיכים להחזיק בתפישה השגויה שכך האדם נולד וכך הוא ימות .  מה שקובע אם אנשים ישתנו או לא הוא הצורך .  לי היה צורך לראות אנשים משתנים .  זכיתי .  זה נס מבחינתי .  עברתי שואה ,  את המלחמות בישראל ,  חליתי בשחפת ,  עברו עלי ימים קשים מאוד .  אבל ראיתי את ההוכחה המובהקת לכך שאדם יכול להשתנות ".  יש מקרים שבהם אתה מתייאש ?   " כשאנחנו לא מצליחים - אנחנו לא מתייאשים .  קשה לי לחשוב ולהגיד שאני לא אצליח ".  אתה נושק ל-90 ועדיין צלול ופעיל .  מה הסוד ?   " הצורך מחזיק אותי .  הצורך להילחם עדיין קיים ".  משתדלים שכסף לא יהווה מחסוםהמטרה שהגדיר לעצמו מרכז פוירשטיין לקידום כושר הלמידה היא לקדם את כושר הלמידה האנושי ,  על גווניו ועל רמותיו השונות .  המרכז מתקיים מתקציב ממשלתי ,  מתרומות ומהתשלומים על הטיפולים . " אנחנו משתדלים שכסף לא יהיה מחסום בפני מי שזקוק לטיפול ",  מדגיש רפי פוירשטיין ,  בנו של פרופ' ראובן פוירשטיין . " אנחנו מחפשים כל הזמן שותפים בדמות קרנות או תורמים כדי להמשיך להעניק את שירותינו לכל נזקק ,  ללא קשר לאמצעים העומדים לרשותו ".  בבסיס הפעילות נמצאת ההנחה כי כושר החשיבה והלמידה ,  כלומר האינטליגנציה ,  אינו קבוע - וזאת בניגוד למשתמע ממבחני רמת משכל וממבחני אינטליגנציה סטטיים אחרים .  השיטה מיושמת גם ברחבי ישראל על ידי מטפלים שהשתלמו בשיטת פוירשטיין .  במכון מתמקדים בחמישה תחומים עיקריים :  שירותים קליניים וטיפוליים :  המרכז מפעיל קליניקה לאבחון ולטיפול בילדים ובמבוגרים בעלי צרכים מיוחדים  ( כולל תסמונת דאון ותסמונות גנטיות אחרות ,  אוטיזם ועיוורון )  ,  בית ספר לחינוך מיוחד ,  תוכנית להכנת ילדים עם צרכים מיוחדים לקראת שילובם בבית הספר ,  הוסטל שיקומי למבוגרים צעירים בעלי מוגבלות תפקודית ועוד .  חלק מהפעילות נעשית במכון לשיקום נוירו-קוגניטיבי וחברתי לפגועי ראש - שנפצעו במתקפת טרור ,  בשירות הצבאי ,  בתאונות ,  כתוצאה משבץ או מטראומה אחרת - שבו מטופלים 15 איש בשנה .  הטיפול הפרטני והאינטנסיבי נמשך בין שנה לארבע שנים ומשלב עבודה אישית עם אנשי צוות ממגוון תחומים .  במכון מתמקדים בדיבור ובשפה ,  בשחזור יכולות הקריאה הכתיבה וההבנה ,  ביכולות מתמטיות בסיסיות ובמיומנויות אחרות ,  בתוכנית המותאמת באופן אישי לכל מטופל . " אנחנו מעבירים למטופלים את המסר שאנו מאמינים כי הם מסוגלים להשתנות ",  אומרת מנהלת המכון לשיקום קוגניטיבי ,  עידית דורפצאון-חריף . " במקרים רבים הם מגיעים אלינו שבעי כישלונות וחסרי תקווה .  כשנותנים להם תחושה שהם מסוגלים להצליח במשימות השונות - בצירוף העבודה בשיטות הקוגניטיביות - האפקט הטיפולי הוא משמעותי ביותר ".  תוכניות לפיתוח ולהגברת יכולת הלמידה :  מיושמות באוכלוסיה מגוונת ,  כמו חיילי צה"ל ,  ילדים מעוטי הזדמנויות בבתי ספר ,  עולים מאתיופיה במרכזי קליטה ,  בני גיל הזהב ועוד .  תוכניות הכשרה מקצועיות :  המרכז מציע השתלמויות וסדנאות שמיועדות למורים ,  לפסיכולוגים ,  לקציני צה"ל ,  להורים לילדים עם צרכים מיוחדים ועוד .  פעילויות בינלאומיות :  המרכז מקיים סדנאות קבועות בחו"ל ב-70 מרכזי הכשרה הפועלים בהרשאתו ,  המפוזרים ביותר מ-30 מדינות .  תוכניות ההעשרה האינסטרומנטליות וחוברות ההדרכה תורגמו ל-18 שפות ואף פורסמו בכתב ברייל .  פיתוח ומחקר של תיאוריות קוגנטיביות :  פרסום ספרים ,  מאמרים ועלונים ,  ביצוע מחקרי מעקב ופרויקטים למחקר ,  ארגון כנסים בינלאומיים ואחזקת ספרייה המתמקדת בפסיכולוגיה קוגנטיבית ובלמידה מתווכת .  מרכז פוירשטיין לקידום כושר הלמידה מיקום :  רחוב הנרקיס בירושלים הקמה :  1992 ,  על בסיס המכון למחקר שהוקם ב-1965 מייסד ויו"ר :  פרופ' ראובן פוירשטיין סגן היו"ר :  הרב רפי פוירשטיין צוות :  כ-150 פסיכולוגים ,  מורים ,  מטפלים וסגל תומך פעילות בעולם :  ב-27 מדינות יש שלוחות רשמיות ,  וכן יש פעילות במדינות נוספות כמו דרום אפריקה ,  רואנדה ,  רומניה האדריכל שהשתקם משבץסיפורו של האדריכל מרק פלם ממחיש את ההצלחה של שיטת פוירשטיין .  פלם ,  אדריכל ירושלמי ידוע שעיצב בין השאר את ביתו של בנימין נתניהו ,  לקה בשבץ מוחי לפני כעשר שנים .  התוצאה היתה עגומה :  פלם לא הצליח לדבר ,  וגם אחרי שהשיג יכולות בסיסיות - המומחים העריכו שסיכוייו לחזור לפעילות רגילה נמוכים .  כשהגיע לפרופ' ראובן פוירשטיין ,  שמונה חודשים לאחר האירוע ,  הכל השתנה . " הוא אמר לי שיהיה בסדר .  אמר שהוא חושב שהוא יכול לפתור הכל ,  ואני התחלתי לבכות ",  מספר פלם .  לאחר שנה של תרגולים בשיטת פוירשטיין ,  הוא התחיל להשמיע צלילים ,  כיום הוא מדבר רגיל וניכר שהוא נלהב לספר את סיפורו . " בהתחלה אשתי הסיעה אותי לטיפולים במכון ,  אבל לאט לאט המצב השתפר והתחלתי לנהוג בעצמי .  גם המשרד החל לקבל עוד ועוד פרויקטים .  הגעתי למצב שהמשרד עובד בסדר .  נפח הפעילות קטן יותר ,  אבל יש חמישה אנשים שעובדים אצלי וזה מדהים ".  פלם עדיין מגיע לקבלת טיפול פעם בשבוע .  הוא גם עוזר בשיפוץ המקום ומדבר בעיניים נוצצות על האפשרות שיתכנן את החלום הבא של פוירשטיין :  הקמת קמפוס אקדמי ללימוד השיטה ולטיפול בה .
 
פרופ' ראובן פוירשטיין - איש החינוך שמאמין באוטיסטים אך הממסד לא מאמין בו
הוא מאמין שאפשר לטפל באוטיסטים ,  בפגועי מוח ובלוקים בתסמונת דאון ולהגיע עמם לתוצאות מדהימות ■ פרופ' ראובן פוירשטיין הוא אחד מאנשי החינוך פורצי הדרך המוכרים בעולם ■ אז למה דווקא מערכת החינוך בישראל לא מחבקת אותו ? 

