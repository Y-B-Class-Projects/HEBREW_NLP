אורי עור :  על היחסים בין אורי מלמיליאן לשחקני בית"ר
אם אורי מלמיליאן לא יתעורר בסיבוב השני וישנה גישה ביחסים ובקשר שלו עם השחקנים ,  הוא עשוי להיות חתום על אחת העונות השליליות של בית"ר .  אמון הדדי יוציא מהמעט שיש לו הרבה יותר
זה לא סוד שאורי מלמיליאן בדק את האפשרות להשאיר את דריו פרננדז בבית"ר ירושלים .  מלמיליאן שוחח לאחרונה עם מספר אנשים במועדון ומקורבים שגיששו בעניין . " חצי עונה אני לא משחק אז אין לי מה להישאר .  אם יהיה שינוי אז אולי אחשוב אחרת ",  הייתה התשובה שמסר הקשר .  רק שמלמיליאן לא לגמרי קלט את הרמז והשאיר את פרננדז מחוץ לסגל ברבע גמר גביע הטוטו מול מכבי פתח תקווה ,  למרות שכמה ימים קודם לכן תירגל אותו בהרכב .  למרות אימונים לא רעים של הארגנטיני ,  המאמן שמע את המסר ושינה כיוון בצורה חדה . " זה היה מדכא לראות את דריו פתאום יוצא מההרכב והסגל .  הוא לא עוד שחקן ואפשר היה למצוא פתרון ולא לוותר עליו ",  סבור שחקן בקבוצה .
 האמת היא שזה לא כל כך משנה מי צודק בעימות בין מלמיליאן לפרננדז ,  אלא למה זקוקה הקבוצה .  למרות שמאז אותה  " שביתה איטלקית ",  כדברי המאמן ,  בית"ר שיפרה את קצב צבירת הנקודות שלה ,  קשה שלא לתהות האם הגישה המחמירה של מלמיליאן לא מפספסת יותר מדי שחקנים .  האם המאמן מצליח לגעת ולמשוך אחריו את השחקנים שלו ,  או שמא הוא מקפיד יותר מדי פעמים על להיות צודק .  או לחילופין :  האם ,  בסופו של דבר ,  גישה יותר מחבקת ואינטליגנציה רגשית שונה ,  היו מוציאות מהסגל הזה יותר .
 לא סתם אנחנו חוזרים שוב למקרה הנדוש של פרננדז .  הוא מלמד המון על שאלת הקשר בין מאמן בית"ר לשחקניו .  מלמיליאן מרגיש נבוך בכל פעם ששואלים אותו על פרננדז ,  כי הוא יודע שעצם העובדה שהוא עשה ניסיון להשאיר שחקן מושבת בעייתית עבור השם שלו .  מלמיליאן שוחח עם מספר אנשים על הנושא ,  ונשאל על האפשרות שייקח את השחקן לחדר יחד עם איציק קורנפיין ויפתור את הדברים : " איך נלך למהלך כזה ?  ",  אמר המאמן . " איך ניראה בעיני השחקנים אחרי כל מה שהיה כאן ?  ".  אותו אדם ענה למלמיליאן : " בשנה שעברה בהפועל תל אביב עמרי קנדה עשה לא פחות בעיות ,  השחקנים דרשו שיעוף ,  וגוטמן השתיק אותם ובסוף קיבל מגן טוב לסיבוב השני ".   " אנחנו לא הפועל תל אביב ומה שאפשר לעשות שם אי אפשר לעשות כאן ",  ענה מלמיליאן בצורה שמאפיינת את קו המחשבה שלו .
 שוב ,  הנושא של פרננדז אינו העניין כאן אלא יותר הגישה .  האמונה שיש למלמיליאן בקבוצה הנוכחית של בית"ר .  למרות רגישויות מאוד מורכבות ,  יש אנשים בבית"ר שחשים שמלמיליאן פועל בזמן האחרון יותר מדי מתוך דאגה לשמו הטוב .  למרות השיפור ביכולת ובתוצאות ,  יותר מדי שחקנים ,  לא כולם כמובן ,  לא הולכים אחרי המאמן שלהם .  הוא לא איבד אותם ,  אבל גם לא מספיק נוגע בהם .  אם בית"ר הגיעה למצב שבו כמעט שליש מהסגל מעוניין לעזוב בינואר ,  אולי באמת מלמיליאן צריך לבדוק היכן הוא טעה .  
כשכריסטיאן אלברז ,  למשל ,  החליט לעזוב ,  מלמיליאן נפגע מהמהלך ולא הבין איך שחקן לא מכבד את החוזה שלו .  מלמיליאן שכח שאלברז הופיע ברשימת המודחים השחורה שהוכנה לפני כחודשיים .  כמעט כל שחקן שנכנס לרשימה כבר לא מרגיש שייך .  אלברז ,  גונזאלס ,  פרננדז ואיילי קיבלו החלטה לעזוב כבר אז .  מלמיליאן יודע ששחקנים עוזבים גם בגללו ומרגיש את חוסר החיבור בינו לבין חלקם ומתנהל בחוסר נוחות .  לא בכדי המאמן הציע את התפטרותו באותם ימים סוערים .  מלמיליאן ,  בין היתר ,  הרגיש שהשחקנים לא איתו .  הוא מרגיש תקוע עם סגל שחקנים שלא מתאים לבית"ר ,  זה לפחות המסר שחלק גדול מהשחקנים מקבל .  לאנשים במועדון אמר המאמן ש"בלי חיזוק בינואר זאת סכנה משמעותית .  אנחנו נסתבך בפלייאוף התחתון ואחרי קיזוז הכל יכול להיות שם ".  
במילים אחרות ,  מלמיליאן רומז שללא חיזוק גם אופציה של ירידת ליגה נלקחת בחשבון .  זה טוב מאוד שמלמיליאן מספיק אחראי ,  אבל בכך הוא גם מבטא את התחושה שלו לגבי הסגל .
 חייבים לומר לזכותו של מלמיליאן שהוא הביא איתו הרבה ערכים שבית"ר כבר שכחה :  סדרי עבודה מקצועיים ,  מסודרים ורעננים .  סופסוף יש לבית"ר מאמן שלא דופק חשבון לכוכבים  חבל רק שהסיטואציה לפעמים דורשת הדרכה טיפה יותר מורכבת ורגישה . " אם מלמיליאן היה במועדון בשנה שעברה הוא היה מלך ",  אמרו השבוע בבית"ר . " היה פה סגל טוב ששום לא השתלט עליו בגלל האגו והדאווין של כל אחד .  מה שאורי הביא איתו היה תפור על העונה שעברה .  השנה הוא פשוט האיש הנכון בזמן הלא נכון .  הוא נכנס לאיזשהו בור ולא יודע איך לצאת ממנו .  הוא חייב כבר להפנים שזה הסגל שלו ולא ניתן כמעט לעשות שינויים .  הוא צריך לדעת איך לגרום לשחקנים להיות מחוברים אליו ".  
איך מחוברים ?  לפעמים אפילו דברים שמלמיליאן רוצה שייצאו טוב יוצאים רע .  כשהוא משוחח עם צעירים ומסביר להם שאין להם הנחות מתוקף היותם שחקני בית ,  הוא מערער את חלקם .  שחקן בקבוצה : " יכול להיות שזאת המציאות ,  אבל הצעירים צריכים ביטחון ,  ביטחון ועוד פעם ביטחון .  אם לא יהיה ביטחון אף פעם הם לא יפרחו .  צריך לגרום להם להאמין בעצמם ובכישרון שלהם ולא לשדר חוסר אמון ביכולות שלהם .  איך קוזוקין מרגיש שהוא רוצה לשחק ומלמיליאן אומר לכולם שהוא פצוע ?  איך סרג' איילי ,  שמודיע שהוא עוזב ומנהל מו"מ עם חצי ליגה ,  מתלבש בגביע הטוטו השבוע וטל משעלי מחוץ לסגל ?  אורי צריך להסתכל על מה שהיה עם חן עזריאל ולהפנים שיש לו עוד הרבה שחקנים שיכולים לתרום לו אם רק ייתן להם את הבמה ואת הביטחון .  גם ככה לא יתנו לו לרכוש שחקנים אחרים ". 
שוב ,  צריך לדייק :  מלמיליאן לא פחד לשבץ את אלי דסה ,  מהלך אותו הגדיר מגן העבר שמוליק לוי כ"החלטה ענקית באחת התקופות הכי קשות בתולדות בית"ר ".  מלמיליאן טיפח את דן איינבינדר ,  נותן לאחרונה קרדיט הוגן לקובי מויאל ואפילו את אביתר ברוכיאן הפך לשחקן סגל שאפשר להשתמש בו בזמן הנוכחי וגם בעתיד .  הבעיה היא שהאמון הזה לא נוגע למספיק שחקנים כרגע .  כתוצאה מכך ,  נוצר מצב שמצד אחד המאמן לא מאמין בחלק מהסגל וחלק מהסגל לא מאמין בו .  אפילו אחרי ההפסד ברבע גמר גביע הטוטו שיחת היום בנושא הגול של אלירן דנין עסקה במצבים הנייחים .  שחקנים דאגו להעביר למלמיליאן מסר כבר מספר פעמים כי אין מספיק עבודה על מצבים נייחים . " זה בדיוק הסיפור שלנו ",  מסביר שחקן בקבוצה . " אנחנו לא מספיק מתורגלים וקצת אבודים ברחבה במצבים האלה .  מרוב שלא עובדים על זה ,  לא היה אף אחד ליד הקורה הרחוקה בנגיחה של דנין .  זה לא חדש .  יגידו ששחקנים מתבכיינים וטקטיקה ושמקטיקה ,  אבל זה חסר ". 
בשיחה של מלמיליאן עם מאמן עמית למקצוע הוא פירט קצת על המחשבות שלו . " כל קבוצה מצרפת שלושה-ארבעה שחקנים ,  אנחנו משחררים חמישה ",  אמר מלמיליאן .  עמיתו ענה לו : " לא נורא ,  תביא 30 נקודות בסיבוב הזה ותהיה בפלייאוף העליון "  מלמיליאן ענה לו : " תן לי 20 ולא להיות בפלייאוף תחתון ,  זה מה שאני רוצה ".  
יכול להיות שמאמן בית"ר צודק ,  אבל זה לא תמיד חכם ולא תמיד עוזר לו .  אמון וגישה חיובית אולי היו עוזרים יותר .  ביום שלישי האחרון היו אנשים ביציע הכבוד באצטדיון רמת גן שלעגו לאבי לוזון על כך שמכבי פ"ת מתקשה מול בית"ר . " מה יש לנו שאין להם ",  אמר לוזון , " יש להם סגל טוב יותר אפילו .  אבל הם מתעסקים בלחפש את עצמם ולא בלהצליח .  אורי נראה מיואש מהם ". 
בשבת מתחיל הסיבוב השני .  נכון לכתיבת שורות אלו ,  אין שינוי באווירה ובגישה של שחקני בית"ר והתחושות לקראת מכבי נתניה אינן אופטימיות .  יחד עם זאת ,  הקהל חוזר לטדי ולמלמיליאן יש אפשרות להתחיל את הסיבוב השני בניסיון לשחק כדורגל שמח יותר וליצור מומנטום חיובי .  תהיה לכך גם השפעה חשובה על עתידו של מלמיליאן כמאמן צמרת ,  אך בדרך לשם לא תזיק לו גישה יותר חיובית והכוונה יותר בריאה מול השחקנים . 
" אין ספק שהגישה של אורי לסיבוב הזה תהיה קריטית ",  מסכם מקורב למאמן . " זה לא סוד שהוא לקח ללב דברים ומאוכזב משחקנים מסוימים ודברים שקורים בבית"ר ,  אבל אם הוא הצליח לעבור את הסיבוב הזה בשלום כשהוא בלי מצב רוח ,  הוא יכול לשנות דברים בסיבוב השני .  פרננדז ?  אין עשן בלי אש .  אם אורי רוצה ,  ואני מרגיש שהשחקן מחכה שיקראו לו ,  אז איציק קורנפיין יכול לקרוא לשניהם לחדר ולהוציא חתונה לא רעה .  במצב של הקבוצה זה לא זמן למשחקים ואמרתי את זה גם לאורי ". 

אורי עור :  על היחסים בין אורי מלמיליאן לשחקני בית"ר
אם אורי מלמיליאן לא יתעורר בסיבוב השני וישנה גישה ביחסים ובקשר שלו עם השחקנים ,  הוא עשוי להיות חתום על אחת העונות השליליות של בית"ר .  אמון הדדי יוציא מהמעט שיש לו הרבה יותר

