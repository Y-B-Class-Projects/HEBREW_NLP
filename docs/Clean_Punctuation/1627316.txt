דורסמן :  אני לא משיח
המאמן החדש-ישן הוצג בהפועל חולון ,  בשורותיה החליף את עוזי :  כדי להסתכל לטווח הרחוק ,  נהיה חייבים להישאר בליגה
צילום ועריכת וידאו :  יותם רונן
להפועל חולון יש מאמן חדש-ישן :  מיקי דורסמן .  אחרי שזכה עם הקבוצה לפני שנתיים באליפות היסטורית ,  שנלקחה ממכבי תל אביב ,  דורסמן אמנם עזב את הקבוצה ,  בה שימש כבעלים ,  אבל היום  ( חמישי )  החליטו שני הצדדים לחזור ולשתף פעולה ,  כאשר דורסמן ישמש כמאמן בלבד ולצידו יעבוד אבנר יאור .  מוקדם יותר פיטרה הקבוצה את מאמנה ,  עמיר עוזי .  לאחר מינויו אמר : " אני שמח לחזור למקום שאני אוהב ". 
הנהלת חולון הבהירה כי דורסמן הגיע בתור מאמן ולא יהיה לו קשר לצד הניהולי של הקבוצה ,  כפי שהיה בקדנציה הקודמת .  בהנהלה מודים לאוהדים שתרמו והביאו למהלך הזה .  אחרי שסיים את תפקידו בחולון לפני שנתיים ,  יצא דורסמן לפסק זמן ,  אך במהלך העונה שעברה הוא נענה להצעה שהגיעה אליו ממכבי ראשון לציון בניסיון להציל אותה מהירידה .  אלא שדורסמן עזב לאחר מספר מחזורים ספורים ,  ומאז לא אימן .
 עוד לפני מינויו של דורסמן נמסר כי  " בעקבות כניסת מספר אוהדים לקבוצת הניהול של הקבוצה - אשר תזרים סכום כסף נוסף לחיזוק הקבוצה - הוחלט להיפרד מהמאמן עמיר עוזי ועוזרו .  חשוב לציין כי הגרעון הקיים יחול על העמותה הקיימת ,  שהתחייבה לכסות את הגירעון .  כמו כן עדי פרג שוחרר מהקבוצה ". 
במסיבת העיתונאים שערכה הקבוצה הערב אמר דורסמן : " אני שמח להיות פה ,  לחזור לקבוצה שבה גדלתי .  כאן ירקתי דם ,  והיום אני במקום אחר .  אני שמח שאבנר יאור הסכים לעבוד איתי .  יש כאן משימה לא קלה להשאיר את הקבוצה בליגה .  אנחנו צריכים לעלות למעלה בטבלה .  התניתי תנאי שאבנר יהיה עוזרי ושנעבה את הקבוצה .  נצטרך להביא לג'ון תומאס עזרה ,  וגם לישראלים .  אי אפשר לעבוד עם שני שחקנים .  זה אתגר מאוד גדול .  יהיו תוספות של שחקנים אבל אנחנו עוד לא יודעים מי .  כרגע מדובר על העונה הזאת בלבד ".   " אני לא משיח ",  המשיך דורסמן . " ננסה לעזור לשחקנים לנצח ,  הם יצטרכו להביא את ניסיונם ואנחנו נכוון אותם .  היו לי עוד הצעות ,  ודחיתי אותן .  יש פה חבר'ה שעושים עבודה קשה ,  במיוחד כשאנחנו לא נהנים מהטבות .  ספונסרים גדולים לא מגיעים לכאן ,  הקבוצה בחובות והעמותה התחייבה שתנסה לסגור אותם .  כדי להסתכל לטווח הרחוק הפועל חולון חייבת להישאר בליגה .  קבוצת אוהדים נפלאה אספה את הכסף ,  כדי להגיע למצב שאפשר יהיה לחזק את הקבוצה .  אני לא שם כסף בשום קבוצה ". 
מנכ"ל הקבוצה ,  טובי שוורץ ,  אמר : " ראשית אני רוצה להודות לאוהדים על הערב המדהים שהפיקו .  אני רוצה להודות גם לעמיר עוזי על העבודה שעשה במועדון ועל קבוצת האוהדים שעבדו קשה כדי שנגיע למהלך של היום שמיקי יתמנה כמאמן .  אני מקווה שכולם יהנו מהפועל חולון ".  
הקפטן ליאור ליפשיץ אמר : " חייבים להודות לעמיר ,  עברנו איתו ימים לא קלים .  ניסינו לעשות את הכל וזה לא הצליח .  כולנו יודעים מי הגיע ומה הוא עשה בכדורסל .  למיקי יש כריזמה ענקית והילה של ווינריות .  אין ספק שיהיה שינוי ,  נעשה את הכל כדי להצליח ".  ג'ון תומאס הוסיף : " אני יודע שהחדר כאן מלא בגלל מיקי ולא בגללי .  ממה ששמעתי כולם תומכים בו והוא תומך בקבוצה ,  וזו הסיבה שהקבוצה הזו היא לא כמו כל אחת אחרת ". 
חולון פתחה את העונה בצורה מאכזבת מאוד ,  עם שמונה הפסדים מתוך תשעה משחקים ,  ובקרב ההנהלה והאוהדים הייתה ביקורת קשה על תפקודו של עוזי ,  שקיבל ביטוי ראשון בליגת העל בשנה שעברה כשהחליף באמצע העונה את רובי בלינקו בעירוני רמת גן והוביל את הקבוצה למספר ניצחונות לא מבוטלים ,  שהשאירו את הקבוצה בליגה .
 הבוקר הגיע עוזי למשרדי הפועל חולון ,  לאחר שבימים האחרונים עמל רבות להביא לקבוצה שני שחקנים זרים ,  ושמע את ההודעה על סיום תפקידו .  התקציב לחיזוק הקבוצה הגיע לאחר ערב ההתרמה שנערך בחולון ביום שני האחרון ,  כשבנוסף לעדי פרג שעבר למכבי אשדוד ,  שוחרר גם הגארד טיטוס אייבורי ,  בניגוד לדעתו של עוזי .
 המאמן נפגש עם הבעלים טובי שוורץ וחבר ההנהלה מיקי אבירם ,  שהודיעו לו על סיום תפקידו ,  ולאחר מכן עזב את המקום , " אני מאוד מופתע מהמהלך הזה ,  המסרים שקיבלתי בשבוע האחרון מההנהלה הם של המשכיות ושל עבודה .  עבדנו להביא שני זרים אחרי ערב ההתרמה .  אני מופתע מההחלטה ,  אין לי אלא לקבל אותה ,  זו זכותם ,  הם בעלי הדעה ,  אני מאחל להפועל חולון בהצלחה ". 
מוקדם יותר העונה הציע עוזי להנהלת הקבוצה את התפטרותו ,  אך בהנהלה ביקשו מהמאמן להישאר עד לאחר הפגרה ולאחר ערב ההתרמה .  בינתיים קיבל עוזי הודעה להביא שני שחקנים זרים ,  וקיבץ מספר מועמדים לתפקיד ,  אך כעת מי שיביא את הזרים לקבוצה יהיה דורסמן .
 עדכון ראשון :  13:19

דורסמן :  אני לא משיח
המאמן החדש-ישן הוצג בהפועל חולון ,  בשורותיה החליף את עוזי :  כדי להסתכל לטווח הרחוק ,  נהיה חייבים להישאר בליגה

