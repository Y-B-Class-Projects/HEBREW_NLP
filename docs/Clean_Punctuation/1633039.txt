משוגעים לדבר
יש משהו סימבולי בכך שספונסר של קבוצת כדורגל מוצא עצמו מאושפז בכפייה במוסד לחולי נפש ,  כי כנראה שזו תכונה שצריך כדי להיות מעורבים בענף
הכדורגל השתגע ,  יצא לחלוטין מפרופורציות ואיבד קשר עם המציאות .  קבוצות רוכשות שחקנים בתקציב שיכול להאכיל מדינות שלמות במשך חודשים ,  השיגעון הולך ומחריף והכספים שנשפכים עולים בטור לינארי .  הכדורגל ,  המשחק של העם ,  הדבר הכי פשוט בעולם ,  האינסטינקט הבסיסי הראשון של העובר עוד בבטן אימו- לבעוט - הפך למפלצת .  
כדי להיות בעלים של קבוצת כדורגל אתה צריך להיות מוכן להוציא סכומי כסף מטורפים שאין לך סיכוי להחזיר .  גם אם הקבוצה שלך היא אחת המפורסמות בעולם ויש לה מליוני אוהדים שמוכנים לשלם עבור כל שטות שנושאת את סמל המועדון ,  אתה עדיין יכול למצוא את עצמך בחובות של מאות מליונים ,  כמו במקרה של מנצ'סטר יונייטד וליברפול .  זה נשמע כמעט הזוי אבל אוטוטו גם רומן אברמוביץ' יחשב לתפרן במושגים של כדורגל .  ככה זה שבשוק יש כבר שחקנים חדשים שמוכנים לשלם מאה ושלושים אלף ליש"ט לשבוע עבור שחקן בן שלושים ושלוש  ( פטריק ויירה )  שספק אם יהיה לו בכלל מקום קבוע בהרכב .  שמחיר של שחקני כדורגל עולה על תקציב שנתי של מדינה בינונית באפריקה .
 אבל הכסף הוא רק קצה הסיפור .  כי מרגע שאתה נהיה בעלים של מועדון כדורגל פופלארי אתה מקבל עליך לספק את מאוויהם של מליוני אוהדי הקבוצה שלעולם לא יודעים שובע .  הם רוצים את השחקנים הכי טובים ,  לא משנה מה המחיר ,  ואיצטדיון חדש ושחקני בית ומאמן שמשחק כדורגל התקפי ומה לא ..  .  ואם אין לך ?   " תמכור !  ".  אז מה הפלא שאנשים שפויים לא מתעסקים בכדורגל ,  מתרחקים מזה כמו מאש ?  מי המשוגע שירצה להיכנס לדבר הזה ?  בעצם ,  אלה האנשים שייכנסו לדבר הזה  המשוגעים .
 וזה לא שאנחנו האוהדים טומנים יד בצלחת ,  ממש לא .  אנחנו מוציאים הון על כרטיסים ,  נסיעות ,  ערוצים בתשלום ומרצ'נדייז .  וזה עוד בלי לדבר על הנזקים הנלווים - הפסד ימי עבודה ,  המשפחה שמשלמת מחיר ולפעמים גם הבריאות שנהרסת .  שנייה לפני שכולנו ,  אוהדים שחקנים ובעלים ,  נתאשפז גם אנחנו במוסד לחולי נפש כזה או אחר הגיע הזמן לעצור את הסחרור ולהחזיר את השפיות למשחק .
 כדבר ראשון ,  צריך לעצור את הבעלות הפרטית ולהחזיר את הקבוצות לבעלות ציבורית .  קבוצות כדורגל צריכות להיות מלכ"ר  ( מוסד ללא כוונות רווח )  וכדי להתקיים כלכלית הן יורשו להוציא בדיוק בדיוק את מה שהן מכניסות ,  לא גרוש מעבר .  וצריך תקרת שכר והגבלה על סכומי העברות ,  ובכלל ,  הגבלה על ההעברות עצמן ,  כי קבוצה צריכה להיות מורכבת מהשחקנים של העיר שלה .  צריך להחזיר את השידורים לערוצים הפתוחים ,  מספיק משחק אחד בשבת ואולי עוד אחד באמצע השבוע ,  שיהיה לזה טעם ,  שנתגעגע קצת ,  ולהוריד את מחירי הכרטיסים ולפקח על מכירת המוצרים הנלווים .
 היחדים שיכולים להוביל את התהליך הזה הם אנחנו ,  האוהדים .  כי אלה שמנהלים כיום את המשחק הם כמו סוחרי סמים ,  מגלגלים הון על חשבון ההתמכרות שלנו .  ולכן אין ברירה .  הגיע הזמן להשאיר אותם מול יציעים ריקים ,  מול חנויות ריקות ,  שימכרו במיליארדים זכויות שידור לערוצים שאף אחד לא יראה .  נכון זה גמילה קשה ,  אבל הכרחית ,  רק כך נוכל להציל את המשחק שלנו ,  להחזיר לו את השפיות .  וגם לעצמנו .
 
משוגעים לדבר
יש משהו סימבולי בכך שספונסר של קבוצת כדורגל מוצא עצמו מאושפז בכפייה במוסד לחולי נפש ,  כי כנראה שזו תכונה שצריך כדי להיות מעורבים בענף

