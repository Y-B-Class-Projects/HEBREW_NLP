גיל הזהב
רק אחרי שחזר למגרשי הקטרגל וקרס פיזית מהמאמץ ,  למד פז חסדאי להעריך את עליונותם של המבוגרים .  הצדעה לספורטאי העשור ,  הגרסה האלטרנטיבית
לראשונה אחרי כמעט 15 שנה ,  החודש חזרתי למגרשים .  אין מדובר כמובן באיצטדיוני הכדורגל ,  אותם לצערי מעולם לא הפסקתי לפקוד ,  כי אם למגרשי הקטרגל ,  למשחקי החמש על חמש החובבניים והמוכרים ,  אלו שהיו חלק בלתי נפרד מחיי כילד וכנער מתבגר ,  אך עם השנים נזנחו עבור דברים אחרים  ( שעתה ,  במבט לאחור ,  קשה לי להיזכר ולשחזר מה בדיוק הם היו )  .  הבשורות מהקאמבק די ברורות :  אני כבר לא טוב .  למעשה ,  אפילו גרוע .  מעולם לא הייתי כוכב גדול ,  אך תמיד היוויתי חוליה חשובה בכל קבוצה ,  בעיקר בזכות הנחישות ההגנתית והפשטות היעילה בחלק ההתקפי .  כיום ,  לעומת זאת ,  מספיקות 11 דקות משחק כדי לגרום לגופי לקרוס ,  ואין מדובר במטאפורה ,  כי אם בקריסה אמיתית ,  בנפילה פיזית על הארץ ,  בשיתוק של כל שרירי הגוף .  בזמן שהחברים ממשיכים להתרוצץ על המגרש ,  אני כבר באפיסת כוחות ,  כמעט על סף התקף לב ,  ומוצא את עצמי זוחל לעבר השוער ,  מבקש להתחלף עמו ,  מתפלל שהסיוט ייגמר ושרגליי ייכרתו ,  ומבין מה לעזאזל קורה פה :  איבדתי את זה .
 יותר מהכל ,  זה היה עצוב .  ממש מדכדך .  שרירים שלא ידעתי שקיימים נתפסו בזה אחר זה .  שוב ושוב מעדתי ,  התקשיתי בריצה ,  לא פגעתי בכדור .  האכזבה הגדולה הייתה בכל הקשור לבעיטות .  הראש עדיין עובד כרגיל ,  המוח ממשיך להורות לרגליים לעשות את הפעולות הנדרשות ,  אך אלו מתקשות להגיב .  אתה מביט בכדור ,  מסתכל על החיבורים ,  מכוון היטב ,  בדמיונך הכדור כבר טס בפאלש מדויק היישר לפינה הרחוקה ,  אבל המפגש הגמלוני שלו עם הרגל מחזיר אותך מהר מאוד למציאות .  והיא כואבת .
 לראיית המשחק שלי אין שום ערך .  הבנת המשחק ,  שנרכשה על ידי צפייה באלפי שעות משחק מקצועני ,  היא חסרת חשיבות .  אנשים נטולי טכניקה בסיסית - כאלה שבילדותם היו גמלוניים וחסרי כישרון ,  ולמעשה סביר להניח שכלל לא הוזמנו למשחקים  מאפילים עליי היום רק בזכות העובדה שהם מתורגלים היטב ובעלי כושר גופני עדיף .  ימים ארוכים אחרי זה אני מתנועע בכבדות ,  עם הליכה שמאפיינת את זלמן שושי אחרי ליל עבודה מפרך ,  אבל הכאב האמיתי טמון בהשפלה ,  בהכרה שנעוריי חלפו ולעולם לא ישובו .  עם הזמן זה הופך לכעס ולתסכול ,  ולתחושה הקלישאתית ביותר בעולם המבוגרים :  הגוף בוגד בי .
 מנגד ,  לפתע קל לי יותר להעריך את שחקני הכדורגל .  אם בעבר הרשיתי לעצמי לנזוף בהם בנון שלנטיות על פעולותיהם הכושלות ,  הרי שעתה אני מעריך אותם יותר ויותר .  בעיטה תוך כדי ריצה כבר לא נתפסת כדבר של מה בכך .  ירידה להגנה אחרי איבוד כדור היא ממש לא מובנת מאליה .  והעומס הזה ,  איך הם מתמודדים עמו ?  איזו חוצפה זו לצפות מהם לשחק פעמיים בשבוע ?  והשוערים ,  איזה הרואיות ,  איזה אומץ ,  איזה חוסן גופני .  איך הם מצליחים להדוף את הכדורים שטסים אליהם במהירות ,  להשתלט על כדורים רטובים ברחבה הצפופה ולקלוט אותם בביטחון מעל ראשיהם של חלוצי היריבה ?  באמת כל הכבוד .
 אך בסופו של דבר ,  אם יש מסקנה אחת ברורה שניתן להסיק מקשייו של אדם מבוגר להשתלב במגרשי הקטרגל ,  זה הכבוד העצום שיש לרחוש לספורטאים המקצוענים המתבגרים .  אומנם בניגוד אליי ,  הם לא הזניחו את גופם לתענוגות גופניות  ( כמו הצפת הכבד באלכוהול וזיפות הריאות בעשן )  ,  אך עדיין קשה להבין איך בשנות ה-30 לחייהם הם ממשיכים להתמודד עם גברים במלוא אונם ולועגים למגבלות הפיזיות שהיו אמורות לפקוד אותם .  הברכיים כבר שחוקות לחלוטין ,  העצמות מתחילות להתפורר ,  כל מכה מזעזעת את הגוף לתקופה ארוכה ,  אך הם ממשיכים בשלהם .  מדובר בגיבורי על .  
הספורטאים הללו הם כנראה סוג של מוטציות גנטיות ,  אך הרבה מעבר לזה .  לא רק שהם לא איבדו את התשוקה ואת יצר התחרותיות ,  הם בעיקר לא נכנעו לתכתיבים הפיזיים ולמגבלות הגופניות .  הם נחושים ומסורים למקצוע ,  אך לפני הכל חרוצים ,  שקדנים ומתמידים .  הם קשוחים וחסונים ,  אך בעיקר חזקי אופי .  מאמציהם הם תעודת כבוד לגברים מתבלים ,  ויכולתם היא מעוררת השראה .  בימים אלה ,  כשברחבי העולם בוחרים את גיבורי העשור ,  נדמה שחובה עלינו להצדיע לאלה שנשארו שם עוד מהעשור הקודם ,  ולשבח אותם .  אז עבורכם - שאקיל אוניל ,  פאולו מאלדיני ,  לאנס ארמסטרונג ,  חאבייר זאנטי ,  דארה טורס ,  ריאן גיגס ,  אלון חרזי ,  ברט פארב ודרק שארפ - אנחנו מסירים בפניכם את הכובע .  יישר כוח .
 
גיל הזהב
רק אחרי שחזר למגרשי הקטרגל וקרס פיזית מהמאמץ ,  למד פז חסדאי להעריך את עליונותם של המבוגרים .  הצדעה לספורטאי העשור ,  הגרסה האלטרנטיבית

