פיני גרשון : " אפשר לעשות את זה "
 מאמן מכבי ת"א מאמין עדיין בכוחה של קבוצתו לנצח בבלגרד .  פרקינס : " ריבאונד ההתקפה הרג אותנו ".  לאזמה : " הם רצו יותר "
 מכבי תל אביב קיוותה לעשות חג פסח שמח לרבים מתושבי ישראל ,  אלא שהקבוצה הצהובה כשלה במשחק השלישי בסדרת רבע הגמר של שלב ההצלבה ביורוליג ,  לאחר שנוצחה 81:73 על ידי פרטיזן בלגרד .  הקבוצה הסרבית עלתה ליתרון 1:2 בסדרה ,  ובעוד יומיים ,  ביום חמישי ,  היא תוכל לגמור את הסיפור ולהגיע לפיינל פור בברסי ,  פריז ,  אם תנצח ,  כמובן .
" זה היה קרוב כשהיינו בשבע הפרש ואיבדנו כדור ,  אחר כך עשינו החלטה לא טובה וזה נגמר ",  ניתח את המשחק בסיום מאמן מכבי תל אביב פיני גרשון . " אבל התחלנו לא טוב את המשחק וגררנו את זה כל המשחק ,  ובסוף ושילמנו על זה .  מה גם שפרטיזן קלעה 20 נקודות מתרגילים .  לא צריך לייחס את זה יותר מדי לקהל .  להתמודד עם 19 ריבואנדים בהתקפה של פרטיזן ו-18 איבודים זה הרבה יותר קשה ". 
לגבי המשחק הבא ,  שיכול להיות האחרון של מכבי העונה ביורוליג ,  אלא אם כן תנצח ותחזיר את הסדרה חזרה לתל אביב למשחק חמישי ומכריע אמר גרשון : " זה משחק עונה לשתי הקבוצות .  אנחנו לא פחות טובים מהם .  היום הם היו יותר טובים והניצחון הגיע להם ,  אבל אפשר לעשות את זה בעוד יומיים .  השחקנים הבטיחו לי שנגמור את זה בשלושה משחקים ולא עמדו בזה ,  אבל אני מקווה שנגמור את זה בחמישה משחקים ". 
במכבי תל אביב לא ממש אהבו את השיפוט במשחק השלישי בסדרה ,  וזאת בלשון המעטה ,  אבל לא רצו להתייחס לשופטים במשחק .  בסיום אמר השחקן צ'אק איידסון : " אני לא רוצה לדבר על השופטים ,  ככה זה בכדורסל .  ההתחלה הייתה קשה עבורנו וכל המשחק ניסינו לחזור ,  אבל בבית שלהם ,  עם הקהל שלהם ,  זה היה קשה ". 
לגבי המשחק הבא אמר איידסון : " ביום חמישי אנחנו חייבים התחלה טובה יותר בשביל לנצח את המשחק .  אני לא חושב שהיה חוסר ביטחון .  היו הרבה קליעות ,  שאנחנו בדרך כלל קולעים ,  שלא נכנסו .  החדשות הטובות הן שזה לא נגמר ויש עוד משחק .  צריך לקלוע יותר ,  להיות יותר אגרסיביים בדיוק כמו שהיינו בשני המשחקים הקודמים ". 
דורון פרקינס אמר : " היינו צריכים לשחק טוב יותר .  ריבאונד ההתקפה הרג אותנו .  אני חושב שמשחק ההגנה שלנו היה טוב ,  אבל לא לקחנו ריבאונדים וזו הייתה בעיה קשה .  זה עצר לנו את המשחק ,  לא הצלחנו להיכנס לקצב .  ביום חמישי צריך לחזור לשחק חזק וחכם בשביל לנצח ". 
אנדרו וויז'נייבסקי אמר בסיום : " איך אפשר שלא לעשות משחק יותר טוב ממה שהיה היום ..  .  הם פתחו את המשחק בצורה נפלאה ובלי שום ספק היה להם ערב מצוין .  המומנטום לא עזב אותם מהפתיחה ,  לא הצלחנו לרדוף אחריהם ,  איבדנו כדורים ,  לא קלענו וגם כשקצת היה נראה שאנחנו חוזרים ,  לא הצלחנו להילחם על המומנטום .  אנחנו חייבים לפתוח אחרת ביום חמישי ולשים את עצמנו בעמדה טובה יותר כדי לנצח ,  לדעתי פשוט לא היה לנו סיכוי לנצח הערב ". 
אלן אנדרסון ,  שהוביל את קלעי הקבוצה עם 13 נקודות ,  אמר בתום המשחק : " לא נכנסנו טוב למשחק ,  הקליעות שלנו לא נכנסו והם קלעו הרבה יותר משני המשחקים הקודמים ,  כנראה שבבית יש להם יותר ביטחון והם קולעים יותר ,  זה עשה לנו עבודה קשה יותר .  איבודי כדור ,  קליעות שלא נכנסו ריבאונד ההתקפה לא עבד ,  קשה לנסות לנצח כשהדברים האלה לא עובדים .  צריך לשחק הרבה יותר טוב במשחק הבא ,  לחזור לקלוע כמו שצריך ולעשות את מה שעשינו בשני המשחקים הקודמים ,  להיות חזקים לשמור על הכדור והגנה אגרסיבית ". 
סטפון לאזמה : " לא הופתעתי מהאווירה שהייתה באולם ,  ציפיתי למשהו כזה .  ידענו שפרטיזן תלחץ אותנו מאוד ,  אבל המפתח של הניצחון שלהם היה זה שהם רצו יותר מאיתנו לנצח .  נהיה חייבים לשחק טוב יותר בחמישי ונקווה שננצח ". 
יושב ראש מכבי תל אביב ,  שמעון מזרחי ,  אמר בגלי צה"ל על האווירה : " אין ספק שזו מקהלה מתוזמנת היטב עם כאלה שמנצחים עליה .  אנחנו לא תולים את ההפסד בקהל .  בשל זה גם נמצאים בתדהמה בדקות הראשונות ,  אבל זה לא צריך לקרות .  ביום חמישי נקווה שהמצב יהיה אחר .  שחקנים לפעמים תופסים ימים לא טובים וזה לא קשור למעמד .  לא נכנסנו טוב למשחק ופנינו מיועדות ליום חמישי בערב ". 
מאמן פרטיזן דושקו וויושביץ' אמר בסיום המשחק : " אני מאוד שמח בגלל שניצחנו בפני קהל שסיפק לנו אווירה בלתי רגילה .  ההגנה שלנו הייתה המפתח במשחק .  שיחקנו חזק ואגרסיבי בגלל שמשחקים כאלה אפשר לנצח רק בדרך זו .  אני לא מרוצה מהריבאונדים שלנו ואני מאמין שיש מקום לשיפור בתחום זה ". 
עוד הוסיף המאמן : " הצלחנו לשלוט כמעט בכל זמן המשחק .  הרגע הקריטי במשחק היה תחילת המחצית השנייה ,  כשמכבי עשתה ריצה של 0:6 ,  אבל זה לא שבר אותנו .  אבל זה רק החלק הראשון של הסדרה בבלגרד ". 
פורוורד פרטיזן דושאן קצ'מן ,  שניצח כזכור במו ידיו לקבוצתו את המשחק הראשון בסדרה ,  אמר בסיום : " שלטנו היטב בריבאונד במחצית הראשונה ונתנו הגנה גדולה במשך 40 דקות .  אבל הדבר הכי חשוב שלנו זה לשכוח את המשחק הזה במהירות המירבית ולהתכונן למשחק מספר 4 בסדרה ". 

פיני גרשון : " אפשר לעשות את זה "
 מאמן מכבי ת"א מאמין עדיין בכוחה של קבוצתו לנצח בבלגרד .  פרקינס : " ריבאונד ההתקפה הרג אותנו ".  לאזמה : " הם רצו יותר "
 
