צעצוע של סיפור
החידוש הטכנולוגי בסדרת הספרים המדברים  " תמונות מחיי פעוטות "  מלהיב אך גם מטריד .  יהודה אטלס ,  מחבר הטקסטים לספר : " אין תחליף לקריאת ספר לילד על ידי ההורה "
 כשתפתחו בפעם הראשונה את  " תמונות מחיי פעוטות ",  תגובתכם הראשונית תהיה ככל הנראה זהה לזו שנשמעה בביתי :  הספר הזה באמת מדבר .  אין מנוס מההתלהבות מהטכנולוגיה החדשנית ,  שמאפשרת לקרב את העט שמצורף למארז המהודר בן 14 הספרים אל דפי הספר ולגרום להם להשמיע את הטקסט המצורף .  בתי הבכורה ,  בת מעט יותר משלוש ,  הסתערה על הצעצוע החדש בהתלהבות ,  השתלטה על העט ודרשה מאיתנו באסרטיביות להקריא לה את הסיפורים ,  כלומר לכוון את העט למקום הנכון ולשתוק .  אחר כך ,  כשהבינה את הפרינציפ ,  עשתה זאת בעצמה .  
בשלב זה התחלתי לחוש חוסר נוחות .  אחרי שהקסם הראשוני מתפוגג , " עט הפלא "  היא המצאה מעט מטרידה .  אם למדתי משהו בשלוש שנותיי כאבא ,  זה שטכנולוגיה היא אויבת הקשר בין ההורה לילד .  לפני שנולדה בתי הבכורה ,  הזדעזעתי כשראיתי הורים מדברים בטלפון הסלולרי ברחוב בזמן שהם מבלים עם ילדיהם .  אחר כך מצאתי את עצמי עושה זאת בעצמי .  לעיתים קרובות ,  קרובות מדי ,  אני מוצא את עצמי מציע לבתי לצפות בטלוויזיה ,  לשחק במחשב או באחד מהצעצועים המתוחכמים והאלקטרוניים שלה ,  רק כדי שאתפנה לתחוב בעצמי את ראשי למחשב ,  לסמס או לצפות בטלוויזיה בשקט .  
למרבה המזל ,  אף אחד עוד לא המציא תחליף לסיפור המסורתי שלפני השינה ,  אותן 15-20 דקות קדושות כמעט בכל בית .  עד עכשיו .  כשהטכנולוגיה תתפתח ,  כל מה שייוותר להורה זה ללחוץ על המקום הנכון בדף ולתת לספר לדבר בעצמו .  האם גם אפיק התקשורת הזה בין הורים לילדים בסכנה ?  
האיש שיכול לשפוך אור על כך הוא לא אחר ממחבר הטקסטים ל"תמונות מחיי פעוטות ",  יהודה אטלס .  לפני מספר שנים פירסם אטלס את סדרת הספרים המופתית  " ילדים גדולים ",  שעוסקת בחייהם וביצירתם של סופרי הילדים הגדולים בהיסטוריה .  את ההקדמה לפרויקט הוא סיים בציטוט של הסופר והמאייר הנפלא מוריס סנדק ,  מחבר  " ארץ יצורי הפרא ":   " כשאבא שלי היה קורא לי ,  הייתי נצמד אליו עד שהפכתי לחלק מחזהו או מזרועו .  ילדים שמחבקים אותם או שיושבים בחיק הוריהם ,  יזהו תמיד קריאה עם תחושת הגוף ועם הריח של ההורים .  זה מה שיהפוך אותם לקוראי ספרים .  הבושם וקשר החושים ההוא - הוא לכל החיים .  הרי אנחנו ,  בסך הכל ,  בעלי חיים .  ואתה רואה שגורי כלבים זקוקים לליקוק כדי לשרוד .  אז הקריאה הופכת לליקוק .  כשאתה לא רק שומע סיפור טוב ,  אלא גם נלחץ אל האדם החשוב לך ביותר בעולם ,  נקשר בינך לבין הספר קשר בל יינתק .  אם יש איזו עצה שאני יכול לתת להורה ,  אומר רק זאת :  אם אתה מחפש דרך להתקרב אל ילדך ,  אין דרך טובה יותר מאשר לחבק אותו ולקרוא באוזניו מתוך ספר ".  איך מתיישבת הגישה הרומנטית הזאת עם מעורבותו של אטלס ב"עט הפלא "? 
בשיחה איתו ,  ניכר שהגישה של אטלס כלפי החידושים הטכנולוגיים אמביוולנטית .  מחד ,  הוא מציין כי  " המסר שלי הוא המסר של סנדק  תקריאו לילדים שלכם סיפור ,  לא משנה איזה .  שום צעצוע ושום טוי בוק לא יהיה תחליף לקריאת ספר על ידי ההורה ".  מנגד ,  הוא מגן בחירוף נפש על  " תמונות מחיי פעוטות ",  ומציין את ההשקעה העצומה של הוצאת קמחי ,  שחיברה שלושה גורמים שונים לפרויקט אחד :  סדרת ספרים צרפתית שהפכה לרב מכר בינלאומי ,  ובה דמויות פימו צבעוניות ;  הטקסטים הקצרים וההיתוליים של אטלס ,  שמופיעים אך ורך בגרסה העברית והתווספו בלי קשר לעט הפלא ;  והעט המדובר ,  שנרכש מיצרן סיני . " החיבור הזה הוא רעיון יצירתי של רוכשי הזכויות בעברית ",  אומר אטלס .  
עם זאת ,  אטלס בהחלט מודאג מהכיוון אליו פנה עולם ספרות הילדים בשנים האחרונות : " בכל שנה אני נוסע ליריד ספרי הילדים בבולוניה ,  שנמשך ארבעה ימים ושמוצגים בו אלפי ספרים .  המגמה הבולטת ביותר ביריד השנה היתה הנובלטיס ,  ספרי הצעצוע למיניהם ,  שהולכים ודוחקים את מקום הספרים .  זה לא פשוט .  יש פס ייצור להרבה הוצאות ספרים של ספרי פופ אפס ,  ספרי ליטוף וספרים מצפצפים .  יש הוצאות ספרים שלמות שמטפלות רק בז'אנר הזה ,  מפני שילדים אוהבים את זה .  באופן כללי ,  הסופרים חרדים מהעניין ". 
מצד שני ,  מזכיר אטלס שגם ספרי ילדים נחשבים התקבלו בעבר בזעם וביקורת . " גם הספרים המאויירים של רנדולף קלדקוט ,  וולטר קריין וקייט גרינאוויי ,  שהודפסו אצל אדמונד אוונס ,  שחולל מהפכה בתחום הדפוס ואיפשר את פרסומם ,  כונו במאה ה-19 בזלזול 'ספרי צעצוע' ,  'טוי בוקס' .  אלא שהספרים האלה היו כתובים ומאוירים כל כך טוב ,  שהם הפכו לקלאסיקה .  הבעיה היא שהיום באמת מדובר בספרי-צעצוע .  לכל דבר טוב קמים חיקויים לא מוצלחים ,  כמו הסרט המשמים שנעשה על פי 'ארץ יצורי הפרא' או ההמשך הגרוע ל'פו הדב' .  מסביב לדברים מקצועיים כמו 'תמונות מחיי פעוטות' יש הרבה חיקויים וזבל ". 
בעיה אחרת היא שמחירו של הפרויקט המושקע של הוצאת קמחי עומד על 1,290 שקל ,  עלות בעייתית כשלוקחים בחשבון את המהירות שבה מחליף הילד הישראלי הממוצע והמפונק את הצעצוע המועדף שלו ,  מתוחכם ככל שיהיה .  אחרי שההתלהבות הראשונית שככה ,  זנחה בתי את העט המשוכלל ועברה לאטרקציה הבאה .  את הסיפור הלא אלקטרוני לפני השינה היא עדיין תובעת מאיתנו בתקיפות ,  ואנחנו מקריאים אותו בקולנו האמיתי ונטול הפלאים .
 
צעצוע של סיפור
החידוש הטכנולוגי בסדרת הספרים המדברים  " תמונות מחיי פעוטות "  מלהיב אך גם מטריד .  יהודה אטלס ,  מחבר הטקסטים לספר : " אין תחליף לקריאת ספר לילד על ידי ההורה "
 
