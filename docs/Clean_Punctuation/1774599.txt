ליגת העל :  חולון מחצה את בני השרון 69:86
הקבוצה של פרנקו התעלתה על עצמה ללא רוט וארנולד ,  ועם שישה וחצי שחקנים הכניעה את השרונים המידרדרים
ציבור חובבי הכדורסל הישראלי בהחלט צריך לקום ולהוריד את הכובע בפני הפועל חולון הערב  ( שבת )  .  מה לא עבר על הקבוצה של דני פרנקו העונה ?  חוסר וודאות כלכלי ,  שינויים בסגל ,  שמועות על עזיבה של שחקני מפתח ,  גל פציעות ,  ובכל זאת - הפועל חולון חיה ובועטת ,  והיום היא בעטה חזק מאוד בבני השרון .  פרנקו ושחקניו פתחו את המחזור ה-12 כאשר גברו באולם הפחים 69:86 על הקבוצה המאכזבת של דן שמיר ,  ושוב הוכיחו כי במועדון הזה ישנו דבר מיוחד ,  שקשה מאוד לשים עליו את האצבע .
 למשחק הערב חולון הופיעה ללא שניים מכוכביה הגדולים ביותר ,  ג'יימי ארנולד ומורן רוט ,  ובסגל רזה מתמיד .  דני פרנקו היה צריך לתמרן את הסגל הישראלי הדליל שלו בהתאם ,  והוא עשה זאת בצורה פשוט מושלמת .  ליאור שגב שהוחתם לחודש הפיח המון אנרגיה ,  עמית בן דוד נכנס כמו שצריך לנעליו של מורן רוט ,  בעוד מחמאות מגיעות גם לניר כהן ועידו סטולרו .  את מלאכת הקליעה לקחו בעיקר רוברט הייט וריץ' מלצר ,  ולפתע ההפסד הלא נעים להפועל תל אביב בגביע המדינה כמעט נשכח כלא היה .
 מנגד ,  ההפסד של בני השרון לאשדוד בגביע המדינה ממש לא נשכח ,  והמשחק הערב שוב הוכיח שמשהו רע מאוד עובר על הקבוצה המאוחדת מאיזור השרון ,  שצונחת למאזן מאוד מאכזב של 6:6 .  שון ג'יימס שנמצא בארה"ב שוב לא עמד לרשות דן שמיר ,  אך גם היעדרותו של הסנטר המצוין לא יכולה לשמש כתירוץ ,  שכן שמיר מחזיק באחד הסגלים העמוקים והמגוונים בליגה .  אלא שסגל לחוד ורצון לחוד ,  והמשחק הערב היווה הוכחה ניצחת לכך :  חולון היתה ראשונה לכל כדור ,  והיא פשוט רצתה יותר .  לפעמים רצון עדיף על כישרון ,  ולי ניילון אחד לא מספיק מול קבוצה שלמה - אפילו אם היא מורכבת משישה וחצי שחקנים .
 חולון פתחה טוב יותר והוליכה במרבית שלבי הרבע הראשון ,  הרבה בזכות עמית בן דוד שלקח פיקוד בהיעדרו של מורן רוט ,  אלא שמנגד נעזר לי ניילון המצוין בדן גרונפלד ורון סטיל כדי לשמור את קבוצתו במשחק ,  ולסיים את הרבע הראשון בפיגור 22:19 .  ריץ' מלצר ורוברט היית פתחו היטב את הרבע השני ,  וכמוהם גם ליאור שגב בהופעת בכורה חדשה-ישנה ,  וחולון עלתה ל-26:31 .  הייט המשיך לקלוע מכל טווח ,  חולון היתה ראשונה לכל כדור ,  וההפרש צמח ל-32:43 .  עד סיום המחצית הצליחה בני השרון לצמק במעט ,  אך בכל זאת ירדה לחדרי ההלבשה בפיגור - 46:40 .
 משחק הלחימה המצוין של חולון נמשך גם ברבע השלישי ,  כאשר הייט ,  בן דוד ,  פאוול ומלצר המשיכו ללהטט ,  בני השרון החלשה נראתה כבויה לגמרי ,  ואולם הפחים חזה בקבוצתו האהובה עולה ליתרון מדהים של 53:69 ,  וסוגרת את הרבע השלישי כשהיא מוליכה 60:75 .  הרבע המכריע נפתח עם שלל החטאות משני הצדדים ,  ו-6:30 דקות לסיום יצא מייסיאו באסטון בעבירה חמישית כשהיתרון עדיין של המארחת - 64:78.קאמבק ?  לא ,  ממש לא .  סטיל וניילון לקחו אחריות אך הרבו להחטיא ,  וההתקפה הקבוצתית הנפלאה של חולוניה עלתה ל-65:85 ,  וסגרה עניין .  זה נגמר ב-69:86 ענק לקבוצה של דני פרנקו ,  והיא בהחלט המנצחת הגדולה של המחזור הזה ,  אפילו אם הוא יצא לדרך רק הערב .
 קלעו להפועל חולון :  רוברט היית  ( 5 מ-15 מהשדה ,  7 ריבאונדים ו-3 אסיסטים )  וריץ' מלצר  ( 5 מ-15 מהשדה ו-5 ריבאונדים )  22 נקודות כל אחד ,  קאסיב פאוול 17 ו-9 ריבאונדים ,  עמית בן דוד  ( 9 ריבאונדים )  וליאור שגב  ( 8 אסיסטים ,  3 חטיפות )  10 נקודות כל אחד ,  ניר כהן 5 ,  עידו אזולאי ,  ניב סולומון ,  עידו סטולרו ,  אלכס צ'רנוביץ' ורע סלטר שיחקו ולא קלעו .  
קלעו לבני השרון :  לי ניילון 25 נקודות  ( 12 מ-22 מהשדה )  ו-8 ריבאונדים ו-5 איבודים ,  רון סטיל  ( 5 אסיסטים )  ודן גרונפלד  ( 7 ריבאונדים )  14 נקודות כל אחד ,  בן רייס 5 ,  פילברטו ריברה ומייסיאו באסטון 4 נקודות כל אחד ,  ארז כץ 2 ,  שרון ששון 1 .
 
ליגת העל :  חולון מחצה את בני השרון 69:86
הקבוצה של פרנקו התעלתה על עצמה ללא רוט וארנולד ,  ועם שישה וחצי שחקנים הכניעה את השרונים המידרדרים

