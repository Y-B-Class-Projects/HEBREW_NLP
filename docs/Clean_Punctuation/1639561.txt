האוצר הגיש חוק בנק ישראל החדש ,  העובדים מאיימים בסכסוך עבודה 
 >  >  האוצר הניח אתמול על שולחן הכנסת את חוק בנק ישראל החדש .  במשרד ראש הממשלה מקווים ומעריכים כי הנחת החוק תסלול את הדרך לקדנציה שנייה של סטנלי פישר כנגיד בנק ישראל .  החוק אמור להחליף את החוק הישן מ-1954 - שנת ייסוד הבנק .  במליאת הכנסת ובוועדת הכספים שלה צפויים דיונים ארוכים בכמה נושאים שנויים במחלוקת שכולל החוק החדש ,  בעיקר קביעת שכרם של עובדי הבנק ודרכי הפיקוח עליהם .  בהקדמה לחוק החדש נכתב כי  " בדצמבר 1997 מונתה ועדה ,  בראשות שופט בית המשפט העליון בדימוס דב לוין ,  כדי לבחון את השינויים הנדרשים בבנק ישראל ".  מסקנות ועדה זו הוגשו לממשלה ב-1999 ונגנזו .  מאז נמשכו המאמצים של בנק ישראל לאשר בממשלה ובכנסת חוק חדש לבנק ,  אך הם נתקלו בהתנגדות האוצר .  כשמונה פישר לנגיד הבטיחו לו ראש הממשלה אריאל שרון ושר האוצר בנימין נתניהו כי החוק יאושר בשנה הראשונה לכהונתו .  חוק בנק ישראל החדש אושר בממשלה לפני כשבעה חודשים וכן בוועדת השרים לחקיקה לפני כחודשיים וחצי .  הסיכויים לאישורו בכנסת במושב החורף הנוכחי אינם גדולים ,  שכן המושב יסתיים בעוד כחודש בלבד .  עם זאת ,  ההערכה במשרד ראש הממשלה היא שהנחת החוק על שולחן הכנסת תקל על הנגיד להודיע לנתניהו בקרוב כי הוא מוכן להאריך את כהונתו בחמש שנים נוספות .  הקדנציה הראשונה שלו תסתיים ב-30 באפריל .  חוק בנק ישראל החדש יחולל מהפכה במבנה הבנק .  עם אישורו בכנסת יוקמו בבנק שני גופי ניהול חדשים - ועדה מוניטרית ומועצה מינהלית .  הוועדה המוניטרית תקבל את כל ההחלטות הכלכליות של הבנק ,  בהן החלטות הריבית ,  ובראשה יעמוד הנגיד.המועצה המינהלית תנהל את העניינים הביורוקרטיים של הבנק ,  בהם תקציב הבנק ושכר עובדיו ,  ובראשה יעמוד נציג חיצוני .  החוק החדש ,  כמו החוק הישן ,  קובע כי הממשלה תקבע את תנאי השכר והשירות של הנגיד .  ב-56 השנים האחרונות היה שכרו שווה לשכר של שר ,  כ-36 אלף שקל כיום .  שכר זה נמוך משכרם של 100 בעלי השכר הגבוה בבנק .  החוק החדש גם קובע כי שכרו של המשנה לנגיד יהיה 90% משכר הנגיד .  ההערכה בירושלים היא כי לאחר אישור החוק ,  בנק ישראל ילחץ - והממשלה תאשר - שכר גבוה בהרבה לנגיד מהמקובל כיום .  החוק החדש קובע כי מינוי המשנה לנגיד ייעשה על פי המלצת הנגיד וכי ימונה משנה אחד .  החוק החדש גם מגביל את מספר הקדנציות של הנגיד והמשנה לשתיים .  שינוי אחר וחשוב מאוד בחוק החדש קובע כי הנגיד יכול להביא להפסקת כהונתו של המשנה לנגיד ,  אם לדעתו האחרון אינו ממלא את תפקידו כראוי .  שינוי חשוב נוסף :  כיום קובעת ועדת השקעות פנימית של הבנק את הרמה הרצויה של יתרות המט"ח .  בחוק החדש תקבע אותה הוועדה המוניטרית .  בתגובה להנחת החוק על שולחן הכנסת ,  איימו אתמול עובדי בנק ישראל בפתיחת סכסוך עבודה .  יו"ר ועד העובדים ,  ניצה קסיר ,  אמרה כי  " עובדי בנק ישראל לא יישבו בשקט בשעה שפוגעים בהם בצורה כה ברוטלית ".  העובדים מוחים על כך שהפרק בחוק שעוסק ביחסי העבודה בבנק נחתם שלא על דעתם .  בכנס הרצליה אמר אתמול פישר : " יש לנו בעיה עמוקה עם הביורוקרטיה .  רוב משרדי הממשלה כמעט ואינם עצמאיים ויש להם יכולת ביצוע נמוכה .  אנחנו צריכים לתת למשרדי הממשלה להיות יותר חזקים ולהעביר את הניהול שלהם מהאוצר ".  עוד אמר : " כדי שלא תתבלבלו ,  אני לא מבקש היחלשות של האוצר ,  אלא התחזקות של המשרדים האחרים ". 

האוצר הגיש חוק בנק ישראל החדש ,  העובדים מאיימים בסכסוך עבודה 
nan
