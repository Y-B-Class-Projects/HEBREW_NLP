התפוצץ הרומן בין זיל פלדמן לתמיר ספיר בפולאר
ספיר ימכור לפלדמן את אחזקותיו בחברה .  בשבוע שעבר חתכה מדרוג את דירוג האג"ח של פולאר בשלוש דרגות והותירה לו אופק שלילי
 >  >  השותפות בין אילי הנדל"ן היהודים-אמריקאים תמיר ספיר וזיל פלדמן בפולאר השקעות מתפרקת לאחר תשעה חודשים בלבד .  פולאר דיווחה כי ספיר ימכור לפלדמן את אחזקותיו בחברה וישוחרר מההסכמים שחתם באפריל 2009 .  בעקבות זאת יחדל תמיר ספיר לשמש דירקטור בפולאר השקעות ,  ובנו אלכס יחדל מלשמש דירקטור מחליף בחברה ;  סיום הרומן בין השניים הוא למרות הצהרותיו של ספיר בעת ביצוע ההשקעה : " אני רואה בפולאר פלטפורמה אדירה עבורי ועבור חברי מברית המועצות לשעבר להשקעה בנדל"ן .  פלדמן ואני עשינו את הוננו במשבר של שנות ה-90 בנפרד ועכשיו נעשה זאת יחד ".  פולאר עוסקת בתחומי הנדל"ן ,  התשתיות והתיירות .  פלדמן רכש את השליטה בפולאר בסוף דצמבר 2006 מידי יצחק שרם ויאיר פודים תמורת כ-207 מיליון שקל לפי שווי של 310 מיליון שקל .  מאוחר יותר הכניס פלדמן את ספיר כשותף .  באותו זמן נסחרה פולאר בשווי של 175 מיליון שקל ,  שמשקף הפסד  ( על הנייר )  של כ-70% .  ספיר רכש את המניות בפולאר בפרמיה של יותר מ-100% .  באפריל הקרוב הוא היה אמור להשקיע עוד 40 מיליון שקל .  בנו אלכס ספיר אמר אתמול : " לאחר בדיקת כדאיות החליטה קבוצת ספיר ,  המתמקדת בשלושה פרויקטים עסקיים רחבים בחו"ל ,  להיענות לבקשתו של פלדמן לרכישת חלקה של הקבוצה בפולאר .  קבוצת ספיר תשמח להמשיך לשתף פעולה בעתיד עם פולאר ".  ספיר ופלדמן תיכננו להפוך את פולאר לחברת נדל"ן גדולה שתתמקד בהשקעות בחו"ל ותשקיע בתחום האנרגיה הסולארית .  לשם כך מינו השניים את אורי שני ,  לשעבר מנכ"ל חברת שיכון ובינוי ,  למנכ"ל ,  בתמורה לעלות שכר שנתית של 1.5 מיליון שקל ואופציות ל-3% ממניות החברה .  כן מינו את חתנו של ספיר ,  רותם רוזן ,  לשעבר מנכ"ל אפריקה ארה"ב ,  למנהל הפעילות בארה"ב ,  וביצעו כמה השקעות בתחום המגורים בארה"ב .  ואולם למרות ההתאושות בשווקים ,  ירדה מניית פולאר ב-22% נוספים מאז כניסתו של ספיר להשקעה . " לא משנה מי הבעלים והמנכ"ל ,  פולאר לא מתקדמת לשום מקום .  גם ספיר הבין זאת ,  בעוד שפלדמן עדיין לא התייאש ",  ציינו אתמול מקורבים לצדדים .  בשבוע שעבר חתכה חברת הדירוג מדרוג את דירוג האג"ח של פולאר השקעות בשלוש דרגות ,  מרמה של baa1 לרמה של ba1 ,  והשאירה את הדירוג עם אופק שלילי - כלומר תיתכן הורדת דירוג נוספת . " הורדת הדירוג נתמכת ,  בין היתר ,  לאור אי יצירת מקורות תזרימיים משמעותיים ,  האמורים לשרת את החוב החברה בטווח הבינוני-ארוך ",  כותבים במדרוג .
 
התפוצץ הרומן בין זיל פלדמן לתמיר ספיר בפולאר
ספיר ימכור לפלדמן את אחזקותיו בחברה .  בשבוע שעבר חתכה מדרוג את דירוג האג"ח של פולאר בשלוש דרגות והותירה לו אופק שלילי

