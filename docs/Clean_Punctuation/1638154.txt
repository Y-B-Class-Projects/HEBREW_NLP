מצרים זכתה באליפות אפריקה
שער דרמטי של המחליף גדו  ( 86 )  הכריע גמר חלש וסידר למצרים 0:1 על גאנה וזכייה שלישית ברציפות באליפות אפריקה
שיא אפריקאי חדש תוצרת מצרים ,  זה מה שקיבלנו בגמר אליפות אפריקה באנגולה .  הטורניר הצבעוני הגיע לסיומו בגמר חלש ומשעמם שהסתיים ב-0:1 קטן לפרעונים על גאנה .  עבור מצרים מדובר בזכייה שלישית ברציפות ותואר שביעי בסך הכל .  גאנה הראתה כמה פוטנציאל יש לסגל הצעיר שלה ,  המורכב משלד הנבחרת הצעירה שזכתה לא מכבר באליפות העולם עד גיל 20 ,  סגל שימשיך לדבר במונדיאל הקרוב ובאליפויות אפריקה הבאות .
 מצרים עשתה כברת דרך מרשימה עד מעמד הגמר ,  כאשר גברה בשלב הבתים על ניגריה ,  מוזמביק ובנין ,  ניצחה ברבע הגמר את קמרון והשפילה את היריבה השנואה אלג'יריה עם 0:4 מתוק בחצי הגמר .  הניצחון השישי חתם טורניר מושלם שהשכיח את שברון הלב שחוו בעקבות אי ההעפלה למונדיאל .  
האליפות נחתמה במשחק כדורגל ירוד ברמתו .  שתי הקבוצות חששו מהמעמד ומיעטו לסכן את השער .  גאנה עצרה מצוין את מצרים האטרקטיבית ושלחה מעט מדי שחקנים קדימה .  היחיד שניסה לייצר מצבים הוא אסמואה גיאן ,  המפציץ של הכוכבים השחורים שבעט פעם אחרי פעם ממרחק ,  אבל לא מצא את הרשת .  
מנגד ,  למצרים יש נוסחה שעובדת .  המאמן המעוטר חסן שחאטה ,  שהוביל את מצרים גם לזכיות הקודמות ,  לא לקח עימו לטורניר את הכוכבים הסוררים מידו ועאמר זאקי ונאלץ להשאיר בבית גם את מוחמד אבוטריקה הפצוע .  אבל לשחאטה יש סקוררים מצוינים שלא נספרו תחילה ,  כמו עימאד מוטעב וגדו ,  מלך השערים של האליפות .  בכל המשחקים עד כה על גדו מהספסל וכבש .  שער כזה שלו ,  החמישי בטורניר ,  בדקה ה-86 ,  16 דקות אחרי כניסתו ,  עשה את המצרים מאושרים .
 דקה 24 :  אסמואה חלף על פני שחקן הגנה וניסה את מזלו מ-25 מטרים ,  אל חדארי ירד וקלט .  
דקה 41 :  עבד ראבו הגביה כדור חופשי נפלא שטייל ברחבת החמש ,  אך מוטעב וחסן לא הצליחו ליצור מגע עם הכדור .  
דקה 53 :  גיאן סובב כדור חופשי מ-25 מטרים ,  שחלף סנטימטרים מעל המשקוף .  
דקה 62 :  גיאן שוב ניסה להפתיע את אל חדארי בבעיטה ממרחק ,  אך פספס במעט את המסגרת .  
דקה 74 :  גיאן דוב במרכז העניינים .  החלוץ השתלט על כדור שנהדף מהגנת מצרים וירה כדור מסובב מפינת הרחבה שחלף מעל השער .
 דקה 86 :  גול !  זידאן מצא את גדו המחליף שכבש בנגיעה רכה מול קינגסון .  0:1 דרמטי למצרים .  
דקה 90 :  כדור חופשי של אייוו מצא את אדו פנוי בתוך הרחבה ,  אך המחליף לא הצליח להשתלט על הכדור .  
הרכב מצרים :  עיסאם אל חדארי ,  אחמד אל מוחמדי ,  האני סעיד ,  וועאל ג'ומא ,  סעיד מועד  ( מוחמד עבדלשאפי ,  57 )  ,  אחמד פתחי ,  חוסני עבד ראבו ,  אחמד חסן ,  חוסאם גאליף מוחמד זידאן ,  עימאד מוטעב  ( גדו ,  70 )  .  
הרכב גאנה :  ריצ'רד קינגסון ,  לי אדי ,  סמואל אינקום ,  האנס סארפיי ,  אייזק וורסה ,  עמנואל אגימאנג באדו ,  דדה אייוו ,  אופוקו אגימאנג  ( אריק אדו ,  87 )  ,  קוואדו אסמואה ,  אנותני אנאן ,  אסמואה גיאן  ( דומיניק אדייה ,  89 )  .
 
מצרים זכתה באליפות אפריקה
שער דרמטי של המחליף גדו  ( 86 )  הכריע גמר חלש וסידר למצרים 0:1 על גאנה וזכייה שלישית ברציפות באליפות אפריקה

