שבת בליגת העל :  חולוניה רוצה להמשיך בחגיגה
אחרי הניצחון המשכנע במלחה ,  ינסו יוני ניר והפועל חולון להמשיך ביציאה מהתחתית כשיארחו את מכבי חיפה החזקה
במשחק שיפתח את המחזור ה-15 בליגת העל תארח מחר  ( שבת )  הפועל חולון את מכבי חיפה  ( 19:25 ,  שידור ישיר ב-5+ לייב )  .  זוהי הפעם השנייה ששתי הקבוצות נפגשות העונה ,  לאחר שבסיבוב הראשון אירחה חיפה את חולון ברוממה וניצחה 65:72 בזכות 18 נקודות ו-8 ריבאונדים של בן סטרונג .  בחולון היה זה דווין מיטשל ,  שייעדר מהמשחק מחר שקלע 28 נקודות בהפסד קבוצתו .  המחזור כולו יעבור למתכונת פורימית מיוחדת ,  במהלכה יועמדו עמדות איפור מיוחדות בכניסה לאולמות ,  דיילות יחלקו אוזני המן לצופים ,  להקות המעודדות יתחפשו ואף במחצית המשחקים ייערכו תחרות תחפושות .  50 האוהדים הראשונים שיגיעו מחופשים לכל אולם ייכנסו חינם .
 הקבוצה של מיקי דורסמן מגיעה למשחק מול חיפה בתקווה להמשיך את המומנטום שהחל בשבוע שעבר עם הניצחון המפתיע על הפועל ירושלים במלחה .  חולון מציגה בשבועות האחרונים כדורסל אטרקטיבי ,  שעליו אחראיים בעיקר הזרים סשה בראטיץ' ואנטוניו גרייבס ,  אך גם בזכות השיפור הניכר במשחקם של שחקני הפנים יוני ניר וג'ון תומאס .  בחולון מקווים כי הגארד וויקין קלי ,  שהראה במשחק מול ירושלים שהוא מסוגל להיות בעל הבית של הקבוצה ,  ימשיך ביכולתו הטובה .  הגארד-פורוורד דווין מיטשל ימשיך להיעדר מהמשחק בעקבות פציעה שמנעה ממנו להשתתף בניצחון בירושלים .
 לאחר שלניצחון מול גלבוע/גליל הופיעה מכבי חיפה בהרכב חסר מאוד ,  הפעם תגיע הקבוצה עם הרכב מלא ,  כאשר המאמן אבי אשכנזי יצטרך לראשונה העונה להחליט מי מבין שבעת הזרים לא יתלבש .  ג'סי פלוט-רוסה ,  שנעדר מהמשחק מול גלבוע/גליל מסיבות משפחתיות ,  חזר לישראל וישחק ,  ואילו דרור חג'ג' שנעדר מהמשחק בשל מחלה החלים וגם כן ישחק .  משה מזרחי ששיחק פצוע בשבוע שעבר ,  ואף קלע את אחד מהסלים המשמעותיים במשחק ,  ימשיך לקבל דקות ,  כשגם הסנטר הסנגלי מאמאדו נדייה עשוי לערוך את הופעת הבכורה שלו .  בחיפה קנסו השבוע את ג'רמי טיילר ב-20 אלף שקל ,  שבחר לעלות ליציע במהלך הניצחון על גלבוע/גליל ,  והוא עשוי לשלם את המחיר ולהיות השחקן שלא יתלבש מול חולון .
 
שבת בליגת העל :  חולוניה רוצה להמשיך בחגיגה
אחרי הניצחון המשכנע במלחה ,  ינסו יוני ניר והפועל חולון להמשיך ביציאה מהתחתית כשיארחו את מכבי חיפה החזקה

