בשוק האפור העסקים כרגיל 
המערכת הפיננסית
 >  >  חברות ממונפות ,  הלוואות בסכומי עתק ,  ריבית על אג"ח ,  פדיון קרן אג"ח או הסדרי נושים הם חלק מהביטויים למשבר הכלכלי שפקד את השווקים בישראל ובעולם .  ואולם אחד השווקים שלא קפא על שמריו והראה שתקופת המשבר לפעמים היא האידיאלית כדי לגדול ולהתפתח הוא השוק האפור .  חברות ועצמאים הנמצאים בקשיים כלכליים נאלצו לחפש אלטרנטיבה למקורות המימון כשהבנקים רעדו והקפיאו את מסגרות האשראי .  השוק האפור הוא מסגרת לקבלת הלוואות מחוץ למערכת הפיננסית הממוסדת .  הלוואות בשוק האפור נלקחות על ידי מי שהמערכת הממוסדת מסרבת לתת לו הלוואה משום שמצבו הפיננסי מוגדר מסוכן .  כדי לסבר את האוזן ,  הריבית השנתית האפקטיבית בדצמבר 2009 הגיעה עד לרמה של 499% ,  כשהריבית הבסיסית במשק היתה כ-7% .  ואולם על אף הקונוטציה השלילית למשמע המונח שוק אפור ,  קיים בו גם גוון ורוד .  חלק מכובד מהעסקים הקטנים בישראל חייבים את קיומם לשוק האפור .  ההוראות החדשות של בנק ישראל המגבילות את מסגרת האשראי ,  שנכנסו לתוקפן ביולי 2006 ,  רק הגבירו את הצורך בשוק זה .  כשמדברים על שוק אפור צריך להבדיל בין הגוון הבהיר יותר של משרדים מסודרים לגוון הכהה יותר בסמטאות חשוכות .  בשורה התחתונה ,  כשלוקחים הלוואה בשוק האפור יש להיות ערים לכמה גורמים :  גובה הריבית הגלומה בעסקה ,  מקדם ביטחון של כמה ימים למצב שהצ'ק שהיה אמור להיפרע לא נפרע .  כמו כן ,  יש לבדוק היטב מול מי עומד הלווה .  הריבית האפקטיבית שגובים בשוק האפור חורגת מפרופורציות הגיוניות וכמובן מהחוק .  נכון להיום ,  אין בישראל גוף רגולטורי האמור לפקח על פעולת המלווים בשוק האפור .  לטענת משרד המשפטים ,  הרגולטור האחראי על הפיקוח בשוק האפור הוא בנק ישראל ,  ואילו הבנק טוען כי הוא אחראי רק על קביעת גובה הריבית המותרת ולא על העמידה בתנאי הריבית ועל כל פעולה אחרת של המלווים בשוק האפור .  על הרתעת המשטרה מיותר לבזבז מלים .  באחרונה העלה ח"כ אופיר פינס הצעת חוק שלפיה מי שיעבור על חוק הסדרת הלוואות חוץ בנקאיות יהיה צפוי לעונש של חמש שנות מאסר .  בנוסף ,  מוצע בהצעת החוק כי אם יתברר שיש קשר בין הגוף המלווה לבין ארגון פשיעה ,  תיחשב ריבית מופרזת לעבירה לעניין חוק ארגוני פשיעה ,  אשר מטיל סנקציות חריפות על עבירות שנעברו במסגרת ארגונים כאלו .  ראוי שהצעת החוק תקודם ותהפוך במהירות מהצעה לחוק שיסדיר את הטעון תיקון בשוק האפור .  הכותב הוא מרצה במרכז ללימודים אקדמיים באור יהודה

בשוק האפור העסקים כרגיל 
המערכת הפיננסית

