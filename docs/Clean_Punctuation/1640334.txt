אלמליח : " אנחנו צריכים שינוי "
 למרות ההפסד לסכנין ,  בהפועל עכו אין כוונה לפטר את הוכנבוים ,  שזכה לקריאות מהקהל .  לירן כהן : " אהבה כזו בחיים לא קיבלתי "
 אחרי שהשיגו ניצחון שלישי רצוף ,  אנשי בני סכנין חגגו ממושכות בסיום הניצחון 0:1 על הפועל עכו .  מאמן הקבוצה ,  מרקו בלבול ,  היה מרוצה מאוד ,  אבל לא התייחס למטרה ספציפית להמשך הליגה ,  ואמר : " היה 0:1 גדול ולא קטן כי שיחקנו מצוין לאורך כל המשחק והניצחון הגיע לנו בזכות .  אסור לנו לנוח על זרי הדפנה ולחשוב שמה שעשינו זה מספיק ,  אלא נצטרך להמשיך ולעבוד קשה .
" מעבר להמשכיות ,  ראינו היום שיפור ברמת המשחק וכל הכבוד לשחקנים היום ",  הוסיף מאמן סכנין . " אנו לא מדברים על מה שיספק אותנו בסוף העונה ,  אלא על הדברים שאנחנו צריכים לעשות עכשיו ,  ואם נעשה אותם בצורה טובה ,  אז אני מאמין שנסיים את העונה בצורה טובה ". 
גיבור הניצחון ,  לירן כהן ,  שכבש בנגיעתו הראשונה בכדור אחרי שנכנס כמחליף ,  אמר : " זה כמו חלום להיכנס ולהבקיע שער ניצחון ,  אבל צריך להסתכל לשבוע הבא ולהמשיך את היכולת .  אני נמצא חמישה ימים בסכנין ,  ואהבה כזו בחיים לא קיבלתי .  בית חם זה בלשון המעטה ,  כי פשוט אין דברים כאלה ".  לגבי המשך העונה אמר הקשר : " אני לא רוצה להתעסק במטרות .  אנחנו כרגע חושבים איך לעבוד קשה ולבוא מוכנים לכל משחק ". 
בהפועל עכו הדברים נראים הרבה יותר גרוע ,  כאשר הקבוצה ספגה את הפסדה החמישי ברציפות ושוב תעביר שבוע במקום האחרון של הטבלה .  לאוהדים המעטים של הקבוצה נמאס מהמצב ,  ובמהלך המשחק הם קראו למאמנם ,  ירון הוכנבוים ,  להניח את המפתחות ולהתפטר .  לשחקנים הם צעקו : " אין לכם כבוד ". 
למרות התסכול שחש בסיום המשחק יושב ראש עכו ,  ציון ויצמן ,  כרגע אין בכוונתו לעשות זעזוע מקצועי .  הוכנבוים אמר על הקריאות נגדו : " מדובר באדם אחד שלא נתתי לקרוב משפחה שלו להיבחן לקבוצה והוא רק חיכה לימים האלה יחד עם שלושת ילדיו .  אני לא מתייחס לדברים האלה ". 
על מצב קבוצתו הוסיף הוכנבוים : " אנחנו נמצאים בתקופה ממש לא טובה וצריך לדעת איך להוציא את הקבוצה מהמצב הזה .  בכדי לצאת מהמצב הזה ,  נצטרך לעבוד יותר קשה .  היו מספיק קבוצות העונה שהיו באותו מצב כמו סכנין .  אנחנו צריכים להאמין ועם הדרך יגיע גם ניצחון שייתן לנו את הביטחון להמשיך הלאה .  זה הסגל שיש לנו ואני אוהב את השחקנים .  הוא זה שהביא לנו את המקום העשירי בסיום הסיבוב הראשון ,  כך שאין מה להלין בנושא הזה ".  ליעד אלמליח : " אין ספק שאנחנו בתקופה לא טובה .  אולי זה חוסר ניסיון או ביטחון .  אנחנו עובדים קשה מאוד באימונים והבאנו חיזוק שיכנס לעניינים .  אני מקווה שמכאן זה רק יילך וישתפר ואם לא יתפסו עלינו פער מלמעלה ,  הכל יהיה בסדר .  אין ספק שביכולת הזו אנחנו לא נוכל להישאר בליגה .  אנחנו צריכים איזשהו שינוי .  אולי עם עוד קצת מזל נציג את היכולת שהצגנו בהתחלה ". 

אלמליח : " אנחנו צריכים שינוי "
 למרות ההפסד לסכנין ,  בהפועל עכו אין כוונה לפטר את הוכנבוים ,  שזכה לקריאות מהקהל .  לירן כהן : " אהבה כזו בחיים לא קיבלתי "
 
