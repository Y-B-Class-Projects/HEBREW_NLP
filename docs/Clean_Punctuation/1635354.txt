צפון קוריאה מאשימה את הדרום בהכרזת מלחמה
בפיונגיאנג הגיבו בזעם להצהרת שר ההגנה של דרום קוריאה ,  לפיה מדינתו צריכה לבצע מתקפת מנע על הצפון ,  אם יתגלה כי זו נערכת למתקפה גרעינית . " לא נאפשר להפר את ריבונותנו "
 צפון קוריאה האשימה הבוקר  ( ראשון )  את דרום קוריאה בהכרזת מלחמה ,  לאחר שמוקדם יותר החודש הודיע שר ההגנה של הדרום כי ארצו תצא למתקפת מנע אם תעריך שהצפון מתכנן מתקפה גרעינית נגדה .
 שר ההגנה הדרום קוריאני קים טיי יאנג אמר בשבוע שעבר כי ארצו תתקוף מיד  " במקרה שנגלה כוונות תקיפה של הצפון עם נשק גרעיני .  זה יהיה מאוחר מדי ,  והנזק יהיה גדול מדי אם צפון קוריאה תבצע תקיפה גרעינית ,  ואנו ניאלץ להתמודד עם תוצאותיה ".  בסוכנות הידיעות הרשמית של צפון קוריאה צוטט דובר מטעם צבא צפון קוריאה שהזהיר כי  " כוחות הצבא המהפכניים שלנו יתייחסו למקרה הזה של מתקפת מנע ,  אותה אימצה ממשלת הבובות של סיאול כמדיניות רשמית ,  כאל הכרזת מלחמה פתוחה ".  דובר הצבא ציין כי תינקט פעולה צבאית החלטית ומיידית נגד כל נסיון של דרום קוריאה להפר את ריבונות הצפון ,  וכי הדבר יביא לפגיעה ביעדים מרכזיים בדרום .
 התגובה הזועמת מפיונגיאנג היא השלב האחרון בינתיים במערכת היחסים השבירה בין שתי הקוריאות ,  בזמן שבארצות הברית ושאר מדינות המערב מנסות להחזיר את הצפון לשיחות על פירוק נשקה הגרעיני .  ראשי צפון קוריאה קראו רק לפני שבועיים לגיבוש הסכם שלום עם ארצות הברית ,  כתנאי מוקדם לחזרתה לשיחות הבינלאומיות על תוכנית הגרעין שלה .  משרד החוץ של צפון קוריאה מסר ,  כי הוא מעוניין בקיום שיחות שלום עם הממשל של ברק אובמה ,  במטרה להשיג הסכם רשמי ,  במקומו של הסכם הפסקת האש מסוף מלחמת קוריאה ב-1953 ,  שהביא לחלוקה הרשמית של המדינה בין הדרום לצפון .  
באמצעות הסכם השלום הזה ינסו בצפון לחזור לשיחות שש המדינות  ( שתי הקוריאות ,  ארצות הברית ,  סין ,  רוסיה ויפן )  על נושא הגרעין . " אם בכוונתו לבנות אמון בינינו לבין ארצות הברית ,  חיוני להשיג תחילה הסכם שלום ,  שישים קץ למצב המלחמה ,  שהיא שורש היחסים העוינים ",  כך נאמר בהודעת משרד החוץ שפורסמה בסוכנות הידיעות הקוריאנית המרכזית .  באפריל 2009 הכריזה צפון קוריאה כי היא מחרימה את השיחות ,  וכעבור זמן קצר הודיעה כי ביצעה ניסוי גרעיני .  לפני כן ,  פיונגיאנג החלה לפרק את מתקני הגרעין שלה בתמורה לסיוע בינלאומי .  בחודש אוקטובר האחרון אמר השלטון הצפון קוריאני כי ייתכן שיסכים לחזור לשיחות ,  אולם הדברים נתפשו אז במערב כניסיון למצוא חן בעיניו של ראש ממשלת סין ,  וון ג'יאבאו ,  שביקר אז במדינה .  וושינגטון אמרה כי תדון בהסכם שלום רק לאחר שצפון קוריאה תתפרק מיכולותיה הגרעיניות .
 לפני כחודש העביר נשיא ארצות הברית ברק אובמה מכתב אישי למנהיג צפון קוריאה ,  קים ג'ונג איל ,  כחלק מהמאמצים להשיב את המדינה הקומוניסטית המתבודדת לשיחות על פירוקה מנשק גרעיני .  הממשל האמריקאי דרש מהשותפות בשיחות הרב-צדדיות עם צפון קוריאה שלא לדון באופן פומבי במכתב .
 
צפון קוריאה מאשימה את הדרום בהכרזת מלחמה
בפיונגיאנג הגיבו בזעם להצהרת שר ההגנה של דרום קוריאה ,  לפיה מדינתו צריכה לבצע מתקפת מנע על הצפון ,  אם יתגלה כי זו נערכת למתקפה גרעינית . " לא נאפשר להפר את ריבונותנו "
 
