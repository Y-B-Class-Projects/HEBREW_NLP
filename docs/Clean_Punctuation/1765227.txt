יצוא גז - המערכה הבאה בתחום הגז הטבעי 
מאגרי הגז
 >  >  המלצות הביניים של ועדת ששינסקי פתחו את השלב הבא במאבק על התמלוגים והמיסוי על תגליות הגז הטבעי .  בעלי האינטרסים השונים יגבירו כעת את מאמציהם לשכנע את מקבלי ההחלטות לקראת ההמלצות הסופיות של הוועדה ,  ולאחר מכן לקראת הדיון בממשלה ובכנסת על הצעת חוק או על תקנות שיאמצו באופן כזה או אחר את ההמלצות .  אם מישהו מצפה שלאחר ההכרעה בסוגיות השנויות במחלוקת בנושא התמלוגים ישרור שקט תעשייתי בתחום הגז הטבעי ,  נכונה לו אכזבה .  מעבר לפינה ממתינה סוגיה טעונה נוספת שתחייב החלטות בעלות משמעויות מרחיקות לכת עבור משק האנרגיה בישראל - שאלת היחס בין שיעור הגז הטבעי שיופנה לצורכי השוק המקומי ,  לעומת זה שיופנה ליצוא .  כיום משמש הגז הטבעי להפקת 40% מהחשמל בישראל .  כמויות הגז במאגר תמר יספיקו לייצור חשמל בישראל לתקופה של יותר מ-20 שנה ,  על פי תמהיל מקורות האנרגיה הנוכחי .  סביר ששיעור השימוש בגז טבעי יגדל בשנים הקרובות ,  ואולם שאלה גדולה היא עד כמה יגדל .  מחד גיסא ,  גז טבעי הוא מקור אנרגיה זול וידידותי לסביבה ,  וגילוי מאגרי תמר ולווייתן מהווה עידן חדש בזמינות האנרגיה בישראל .  מאידך גיסא ,  קיים רצון לשמור על איזון בין מקורות האנרגיה במדינה ,  כדי שלא ליצור נקודת תורפה אסטרטגית ,  אפשר שגם ביטחונית ,  במקרה של משק התלוי במידה ניכרת בסוג מסוים של אנרגיה .  גילויי הגז האחרונים כבר השפיעו ,  למשל ,  על ההחלטה בדבר מקור האנרגיה שישמש את תחנת הכוח שתוקם באשקלון ושתופעל בגז טבעי עם גיבוי של פחם כמקור אנרגיה משני ,  לאחר שמלכתחילה תוכננה להיות מופעלת בפחם .  ככלל ,  ככל ששיעור השימוש בגז הטבעי יגדל - כך תהיה הממשלה מעוניינת לשמור כמה שיותר גז לשימוש מקומי .  האינטרס של בעלי הגז הטבעי שונה .  לשותפות במאגרי הגז קיים מלכתחילה תמריץ לפעול ליצוא של גז טבעי מחוץ לישראל ותמריץ זה גדל עוד יותר נוכח המלצות הביניים של ועדת ששינסקי .  ראשית ,  יצוא של גז במקביל לשימוש מקומי בו מגדיל את קצב השימוש במאגר הגז ,  ויוצר תזרים מזומנים עכשווי ,  לעומת כזה הפרוס לאורך שנים רבות .  לתזרים מהיר יותר יש כמובן ערך כלכלי רב .  שנית ,  מחירי הגז המופנה ליצוא גבוהים יותר ,  בין היתר ,  בשל העלויות הכרוכות בשינועו .  המחיר הצמוד לגז טבעי המיוצא לחו"ל משמש את מוכריו גם במשא ומתן מול חברת החשמל וגורמים אחרים בישראל על המחיר שישולם על הגז שיופנה לישראל .  לא בכדי מבשרות כותרות העיתונים חדשות לבקרים על משא ומתן כזה או אחר ליצוא גז טבעי ,  מקפריסין ועד סין .  למשא ומתן זה ,  גם אם לא יבשיל לכדי הסכמים של ממש ,  עשויה להיות השפעה על מחיר הגז הטבעי הנמכר בישראל .  המתח בין האינטרסים השונים בשאלת יצוא הגז בכמויות גדולות ,  או שמירתו לשימוש עתידי בתחומי המדינה ,  יגדל ככל שתתחזק בישראל המגמה לעשות שימוש רב יותר בגז טבעי .  מתח זה עשוי לעמוד במרכז הדיון הציבורי כשיגווע הוויכוח בסוגיית התמלוגים ,  ואולי אף לפני כן .  הכותב הוא שותף וראש המחלקה המסחרית במשרד עורכי הדין תדמור ושות'

יצוא גז - המערכה הבאה בתחום הגז הטבעי 
מאגרי הגז

