מסעדת אל בולי נסגרת
כבר מעכשיו מודיע השף פראן אדריה על סגירת אחת המסעדות הטובות בעולם בסוף דצמבר 2011 .  אל תבנו על שולחן פנוי
מסעדת  " אל בולי "  של השף המוערך פראן אדריה תיסגר לצמיתות .  מספר ימים בלבד לאחר שהודיע על תשישות וסגירה זמנית של מסעדת  " אל בולי ",  אחת מהמסעדות הטובות בעולם ,  השוכנת סמוך לעיירה הספרדית קוסטה בראבה  ( שעתיים נסיעה צפונה מברצלונה )  ,  בנימוק של צורך באיסוף כוחות וטעינת מצברי היצירתיות מחדש ,  הודיע אתמול אדריה ,  השף והבעלים ,  על סגירת המסעדה באופן סופי .  אל בולי תיסגר מיד לאחר דצמבר 2011 ,  מן הסתם כדי לעמוד באלפי ההזמנות שכבר נרשמו ביומן המסעדה .  לאחר מכן ,  היא תיפתח מחדש כבית ספר לשפים מצטיינים מרחבי העולם ולא לקהל הרחב .
" אל בולי "   ( הבולדוג ,  בספרדית )  קיימת בגלגולים שונים משנת 1961 .  היא נפתחה כמזנון חוף אשר התפתח במשך השנים למסעדה המגישה מנות מקוריות ,  בעיקר עקב מסעותיו העולמיים של הבעלים הלא שגרתיים שלה ,  הנס ומרגרטה שילינג ,  זוג גרמני שהתאהב בחוף המבודד .  אגב ,  נהוג לחשוב כי המסעדה פתוחה רק שישה חודשים בשנה בשל הניסויים הקולינריים שעורך אדריה במעבדה שלו עם צוות עוזריו ,  אבל למעשה מאז ומתמיד היא נפתחה רק בעונת הקיץ בשל מזג האוויר ותנועת התיירים באזור .
 פראן אדריה הצטרף למטבח המסעדה בשנת 1983 ,  כאשר הזוג שילינג היו עדיין הבעלים ,  וכעבור שלוש שנים מונה לשף הראשי .  את המסעדה רכש ב-1990 .  אדריה הוא שף אוטודידקט ,  ומחזיק לאורך שנות עבודתו במוטו  " לעולם אל תעתיק מאחרים ".  במשך השנים ובעיקר בשנות כהונתו של אדריה כשף ,  המסעדה קטפה אינספור פרסים ותארים מכל מגזין קולינריה אפשרי ,  ובעשור האחרון זכתה חמש פעמים בתואר  " המסעדה הטובה בעולם "  על פי מגזין 'רסטורנט' .
 אדריה נחשב לאבי המטבח המולקולרי ,  זרם גסטרונומי השואף לזקק את טעמי חומר הגלם ומשחק עם מצבי הצבירה שלו ליצירת חוויה קולינרית מפתיעה ,  כזו שיכולים לספק קצף בטעם מלפפונים ,  קוויאר פירות יער או תפוחי אדמה קרושים ברוטב עוף .  אחת המנות המפורסמות של אדריה היא זית מולקולרי .  מדובר בזית שפורק מולקולרית והורכב בחזרה ,  ובעת נגיסה בזית תמים למראה ,  הוא מתפצח בפה במרקם הדומה לחלמון ביצה .  בכל עונה התפריט התחדש שוב ב-160 מנות חדשות והסועדים היו מתבקשים לקבל הוראות מהמלצרים לגבי אופן אכילת כל מנה ומנה .
 49  מספר השנים שהמסעדה קיימת ,  כולל שנותיה כמזנון חוף .
 6  מספר החודשים שהמסעדה מקבלת סועדים ,  בשאר השנה מפתחים מנות חדשות .
 30- מספר המנות שמרכיבות ארוחת טעימות שלמה .
 265 - מחיר הסעודה ,  בדולרים .
 8000  מספר המאושרים שזוכים לאכול במסעדה מידי עונה .
 50  מספר המקומות במסעדה .
 300.000  מספר ההזמנות שמתקבלות במסעדה מידי שנה ,  תעשו את החישוב כמה תשובות שליליות מתקבלות .
 1  יום אחד בשנה מקבלת אל בולי הזמנות ,  והיום הזה הוא היום האחרון של העונה שהסתיימה ,  אז עונה צוות המסעדה בסבלנות לכל אלפי ההזמנות שהתקבלו בתיבת הדואר האלקטרוני .
 
מסעדת אל בולי נסגרת
כבר מעכשיו מודיע השף פראן אדריה על סגירת אחת המסעדות הטובות בעולם בסוף דצמבר 2011 .  אל תבנו על שולחן פנוי

