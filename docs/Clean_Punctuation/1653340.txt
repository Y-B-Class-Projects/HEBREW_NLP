הכל נימוח
המציאות היא לא דבר מוצק ואנחנו יכולים לתכנת את המוח שלנו מחדש כדי שישנה אותה .  ה-NLP ילמד אתכם לעשות את זה
ה-NLP נוסד בשנות ה-70 על ידי ריצ'רד בנדלר ,  פסיכותרפיסט ומתמטיקאי ,  וג'ון גרינדר ,  דוקטור ,  סופר ובלשן .  מאז התפתחה השיטה ככלי להשגת שינוי והצלחה בתחומים רבים ,  ובעיקרה היא מתבססת על חיזוק יכולות תקשורת אישית ובין אישית על מנת להשיג את מקסימום התוצאות בפן הרגשי וההתנהגותי של האדם .
 שיטת ה-NLP היא מתודולוגיה המבוססת על ההנחה שכל התנהגות היא בעלת מבנה מסוים .  המבנה הזה שונה מאדם לאדם והוא ניתן ללמידה עבור תהליך השינוי .  
השיטה מאפשרת שינוי דרך התת מודע על מנת להשיג תוצאות רצויות בתהליך קצר מועד ,  תוך כדי שימור לטווח הארוך ועל ידי שימוש ביכולות הטמונות בנו .  ידוע כי המוח הוא איבר המשתנה בכל רגע ,  הן מבנית והן תפקודית ,  בהתאם לשינויים פיזיולוגיים וחוויות רגשיות שהאדם חווה ,  ומכך ניתן להבין כי המוח פתוח וניתן לשינויים .
 שיטת ה-NLP היא למעשה אינטגרציה של שלושה תחומים מדעיים :  נוירולוגיה ,  בלשנות והתנהגות ,  ומקור שמה באנגלית הוא Neuron Linguistic Programming - 
- Neuron - נוירונים במוח אשר אחראים לקליטת המציאות דרך החושים ושידור על פי הקשרים קיימים  .  
 Linguistic - מונח המתקשר לאופן בו אנו מדברים ,  הן בדיבור פנימי והן באופן בו אנו בוחרים לתקשר מילולית עם הסביבה .
  Programming - תכנות הפעילויות המוחיות והלשוניות האחראיות להגדרת מטרות והדרכים להשגתן .  לאחר אבחון אותן פעילויות ,  ניתן לקודד אותן מחדש בהתאם לשינוי הרצוי .
 הנחת הבסיס של ה-NLP היא כי היכולת לבחור את גישתנו למצבים בחיים נתונה בידינו .  מנחי ה-NLP אינם מציעים פתרונות אלא מובילים את המונחה לשינוי חשיבתי המאפשר תוצאות מיידיות בכל הקשור לתגובה למתרחש .  רוב המטופלים כמהים ללמוד לקבל את מה שלא בשליטתם ולחזק את יכולת הפעולות שלהם במסגרת מה שכן בשליטתם .  הרצון והצורך בשינוי יכול לנבוע מתחושת חוסר שייכות או טראומה המובילה לחרדה ,  דיכאון וסימפטומים רבים של פוסט טראומה ,  התמודדות עם הפרעות אכילה ,  גמילה מהתמכרויות ותחושת תקיעות המובילה לרצון להשגת מטרה .
 הפסיכואנליטיקאי הנודע קארל יונג אמר : " התת מודע הוא בעל ההשפעה הגדולה ביותר על מבנה אישיות האדם ".  התת מודע הוא עולמינו הפנימי שהנגישות אליו בחיי היום יום מוגבלת - הוא כמו  " מחסן ישן "  שאנו כבר לא זוכרים מה יש בתוכו .  הוא מכיל את כל עברנו ,  הוא החשיבה והדיבור הפנימי שלנו ,  והוא האחראי גם על התגובות שלנו מתוך  " מחסן "  המידע הרב שיש לו עלינו .  לתת מודע שפה משלו והוא מתקשר דרך החושים ,  דרך סמלים ,  דימויים ,  צבעים ,  קולות ,  טונים ותחושות .  משום כך חשוב ללמוד את אותה שפה ולתקשר עם התת מודע על מנת ליצור שינוי עמוק ויציב שיישמר לאורך זמן .
 מפגש עם מנחה NLP ברוב המקרים מתקיים על פי שלבים :
 שלב ראשון - אבחון המצב הנוכחי :  מאבחנים את החושים הדומיננטיים של האדם ,  את שפתו ואת עולמו הפנימי על מנת לתקשר בהמשך התהליך עם התת מודע .  בנוסף לכך ,  מגדירים מטרה התנהגותית העונה לצורך שהמונחה מגיע עמו .  
שלב שני  בדיקת המצב הפנימי הנתון לפני השינוי :  שלב זה חשוב מאוד ושמים עליו דגש מיוחד ,  משום שיש ללמוד את הסביבה שאנו חיים בתוכה כדי ליצור את השינוי .  אדם שרוצה ,  למשל ,  לשים סוף להתמכרות כלשהי ,  חייב לדעת מה הוא רוצה במקום ,  מה ימלא את החסר ואיך השינוי ישפיע על חייו .
 שלב שלישי - חיזוק משאבים וביטחון עצמי :  לכל אחד מאיתנו היו רגעים בהם הצלחנו ,  שמחנו ,  אהבנו ,  חיבקנו וצחקנו .  בשלב זה אנו חוזרים לאותם רגעים ומתמלאים בהם ,  ממש כמו שמטעינים סוללה עד שהיא מלאה .
 שלב רביעי - נגיעה בשורש הבעיה ונטרול הסימפטום :  זהו השלב בו אנו משתמשים בתכנות וקידוד מחדש בקשרים שנוצרו בין תאי העצב במוחנו  ( סינפסות )  .  
שלב חמישי - שימור השינוי וחיזוק הסינפסות :  על מנת לאפשר לשינוי להיטמע ולהישמר לטווח הארוך .
 המפגשים בנויים משיחה וטכניקות של NLP וחשוב להתאים את הדרך לצורך האישי של כל אדם וליכולותיו .  יש מונחים המגיעים על מנת להשיג מטרה ספציפית כמו גמילה מעישון או טיפול באלרגיות ,  ולהפתעת רבים תהליכים אלו עשויים להיות קצרים מאוד באופן יחסי ,  בין 2-5 מפגשים .  לעומתם ,  תהליכים הקשורים בזוגיות ,  הרזיה ,  שינוי הרגלים ,  תקשורת בין אישית והבראה מטראומות יכולים לנוע בין 12-25 מפגשים .
 לגוף האדם יש חכמה משלו ,  והמוח הוא איבר שניתן להשתמש בו ולתכנת אותו לתוצאות הרצויות .  טכניקות מעולם ה-NLP מצליחות לא פעם לעשות את זה ומחזקות את האמונה של האדם בעצמו וביכולותיו .
 מיטל ויסמן היא מנחה קבוצות ותהליכים אישיים להבראה מטראומה דרך NLP ודמיון מודרך

הכל נימוח
המציאות היא לא דבר מוצק ואנחנו יכולים לתכנת את המוח שלנו מחדש כדי שישנה אותה .  ה-NLP ילמד אתכם לעשות את זה

