ישר לתוך החור
מקדימה הוא כתום ,  מאחור הוא צבוע כחול וברקע כרי דשא  ( ירוק ,  הרבה יותר זוהר משלנו )  .  סיבוב במועדון הגולף הגדול בשוויץ
למועדוני הגולף בשווייץ מגיעים המבקרים לא רק כדי לשחק ולעקוב אחרי הכדור הקטן הלבן .  נסגרות בהם גם עסקאות גדולות ,  מוחלף מידע בנוגע להשקעות שנעשו ואפילו מתבצעים שידוכים בין צאצאי משפחות העושר . " גולף "  הוא בעצם שם כללי של הווי תרבותי שלם ,  ולפעמים נדמה שהמשחק עצמו ,  שנחשב לספורט הלאומי ,  הוא רק תירוץ .  
מועדון גולף חדש שנחנך לאחרונה מרחק של כ-15 ק"מ מלוצרן שבמרכז שווייץ ,  נחשב לגדול מבין 31 מועדונים הפזורים במדינה .  המועדון נמצא על רכס טופוגרפי ,  וכמו צומח מתוך אזור הררי וירוק המשקיף על אגם שמפצ'רסי  ( Sempachersee )  שלמרגלות האלפים .
 התכנון האדריכלי ועיצוב הפנים של המבנה נעשו על ידי משרד האדריכלים  " Smolenicky  &  Partner "  כביטוי של אסטרטגיה סגנונית שבה שולבו שתי תופעות במבנה אחד .  מצד אחד ,  המבנה עוצב בהתאמה לאופייה המסורתי של שווייץ ,  בה משחק הגולף הוא פעילות ספורטיבית פופולרית מאוד ,  והוא ממוקם לצדם של בתים ישנים ושואב מהארכיטקטורה שלהן השראה .  מצד שני ,  הוא מציע תחכום מודרני שמתאים לתרבות הפנאי האריסטוקרטית . " הוא עשוי עץ ומתכתב עם החמימות הכפרית שבאה לידי ביטוי בצורה של אסם תבואה ",  אומר האדריכל ג'וזף סמולניסקי . " עם זאת ,  צורתו הכללית של מתהדרת בקווי מתאר ברורים של מכונית הספורט האיטלקית מזראטי המשקפת את סגנון החיים של הפוקדים את המועדון .  השילוב יוצר דואליות נעימה ויוצאת דופן ". 
הקירות החיצוניים נצבעו בכחול וכתום  כשהפסאדה הכתומה נבחרה לקדם את פני הנכנסים בכניסה הראשית ,  ואילו הפסאדה הכחולה ממוקמת בחלק האחורי . " הכתום נבחר מאחר שהוא מתקשר עם שאר המבנים בסביבת המועדון ,  המבוססים על צבעי חום ואדום ",  מציין סמולניסקי . " לבד מההתכתבות עם הסביבה ,  לדעתנו הכתום נתפס כצבע המודרני של החום ". 
שלוש הפונקציות העיקריות של הפרויקט כוללות מסעדה ציבורית לכלל המבקרים במקום ,  מסעדה נוספת לחברי המועדון בלבד ושני חדרי מנוחה המשמשים כחדרי בידור גדולים וכחלל לעריכת אירועים פרטיים .  האגפים מקובצים סביב המטבח המשמש כנקודה מרכזית אך סמויה שעליה נשען הפרויקט כולו .  בשתי נקודות ההסעדה ,  חוברים שלושה חלונות גדולים לצפייה בנוף ירוק ואינסופי .  בשל הטופוגרפיה שעליה עומד המבנה נוצרת גיאומטריה ייחודית לחדרים שחוברת לרצף חלונות ב-180 מעלות הצופים אל הנוף .  נוסף על כך ,  מעל כל בר בשתי המסעדות ממוקמת מראה המהווה מעין חלון רביעי המכפיל את הנראה בחוץ .  במסעדה של חברי המועדון הקירות והתקרה אדומים ועשויים בטכניקה מחוררת ואקוסטית בתבניות של צמחים בסגנון יפני ,  ומבעד לצורות מבצבצת התאורה .
 הצורך בשתי מסעדות והפרדה בין חברי המועדון לשאר המבקרים במקום נחשבת לחוק במועדוני הגולף בשוויץ .  העיצוב נעשה מתוך כוונה ליצור תחושה אינטימית בחללים המיועדים להם . " מאחר שהמשחק נמשך שעות ארוכות ,  והאנשים המשחקים לא רואים אלא מרחבים ירוקים אינסופיים ",  מסביר סמולניסקי , " החלטנו שהמסעדה שלהם תהיה אדומה ,  ובכך הצבעוניות של הירוק תתרכך בעיניהם עם האדום בצורה נוחה ולא צורמת ".  בקומה התחתונה של המבנה ממוקמים התאים האישיים של חברי המועדון ,  העשויים עץ ונגיעות לבנות .
 בחלל הגדול  המוגדר כאולם בידור  ישנו חלון עצום באורך 20 מטר הפונה לכיוון הרי האלפים המושלגים .  האדריכלים מציינים שהכוונה העיקרית בחלון זה היתה הצגת גדלותו של הטבע ,  המעניקה לחלל איכויות קולנועיות ,  בדומה למה שעשה הבמאי האיטלקי סרג'יו לאונה במערבוניו השונים שהתרחשו על רקע הרים עצומים .
 
ישר לתוך החור
מקדימה הוא כתום ,  מאחור הוא צבוע כחול וברקע כרי דשא  ( ירוק ,  הרבה יותר זוהר משלנו )  .  סיבוב במועדון הגולף הגדול בשוויץ

