מי יהיו בולט ופלפס של החורף ? 
דני בורשבסקי ממשיך להכין אתכם לאולימפיאדת החורף ,  והפעם עם שלושה ספורטאים שכבר הספיקו להפוך לאגדות במדינותיהם
הספירה לאחור לקראת ונקובר 2010 נמשכת ,  ואחרי שכבר גילינו שלא פחות משלושה ערוצי טלוויזיה  ( יורוספורט ,  ערוץ 1 וספורט1/2 )  ידאגו לנו לחורף חם כאן בארץ ,  הגיע הזמן להמשיך ולהתכונן לקראת מה שצפוי לנו באירוע הספורט ,  שבלא מעט מדינות אחרות נחשב לאולימפיאדה האמיתית .  
לעומת זאת ,  בקוריאה למשל עדיין מעדיפים את ספורט הקיץ ,  אבל זה לא מנע ממחליקה אומנותית להפוך לספורטאית הגדולה במדינה הזאת אי פעם ,  וזה עוד בגיל נוער .  בשוויץ אוהבים הוקי קרח ,  כדורגל ,  סקי אלפיני וטניס - זה לא מנע מקופץ סקי להפוך לאגדה אולימפית שם ובכל העולם .  בנורבגיה סוגדים לביאתלט שנחשב אולי לספורטאי החורף הגדול בהיסטוריה ,  אבל זה לא הפריע למישהו אחר שם להפוך לרוג'ר פדרר של הסקי האלפיני .
 אחרי עיון קצר באתרי אינטרנט קוריאניים וצפייה באליפות העולם האחרונה בהחלקה אומנותית ,  הגענו למסקנה שאפשר להוסיף לרשימה של יוסאין בולט ומייקל פלפס את קים יון-אה הקוריאנית ,  ובאמת הגיע הזמן שגם אשה תתפוס שם את אחת המשבצות .  המחליקה האומנותית הזאת עוד לא בת 20 ,  היא גם עדיין לא זכתה במדליה אולימפית ,  אבל כל זה לא מנע ממנה להפוך  ( לפי מגזין פורבס קוריאה )  לאישיות הספורט ולסלבריטאית מספר אחת במדינה הזאת בכל הזמנים .
 לדרום קוריאנים תרבות ספורט מפותחת ביותר מאז שאירחו את אולימפיאדת הקיץ ב-1988 ,  אבל בכל מה שקשור למשחקי החורף הם בלטו במיוחד בענף אחד בלבד והוא ריצה על הקרח במסלולים קצרים .  מה זה בלטו ?  הם בדרך כלל קוטפים את רוב המדליות בתחרויות האלו .  אבל מבחינת הרייטינג והיוקרה של הענפים ,  אי אפשר להשוות בין ריצה על הקרח להחלקה אומנותית - זה בערך כמו האבקות בסגנון יווני רומי ושחיה .  זו בדיוק הסיבה שבעולם ההחלקה האומנותית הופתעו לגלות מתחרה קוריאנית בטופ ,  ובמקביל בקוריאה עצמה החלו להתעניין יותר בריקודים ופחות בסיבובים מסוכנים .
 אבל קים יון-אה היא לא עוד מחליקה מהטופ העולמי ,  ויש כאלה שאפילו משווים אותה למתעמלת האגדית נדיה קומנצ'י .  היא אמנם לא השיגה את הניקוד המקסימלי בהחלקה אומנותית ,  אבל הייתה הראשונה להשיג ציון של מעל ל-200 נקודות ,  מאז שהונהגה שיטת הניקוד החדשה בשנת 2004 .  כמו כן ,  היא מבצעת בשלמות אלמנטים שאף מחליקה אחרת לא מבצעת כיום ,  כך שאם רק תשמור על השלמות הזאת במשחקים האולימפיים ,  שום דבר לא ייקח ממנה את מדליית הזהב ,  בדיוק כמו שקרה באליפות העולם בשנה שעברה .  באותה אליפות ,  אחת הפרשניות הבכירות אמרה עליה שהיא עושה על הקרח הרבה מעבר למה שהיא מתכוונת לעשות ,  כלומר ,  הנה עוד ספורטאית על שיכולה להיכנס לרשימה הכל כך מכובדת שהזכרנו כאן .
 כשמדברים על ספורט נורבגי מתכוונים בדרך כלל לאולה איינר ביורנדאלן .  הביאתלט הנורבגי נחשב בעיני רבים לספורטאי החורף הטוב ביותר בכל הזמנים ,  והוא עדיין מתכוון להוכיח את זה במשחקי ונקובר .  אבל בשנים האחרונות הצטרף לביורנדאלן גיבור חדש בשם אקסל לונד סבינדאל ,  ששולט באחד מענפי החורף היחידים שצוברים אפילו יותר פופולאריות מהביאתלון - סקי אלפיני .  
הסקי האלפיני הוא אחד מענפי הספורט האולימפיים היחידים שבהם לא חייבים לזכות במדליות אולימפיות כדי להגיע לטופ וגם להירשם שם .  סבב גביע העולם שנערך מדי שנה הוא המדד שקובע מי הם הגולשים המהירים והמגוונים ביותר בעולם ,  וכל זכייה בסבב הזה נחשבת ליוקרתית במיוחד ,  משהו כמו ניצחון בשני טורנירי גרנד סלאם בטניס .  סבינדאל הוא מנצח גביע העולם בשנים 2007 ו-2009 ,  מה שהופך אותו לסוג של רוג'ר פדרר של הסקי האלפיני .  
בנוסף לגביעי העולם ,  סבינדאל מחזיק בארבע מדליות זהב מאליפויות העולם ,  אבל הוא מעולם לא זכה במדליה אולימפית ,  כך שאין ספק שמשחקי ונקובר מהווים עבורו אתגר רציני .  כמו רבים מגולשי הסקי הבכירים בעולם ,  גם בקורות החיים של הגולש הנורבגי הזה תוכלו למצוא תאונה רצינית ,  שהשביתה אותו ללא מעט חודשים .  זה קרה רק לפני שנתיים בקנדה ,  כשסבינדאל התרסק תוך כדי קפיצה באוויר לתוך גדר בטיחות .  הוא הובהל במסוק לבית חולים עם שברים בכל פניו וחתך עמוק של 15 סנטימטרים באיזור הבטן התחתונה .  שנה לאחר מכן הוא חזר לאותו המסלול בדיוק כדי לזכות בתחרות בסבב גביע העולם בקטגוריית הדאונהיל שנחשבת למהירה והמסוכנת ביותר .  כמה אופייני לעוד גולש סקי מטורף .  
כמו פדרר בטניס ,  גם סבינדאל נחשב לגולש מגוון ביותר .  הוא אמנם חזק יותר בגלישות המהירות כמו הדאונהיל ,  אבל הגיע לרמות הגבוהות ביותר גם בקטגוריה ההפוכה ביותר והטכנית שהיא גלישת הסלאלום .
 בשוויץ מכירים אותו כספורטאי הגדול ביותר עד הגרנד סלאם הראשון של רוג'ר פדרר ,  בפולין מכירים אותו כמי שריסק ב-2002 את החלום האולימפי של אדם מאליש ,  אחד מקופצי הסקי הפופולאריים אי פעם .  בשאר העולם ובמיוחד בקרב אלו שנתקלו בו לראשונה במשחקי סולט לייק סיטי 2002 ,  מכירים אותו פשוט כ"הארי פוטר ".  אז ,  סימון אמאן השוויצרי היה בסך הכל צעיר בן 20 שנחשב למתחיל יחסית ברמות הגבוהות של תחרויות קפיצות הסקי בעולם .  זה לא הפריע לו לרשום את אחת ההפתעות הגדולות של אותה אולימפיאדת חורף ,  ולא רק שהוא זכה במדלית זהב אחת אלא עשה זאת פעמיים  ( בגבעה קטנה וגבעה גדולה )  .  בן לילה הפך סימון אמאן לכוכב הספורט הגדול ביותר בשוויץ  ( לפחות בתחילת שנות האלפיים )  ולאחד הספורטאים האולימפיים המפתיעים בעולם .  הכינוי  " הארי פוטר "  הודבק לו מהסיבה הטבעית ביותר :  הוא פשוט נראה כמוהו ,  ובמקרה גם עשה קסמים עם המגלשיים שלו .  
דווקא בשנים הבאות הדהירה של אמאן נעצרה ,  הוא בלט בסבבי גביע העולם ,  אבל לא רשם הישגים משמעותיים במיוחד ,  עד לשנים האחרונות .  אמאן חזר לעצמו ב-2007 ,  כשהוא נראה הרבה יותר בוגר ,  וזכה במדליות הזהב והכסף באליפות העולם שהתקיימה באותה שנה ביפן .  השנה הוא אחד הקופצים הבולטים בסבב גביע העולם ,  כך שהדעה הרווחת היא שבונקובר 2010 הוא הולך לשחזר את ההישג המדהים מסולט לייק ,  ששייך אגב רק לו ולעוד קופץ פיני שהיה פעיל בשנות השמונים .  בתקופה הזאת מתכוונים השוויצרים להקפיא את רוג'ר פדרר ,  ולהפשיר אותו כשיסתיימו משחקי החורף .
 
מי יהיו בולט ופלפס של החורף ? 
דני בורשבסקי ממשיך להכין אתכם לאולימפיאדת החורף ,  והפעם עם שלושה ספורטאים שכבר הספיקו להפוך לאגדות במדינותיהם

