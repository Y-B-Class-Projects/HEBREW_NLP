משבר היורו
מי שלא מבין איך קבוצה די בינונית ,  אפורה ובעיקר לא מרשימה כמו מכבי ת"א נושקת שוב לשלבים הגבוהים של היורוליג ,  מפעל אליו הגיעה לגמר קבוצה שהפסידה אליפות בישראל ,  מוזמן לקרוא על תהליך הנסיגה המתמשך של הטורניר ,  שמבטיח סיכוי לקבוצות בינוניות ,  אפורות ולא מרשימות
כשמכבי תל אביב מסתכלת במראה ,  היא רואה את מונטפסקי סיינה .  קווי-הדמיון בין שני המועדונים אין-סופיים :  מכבי וסיינה הן זן נדיר של קבוצות-על אירופאית שאינן נהנות מגב פיננסי רחב ,  ולכן צריכות לשמור על איזון כלכלי כדי לשרוד ;  בשל הנחיתות התקציבית ,  שתיהן בונות בקביעות על שחקנים סמי-אנונימיים ,  בתקווה שאלו יבצעו במדיהן את הפריצה הגדולה ;  שתיהן נחשבות לאטרקציה הספורטיבית הגדולה בעירן ;  שתיהן שולטות ללא-עוררין בליגה המקומית ;  ועבור שתיהן ,  היורוליג היא הדבר האמיתי .
 לכן נחתה סיינה בישראל כבר ביום שלישי ,  וערכה בהיכל לא פחות מארבעה אימונים לקראת המשחק הקרוב .  הפסד הערב ,  בהפרש של חמש נקודות ,  עשוי לסיים את דרכם של הטוסקנים במפעל  אם במקביל תנצח ריאל מדריד באיסטנבול .  ניצחון איטלקי ,  לעומת זאת ,  וסיינה כמעט בוודאות בשלב הבא ,  כנראה שמהמקום הראשון .
 הרצינות התהומית בה לוקחים במכבי ובסיינה את היורוליג ייחודית למועדונים הללו .  אלופת אירופה פנאתינייקוס הודחה מהמפעל עוד בשבוע שעבר ,  כשפרטיזן בלגרד ומארוסי חולפות על פניה ,  ולמחרת הופיעו אלפי אוהדים לאימון הקבוצה כדי לתמוך בשחקנים ובמאמן .  אוניקאחה מלאגה ,  שנחשבה לפייבוריטית ברורה להמשיך לרבע הגמר מבית 7 החלש-לכאורה ,  הודחה גם היא .  אפילו קאחה לבוראל ויטוריה ,  אם תפסיד הערב בפיראוס ,  תעמוד בסכנת הדחה ממשית .
 ולאף אחד לא באמת אכפת .
 לפני שבועיים לקחו ויטוריה ושבע קבוצות נוספות חלק בטורניר גביע המלך הספרדי ,  שנערך בעיר בילבאו .  שבעה מיליון צופים עקבו אחר הטורניר בטלוויזיה .  2.5 מיליון איש בקירוב צפו במשחק הגמר ,  שנערך בין ברצלונה לריאל מדריד  1.9 בספרד כולה ,  ועוד 600,000 צופים בערוץ הטלוויזיה של קטלוניה .
 ומנגד ,  במשחק החוץ הקריטי של ריאל ,  הערב מול אפס פילזן ,  יצפו לא יותר מ-300,000 איש . " עבור חובבי הכדורסל בספרד ,  היורוליג היא לא ביג-דיל .  הליגה המקומית הרבה יותר חשובה ממנה ",  מספר עיתונאי ספרדי בכיר . " כל משחק ליגה בספרד מביא יותר רייטינג ממשחקי היורוליג .  ריאל ,  לדוגמה ,  לא הגיעה לפיינל פור בערך 15 שנים .  אז מה ?  לאוהדים זה לא באמת חשוב .  הליגה הספרדית מקבלת אצלנו כיסוי תקשורתי הרבה יותר נרחב ,  משודרת בערוצים גדולים יותר בטלוויזיה .  אם ריאל או ברצלונה מגיעות לפיינל פור ,  ברור שזה יסוקר בהרחבה ,  אבל עד הפיינל פור ,  אין ספק שה-ACB הרבה יותר דומיננטית מבחינת המדיה והצופים ". 
וגם אם הצופים בספרד היו רוצים לצפות ביורוליג ,  זה לא באמת היה אפשרי :  משחקי היורוליג של ברצלונה משודרים בטלוויזיה הקטלנית ,  של מלאגה בטלוויזיה האנדלוסית ,  של ויטוריה בטלוויזיה הבאסקית ,  ורק ריאל משודרת קוסט-טו-קוסט .  עד כדי כך אין עניין לספרדים עניין במפעל הזה .
 נוון ספאחיה העפיל עם ולנסיה לחצי-גמר גביע המלך ,  שם הפסיד לברצלונה . " בספרד האנשים אוהבים להתחרות אחד בשני .  פחות אכפת להם מתחרות עם קבוצות ממדינות אחרות ",  הוא אומר . " אם במשחקי ליגה אנחנו מביאים 7,000-8,000 צופים ,  כשאנחנו משחקים באירופה מגיע הרבה פחות קהל ".  
זה הרבה מעבר לפרובינציאליות ,  טוען ספאחיה . " יש גם את הנושא של רמת הכדורסל .  האוהדים בספרד יודעים שבליגה יש משחקים לא פחות טובים מאשר ביורוליג .  אפילו ביורוליג אין סיכוי שתראה קבוצה כמו בילבאו ,  למשל ,  שכאן נמצאת בתחתית ,  אבל מעמידה תקציב של עשרה מיליון יורו .  חצי מקבוצות היורוליג לא מתקרבות בכלל למספר הזה ". 
דיוויד בלאט ,  מאמן אריס סלונקי ,  צופה ביורוליג מהצד בשנתיים האחרונות . " אין ספק שיש ירידה ברמת הכדורסל ",  הוא אומר .  קיימות לכך מספר סיבות ;  בראשן ,  כך הוא סבור ,  עומד המשבר הכלכלי ,  ש"פוצץ את הבועה בכדורסל האירופאי .  רק מעט קבוצות ,  אלו עם הבעלים המיליארדרים ,  יכלו להמשיך לשלם משכורות גבוהות .  לפני שנתיים-שלוש היו הרבה יותר קבוצות עם כסף ,  שהביאו שחקנים טובים .  היום ,  קבוצה כמו פנאתינייקוס או אולימפיאקוס מעמידה סגל של 13-14 שחקנים מצוינים ,  שארבעה-חמישה מהם בכלל לא משחקים .  הם היו יכולים לחזק קבוצות אחרות ,  אבל הם מעדיפים להיות איפה שנמצא הכסף ". 
את הוואקום המקצועי הזה מנצלות הקבוצות הקטנות :  שתיים מבין שמונה האחרונות ביורוליג יהיו פרוקום גדינייה הפולנית  ( שכבר העפילה מבית 7 )  ,  ופרטיזן בלגרד או מארוסי  ( שנאבקות על הכרטיס הנוסף בבית 5 )  .
 דראזן אנזולוביץ' ,  מאמנה לשעבר של ציבונה זאגרב ,  מניח את האצבע על נושא הקרוב לליבו :  נוער .  קרואטיה ,  שתמיד נחשבה לבית החרושת המוביל ביבשת בכל הקשור לפיתוח כדורסלנים צעירים ,  מצויה במשבר כלכלי וספורטיבי עמוק .  כשהדור הצעיר פחות טוב ,  גם רמת הכדורסל ,  מן הסתם ,  צונחת .
" במדינה שלי יש הרבה בעיות ",  אומר אנזולוביץ' . " זו לא בעיה של כישרון .  הבעיה היא בבתי הספר .  יש לנו בעיות כלכליות ,  ובשלב הזה אנחנו לא מוצאים את המורים או המאמנים הטובים ביותר שילמדו צעירים איך לשחק כדורסל .  מבחינת היכולות ,  שום דבר לא השתנה .  הצעירים של היום פשוט לא למדו מה לעשות עם הכישרון הזה ואיך לתרגם אותו על המגרש ". 
בנוסף הוא מציין כי  " גם הזמנים השתנו :  פעם ,  הצעירים חשבו רק על כדורסל .  הם רצו לחיות עם הכדור .  היום יוצא לי לעבוד עם ילדים ,  ואני רואה שהם פחות מתעניינים בספורט עצמו .  יש להם פלייסטיישן ,  יש להם חוגים אחרים ,  סרטים ,  טלוויזיה .  הפוקוס הוא כבר לא על כדורסל ". 
דיוויד בלאט סבור כי הסיבה להשקעה הפחותה בנוער נעוצה בחוק בוסמן ההיסטורי . " הרבה קבוצות אמרו מאז :  בשביל מה להשקיע בשחקני בית ?  יותר זול לייבא שחקנים ממקומות אחרים .  מה גם שבהרבה מקרים ,  בגלל אותו חוק בוסמן ,  עד שכבר גידלת שחקן ,  באה איזו קבוצה אחרת וחטפה לך אותו .  אבל התוצאה הייתה שזה החליש את הקבוצות מבחינת הזהות המקומית שלהן ,  ולכן הקהל איבד עניין באוסף הזרים שהתרוצץ לו מול העיניים ". 
בקיץ פרסמה ברצלונה את סיכום התקציב השנתי שלה .  קבוצת הכדורגל סיימה את עונת 2008/9 ברווח של 66,777,000 יורו .  סך ההכנסות עמד על 292,809,000 יורו .  מי שהסבה למועדון את הנזק הכלכלי הכבד ביותר הייתה קבוצת הכדורסל :  היא הכניסה 5,673,000 יורו בלבד ,  חילקה משכורות בגובה 18,940,000 יורו וסיימה את העונה במינוס כבד של 20,757,000 יורו .
 בעידן המודרני ,  הכל מתחיל ונגמר בטלוויזיה :  בזמן שליגת האלופות מכניסה לקבוצותיה מאות מיליוני יורו בשנה מזכויות שידור ,  בנוסף לבונוסים שמנים אחרים ,  מכניסות כל קבוצות היורוליג ,  יחד ,  כ-20 מיליון יורו בשנה מהטלוויזיה .  ב"גלובס "  פורסם כי בעונת 2007/8 סיימה היורוליג את העונה עם הכנסות כוללות בסך של 22,000,000 יורו .  2.5 מיליון ,  פחות או יותר ,  הלכו למכבי תל אביב ,  שזוכה להסכם השידור הגבוה ביותר במפעל .  יתר הכסף אמור להתחלק בין 23 קבוצות .  כמה כל אחת מהן תקבל ?  את החישוב תוכלו לבצע לבד .
 וזה עוד שיפור גדול לעומת עונת 2001/2 ,  בה הסתכמו הכנסותיה של היורוליג מזכויות שידור ב-7,000,000 יורו בלבד .
" אם לפנאתינייקוס ולאולימפיאקוס אין בעלים מיליארדרים שמזרימים כספים בלי קשר להכנסות ,  הקבוצות האלה בבעיה גדולה ",  אומר ניקוס ורלאס ,  המכסה את אולימפיאקוס עבור יומון הספורט  " צ'מפיון ".   " בליגת האלופות יש אנשי שיווק נהדרים שעשו מהמפעל הזה מכרה זהב .  ומה יש ביורוליג ?  כמה מכניסות הקבוצות מהופעות במפעל ?  כמעט כלום .  קבוצות הכדורסל של פנאתינייקוס ואולימפיאקוס מפסידות לפחות 10-12 מיליון יורו בעונה .  למזלן ,  הבעלים שלהן יכולים לעמוד בזה ". 
שוק הכדורסל בעל הפוטנציאל הגדול באירופה נמצא ,  כנראה ,  בספרד .  אבל היורוליג מחטיאה לחלוטין את הקהל המקומי .
" היורוליג משוחקת בימי רביעי וחמישי ,  שזה אמצע השבוע אצלנו ",  מסביר העיתונאי הספרדי . " אנשים סוגרים את החנויות רק בתשע בערב .  להרבה אנשים קשה להגיע למגרש בשעות האלה .  הליגה הספרדית משוחקת בדרך כלל ביום ראשון ,  באזור 12:30-13:00 .  אתה רואה במגרשים מאות ואלפי משפחות עם ילדים .  זו שעה אידיאלית עבורן .  כשאתה לוקח בחשבון את העובדה שעד לשלב רבע הגמר ביורוליג כל המשחקים זה טיול בפארק עבור הקבוצות הגדולות ,  ברור למה הקהל לא עושה מאמץ ומגיע בכל זאת למגרש ". 
מחירי הכרטיסים לליגה וליורוליג ,  הוא מציין ,  כמעט זהים .  המשפחה הספרדית הממוצעת מעדיפה להוציא את הכסף על משחק ליגה , " שבהם גם היריבה מוכרת וגם אתה יכול לפגוש הרבה שחקנים ששיחקו בעבר בקבוצה שלך ,  ולא סתם איזו קבוצה לא-מוכרת מגרמניה או מצרפת ",  לדבריו .  ליורוליג ,  הוא ממשיך ואומר ,  פשוט אין יתרון בולט לעין לעומת ה-ACB .
" היורוליג נמצאת במצב לא טוב ",  מסכם דיוויד בלאט . " יש יותר מדי קבוצות חלשות-חלשות ,  ומעט מדי קבוצות חזקות-חזקות .  כל מה שיש באמצע לא יציב .  יש כמה קבוצות באמת טובות ברמה המקצועית והניהולית ,  אבל לא מספיק .  היום כל היורוליג נמצאת במצב של המתנה עד לשלב רבע הגמר ,  כי השלב הראשון ורוב הטופ-16 די צפויים .  המצב הנוכחי יחייב את היורוליג לחשוב על שינויים .  צריך לבוא שינוי בכל נושא זכויות השידור בטלוויזיה ובאינטרנט ,  הספונסרים ,  מבנה הליגה ומספר הקבוצות .  עד שלא נראה שם רפורמות אמיתיות ,  המפעל הזה לא יתרומם לשום מקום ". 
ohad@walla.net.il

משבר היורו
מי שלא מבין איך קבוצה די בינונית ,  אפורה ובעיקר לא מרשימה כמו מכבי ת"א נושקת שוב לשלבים הגבוהים של היורוליג ,  מפעל אליו הגיעה לגמר קבוצה שהפסידה אליפות בישראל ,  מוזמן לקרוא על תהליך הנסיגה המתמשך של הטורניר ,  שמבטיח סיכוי לקבוצות בינוניות ,  אפורות ולא מרשימות

