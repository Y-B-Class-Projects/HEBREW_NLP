יוון :  בית הכנסת הוצת ,  היהודים חוששים לחייהם
ראשי הקהילה היהודית ביוון מודים כי הם  " חוששים מאוד לביטחון היהודים במדינה ",  לאחר שביום שבת ניסו אלמונים להצית ,  בפעם השנייה החודש ,  בית כנסת עתיק באי כרתים
ראש הקהילה היהודית ביוון הביע היום  ( שני )  חשש לביטחונם של יהודי המדינה ,  לאחר שביום שבת ניסו אלמונים להצית את בית הכנסת  " עץ חיים "  שבעיר חאניה באי כרתים ,  בפעם השנייה בתוך חודש .
" זוהי פעולה אנטישמית ",  אמר משה קונסטנטיניס ,  נשיא ארגון העל של קהילות היהודים ביוון . " אנחנו חוששים מאוד לביטחונם של יהודי יוון ולהפרה של חופש הדת .  החשש גדול יותר כי כבר פעמיים ניסו לשרוף את בית הכנסת וייתכן שינסו שוב ,  גם בערים נוספות ובבתי כנסת אחרים ". 
לפי דיווח של המשטרה המקומית ,  מספר לא ידוע של אנשים שברו במהלך הלילה שבין שבת לראשון את דלת בית הכנסת ,  פרצו לתוכו והציתו בו אש .  כוחות כיבוי מקומיים הוזעקו למקום כדי לכבות את השריפה ,  אך עבור חלקים נרחבים מהמבנה העתיק היה זה כבר מאוחר מדי .
 תקרת העץ של בית הכנסת נהרסה כליל ,  בנוסף לכמה כתבי קודש ,  מחשבים ותקליטורים שהיו במקום .  במשטרת כרתים מעריכים כעת כי הנזק שנגרם למבנה נאמד בכ-43,000 דולרים .  המשטרה הודיעה כי 2,500 ספרים ,  מרביתם נדירים מאוד ,  נשרפו במהלך תקיפה זו ובהצתה נוספת שארעה במקום רק לפני שלושה שבועות .
 איש כוחות הכיבוי בעיר חאניה אמר לאחר ההצתה כי  " אנו חושדים שהתוקפים הם חברים בארגון ימני קיצוני ,  אולם אין לנו עדויות שתומכות בכך ".  המשטרה המקומית הודיעה כי היא עדיין חוקרת את הארוע .
 רק לפני שבועיים הפגינו חברי הקהילה היהודית ביוון ,  בעקבות ההצתה הראשונה במקום .  הם דרשו מהרשויות במדינה לפעול למיגור  " תופעות דומות של אנטישמיות "
 בעיר חאניה ,  בה נמצא בית הכנסת  " עץ החיים "  התקיימה קהילה יהודית עתיקה ,  מאות שנים לפני חורבן בית שני .  בימי מלחמת העולם השניה הושמדה הקהילה כולה ,  והיום אין כמעט יהודים באי .  כעשרה יהודים בלבד מתגוררים באופן קבוע בעיר ,  בעוד שבשאר כרתים מגיע מספר התושבים היהודים לכמה עשרות בודדות .
 
יוון :  בית הכנסת הוצת ,  היהודים חוששים לחייהם
ראשי הקהילה היהודית ביוון מודים כי הם  " חוששים מאוד לביטחון היהודים במדינה ",  לאחר שביום שבת ניסו אלמונים להצית ,  בפעם השנייה החודש ,  בית כנסת עתיק באי כרתים

