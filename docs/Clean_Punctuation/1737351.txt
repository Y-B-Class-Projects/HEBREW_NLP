דרוש מקורב לשלטון :  משרת נשיא הבונדס מתפנה
נשיא הבונדס יהושע מצא מפנה את אחת המשרות הנחשקות במערכת הציבורית .  גם אתם רוצים שכר שנתי של כחצי מיליון דולר ,  טיסות מרובות במחלקת עסקים ודירת פאר במנהטן ?  אלו דרישות התפקיד השנוי במחלוקת 
בימים אלה מתפנה אחת מהמשרות הנחשקות ביותר במערכת הציבורית - נשיא הבונדס ,  ארגון המוכר אג"ח של מדינת ישראל בחו"ל .  יהושע מצא ,  לשעבר שר הבריאות וח"כ בליכוד ,  המכהן בתפקיד קרוב לתשע שנים ,  יסיים את הקדנציה הארוכה במועד שעדיין אינו ידוע .  פוליטיקאים ובכירים המחפשים ג'וב צפויים אחרי החגים להפשיל שרוולים כדי להיאבק על משרת החלומות :  דירה מרווחת במנהטן ,  מכונית ,  נהג ,  טיסות במחלקת עסקים ומעלה ואירוח במלונות מפוארים .  המלאכה לא מסובכת במיוחד ,  יחסית לזו של שר בישראל :  שיווק אג"ח של מדינת ישראל ליהודי ארה"ב וקנדה ,  קהילות הידועות באהדתן הגדולה לישראל . " אלה תנאים טובים יותר מאלה של שגריר ישראל באו"ם או של כל שליח ישראלי אחר בארה"ב .  להערכתי ,  שכרו של מצא נע בין 400 ל-500 אלף דולר בשנה ",  אומר מקור המכיר היטב את הנעשה בבונדס .  מהבונדס נמסר בתגובה כי זה אינו הסכום הנכון ,  והם מסרבים לומר מהו השכר המדויק שמקבל מצא ,  בטענה שמדובר בארגון אמריקאי פרטי . 
" להיות נשיא הבונדס זה החיים הטובים בהתגלמותם ,  אין יותר טוב מזה ",  אומר יועץ אסטרטגי המכיר את המערכת הפוליטית היטב , " אלה חיים ברמה של מחלקה ראשונה .  בכל מקום שאליו הוא מגיע ,  הוא נהנה ממעמד של נשיא מדינה .  אנשים יעמדו בתור כדי להחליף את מצא ".  
עבור משלם המסים הנמצא הרחק ממעגל מחפשי הג'ובים למיניהם ,  זו הזדמנות טובה לשאול אם לא כדאי לסגור את הארגון ,  או לפחות לצמצם במידה ניכרת את המנגנון שלו ,  שעולה 46 מיליון דולר בשנה . " מה זה משנה מי יחליף את מצא ?  ",  אומר יוסי ביילין ,  סגן שר האוצר לשעבר ,  התומך בסגירת הארגון מאז שכיהן בתפקיד בסוף שנות ה-80 , " מי שיחליף את מצא יקבל שכר גבוה מאוד ותנאים מצוינים ,  וימשיך להסתובב בעולם ולהסביר למה הבונדס חשוב .  זה ארגון עם משכורות מטורפות ולא רציונליות ואין בו צורך ,  כשישראל יכולה בקלות לגייס כסף בשווקי הכספים הבינלאומיים .  זה מוסד שפשוט שכחו לסגור ". 
הבונדס הוא ארגון ייחודי :  זהו מוסד אמריקאי לכל דבר שעוסק בגיוס הון ,  ולכן העומד בראשו צריך לעמוד בבחינות של רשות ניירות ערך בארה"ב והוא כפוף ,  מבחינה מינהלית וחוקית ,  רק לרשויות בארה"ב .  למדינת ישראל  ( דרך החשב הכללי באוצר )  ,  יש יכולת לבצע פיקוח פיננסי על הארגון ,  מעצם העובדה שהיא הלקוח היחיד של הבונדס .  אך לאוצר אין שום יכולת לפקח על הארגון באופן מהותי ,  ובכלל זאת על ההוצאות האדירות שלו ,  על אף שהמדינה עצמה היא זאת שמשלמת את ההוצאות ,  כלקוח של הארגון .  
מצד שני ,  הממליצים על מינוי הנשיא ,  שתמיד מתקבל על ידי הדירקטוריון האמריקאי ,  הם ראש הממשלה ושר האוצר בישראל .  זהו נוהג שהשתרש במשך השנים ,  אך אין חוק או נוהל רשמי לגבי מינוי הנשיא .  המועמד כלל לא צריך לעבור ועדת מינויים מיוחדת ,  ואף גורם ציבורי בישראל אינו מפקח על פעילותו .  ראש הממשלה ושר האוצר רשאים למנות לתפקיד את האיש שהם חפצים ביקרו .  למרות זאת ,  הצליח מצא להחזיק בתפקיד במשך קרוב לתשע שנים ,  מאז שמינה אותו ראש הממשלה דאז אריאל שרון .  הניסיון לברר כיצד זה קרה מעלה את התחושה שאולי ,  בשלב מסוים ,  מצא פשוט נשכח במנהטן . 
" העובדה שהוא יושב שם תשע שנים קצת משונה לי ",  אומר גדעון פת ,  קודמו של מצא בתפקיד . " אני נסעתי לשלוש שנים ,  אבל ביקשו ממני להישאר בתפקיד עוד שנה ולאחר מכן שנה נוספת ,  אז נשארתי בסך הכל חמש שנים ".  לפי החשב הכללי לשעבר ,  ירון זליכה ,  המינוי הוא בדרך כלל לתקופה של שלוש שנים .  לדבריו ,  ב-2005 החליט שר האוצר דאז אהוד אולמרט על הארכת כהונתו של מצא לתקופה של בין שנה לשנתיים . " תמכתי במהלך אך התניתי זאת בשיתוף פעולה של מצא עם רפורמה שביקשתי להעביר ,  דבר שאכן נעשה ",  אומר זליכה . " אין סיכוי שהייתי מסכים להארכה נוספת ".  עם זאת ,  מצא נשאר בתפקיד גם לאחר תום תקופת ההארכה שקיבל מאולמרט .  
ב-2008 קיבל מצא הארכה נוספת משר האוצר דאז ,  רוני בר-און .  בשיחה עמו טען בר-און בתחילה שהוא אישר את הארכת כהונתו של מצא רק עד פברואר 2009 . " היה ברור שהולכים לבחירות והחלטתי להאריך את הקדנציה עד אז ,  כדי שאחרי הבחירות הממשלה החדשה תחליט מי יהיה המחליף ",  הוא הסביר בשיחה טלפונית מחו"ל .  אלא שבסביבת שר האוצר הנוכחי ,  יובל שטייניץ ,  דוחים את הגרסה הזו ומסבירים שבר-און דווקא המליץ שמצא יישאר בתפקיד עד אמצע 2010 ,  ללא הגדרה מדויקת של תאריך . " המועד המפורש של סיום הכהונה של מצא לא נקבע מעולם ",  מסבירים בסביבת שטייניץ .  
מכתב שהגיע לידי markerweek העלה שבר-און אכן המליץ להאריך את כהונת מצא עד אמצע 2010 . " מה זה משנה שנה או שנתיים ?  ",  הוא טען בשיחה השנייה עמו . " האמת היא שהמכתב הזה די מפתיע אותי ,  לא זכרתי שזה שנתיים .  אני לא יודע להסביר למה הכהונה הוארכה לשנתיים .  אבל מה זה משנה ?  אנחנו בסוף 2010 .  למה לא מינו לו מחליף עד עכשיו ?  למה הם מחכים בדיוק ?  אם הם נתלים בשמי ,  הרי שמדובר בתירוץ בלבד ".  בסביבת שר האוצר דוחים את הטענה ומסבירים שבימים אלה הם מתחילים בהכנות למציאת מחליף למצא .  
במערכות הציבוריות בישראל נהפך למובן מאליו שנשיא הבונדס הוא סוג של סידור עבודה לפוליטיקאי זה או אחר . " מצא באמת עושה עבודה טובה ,  אבל מצד שני צריך לזכור שהמוצר הוא טוב ",  אומר אלון פנקס ,  לשעבר הקונסול הכללי בניו יורק . " ממשלות מתחלפות ואף אחד לא מתפנה לעסוק בזה .  ממנים איש פוליטי בכיר ,  כי כמו כל דבר במדינה - מתייחסים אל התפקיד כאל מתנה .  זה נהפך לאחד מאותם תפקידים שמדברים עליהם אחרי בחירות ,  או בהקשרים של קואליציה חדשה ".   
" זהו תפקיד פיננסי גרידא ",  אומר בכיר במערכת הציבורית . " בדרך כלל נתנו אותו לפוליטיקאים .  אם באמת רוצים את טובתה של המדינה ,  הרי שצריך למנות לתפקיד איש מקצוע שמכיר היטב את התחום ".  
בשבועות הבאים צפויה להתפתח בורסת שמות סביב המחליף המיועד של מצא .  בשנה האחרונה עלו כמה שמות של פוליטיקאים כמחליפים פוטנציאלים ,  בהם השר לשעבר זאב בוים ,  שרת התרבות והספורט לימור לבנת ,  ואביגדור יצחקי ,  מנכ"ל משרד ראש הממשלה לשעבר ,  אבל אף אחד מהם לא הבשיל לכדי מועמדות רצינית .  
לדברי מקור המעורה בנעשה בסביבתם של ראש הממשלה ושר האוצר ,  השניים מחפשים מועמד המקורב אליהם .  לטענתו ,  נתניהו מקווה לשלב את המינוי עם המהלך שלו לפיצול מפלגת קדימה ,  כדי שיוכל לתת לאחד משבעה העריקים המיועדים את תפקיד נשיא הבונדס ,  לאחר המעבר .  אפשרות זו ,  מציין המקור ,  צריכה להיבדק משפטית .  נתניהו מכחיש כל כוונה כזו . " ראש הממשלה עדיין לא דן בעניין מחליף למצא ",  נמסר מלשכתו .  
אם מוציאים את האפשרות של פיצול קדימה מהחשבון ,  לפי אותו מקור ,  הרי שהמועמדים של נתניהו ושטייניץ נחלקים לשניים :  מועמדים פוליטיים ומועמדים מהמגזר העסקי .  אישים כעוזי דיין ואסף חפץ ,  שלא הצליחו להיכנס ברשימת הליכוד לכנסת ,  עולים כעת כמועמדים פוטנציאלים .  המועמד המוביל מהמגזר העסקי הוא איזי תפוחי ,  מקורב לנתניהו ולשטייניץ ,  שהיה חבר בצוות 100 הימים לפני הקמת הממשלה ,  ובשלב מסוים היה מועמד לתפקיד יו"ר בנק לאומי .  מועמדים נוספים מהתחום העסקי הם שלמה נחמה ,  יו"ר בנק פועלים לשעבר ,  ויאיר שמיר ,  יו"ר התעשייה האווירית .  
לדברי בכירים בבונדס ,  הסיבה לכך שבמהלך השנים עדיין לא נמצא מחליף למצא קשורה לקושי שבמציאת אדם שיהיה איש אמון של נתניהו ושל שטייניץ ,  ושיהיה מוכן לעבור להתגורר בחו"ל לתקופה לא ידועה .  בבונדס מזכירים גם את הבחינות הקשות שאותן צריך המועמד לעבור ,  המצריכות תקופת למידה של כחצי שנה ,  רצוי בניו יורק .  פוליטיקאי בכיר ,  מסבירים בבונדס ,  נרתע מהאפשרות שייכשל בבחינות ושהדבר יתפרסם בפומבי .  מצא עבר אותן בפעם הראשונה ,  בניגוד לנשיאים אחרים של הבונדס .  הדבר הפתיע לא מעטים במערכת הפוליטית משום שמצא לא נחשב ,  לפחות לא בתקופה ההיא ,  כדובר אנגלית רהוטה .  מקור המקורב לשטייניץ דוחה את ההסבר . " הבחינה היא לא הסיפור .  אם מתכוננים אליה ,  אפשר לעבור אותה ",  הוא אומר .
 ארגון הבונדס הוקם ב-1951 כיזמה של ראש הממשלה הראשון ,  דוד בן גוריון ,  שחיפש בימי הצנע הקשים והעלייה ההמונית מקורות מימון שיצליחו להחזיק את כלכלת ישראל מעל המים .  בשנות ה-50 וה-60 התנהל הגיוס בעצלתיים ,  והשיג עשרות מיליוני דולרים בשנה בלבד .  מלחמת ששת הימים הביאה עמה פריצה גדולה ,  ובשנה שלאחריה גויס סכום של 217 מיליון דולר .  בשנות ה-70 וה-80 ,  ככל שהתחזקו יחסי ישראל ויהדות ארה"ב ,  גדלו הגיוסים של הבונדס עד שבשלב מסוים הגיעו לסכום של כמיליארד דולר בשנה .  
כיום מגייס הבונדס בין מיליארד ל-1.2 מיליארד דולר בשנה ,  כמחצית מכלל גיוס האג"ח שמבצע החשב הכללי בחו"ל ,  והשאר מגויס בשווקים הפיננסיים הרגילים .  בשנים של משבר כלכלי או ביטחוני ,  הגיוס של הבונדס מהווה נתח נכבד הרבה יותר מכלל הגיוס של האוצר .  במהלך השנים גייס הבונדס 30 מיליארד דולר ,  וכיום עומד החוב שלו לבעלי האג"ח ,  800 אלף במספר ,  על כ-8 מיליארד דולר .  מלבד ארה"ב וקנדה ,  הארגון מוכר אג"ח גם באירופה ובדרום אמריקה ,  אם כי בכמות קטנה יותר .  
תור הזהב של הבונדס כמושיע הפיננסי של ישראל הסתיים בתחילת שנות ה-90 ,  כשהמדינה נוכחה לדעת שהיא יכולה לגייס כסף גם בשווקים הבינלאומיים .  מאז עלו קולות ,  כמו זה של יוסי ביילין ,  הקוראים לסגור את הארגון .  מלבד הסכום הגבוה שממשלת ישראל משלמת לבונדס מדי שנה ,  התברר שהריביות שממשלת ישראל נותנת הן מעבר למחיר השוק המקובל של האג"ח של ממשלת ארה"ב .  
במחקר שערך בנק ישראל ב-2004 הוא מצא שהריבית הגבוהה של הבונדס משכה אליה משקיעים מוסדיים אמריקאיים ,  כמו גם משקיעים ספקולנטיים ,  שלא באו לשם ציונות ,  אלא ראו בארגון מוסד פיננסי רגיל לכל דבר . " בשלב מסוים הבנו שעושים עלינו סיבוב :  קונים את האגרות של הבונדס ,  ואחר כך מרוויחים כסף במכירתן בשוק החופשי ",  אומר מקור באוצר . 
" אני זוכר פעם אחת ,  כששמעון פרס חזר משווייץ וסיפר על הצלחה אדירה בגיוס כספים באירוע של הבונדס .  אנשי האוצר תפסו את השערות כשהם שמעו את זה .  זה היה משהו כמו 100 מיליון דולר והם לא ידעו מאיפה הם ישלמו על הריבית ",  מספר ביילין .  
עם זאת ,  יש כאלה שסבורים שהבונדס עדיין צריך להתקיים .  התומכים מביאים שני נימוקים עיקריים בעד :  הראשון הוא שהבונדס הוא ארגון שבשעת חירום ביטחונית יצליח לגייס כסף עבור ישראל ,  בשעה שהיא תתקשה לעשות כן בשווקים .  הנימוק השני הוא חיזוק הקשר בין ישראל ליהודי התפוצות .  כך לדוגמה סבור בועז רדי ,  לשעבר הנספח הכלכלי של ישראל בוושינגטון ,  שעבד בשנות ה-90 בצמוד לשר האוצר דאז ,  אברהם  ( בייגה )  שוחט . " צריך לבוא פעם למסיבות בר מצווה בארה"ב ולראות ילד שמקבל אגרת בונדס של 100 דולר כמתנה ,  כדי להבין את חשיבות הבונדס בחיזוק הקשר עם יהדות התפוצות .  מלבד זאת ,  יש סוגיה ביטחונית מהמעלה הראשונה :  אם יסגרו את המערכת ,  הרי שבזמן מצוקה לא תהיה מערכת אחרת שתוכל לגייס כספים בתקופה קצרה .  אני זוכר שכל הזמן היו ויכוחים לגבי עלויות :  כמה עולים הדירה והאוטו של נשיא הבונדס בניו יורק ,  ואם האדמיניסטרציה לא מוגזמת מדי .  אם צריך ,  אפשר לקצץ .  אבל עד היום לא שיכנעו אותי שעצם קיום הבונדס הוא דבר לא כדאי ".  
כשזליכה נכנס לתפקידו ב-2003 ,  הוא מינה צוות שיבדוק אם יש תועלת בבונדס ,  ואם הארגון פועל באופן מיטבי . " הגענו למסקנה שהבונדס עדיין חיוני בשל תפקידו בימי משבר ,  אבל הוא לא פועל במתכונת אופטימלית .  גילינו שעלויות הגיוס היו הרבה יותר גבוהות מהעלויות של גיוסים שישראל השיגה בהנפקות עצמאיות בשוק החופשי .  החלטנו לבצע רפורמה שמצא שיתף איתה פעולה באופן מלא ובאפקטיביות .  החלטנו לשנות את גובה הריבית בעת גיוסים באופן תכוף יותר ,  כדי למנוע מניפולציות ,  והצלחנו להוריד את הריבית לזו של השוק .  מלבד זאת ,  צימצם הבונדס את כוח האדם בשליש ,  סגר סניפים וקיצץ בעלויות השכר של העובדים .  לפני חמש שנים אפשר היה להגיד שממשלת ישראל תורמת ליהודים דרך הבונדס כי הם היו מקבלים ריביות גבוהות מאוד .  כיום זה לא המצב ".  
ביילין לא מקבל את הנימוק הביטחוני . " מדברים על מצב שבו ישראל תהיה מבודדת .  אבל בממדים של אירוע כזה ,  גם יהודי העולם לא יעזרו ".  אבל גם אם מקבלים את הטענה של  " יום סגריר "  ומכירים בכך שהבונדס אכן הצליח לחתוך בעלויות ,  עדיין נשארו לא מעט שאלות פתוחות .  המרכזית שבהן היא כיצד תקציב הבונדס נותר כשהיה :  40 מיליון דולר לטובת המנגנון עצמו  ( מתוכם 30 מיליון דולר לארה"ב )  ועוד 6 מיליון דולר ,  סכום קבוע המשולם כעמלה לבנק המסחרי עבור ניהול הלקוחות של הבונדס ,  ומעמדו מוגדר כ"סוכן פיסקלי ".   " היה קיצוץ ,  אבל מצד שני בעשור האחרון הוצאות השכר והביטוח הרפואי בארה"ב גם כן עלו .  לעובד יש תוספת יוקר בכל שנה .  אם לא היו מקצצים ,  המנגנון עלול היה לעלות כיום 60 מיליון דולר ",  מסביר בכיר באוצר . 
" בצפון אמריקה מהווה עלות המנגנון חלק ניכר מהפעילות .  דווקא באירופה עלויות המנגנון נמוכות יותר .  הריביות אולי אטרקטיביות אבל זה מתקזז עם זה העלות היקרה של המנגנון ",  אומר ירום אריאב ,  מנכ"ל משרד האוצר לשעבר . 
" את הבונדס בצפון אמריקה צריך לסגור ,  כי המנגנון שם יקר מאוד לעומת אירופה ודרום אמריקה ",  אומר פת , " מלבד זאת ,  בצפון אמריקה יש ארגונים מתחרים לבונדס ,  שעוסקים בגיוס תרומות לישראל ופונים לאותו קהל .  האמריקאים תמיד אומרים שהם מגייסים 1.2 מיליארד .  אבל למעשה ,  בערך חצי מהסכום הזה מגויס באירופה ובדרום אמריקה .  הבעיה היא שתמיד מוצאים איזה מועמד ליכוד מסניף נידח שרוצה לבוא ,  אז אומרים שלא צריך לסגור את הבונדס ".  
לפי נתוני משרד האוצר ,  ב-2009 גויסו בצפון אמריקה 64% מהכספים .  גורם באוצר מוסיף שנתון זה עומד בדרך כלל על 60% . " לא שמעתי את פת מדבר ככה כשהוא היה נשיא הבונדס ",  אומר רדי . " סגירת הבונדס בארה"ב היא אמירה משמעותית מאוד כלפי הקהילה היהודית .  זה כמו להגיד להם :  'תודה רבה ,  אנחנו יכולים להסתדר בלעדיכם' .  הסיכוי שמדינת ישראל תעשה את זה אינו גבוה ". 
בניגוד למצא ,  העומד בראש הבונדס ממקום מושבו בארה"ב ,  הרי שמנהל הבונדס האחראי לגיוס באירופה ובדרום אמריקה דווקא פועל בישראל .  מדובר באדם אלמוני בשם דוד בר-און ,  שלא הגיע לתפקיד מפעילות במרכז מפלגה זו או אחרת .  בר-און אמנם מרבה בנסיעות לחו"ל ,  מתוקף תפקידו ,  אך הוא ממשיך את חייו בישראל כרגיל ולא בדירה מפנקת בלונדון או בפאריס .  לדברי בכיר לשעבר באוצר ,  התומך בעצם קיום הבונדס ,  יהושע מצא יכול היה לפעול מישראל באותו אופן . " לדוד בר-און יש משרדים הרבה יותר צנועים משל מצא וכמחצית כוח האדם ,  והוא מגייס כמעט את אותו הסכום .  מפעל הבונדס הבזבזני בניו יורק הוא דבר חמור יותר מאשר משלחת משרד הביטחון המנופחת והמיותרת שיושבת שם .  אבל לאף אחד אין אינטרס שהמצב הזה ישתנה ",  אומר בכיר לשעבר באוצר .  
בכיר בבונדס דוחה את הטענות .  לדבריו ,  לתפקיד כזה דרושה אישיות בעלת משקל ,  שתהיה נוכחת בניו יורק .  לטענתו ,  מצא ידע לנצל את ימי המשבר הכלכלי של ספטמבר 2008 כדי לגייס משקיעים חדשים לבונדס ,  תחת הסיסמה שישראל היא מקום בטוח להשקעות ,  בניגוד לבנקים האמריקאיים שהתמוטטו בזה אחר זה . " התפקיד מחייב לא רק מישהו שמבין בשוק ההון ,  אלא גם מישהו מהמערכת הפוליטית ,  שיודע איך לעבוד עם אנשי ציבור ",  אומר הבכיר . " מצא גם יצר נתיב חדש :  הוא מכיר למשקיעים של הבונדס את עולם ההיי-טק הישראלי ,  כדי לנתב לשם השקעות .  לשם כך הוא גם דואג לארגן למשקיעים פוטנציאלים סיורים בישראל ,  בהשתתפותם של בכירים מתחום ההיי-טק ".  
אלא שמה שנראה לאחדים כידע מיוחד בעבודה עם אנשי ציבור ,  נתפש אצל מבקרי הבונדס כסידור נסיעות מטעם הבונדס לפוליטיקאים בישראל ,  בהם גם חבריו של מצא מחייו הפוליטיים בליכוד .  עבור פוליטיקאים ,  הבונדס הוא לא רק מינוי עתידי נחשק אלא גם הזדמנות מצוינת לקבל כרטיסי טיסה לארה"ב או למקומות אחרים בעולם ,  תמורת הופעה בפני קהל יהודי .  בתקופת מצא נסעו לחו"ל ,  על חשבון הבונדס ,  בכירי הפוליטיקאים :  בנימין נתניהו ,  אהוד אולמרט ,  דליה איציק ,  לימור לבנת ,  חיים רמון ,  יובל שטייניץ ,  סילבן שלום ,  בייגה שוחט ואופיר פינס - וזאת רשימה חלקית בלבד .  אגב ,  אחיו של אהוד ,  יוסי אולמרט ,  המתגורר בארה"ב וחייב סכומי עתק לגורמים בישראל  ( על פי החשד ,  חלק מכספי השוחד בפרויקט הולילנד הועברו אליו )  ,  מרצה מדי פעם בפעם עבור הבונדס ,  תמורת תשלום .  
בשדה התעופה ממתינה לפוליטיקאי הישראלי קדילק או לימוזינה ,  והם מוסעים למלונות הטובים ביותר ,  דוגמת  " ארבע העונות ".  במקרים מסוימים מצטרפים לנסיעות גם העוזר האישי של הפוליטיקאי או בן/בת הזוג .  לפעמים ,  אחרי טיסה יקרה וארוכה ,  מוצא את עצמו הפוליטיקאי התורן נואם בפני קהל קטן של 30 איש ,  כפי שקרה לפני כמה שנים לשרה לבנת בצפון קליפורניה .  השר לשעבר אברהם פורז אף התוודה בתקשורת שאילולא הבונדס ,  לא יכול היה לראות כיצד נראית מבפנים גרייסלנד ,  אחוזתו של אלוויס פרסלי בממפיס .  על הנסיעות ,  כמו על יתר הצד התפעולי של הבונדס ,  אי אפשר לפקח בשל המבנה הייחודי של הבונדס ,  לפחות לא ברמה הפורמלית . 
" עבור רוב הח"כים ,  הבונדס והמגבית היהודית הם הארגונים היחידים שיטיסו אותם לחו"ל .  לכן ,  הם תמיד יסבירו בשביל מה צריך את הבונדס ",  אומר ביילין .  גם זליכה נסע לאירועים של הבונדס כמה פעמים .  לטענתו ,  הוא זה שנתן את ההוראה שאנשי משרד האוצר ייסעו לפעילות של הבונדס על חשבון המדינה ולא הארגון .  הנסיעות שלו עצמו ,  הוא מסביר ,  אושרו על ידי המשרד .  
לעתים ,  השאלה מי מוזמן ,  לאן ואיך בדיוק הוא בילה על חשבון הבונדס ,  נהפכת לכר פורה לסכסוכים פוליטיים ולסגירת חשבונות בין פוליטיקאים .  כך לדוגמה ,  בליכוד מספרים שראש הממשלה נתניהו לא היה מאריך את כהונתו של מצא בכל מקרה ,  מכיוון שהוא חושד שהיה מעורב בפרסומים בערוץ 10 וב"ידיעות אחרונות "  על מסע התענוגות הבזבזני של בני הזוג נתניהו בלונדון בימי מלחמת לבנון השנייה על חשבון כספי הבונדס ,  פרסום שגרם לנתניהו נזק רב .  בלשכת נתניהו מכחישים את הדברים .  
מי שדווקא נעדרה מרשימת הפוליטיקאים שהוזמנו על ידי הארגון בתקופת מצא היא הח"כית לשעבר קולט אביטל ,  אישיות אהודה בקרב יהדות ארה"ב ,  בעקבות קדנציה מוצלחת כקונסולית הכללית בניו יורק . " מצא לא הזמין אותי להרצאות כחלק ממדיניות שלו ,  מכיוון שהוא כעס עלי .  כשהוא התמנה ,  הגשתי הצעת חוק שבעיתונות נקראה 'חוק מצא' ,  הקובעת שמינוי בכיר בחו"ל דורש שליטה מלאה בשפת המקום .  החוק הזה לא עבר ,  אבל הוא זכר לי את זה ",  היא אומרת .  
אל תרבות הנסיעות בבונדס אפשר להתוודע גם דרך כתב האישום שהוגש נגד אולמרט בפרשת ראשונטורס :  הוא מואשם שמימן את נסיעותיו לחו"ל באמצעות גורמים שונים שלא ידעו זה על זה ,  ובכסף העודף השתמש למימון נסיעות פרטיות .  לפי כתב האישום ,  הבונדס שילם לאולמרט ,  חברו הטוב של מצא ,  40 אלף דולר עבור ארבע נסיעות שונות ,  בין 2003 ל-2005 ,  כשאולמרט היה שר התמ"ת .  באחת הנסיעות לפאריס ולניו יורק מימן הבונדס גם את הנסיעה של שולה זקן ,  ששימשה כראש לשכת אולמרט ,  ושל רעייתו עליזה .  נסיעה זו ,  שנמשכה כשבועיים ,  עלתה לארגון כ-15 אלף דולר .  בפעם אחרת ,  מימן הבונדס את הטיסות של אולמרט בקו תל אביב-טורונטו-שיקגו-ניו יורק-לונדון-תל אביב ,  בעלות של 18 אלף דולר .  
מצא אף הוזמן להעיד במהלך משפט ראשונטורס ,  המתנהל בימים אלה .  במהלך עדותו ביוני ,  מצא כמעט הוכרז כעד עוין ,  לאחר שפרקליט מחוז ירושלים ,  אלי אברנבאל ,  טען שדבריו על דוכן העדים סתרו את העדות שמסר לחוקרי המשטרה .  בעקבות כך ,  הוגשו העדויות מחקירתו במשטרה לבית המשפט .  בשני המקרים טען מצא שהבונדס לא ידע על גופים נוספים שמימנו את נסיעותיו של אולמרט לחו"ל .  ההבדל היה בנוגע לשאלה מה היה מצא עושה אילו היה יודע על המימון הכפול .  בחקירה במשטרה הוא אמר שבמקרה זה לא היה משלם .  מנגד ,  בבית המשפט הסביר מצא שהוא לא יודע מה היה עושה ,  ושיש גם שיקולים של עלות-תועלת . " הוא נראה כמו אדם שבא לעזור ",  אומר גורם בפרקליטות מחוז ירושלים . " במשטרה הוא אמר בפירוש שהוא מתקומם לנוכח המימון הכפול ולא היה משלם אם היה יודע על כך ,  ובבית המשפט פתאום קשה לו לענות על שאלה תיאורטית ". 
תגובת משרד האוצר : " הפיקוח על פעילות הבונדס בארה"ב ,  ובכלל זה על משכורות בעלי התפקידים בארגון ,  מתבצע על ידי חברי הדירקטוריון .  למדינת ישראל ,  כלקוחה ,  אין יכולת להשפיע על התהליכים האלה ,  בדומה להיקשרות עם כל גוף פיננסי אחר הנבחר על ידי המדינה לשמש כחתם . 
" בשנים האחרונות הפחיתה מדינת ישראל את העמלה השנתית שהיא משלמת לארגון .  סכום זה עמד בעשור האחרון על 39-41 מיליון דולר בשנה ,  בממוצע .  כמו כן ,  נעשים מאמצים להוזיל את עלויות הארגון למדינת ישראל .  ב-2008 נשכרה חברת ייעוץ חיצונית ,  בוסטון קונסולטינג גרופ ,  לערוך מחקר מקיף שמסקנותיו יושמו ומיושמות כדי להוזיל את העלות בכ-2 מיליון דולר בשנה . 
" השאלה לגבי העברת פעילותו של יהושע מצא לישראל נוגעת אף היא לעניינים הפנימיים של הארגון .  למדינת ישראל אין יכולת להשפיע על החלטות כאלה ,  והתערבות כזו נוגדת את הרגולציות שלהן כפוף הארגון .  הארגון מהווה כרית ביטחון לגיוס מט"ח עבור מדינת ישראל .  ההיסטוריה מראה כי בימי משבר ,  כאשר הזרים מוציאים את כספם מישראל ,  עומדת יהדות התפוצות לצד ישראל והיקפי הגיוס של הבונדס עולים פלאים .  סוכנויות הדירוג הבינלאומיות ,  בבואן לדרג את ישראל ,  רואות בבונדס נקודת חוזק עבור המדינה ,  ומציינות אותו כגורם תומך בשימור הדירוג הגבוה של ישראל ".  
תגובת ארגון הבונדס : " ב-60 שנות קיומו ,  גייס ארגון הבונדס כ-30 מיליארד דולר בארה"ב .  כשליש מסכום זה גויס בתקופת כהונתו של יהושע מצא .  לאור הצלחתו ,  ביקשו דירקטוריון הבונדס ושני שרי אוצר להאריך את כהונתו פעמיים ,  ובאופן פרטני . 
" משכורתו של נשיא הבונדס הנוכחי אינה שונה ממשכורתם של הנשיאים הקודמים .  משכורת זו נקבעת על ידי דירקטוריון הארגון ,  המונה 35 חברים .  משכורת נשיא הבונדס נמוכה באופן יחסי בהשוואה לזו של בעלי תפקידים דומים בארה"ב .  הניסיון להשוות משכורת אמריקאית למשכורת ישראלית מעיד על בורות ,  וממילא הסכום שצוין אינו נכון .  למצא אין מאבטח ואין חשבון הוצאות לפעילות שאינה קשורה לעבודתו כנשיא הבונדס . 
" תקציב הבונדס בארה"ב בלבד הוא כ-31 מיליון דולר ,  והוא נמוך בכ-10% מהתקציב שנקבע בתחילת כהונתו של מצא .  הצמצום משקף התייעלות מקיפה כחלק מרפורמה כוללת ,  שאותה הנהיג מצא בארגון .  רפורמה זו הביאה לצמצום ולסגירה של סניפים רבים ברחבי ארה"ב ,  וכן לצמצום משמעותי ביותר שהסתכם בכ-40% בהיקף כוח האדם המועסק .  יתרה מזאת ,  ארגון הבונדס מחזיר בשנים האחרונות כמיליון דולר למשרד האוצר בשל תקציב שלא נוצל ונחסך . 
" חברת בוסטון קונסולטינג גרופ נשכרה על ידי החשב הכללי לבדוק את יעילות פעילות ארגון הבונדס ,  וממצאיה העיקריים היו :  תחת סמכותו של מצא ,  נקט הארגון אמצעים נרחבים במטרה לשפר את היעילות התפעולית ואת יחס העלות-תועלת ,  תוך המשך צמצום המשרדים וכוח האדם .  מספר המשרדים לפני כ-15 שנה עמד על 55 סניפים ואילו כיום הוא עומד על 15 סניפים ותשעה סניפי לוויין בלבד .  מכסת העובדים ירדה מ-305 ל-190 .  בנוסף ,  מטה הבונדס בניו יורק עבר לפעול בשטח מצומצם יותר . 
" פעילות ארגון הבונדס בארה"ב שונה מפעילות הבונדס באירופה ובדרום אמריקה ,  ומתבססת בעיקרה על קיומם של אלפי אירועים בקרב הקהילות היהודיות בכל רחבי ארה"ב .  חלק לא מבוטל מאירועים אלה ,  בפרט הגדולים שבהם ,  מחייב את השתתפותו הפעילה של נשיא הבונדס ,  המעביר את המסר המרכזי באותו כינוס בפני המשקיעים ורוכשי האג"ח .  מנגד ,  באירופה ובדרום אמריקה הפעילות מושתתת בעיקרה על פגישות אישיות עם משקיעים פוטנציאלים . 
" האמירות לגבי השפה האנגלית הם השמצה זולה ורכילות מרושעת .  מצא הוא נשיא הבונדס הראשון שהצליח לעבור את מבחני רשות ניירות ערך האמריקאית בפעם הראשונה . 
" ארגון הבונדס מזמין אישי ציבור ופוליטיקאים בכירים בהתאם לטעמי ולדרישות הקהילות השונות .  בקשות לזימון קולט אביטל לא התקבלו ובהתאם היא לא זומנה .  הדבר הובהר לה . 
" בנוגע לטענות על המתיחות עם בנימין נתניהו ,  רק בשבועות האחרונים יצא לפועל פרויקט משותף בין הבונדס ,  ראש הממשלה וצוות משרדו ,  שבו העביר ראש הממשלה לקראת החגים את דברי ברכתו המצולמים לקהילות היהודיות בארה"ב .  הדבר מעיד ללא ספק על הערכתו הרבה של נתניהו לפעילות ארגון הבונדס והעומד בראשו . 
" הבונדס הזמין בשנים האחרונות בין שלושה לשבעה אישי ציבור ישראלים .  מספר הפוליטיקאים הצטמצם לעומת מה שהיה נהוג בתקופת הקודמת לכהונת מצא .  אישי הציבור המוזמנים מייצגים קשת דעות רחבה ומגוונת ,  והם מסייעים להצלחת הנפקות האג"ח של מדינת ישראל . 
" בית המשפט דחה את דרישת הפרקליטות להכריז על מצא כעד עוין בפרשת ראשונטורס .  לאור זאת ,  אנו ממליצים לקרוא היטב את עדותו המלאה של מר מצא ולא להסתמך על פרשנויות כאלה ואחרות ". 

דרוש מקורב לשלטון :  משרת נשיא הבונדס מתפנה
נשיא הבונדס יהושע מצא מפנה את אחת המשרות הנחשקות במערכת הציבורית .  גם אתם רוצים שכר שנתי של כחצי מיליון דולר ,  טיסות מרובות במחלקת עסקים ודירת פאר במנהטן ?  אלו דרישות התפקיד השנוי במחלוקת 

