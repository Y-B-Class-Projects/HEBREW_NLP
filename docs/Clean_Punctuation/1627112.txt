בוננזה סולארית על חשבון משלם המסים 
מתרחקים מהחזון
 >  >  בכל הקשור לאנרגיה סולארית ,  שופעים שרי התשתיות כוונות טובות .  השר הקודם ,  בנימין בן אליעזר ,  הציע להפוך את ישראל למעצמה סולארית ,  ושר התשתיות הנוכחי ,  ד"ר עוזי לנדאו ,  הצהיר על חזונו להפיכת גגות ישראל האדומים לגגות  " ירוקים "  המפיקים אנרגיה .  יש כמובן לברך על כך .  את חזונה מבקשת הממשלה לממש באמצעות סובסידיות נדיבות ,  בדומה לאלה שהיו נהוגות בגרמניה ובספרד .  לפי הסדר שהנהיגה רשות החשמל ב-2008 ,  יכול כל תושב להתקין על גג ביתו פאנל להפקת חשמל בטכנולוגיה המבוססת על תאים פוטו-וולטאיים .  את החשמל מוכרים באמצעות חברת החשמל במחיר גבוה ,  שמניב רווח לא קטן .  ההטבה ניתנת לתקופה של 20 שנה ,  למכסת גגות קבועה מראש .  מכסה נוספת הוענקה לגופים מסחריים ,  במטרה לעודד עסקים קטנים להקים גם הם מתקנים כאלה .  בשבועות הקרובים צפויים להצטרף להסדר גם יזמים שיקימו תחנות כוח סולאריות בינוניות .  בחישוב כולל ,  תסתכם ההטבה בשני העשורים הקרובים ב-20 מיליארד שקל ,  שישלם הציבור באמצעות העלאת תעריף החשמל .  לכאורה ,  מדובר בהסדר מצוין שבו הכל מרוויחים .  ואולם כנהוג במקומותינו ,  המציאות בשטח הפוכה :  למרות ההשקעה האדירה ,  ישראל הולכת ומאבדת את יכולותיה הטכנולוגיות בתחום הסולארי ,  גגות בתים ספורים בלבד נצבעו בירוק וכמות החשמל שתופק במסגרת זו זניחה .  יש לזכור כי ישראל אינה רחבת ידיים כספרד ,  והטכנולוגיה שבה בחרה להשקיע יקרה ובעלת נצילות נמוכה - ומכאן גם בזבזנית בקרקע .  לפיכך ,  החשמל שיופק בעתיד ממתקנים פוטו-וולטאים צפוי להגיע לכדי 1% בודד מצריכת החשמל של ישראל .  השקעה ,  ולו חלק קטן ,  מתקציב זה בהתייעלות אנרגטית ,  למשל ,  היתה מניבה תועלת שוות ערך עד לכדי 20% מצריכת החשמל .  במקביל ,  המדינה אינה משקיעה במחקר המדעי בתחום האנרגיה הסולארית ,  ומרכזי המחקר שורדים בקושי רב באמצעות תרומות .  ללא השקעה גדולה במחקר ובפיתוח ,  לא יהיה אפשר לספק בעתיד אפילו חלק קטן מצורכי האנרגיה של ישראל באמצעות אנרגיה סולארית .  המצב כיום רחוק מהחזון של לנדאו .  אף כי ההטבה נועדה לעודד אזרחים להקים מתקנים ,  הרי שמעטים עשו כן ,  והיא מנוצלת בעיקר על ידי הגופים הגדולים במשק .  לפני שבועות ספורים הודיעה אחת מחברות המחשבים הגדולות בעולם כי ההטבה שמעניק לה הצרכן הישראלי תאפשר לה להחזיר במהירות את השקעתה ולגרוף רווחים יפים .  ואכן ,  הכסף הגדול קורץ ליזמים ,  וכעת ,  משהתמלאה המכסה המוקצית לעסקים קטנים ,  מבקשות החברות הסולאריות לקבל לרשותן גם את זו שהוקצתה לאזרחים הפרטיים .  אין ספק שהשקעת 20 מיליארד שקל באנרגיה מתחדשת מבורכת ,  אך מדובר בכסף ציבורי ויש לעשות בו שימוש מושכל .  ראוי כי לפני שתחליט המדינה על העברה של יתרת המכסה לידי היזמים ,  או לפני שתכריז על סובסידיה נדיבה נוספת ,  ייבחנו בקפידה תוצאות התוכנית עד כה ,  והיא תשונה כך שתקציב זה יסייע לישראל להפוך למובילה עולמית בתחום האנרגיה הסולארית .  הכותב הוא דוקטורנט בבית הספר ללימודי הסביבה באוניברסיטת תל אביב ,  ואחראי על תחום המדיניות בפורום הישראלי לאנרגיה

בוננזה סולארית על חשבון משלם המסים 
מתרחקים מהחזון

