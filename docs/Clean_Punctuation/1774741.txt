מכבי תל אביב ניצחה 73:84 את הפועל ירושלים
הצהובים העמיקו את המשבר במלחה .  ראשל"צ חילצה 77:78 דרמטי על אשדוד ,  מכבי חיפה רשמה ניצחון בכורה תחת נאווי
מכבי תל אביב שוב הוכיחה הערב  ( ראשון )  שאין לה מתחרות בזירה המקומית ,  כשגברה 73:84 את הפועל ירושלים במלחה במשחק המרכזי של המחזור ה-12 .  עודד קטש ושחקניו רצו לצאת מהמשבר ולפתוח דף חדש דווקא מול המכונה של דייויד בלאט ,  אבל פרט לכמה דקות ברבע השני לא היה ספק מי הקבוצה הטובה יותר ,  ובהיעדרו של בריאן רנדל לא הייתה לירושלים תשובה לאיכויות של הצהובים .  במשחק הצמוד של הערב נבלמה מכבי אשדוד המפתיעה עם הפסד דרמטי 78:77 למכבי ראשון לציון .  מכבי חיפה השיגה ניצחון ביתי נאה 83:91 על ברק נתניה בבכורה של עמי נאווי על הקווים .
 אחרי ההפסד לאשדוד ,  ונוכח היכולת הלא מרשימה בשבועות האחרונים ,  כולל הדחה מאירופה ,  זה היה המשחק שיכול היה להחזיר את ירושלים לעניינים .  הקהל במלחה השליך גלילי נייר לפרקט ,  האווירה הייתה חמה ,  וכל מה שהיו צריכים במלחה כדי לצאת מהמשבר הוא ניצחון על היריבה הגדולה .  אבל היריבה הייתה גדולה ,  גדולה מדי .  מכבי ,  במשחק יחסית פושר שכלל 20 איבודים ,  שלטה בקצב למן הפתיחה ,  וסימנה ניצחון שני העונה במלחה ,  ושלישי על הפועל ירושלים .  לקטשים צפויה עוד הרבה עבודה לפני שיפחידו מישהו מיד אליהו .  
 ירושלים עלתה בחמישייה עם דיון דאוול ,  וויל סולמון ,  ג'ייסון ריץ' ,  ליאור חכמון ויוגב אוחיון .  מכבי פתחה עם ג'רמי פארגו ,  ליאור אליהו ,  גיא פניני ,  דורון פרקינס וסופוקליס שחורציאניטיס .  המשחק נפתח בצורה צמודה כשדאוול מוציא לפועל אצל המארחים .  המשחק היה אגרסיבי ומהיר בדקות הראשונות ,  ושתי הקבוצות הלכו בעיקר פנימה .  מכבי הפעילה את סופו ,  שקלע 8 רצופות ,  ופתח יתרון צהוב של 5 נקודת .  בלאט הכניס את בלו ,  הנדריקס ואידסון ,  קטש הכניס את מזרחי וקלנסי ,  והאדומים התקשו עם האתלטיות של פארגו ופרקינס ,  שהובילו את מכבי ליתרון 17:27 בסוף הרבע הראשון .
 הרבע השני נפתח בשלשה של אוחיון ותוקף של גרין ומלחה התעורר לחיים .  חמש דקות לפני המחצית הכניס בלאט את מילאן מצ'באן לטעימה ראשונה מירושלים .  מכבי המשיכה לשלוט מתחת לסלים ,  בורשטיין ובלו ייצרו נקודות ,  וירושלים התקשתה לבצע עצירה בהגנה כדי ליצור מומנטום .  אבל אז משה מזרחי ,  בדקות גדולות קיזז למינוס 5 ובלאט הזעיק פסק זמן .  מכבי החטיאה מרחוק ,  הקטשים המשיכו בכדורסל אגרסיבי ושלשה של פניני קבעה 38:43 למכבי במחצית .
 בפתיחת הרבע השלישי הזכיר בייבי שאק שאין שחקן שיכול לעצור אותו ,  והמשיך לסחוט עבירות .  מכבי פתחה יתרון חד-ספרתי צנוע ,  מזרחי השאיר את ירושלים קרובה .  ואז פרקינס השתלט על המשחק ,  והיתרון של מכבי צמח ל-13 .  סולומון לקח את המשחק על עצמו ,  אבל לא הצליח להושיע ומכבי הוליכה בסוף השלישי 51:61 .
 מכבי נראתה לא מרוכזת ברבע הרביעי ,  וירושלים לא ניצלה את איבודי הצהובים כדי לחזור .  ההפרש נותר דו-ספרתי ,  כשפרקינס רמה מעל שאר השחקנים על הפרקט .  שלשה של פארגו העלתה ליתרון 17 כשעל השעון שלוש דקות וחצי ,  וירושלים החלה להישבר .  ריצת 0:8 מקומית מיתנה מעט את הנזק ,  ובסיום מכבי ניצחה 73:84 .
 קלעו למכבי תל אביב :  דורון פרקינס 22 נקודות  ( 8 ריבאונדים )  ,  סופוקליס שחורציאניטיס 15  ( 5 מ-6 מהשדה )  ,  ג'רמי פאגו 13  ( 8 אסיסטים )  ,  טל בורשטיין 10 ,  גיא פניני 8 ,  ליאור אליהו 6 ,  דייויד בלו 4 ,  צ'אק אידסון 2 ,  ריצ'ארד הנדריקס 2 ,  מילאן מצ'באן 2 ,  יניב גרין שותף אך לא קלע .
  קלעו להפועל ירושלים :  ג'ייסון ריץ' 20 נקודות  ( 5 מ-14 מהשדה )  ,  סם קלנסי 15 ,  משה מזרחי 11 ,  יוגב אוחיון 11  ( 3 מ-9 מהשדה ,  7 אסיסטים )  ,  וויל סולומון 7  ( 1 מ-8 ל-3 ,  5 אסיסטים )  ,  דיון דאוול 6 ,  ליאור חכמון 3 ,  עמית תמיר ועמית שמחון שותפו אך לא קלעו .
 לפני המשחק קיבל מאיר טפירו את תואר שחקן החודש ועופר ברקוביץ' את תואר מאמן החודש ,  ואחרי פתיחה טובה דווקא של ראשון לציון ,  ג'וש דאנקן נכנס לעניינים והוביל את אשדוד ליתרון 6:11 .  ריימאר מורגן ניסה לעורר את המקומיים ,  אבל ראמל בראדלי הצטרף לחגיגה והפער קפץ ל-12:26 לאשדוד בסיום הרבע הראשון .
 את הרבע השני פתחה ראשון לציון עם שתי שלשות רצופות של איזיאה סואן ודווין מיטשל שהחזירו את הקבוצה של אפי בירנבוים לפיגור 27:21 .  אשדוד נבלמה לחלוטין ,  והמהפך של הכתומים הושלם עם שלשה נוספת של סוואן שקבעה 33:35 .  אלא שדאנקן עצר את המפולת ,  וטפירו הנהיג ריצה נגדית של האשדודים שהסתיימה בשלשה אופיינית עם הבאזר שקבעה 40:50 לאשדוד בהפסקה .
 המשחק ההפכפך נמשך ברבע השלישי ,  כשמיטשל חזר חם מחדר ההלבשה והחזיר את ראשון לציון למשחק ,  לפני שניצן חנוכי בדקות נהדרות קבע שוויון 58:58 .  יאן מרטין ניסה לענות מהעבר השני ,  אבל אז הגיע תורו של ארון מגי לקחת פיקוד .  הסנטר האגרסיבי החל לשלוט בצבע ,  ובסיום הרבע השלישי ראשון לציון הוליכה 61:64 .
 ברבע האחרון המשיכו הכתומים להפגיז מבחוץ אך הפעם הכדורים הפסיקו להיכנס ,  כשמנגד קבר טפירו עוד שלשה גדולה שהעבירה את היתרון לאשדוד עם 69:71 ,  ארבע דקות לסיום .  דאנקן כבר העלה את האורחים ל-71:75 ,  אבל ראשון לציון לא ויתרה ,  וחצי דקה לבאזר הפך מיטשל את הקערה וקבע 75:76 .  בראדלי לקח אחריות מהעבר השני ,  סחט עבירה וקלע את השתיים מהקו .
 אשדוד בחרה לבצע עבירה על מיטשל ,  שקלע גם הוא פעמיים וקבע 77:78 למקומיים .  הכדור האחרון הלך גם הוא לבראדלי ,  שניסה לחדור אך נחסם על ידי מיטשל ,  אך בעודו באוויר הצליח לשחרר זריקה שצללה פנימה ,  אבל השופטים פסקו שהבאזר נשמע לפני שהכדור עזב את ידו ,  וראשון לציון חגגה ניצחון 77:78 .
 קלעו לראשון לציון :  דווין מיטשל 20 נקודות  ( 5 ריבאונדים ,  6 אסיסטים )  ,  ארון מגי 18 ,  ניצן חנוכי 15 ,  אייזאה סוואן 9  ( 6 אסיסטים )  ,  יהוא אורלנד 8 ,  ריימר מורגן 4 ,  איגור נסטרנקו 2 ,  דארל טאקר 2 ,  אייל שולמן טמיר אריאלי שותפו ולא קלעו .
 קלעו לאשדוד :  ג'וש דאנקן 22 נקודות  ( 9 ריבאונדים )  ,  ראמל בראדלי 19  ( 6 אסיסטים )  ,  ג'וש קרטר 12 ,  מאיר טפירו 12  ( 9 ריבאונדים ,  6 אסיסטים )  ,  יאן מרטין 9 ,  אור איתן 2 ,  דניאל גור אריה 1 ,  ניב ברקוביץ' שותף אך לא קלע .
 רוחות חדשות נשבו השבוע במכבי חיפה עם החלפתו של אלעד חסין בעמי נאווי על הקווים ,  וכבר במשחקו הרשמי הראשון של נאווי כמאמן הירוקים ,  אחרי שכבר ניהל את הניצחון על מכבי ראשון לציון בגביע במקומו של חסין החולה ,  ניכר השינוי גם על הפרקט .
 בדקות הראשונות לא ניכר שהירוקים עלו עם מוטיבציה מיוחדת בעקבות חילופי המאמנים ,  ואדריאן בנקס הוביל את נתניה ליתרון מוקדם של 2:8 .  מרקו קילינגסוורת' התעורר ראשון אצל החיפאים ,  ובהמשך נכנס גם פרנק רובינסון לעניינים ועזר לחיפה להשוות ל-22:22 בסיום הרבע הראשון .
 שלשה של סילבן לנדסברג כבר העלתה את חיפה ליתרון 24:27 ,  אבל בנקס המצוין החזיר את המומנטום לצד של נתניה ,  ורומאו טראוויס היה חתום על המהפך כשקבעה 38:39 .  ההתקפה של חיפה נתקעה פעם נוספת ,  ונתניה סגרה את המחצית ביתרון 41:44 .
 חיפה עלתה נחושה לרבע השלישי ומיד רצה ל-1:12 .  אוריה גור בלם את הדהירה של הירוקים עם שלשה מהעבר השני ,  אבל חיפה שמרה על פער קטן והוליכה 62:66 בסיום הרבע השלישי .  ברבע האחרון העלתה חיפה הילוך בהגנה ,  עצרה את בנקס ונהנתה מהידית של רובינסון שהקפיץ את הפער ל-67:77 .
 קילינגסוורת שהתחמם מחדש כבר העלה את חיפה ליתרון שיא של 69:81 ,  אבל שתי שלשות רצופות של טוני וושהאם וטראביס החזירו את נתניה לפיגור 77:82 שתי דקות לסיום .  חיפה הלכה ללנדסברג שסחט שתי עבירות רצופות וקלע את כל ארבע הזריקות שגנזו את תקוות הקאמבק של נתניה ,  והוליכו את חיפה לניצחון יקר 83:91 .
 קלעו לחיפה :  פרנק רובינסון 25 נקודות  ( 10 מ-12 מהשדה ,  6 ריבאונדים )  ,  מרקו קילינגסוורת' 19 ,  סילבן לנדסברג 17 ,  אלישי כדיר 10  ( 8 ריבאונדים )  ,  דרק לאו ורוברט רות'בארט  ( 6 ריבאונדים )  8 כל אחד ,  אבי בן שימול 4 ,  דרו האוזמן שותף ולא קלע .
 קלעו לנתניה :  רומאו טראוויס 24 נקודות  ( 7 ריבאונדים )  ,  אדריאן בנקס 18 ,  טוני וושהאם 15 ,  אוריה גור 10 ,  ערן אסנטי 7 ,  אלטון בראון 6  ( 9 ריבאונדים )  ,  כריס ווטסון 3 ,  טוני יאנגר ואלירן גואטה שותפו ולא קלעו .
 
מכבי תל אביב ניצחה 73:84 את הפועל ירושלים
הצהובים העמיקו את המשבר במלחה .  ראשל"צ חילצה 77:78 דרמטי על אשדוד ,  מכבי חיפה רשמה ניצחון בכורה תחת נאווי

