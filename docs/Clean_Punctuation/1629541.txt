במגדל השן לא מכירים את המשבר בעריכת הדין 
 >  >  לשכת עורכי הדין מעודדת ,  כידוע ,  רכישת השכלה אקדמית משפטית - ואולם רכישת השכלה גבוהה שונה מקבלת רישיון והסמכה לעסוק במקצוע חשוב ורגיש כעריכת דין .  כארגון סטטוטורי ,  ללשכה יש אחריות לשירות המשפטי הניתן לציבור ולאיכות המקצוע .  בעריכת דין יש גם שליחות חברתית ואחריות ציבורית ממדרגה ראשונה ,  והצמתים בחייהם של האזרחים המטופלים על ידי עורכי הדין הם מהחשובים ביותר עבורם .  חלקם מפקידים בידי עורכי הדין את כל הונם ,  את מצבם ומעמדם המשפחתי או את ההגנה על זכויות וחירויות בסיסיות בחייהם .  לפיכך ,  הדרישות לרכישת המקצוע חייבות להיות מורכבות ,  רציניות ותואמות את התפקיד החשוב הזה .  הדיקאן החדש של הפקולטה למשפטים באוניברסיטה העברית ,  פרופ' ברק מדינה ,  תקף את לשכת עורכי הדין בראיון שנתן ל-themarker  ( "אני שמח על המכללות :  אי אפשר למנוע ממי שרוצה ללמוד משפטים ",  30.12.09 )  .  דבריו של פרופ' מדינה מעוררים תמיהה :  מחד גיסא ,  הוא טוען כי אי אפשר  " לסמוך על לשכת עורכי הדין כי תקבל את ההחלטה שיש יותר מדי עורכי דין ",  ומאידך גיסא קובע כי על הלשכה להעלות את רמת הבחינות ולהאריך את ההתמחות .  ועדת בחינות ההסמכה אינה בשליטתה של הלשכה .  בראשה עומדת נשיאת בית משפט מחוזי ,  וציוני המעבר ,  כמו גם מבנה הבחינה ,  תלויים רגולטיבית באופן מלא במשרד המשפטים .  לאור המשבר במקצוע עריכת הדין ,  יזמה הלשכה תוכנית למניעת הידרדרות המקצוע ,  שכן אין לה ברירה אחרת .  התוכנית עולה בקנה אחד עם אמירתו של פרופ' מדינה כי על הלשכה להעלות את רמת הבחינות ולהאריך את משך ההתמחות .  מדבריו של מדינה עולה כי נעלם מעיניו דבר קיומו של משבר במקצוע עריכת הדין .  הוא אמנם מודה כי ריבוי המוסדות ללימודי משפטים הובילו לכך שתנאי הקבלה במוסדות מסוימים נמוכים ,  ואפשר להניח שהרמה בהם נמוכה .  הוא אף מציע ,  כחלק מתוכניתה של הלשכה ,  להדק את הפיקוח על המוסדות .  במצב שבו שיעור העוברים את בחינות הלשכה בכל מחזור מקרב בוגרי האוניברסיטה העברית הוא בין הגבוהים ,  ניתן להבין את חוסר יכולתו של פרופ' מדינה להכיר בקיומו של משבר במקצוע .  אילו היה מדינה בודק ממרומי מגדל השן התיאורטי בהר הצופים את עמדת אגודת הסטודנטים למשפטים באוניברסיטה שבה הוא מלמד ,  הוא היה מגלה כי נציגי האגודה הביעו תמיכה בצורך לנקוט מהלכים למניעת הידרדרות המקצוע ,  ואף חתמו על הסכם תמיכה ברוב תוכניתה של הלשכה .  לשכת עורכי הדין היתה כל השנים ארגון מקצועי פתוח ,  אולי יותר מכל ארגון אחר ,  לקבלת חברים חדשים לשירותיו .  עובדה זו ניכרת היטב במספר עורכי הדין הפועלים כיום בישראל .  בתוך כשלוש עד ארבע שנים תמנה הלשכה לא פחות מ-60 אלף חברים .  מדובר בשיא עולמי ללא תקדים וללא תחרות .  כבר כיום אחד מתוך כ-160 איש באוכלוסיית המדינה הוא עורך דין .  הנתון הזה שערורייתי למקצוע .  - הכותב הוא ראש לשכת עורכי הדין

במגדל השן לא מכירים את המשבר בעריכת הדין 
nan
