 " לא ברור מדוע היהודי מוכן להפקיד את בריאותו בידי רופא ערבי ,  אבל חושש להעסיק ערבי בתור מהנדס "
" הסכסוך היהודי-ערבי קיים ,  אבל מה אני אשם בזה ?  "  ■ ראש הרשות לפיתוח מגזר המיעוטים במשרד ראש הממשלה ,  איימן סייף ,  חושב שיש אפליה בין יהודים לערבים ,  אבל מאמין שהיא בת תיקון ■ לדעתו ,  הוא עצמו הוכחה לכך
אפשר להתבלבל לרגע כשאיימן סייף שואל מה קרה לכל האשכנזים סביבו - לכולם ארבעה ילדים ,  והם מנסים באופן עקבי לשכנע אותו לעשות עוד ילדים בעצמו . " ואני נתקעתי עם שני ילדים ,  ובקושי הסכמתי לשלישית שבדרך ",  הוא צוחק .  הבלבול הזה בין מה שנתפש כמאפיין את היהודים הישראלים לעומת הערבים הישראלים ,  מלווה את איימן סייף בדרכו .  הוא ערבי מוסלמי ,  מתגורר בערערה שבמשולש ,  עם תואר בכלכלה ותואר שני במינהל עסקים מאוניברסיטאות בגרמניה .  אשתו משכילה לא פחות ממנו - יש לה תואר שני בחינוך ,  והיא עובדת במשרד החינוך במגזר הערבי .  הוא למד בתיכון היהודי הדסים ,  כי רצה ללמוד בבית ספר דובר עברית וברמה גבוהה .  מי שהוביל אותו לשם היה אביו ,  מנהל חשבונות ,  שמנהל כבר עשרות שנים משרד לייעוץ מס בחדרה .  גם אבא שלו למד בתיכון יהודי - במקווה ישראל .  שני ילדיו של סייף לומדים בבית ספר משותף ערבי-יהודי .  בקיצור ,  סייף הוא סוג של ערבי יאפי ,  שעושה כל מאמץ להשתלב כשווה בין שווים בחברה היהודית .  סייף בילה את כל הקריירה המקצועית שלו בין יהודים ,  ועוד בקרב עובדי ממשלה .  הוא היה אחד הכלכלנים הראשונים שהתקבלו לעבוד בממשלת ישראל ,  כשראש הממשלה דאז יצחק רבין הקצה 80 משרות ייעודיות לכלכלנים בממשלה .  לאחר מותו של רבין שוחררו מרבית הכלכלנים לביתם .  סייף וכלכלנית נוספת נשארו ,  והוא עבר לעבוד במשרד ראש הממשלה .  מאז התקדם סייף במעלה הסולם ,  עד שב-2008 נבחר להקים ולהוביל את הרשות החדשה לפיתוח כלכלי של מגזרי המיעוטים במשרד ראש הממשלה .  הרשות מרכזת את הטיפול הממשלתי בערבים ,  בדרוזים ,  בבדווים ובצ'רקסים אזרחי ישראל - בנסיון ראשון ,  שאותו מוביל ראש הממשלה ,  לקדם את האוכלוסיות האלה ,  שהן העניות ביותר בישראל כיום .  המאבטחים לא עושים לך צרות בכל פעם שאתה צריך להיכנס למשרד ראש הממשלה ?   " הם כבר התרגלו ,  וגם אני .  זה לא היה פשוט בהתחלה ,  היינו מעט מאוד ערבים שעבדו יחד במשרד ,  ויש כאן רגישויות רבות מבחינת התחומים שמגיעים לטיפול במשרד ראש הממשלה .  אבל בסוף זה גם תלוי באדם עצמו ,  ובגישה שלו ".  סייף ,  שפועל תחת השר לענייני מיעוטים במשרד ראש הממשלה ,  אבישי ברוורמן ,  הוא האיש שהוציא תחת ידו לפני שבועיים את התוכנית לקידום הפיתוח הכלכלי של אוכלוסיות המיעוטים בישראל .  זוהי תוכנית ממשלתית ראשונה שממוקדת רק באוכלוסיות הערבית ,  הדרוזית ,  הבדווית והצ'רקסית ,  המפנה השקעה של 800 מיליון שקל - מתוכם 400 מיליון שקל הם כסף חדש שמזרים משרד האוצר - לטיפול ממוקד ב-12 יישובים ערביים במשך חמש שנים .  מדובר בתוכנית המקיפה מסוגה שיצאה תחת ידה של ממשלת ישראל .  היא כוללת הצעות לטיפול בבעיות התעסוקה ,  התחבורה ,  מצוקת הדיור וכן האלימות הגוברת במגזר המיעוטים .  היא כוללת הצעות פעולה מפורטות ,  יעדים כמותיים ,  ועדה מפקחת שתעקוב אחר הביצוע ואחר ההתקדמות של השגת היעדים ,  וכן פוטנציאל להמשך .  אם התוכנית תישא פירות כמקווה ,  עשויה הממשלה להרחיב אותה לכל מגזר המיעוטים בישראל בעוד שנתיים .  מי שיזם ,  תיכנן ,  ומונה למפקח על ביצוע התוכנית הוא איימן סייף .  תכל'ס בשטח :  הערבים בישראל מפגרים אחרי היהודים בגלל בעיות תרבות ,  או מפני שמפלים אותם לרעה ?   " אין ספק שהפערים בין שתי האוכלוסיות גדולים מאוד ,  ורואים את זה מיד בשיעור ההשתתפות בכוח העבודה .  רק כ-40% מהמגזר הערבי עובדים ,  לעומת כ-60% במגזר היהודי .  הפער העיקרי נובע מהנשים - רק 21% מהן עובדות ,  לעומת 57% מהיהודיות ".  וזה לא מכיוון שהגברים הערבים לא רוצים לראות אותן יוצאות לעבוד ?   " זאת טעות תפישתית .  הסיבה המרכזית לכך שהנשים הערביות אינן עובדות היא היעדר מקומות עבודה זמינים בתוך היישובים או בקרבתם ".  מפני שמרבית הכפרים מרוכזים בפריפריה ,  ושם גם ליהודים יש בעיות תעסוקה . " זה נכון שהפריפריה מחריפה את הבעיה .  אנחנו רואים שאצל נשים ערביות ביפו ,  לדוגמה ,  שיעור ההשתתפות בכוח העבודה הוא יותר מ-40% - עדיין נמוך משל היהודיות ,  אבל כפול מזה של ממוצע הנשים באוכלוסיה הערבית .  המסקנה היא ברורה ,  זה לא עניין תרבותי .  הנשים רוצות לעבוד ,  אבל אין להן מקום עבודה זמין ,  ואין להן תחבורה ציבורית זמינה ,  ואין להן מעונות יום לשים בהם את הילדים ".  ומה עם מחסום ההשכלה ?   " יש קשר ברור בין רמת ההשכלה לבין היציאה לעבודה .  שיעור ההשתתפות של אקדמאיות ערביות בשוק העבודה ,  למשל ,  הוא 68% - פיגור קל לעומת שיעור של 81% בקרב היהודיות .  אין ספק שגם השכלה משחקת כאן תפקיד ,  אבל אנחנו רואים שיפור ניכר ברמת ההשכלה באוכלוסיה הערבית ,  גם בקרב נשים :  תוך עשור היה זינוק של 150% במסיימי תואר ראשון מקרב המיעוטים .  וזה נכון גם לנשים ".  יש להן סיכוי להדבקת הפערים ?  הרי גם מערכת החינוך הערבית אינה מפוארת . " זה נכון ,  בעיקר במדדים של צפיפות גבוהה בכיתות .  אבל אנחנו רואים גם כאן התקדמות ניכרת :  מתוך 8,000 כיתות חדשות שנבנות כיום במערכת החינוך ,  3,200 הופנו למגזר הערבי .  גם רפורמת אופק חדש נכנסה קודם כל לבתי הספר הערביים .  יש עדיין המון עבודה לעשות ,  כי עובדה ששיעורי הנשירה מבתי הספר גבוהים ושיעורי הזכאים לבגרות הם נמוכים ,  אבל לפחות רואים שמשרד החינוך מודע לכך ומשקיע משאבים לסגירת הפערים ".  טיפול שורש לתשתיות גם כשמביאים בחשבון חסמים תרבותיים של האוכלוסיה הערבית ,  או חסמים שנובעים מהמיקום הגיאוגרפי המרוחק של מרבית הכפרים ,  הפיגור של הכפרים הערביים ושל האוכלוסיה הערבית הוא עדיין עמוק בהרבה מזה של כפרים יהודיים סמוכים .  ללא ספק ,  חלק מהפער צריך להיות מוסבר באפליה .  כך ,  במשך שנים נמנעו ממשלות ישראל מלפתח אזורי תעשייה בכפרים הערביים .  הדוגמה הבולטת היא אזור התעשייה ציפורית ,  שהוקם על קרקעות של כפרים ערביים - אבל שויך מוניציפאלית לנצרת עלית היהודית .  למה בכלל הוקמה נצרת עלית כעיר נפרדת ולא כחלק מהעיר הערבית נצרת ?  האם זה לא נבע משיקולים פוליטיים של ייהוד הגליל ?   " תשאלי את הפוליטיקאים .  אני לא מדבר על עניינים כמו ייהוד הגליל ".  אז למה אין כמעט אזורי תעשייה בכפרים הערביים ?  ולמה אין כמעט תחבורה ציבורית ?  לפי נתוני הממשלה ,  62 כפרים ערביים לא מחוברים כלל לתחבורה ציבורית ,  ועוד 60 מחוברים בקושי .  בסך הכל כ-80% מהיישובים הערביים לא מקבלים תחבורה ציבורית סבירה . " אני לא יודע למה זה ככה .  גם שר התחבורה לא הצליח להסביר זאת לראש הממשלה .  מה שחשוב הוא שעכשיו אנחנו יוצאים במכרזים למפעלים פרטיים ,  שייכנסו עם מיניבוסים לתוך הכפרים הערביים ויחברו אותם למוקדי התעסוקה באזור .  זה גם יוצר מקומות עבודה למפעילי התחבורה ,  וגם יאפשר לנשים ערביות ,  שמרביתן אינן נוהגות ,  להגיע למקום עבודתן .  אני לא חושב שבכל כפר ערבי צריך להקים אזור תעשייה ,  ברור לי שכלכלית אין לזה צידוק .  אבל אם אין אזור תעשייה באותו כפר ,  אז לפחות שתהיה תחבורה ציבורית שתאפשר להגיע לאזור התעשייה בכפר השכן או בעיר הסמוכה .  אם רוצים לאפשר יציאה לעבודה ,  נגישות תחבורתית היא חובה ".  יש שמועות שלפחות חלק מחברות האוטובוסים מתלוננות שפוגעים בתחנות שלהן בכפרים הערביים ,  ולכן הן לא רוצות להיכנס אליהם . " הפשע משתולל בתוך היישובים הערביים והורס כל חלקה טובה .  זה נורא מה שקורה שם ,  עם נשק בלתי חוקי שמגיע לידיים של ילדים ,  ועם אלימות גואה .  המשטרה חייבת להגביר את הנוכחות שלה בכפרים הערביים ,  ולכן גם הקצבנו 150 מיליון שקל בתוכנית לחיזוק הנוכחות של המשטרה בכפרים ".  מה עושים ערבים יאפים כמוך ?  בורחים לערים המעורבות ?   " לא .  מקימים גדרות ,  שמים אזעקות ,  וסופגים את הנזקים ".  תחום נוסף שבו שורר פיגור בלתי נסבל של הכפרים הערבים ,  שללא ספק מהווה חסם משמעותי המונע מנשים לצאת לשוק העבודה ,  הוא זה של מסגרות הטיפול בילדים .  רק 5% מהפעוטות הערביים  ( בגילים 0-3 )  נמצאים במסגרות כאלה .  וגם פה ,  סייף מפריך את התפישה כי מדובר בעניין תרבותי הנובע מהציפייה החברתית כי האשה הערבייה תגדל בעצמה את ילדיה . " הילדים לא נמצאים במעונות יום כי פשוט אין מעונות כאלה .  בשנים האחרונות משרד התמ"ת הבין שהמצב בלתי נסבל ,  והחל לעודד הקמת משפחתונים .  הוקמו 460 כאלה .  אבל פשוט כמעט ואין מעונות יום מסודרים ".  מי שצריך לדאוג להקמת מעונות יום הן קודם כל הרשויות המקומיות . " נכון ,  וזה לב הבעיה .  התמ"ת מממן הקמת מעונות יום ,  אבל דורש מהרשות המקומית להביא 25% מהתקציב .  הבעיה היא שהרשויות הערביות חלשות כל כך ,  שאין להן מאיפה להביא את חלקן בתקציב .  ועדת אקשטיין ,  שדנה כיום בקביעת מדיניות לעידוד התעסוקה בישראל ,  דנה בבעיה של הקמת מעונות היום ברשויות חלשות ,  וההמלצות המתגבשות הן לוותר לרשויות חלשות ,  ולהקטין את דרישת ההשתתפות שלהן בתקציב המעונות עד לכדי 5%-10% מהתקציב בלבד .  לכן ,  התמ"ת עומד להשקיע מיליארד שקל בבניית מעונות יום ,  סכום עצום שבו תינתן עדיפות מובהקת לרשויות חלשות - בתוכן יש רוב לרשויות הערביות .  דיר אל אסד . " ביישובים הערביים התרגלו לא לשלם מסים "   ( תצלום :  אריאל שליט ) "בעיה נוספת שהתבררה היא זו של חלקיות המשרה - התמ"ת מעניק לנשים סיוע במימון מעונות יום רק ליום מלא ,  ואילו מרבית הנשים הערביות עובדות במשרה חלקית ורוצות לשים את הילד במעון רק עד שעות הצהריים .  וגם לזה ועדת אקשטיין מציעה להעניק מימון ,  גם למשרה חלקית ".  אבל בוא נודה ,  בסיס הבעיה נראה יותר כמו תפקוד לקוי של הרשויות הערביות . " אין ספק שלרשויות הערביות יש חלק גדול מאוד במצב שבו הן נמצאות .  אי אפשר להאשים רק את הממשלה ,  וחלק גדול מהאשם נמצא בניהול לא מקצועי של הרשויות עצמן .  השתרשו ברשויות נורמות ניהול לא מקצועיות ,  לא היתה מספיק תשומת לב להכשרת כוח אדם ניהולי איכותי ,  ויש גם את בעיית החמולות ,  שמביאה למינויים בלתי ראויים .  לכן ,  התוכנית שלנו מתבססת על שיתוף פעולה מלא של ראשי הרשויות .  נעבוד בצמידות עם הרשויות ,  ונקים עמן מנגוני ניהול מקצועיים ,  לרבות הכשרת כוח אדם מתאים לעבוד בחברות הכלכליות החדשות שיוקמו ברשויות .  לב התוכנית הוא הקמת פורום כלכלי מקומי שיורכב מאנשי מקצוע ושבראשו יעמוד ראש הרשות בעצמו - ויחד נגבש את התוכנית הרב שנתית לקידום הכלכלי של אותה רשות ".  בחרתם לתוכנית 12 יישובים גדולים ומבוססים יחסית ,  ועם רשויות שמתנהלות באופן טוב יחסית .  נראה שאתם עושים לעצמכם חיים קלים . " למה ציפיתם ?  אני רוצה להצליח בתוכנית ,  לא להיכשל בה ".  אם נהיה בוטים ,  יש לא מעט יהודים שחושבים שהערבים אינם ראויים לסיוע ממשלתי ,  מכיוון שהם אינם משלמים מסים :  תשלומי המסים הממשלתיים והעירוניים ביישובים הערביים הם נמוכים מאוד . " זה נכון ,  שיעור גביית הארנונה ביישובים הערביים הוא 30%-40% ,  לעומת 60%-80% ברשויות היהודיות  ( שיעורי הגבייה הם ביחס לארנונה המופחתת המושתתת על רשויות חלשות ,  מ"א )  .  ללא ספק חייבים להגדיל את שיעור הגבייה ,  אבל עדיין עיקר הבעיה אינו בגביית הארנונה כי אם בהתפלגות הארנונה .  כמעט כל הארנונה ברשויות הערביות מקורה במגורים ,  וזאת מאחר שאין שטחי תעשייה ומסחר בקרבן .  לעומת זאת ,  אצל הרשויות היהודיות 60% מהארנונה היא מסחרית .  הכסף הגדול הוא במסחר ,  כך שגם אם הרשויות הערביות יתחילו לגבות 80% מחובות הארנונה ,  עדיין לא יהיו להן מספיק משאבים כדי לשרת את האוכלוסיה שלהן .  לכן התוכנית שלנו מנסה להגדיל את המקורות העצמיים של הרשויות באמצעות פיתוח אזורי תעשייה ,  ובאמצעות עידוד משקיעים להשקיע באזורי תעשייה ומסחר בכפרים הערביים .  בנוסף ,  אנחנו מגדילים את כמות יחידות הדיור ,  דבר שיגדיל גם את התקבולים מארנונה למגורים ".  מדוע שיעור גביית חובות הארנונה הוא נמוך כל כך ?   " כי אנשים התרגלו לא לשלם ,  ולא הופעלו סנקציות על ידי הרשויות כלפי מי שלא שילם .  כיום זה נמצא בתהליך שינוי ,  בגלל ההפעלה של חברות גבייה וההתחלה של הטלת סנקציות - אבל המצב עדיין לא מספק ".  וכשאתה מדבר על השקעה בפיתוח אזורי תעשייה ,  הכוונה היא לאזורי תעשייה חדשים מחוץ לכפרים ?   " הכוונה בעיקר לפיתוח של אזורים קיימים שסובלים מהזנחה ,  וגם לניסיון לבנות אזורי תעשייה על קרקעות פרטיות ביישובים ".  כלומר אין תוספת שטחים חדשים לרשויות הערביות לשם כך ?   " לא ".  והנה הגענו אל הלב הכואב של תוכנית הסיוע הכלכלית למגזר המיעוטים :  הכל יש בתוכנית הזאת ,  חוץ מהדבר האחד שהכפרים הערביים זקוקים לו יותר מכל ,  והוא הגדלת שטחי השיפוט המוניציפליים שלהם .  מדינת ישראל ,  שחרתה על דגלה את ייהוד הגליל ,  עסקה כל השנים בהגבלת ההתפשטות של ההתיישבות הערבית - וגם כיום היא אינה חדלה ממנהגה ,  על אף שכבר ברור לכל שהצפיפות בכפרים הערביים היא בלתי נסבלת .  הנקודה הזאת היא חבית חומר נפץ פוליטית ,  דתית ולאומית .  סייף ,  המודע לרגישות הרבה של העניין ,  בורר כל מלה שלו : " השאלה של אי אישור תוכנית המתאר ואי הרחבת שטחי השיפוט של היישובים הערביים ללא ספק פגעה קשות ביישובים וברמת החיים של האוכלוסיה ,  ויצרה את בעיית הבנייה הבלתי חוקית .  הרחבת שטחי השיפוט של היישובים היא הכרחית ,  כי יש הרבה מאוד יישובים חנוקים .  עיר כמו טירה ,  למשל ,  אין לה אפילו לא דונם אחד של אדמת מינהל ,  ופשוט אין לה לאן לצמוח ".  אז מה עושים ?   " משרד הפנים צריך לטפל בזה ,  והם טוענים שעד סוף 2010 הם יאשרו 80% מתוכניות המתאר החדשות של הכפרים הערביים .  חלק מתוכניות המתאר החדשות יכללו גם את ההרחבה של שטחי השיפוט ".  אתה מאמין שממשלת ישראל תיתן לזה לקרות ?   " אני עובד מדינה ,  אני לא משיב לשאלות פוליטיות ".  באלגנטיות ,  עוקפת תוכנית הפיתוח הכלכלית את הבעיה של אי הגדלת שטחי השיפוט של הכפרים הערביים באמצעות הניסיון לעודד ניצול יעיל יותר של הקרקע הקיימת בתוך היישובים .  משמע ,  בנייה רוויה .  זה לא עומד בניגוד לתרבות ולסגנון הבנייה המסורתי הערבי ?   " בנייה רוויה מתחילה ביישובים הערביים גם בלעדינו ,  אבל זה קורה בקצב אטי מאוד .  אנחנו רוצים לעודד בנייה מסיבית ומסודרת ,  על קרקע מינהל וקרקע פרטית גם יחד ,  תוך מתן סבסוד ממשלתי ניכר של 25 עד 40 אלף שקל ליחידה .  צריך יהיה ללוות את זה בקמפיינים ,  כי ברור שזה לא יהיה קל .  משרד השיכון יצא לא מזמן במכרז לבניית מגדל בן 12 קומות עם שטח מסחרי בתחתיתו .  אף קבלן לא ניגש למכרז ,  כי לערבים פשוט לא מתאים לגור במגדל גבוה וצפוף כל כך .  לכן הגדרנו עכשיו בנייה רוויה כבנייה של ארבע יחידות דיור על דונם .  די בצפיפות כזו כדי להוסיף 5,000 יחידות דיור ,  הנחוצות ביותר למגזר הערבי ".  ומה יקרה עם כל הבנייה הבלתי חוקית שכבר קיימת בכפרים ?   " כשמשרד הפנים יסיים להכין את תוכניות המתאר המקומיות ,  אנחנו ניכנס לנעלי הרשויות ונסייע בהכנת תוכניות מפורטות לכל יישוב - כי בלי תוכנית מפורטת לא ניתן לבנות .  אני מניח שמרבית הבעיה הבלתי חוקית תיפתר בדרך זו ".  האם סייף מתכוון כי התוכניות המפורטות יכשירו בדיעבד את מרבית הבנייה הבלתי חוקית בכפרים הערביים ?  אפשר רק לנחש שכן .  מצוקת הדיור במגזר המיעוטים לא נובעת רק ממחסור בקרקעות ומהיעדר תוכניות מאושרות ,  אלא גם מעניין פרוזאי בהרבה :  מצוקת אשראי .  הבנקים ממעטים להעמיד משכנתאות לערבים ,  וגם אינם ששים ללוות פיננסית פרויקטים של נדל"ן .  סייף מכחיש כי זה נובע מתרבות החזר אשראי ירודה ,  ותולה גם פה את האשם בבעיות מבניות :  הקרקעות ביישובים הערביים אינן מוסדרות ,  ורובן אינן רשומות בטאבו .  בלי רישום בטאבו אי אפשר למשכן את הקרקעות כבטוחה ,  בתמורה לקבלת הלוואת משכנתא .  מה מונע את רישום הקרקעות בטאבו ?   " הרישום יחייב פירעון של מסים צבורים על הקרקע בסכומים גדולים ,  וזהו חסם משמעותי ".  אז מה אתם מציעים ?  שמיטת מסי נדל"ן לאוכלוסיה הערבית ?   " צריך לזכור שהיה כבר פעם תקדים של הקלות במס רכוש ,  וכרגע יש צוות שעובד על השאלה וצריך להמליץ מה לעשות .  במקביל יש גם עבודה עם המדינה ,  שאולי תסייע באמצעות העמדת ערבויות של המדינה - דבר שיסייע בגיוס אשראי ".  זקוקים לשוויון הזדמנויות אמיתי סייף ,  כערבי שעובד במשרד ראש הממשלה ואחראי על ההשקעות במגזר המיעוטים ,  מתנהל בזהירות רבה בכל פעם שמעמתים אותו עם שאלות רגישות במיוחד .  למשל ,  השאלה אם הבעיה העיקרית של האוכלוסיה הערבית היא האפליה שממנה היא סובלת .  תכל'ס ,  יהודים לא רוצים להעסיק ערבים ,  אלא בתור גננים או שוטפי רצפות . " אנחנו משתפים פעולה עם עמותת קו המשווה ,  שמטרתה לשלב אקדמאים ערבים בעבודה .  קו משווה עושה עבודה מצוינת ,  אבל גם היא הצליחה להשים רק 200 אקדמאים ערבים .  אין ספק שיש לנו המון במה להתקדם בכל הקשור להעסקת ערבים בידי חברות עסקיות .  יש תחומים שבהם זה עובד בסדר ,  ברפואה למשל .  יש הרבה רופאים ,  רוקחים ופיסיותרפיסטים ערבים .  לא ברור מדוע הישראלי מוכן להפקיד את בריאותו בידי רופא ערבי ,  אבל חושש להעסיק ערבי בחברה בתור מהנדס .  אין לזה הסבר רציונלי ,  מה עוד שכל המחקרים בעולם מלמדים על חשיבות הגיוון  ( diversity )  בהצלחה עסקית .  ברור שאם המגזר העסקי הישראלי לא ישנה גישה ,  יהיה קשה מאוד להתקדם ".  ומה עם הממשלה ?  גם היא לא בדיוק עוזרת בהעסקת ערבים . " יש החלטת ממשלה להגיע להעסקה של ערבים בשיעור של 10% מהעובדים במדינה עד 2012 .  כרגע אנחנו עומדים על 7% .  אנחנו עובדים קשה לשכנע את משרדי הממשלה לגייס בני מיעוטים ,  אפילו הקצנו 120 תקנים ייעודים לכך .  אז התקנים הייעודים אכן התמלאו במהירות ,  אבל במכרזים הרגילים שבהם מגייסים עובדים לממשלה ,  ההתקדמות היא אטית בלבד .  עם זאת ,  אני רואה שיפור כל הזמן ".  ואולי מדובר באפליה שאי אפשר להתגבר עליה ,  בשל הסכסוך הישראלי-ערבי והספקות לגבי הנאמנות של ערביי ישראל למדינה ?   " הסכסוך קיים ,  אבל מה אני אשם בזה ?  "  אתה לא אשם ,  אבל באופן טבעי זה מעורר חשש אצל המעסיק הישראלי .  ראה את מהומות אוקטובר 2000 . " באירועי אוקטובר 2000 הפוליטיקה הדליקה את המדורה ,  אבל לא הפוליטיקה היתה לב העניין .  מוקד התבערה היה תחושת האפליה של הערבי הישראלי .  הוא רוצה לרכוש השכלה ,  הזדמנות שווה בקבלה למקום עבודה ,  לשלם מסים ואחר כך לקבל הזדמנות לגור בשכונה חדשה ומודרנית ,  עם מדרכות ועם כבישי אספלט .  בנוסף ,  הוא רוצה להרגיש ביטחון אזרחי ,  ולא להרגיש רדוף ומופלה בכל פעם שהוא נכנס לקניון ".  אז ערביי ישראל רדופים תחושות קיפוח ,  וזה בוודאי יעורר חשש אצל מעסיק ממוצע ,  לא ?   " איזה חשש ?  "  חשש ותהייה אם מדובר בעובדים שהם אזרחים נאמנים ,  שאפשר לסמוך עליהם . " למה תמיד צריך לבחון את הנאמנות של ערביי ישראל ?  רוב הערבים חיים במדינה הזאת ,  נאמנים לה ,  רוצים לחיות בה ולהשתלב בה ".  זה לא ניכר בדבריהם של הח"כים הערבים . " אני לא רוצה להיכנס לפוליטיקה ,  אני רק יכול לומר שמה שקורה בכנסת לא משקף את מה שקורה בשטח ואת ההרגשה של רוב האוכלוסיה הערבית .  לח"כים יש את האינטרס שלהם ,  וזה לא קשור לח"כ ערבי או יהודי .  רמת הדיונים בכנסת והאמירות בכנסת לא משקפות את מרבית האוכלוסיה בישראל ,  כולל היהודים .  לא מתאים לי מה שהח"כים הערבים אומרים ,  ומבחינתי הדברים שלהם לא אומרים כלום ".  אתה חושב שיש סיכוי לפרוץ את מעגל העוינות ,  האפליה ואי האמון בין יהודים לערבים כאן ?   " בוודאי ,  ואני רואה מגמת שיפור כל הזמן .  אני כבר לא הערבי היחיד שעובד בממשלה ,  כיום יש עוד רבים .  יש נכונות עצומה של האנשים שיושבים בממשלה לפעול כדי לשלב את האוכלוסיה הערבית - ראש הממשלה אמר את זה חד משמעית ,  וכמובן גם השר אבישי ברוורמן .  גם במגזר העסקי יש התקדמות ,  ולראיה ,  קרן ההשקעות המשותפת לממשלה ולמגזר העסקי להשקעה בחברות ערביות .  זאת הבעת אמון של המגזר העסקי בכדאיות ההשקעה במגזר הערבי .  תפקידנו כממשלה הוא רק ליצור את התנאים המתאימים ,  שיאפשרו להשקעה הזאת לקרות ".  

" לא ברור מדוע היהודי מוכן להפקיד את בריאותו בידי רופא ערבי ,  אבל חושש להעסיק ערבי בתור מהנדס "
" הסכסוך היהודי-ערבי קיים ,  אבל מה אני אשם בזה ?  "  ■ ראש הרשות לפיתוח מגזר המיעוטים במשרד ראש הממשלה ,  איימן סייף ,  חושב שיש אפליה בין יהודים לערבים ,  אבל מאמין שהיא בת תיקון ■ לדעתו ,  הוא עצמו הוכחה לכך

