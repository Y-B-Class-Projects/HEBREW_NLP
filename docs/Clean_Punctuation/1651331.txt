סדקים בחומות ירושלים
ההפסד של ירושלים לנתניה במלחה שחק את הרתעתה ,  חשף בעיות מנטליות והבהיר כמה אלפסי מוכשר .  אור שקדי סוגר מחזור
כשברק נתניה עלתה לירושלים בפעם הראשונה העונה ,  למשחק שמינית גמר הגביע ,  הציפייה הייתה שהפועל ירושלים תתפוצץ עליה בעקבות הניצחון הביתי המרשים של נתניה על האדומים .  בפועל נתניה שלטה לאורך רוב המשחק וידעה גם לצאת עם הניצחון ברגעי הסיום .  כשעלתה השבוע בפעם השנייה לבירה ,  לכולם כבר היה ברור שירושלים לא תאפשר לה לצאת מנצחת ,  אלא שלקבוצה של אריק אלפסי ,  זאת שכולם ציפו לנפילה שלה עם תחילת הסיבוב השני ,  היו תוכניות אחרות .  ניהול משחק חכם ,  יציאה מפיגור 9 ,  4 דקות לסיום ,  ומהלך אחרון חצי מאולתר ,  נתנו לנתניה מאזן זהה לזה של מכבי חיפה מהמקום השני .
 על ההצלחה של הקבוצה אחראי מאמן הסיבוב הראשון ,  שמלבד הפסד ביתי מרגיז לעירוני רמת גן ,  רושם עד כה עונה מושלמת .  אריק אלפסי יודע להוציא מהקבוצה שלו יותר מ-100 אחוז ,  הרבה יותר .  סגל השחקנים הישראלי שלו קיבל חיזוק מהעונה שעברה בדמותם של שמוליק ברנר ,  רוברט רותבארט וליאור חכמון ,  לא השלישייה שאתה מצפה שתוביל אותך לצמרת ,  אבל בתוספת שחקנים כמו אוריה גור ,  ערן אסנטי ושון ויינשטיין ,  מפתיעה את כולם .  שניים מהזרים של נתניה  טוני וושהאם וטוני יאנגר ,  לא הצליחו בליגת העל וחיו מהליגה השנייה ,  והשניים האחרים  מרקו קילינגסוורת' ודנילו פינוק ,  הם טובים ,  אך לקבוצות אחרות יש זרים לא פחות טובים .  
התרגלנו בשנים האחרונות לעולה חדשה שטורפת את ליגת העל .  אחרי שהפועל חולון לקחה אליפות ולאחר מכן גביע ,  ומכבי חיפה הייתה בשני גמרים ,  אנשי המקצוע כבר לא תופסים את הראש מההצלחה של נתניה .  אבל הסיפור של היהלומים של אלפסי הוא שונה לגמרי ,  בעיקר מבחינה תקציבית .  נתניה של העונה מחזיקה בתקציב שקטן בחצי מהתקציב של מכבי חיפה בעונה שעברה ושליש מזה של הפועל חולון מלפני שנתיים ,  ומצליחה לא פחות מהם .  הקבוצה ממוקמת באמצע החלק התחתון של הליגה מבחינת התקציב ,  ובצמרת הליגה מבחינת המיקום .  את התשובה לשאלה האם אפשר להגיע לפיינל פור גם בלי כסף וכוכבים גדולים נקבל בשבועות הקרובים .  אבל בכל אופן ,  כשבוחנים את כל המשתנים הללו  צוות ישראלי צנוע וזרים יחסית זרים ללא רזומה מפואר - מגיעים למסקנה אחת בזכות ההצלחה של נתניה העונה :  אריק אלפסי ,  חרף היריבות חסרות היציבות והרמה הכללית הבינונית ,  הוא לא סתם קוסם ,  אלא סוג של מכשף .
 הפועל ירושלים רשמה בעונה שעברה שני הפסדי בית בכל המסגרות  אמסטרדם ואולדנבורג עשו זאת במסגרת היורוצ'אלנג' ,  וירושלים סיימה עונה מושלמת בליגת העל ,  בגביע המדינה ובגביע ווינר במשחקי הבית .  העונה התמונה קיבלה תפנית חדה ,  כשהקבוצה של גיא גודס הספיקה להפסיד שישה משחקים במלחה ,  והיד עוד נטויה .  מלבד ההפסדים המקובלים על הדעת מול ולנסיה ואריס סלוניקי ביורוקאפ ,  נצברו לירושלים שני הפסדי בית מביכים לברק נתניה ,  והפסדים כואבים וצמודים להפועל חולון וגלבוע/גליל .  אם נוסיף לכך את הניצחונות על הבאזר מול מכבי ראשון לציון ,  מכבי חיפה ובני השרון ,  הרי שהמבצר הירושלמי נפרץ לחלוטין העונה .
 אחד היתרונות הבולטים של הפועל ירושלים על הקבוצות היריבות הוא העומק שיש לגיא גודס בכמות הפורוורדים שמסוגלים לשחק מתחת לסל .  הבעיה היא שמלבד ברנדון האנטר ,  ואורי קוקיה  ( בדקות בודדות )  ,  הם לא משחקים או לחילופין מפציצים מבחוץ .  הנתון שחוזר על עצמו בהפסדי ירושלים הוא כמות הזריקות משלוש  30 זריקות לקחה ירושלים מחוץ לקשת בהפסד לגלבוע/גליל מתוך 59 זריקות מהשדה ,  22 זריקות מחוץ לקשת מתוך 52 בהפסד לחולון ו-26 מתוך 66 בהפסד לברק נתניה .  כשקווין פינקני ,  ליאו ליונס ושרון ששון מקבלים רשות להפציץ מבחוץ גם כשלא הולך ,  מה הפלא שמאבדים יתרון מבטיח מול קבוצה נחותה במלחה בדקות הסיום .  כדי להשיג יציבות ולהחזיר את ההרתעה למלחה ,  ירושלים חייבת להשתמש נכון בגבוהים העומדים לרשותה ולהפגין משמעת טקטית ברגעי הלחץ ,  אחרת משחקי הפלייאוף יהפכו לקרקע לא בטוחה עבורה .
 הרבע הראשון המדהים שרשמה מכבי ראשון לציון מול הפועל חולון השאיר את מיקי דורסמן פעור פה .  4 נקודות בלבד קלעה הקבוצה שלו מול 25 של הכתומים ,  ששייטו כל הדרך לניצחון .  גם כשחולון התעוררה לחיים ,  היה זה לארי אובאנון ,  שקלע 23 נקודות ,  מתוכם 16 במחצית הראשונה ,  שהשאיר את הכתומים עם יתרון מבטיח .  אובאנון היה זה שכמעט הביא לראשון לציון את הניצחון שבוע קודם לכן בגן נר עם 28 נקודות ,  וגם בין היחידים שתפקדו בהפסדים שבאו קודם לכן מול מכבי תל אביב ומכבי חיפה .
" עשינו עבודה טובה במשחק מול חולון בזה שכל הזמן נשארנו לפני השחקנים של חולון ",  מסביר אובאנון ,  שקולע 17.4 נקודות למשחק העונה , " גרמנו להם לקלוע זריקות קשות .  שלטנו במשחק מההתחלה ,  וידענו לשמור על היתרון הזה עד לסיום .  אם לא הייתי נפצע בשלושה משחקים שבהם פתחתי ובקושי קלעתי ,  אז הייתי מוביל את טבלת הקלעים בליגה .  אני עובד קשה ונותן את הכל .  את הנקודות אני חייב לחברים שלי לקבוצה ,  טפירו מוסר לי כל הזמן כדורים לדלת האחורית לסלים קלים ,  אבי בן שימול נותן לי כדורים לפינות .  אני חייב לחברים שלי את הקרדיט ,  הם עושים לי את החיים הרבה יותר קלים ". 
אובאנון נחשב עוד מהעונה שעברה לאחד הגארדים המובילים בליגה ,  כשהוביל את ראשון לציון להישארות בליגה .  בקיץ ניהלה עמו הפועל ירושלים מגעים ,  אך העדיפה את טרה סימונס ,  שאובאנון עדיף עליו בהרבה במשחק ההגנה .  אחרי שבחן הצעה מהליגה הצרפתית והאיטלקית ,  העדיף לחזור לבית בראשון לציון ,  אבל לא פוסל מעבר אפשרי לקבוצה גדולה יותר בעונה הבאה , " אולי אני אוכל להשתדרג הלאה ,  אבל כרגע אני מתרכז באיך לגרום לקבוצה שלי להראות טוב יותר ,  להישאר בריא ,  וכשנגיע לסיום העונה נחשוב קדימה ".  כדי לעלות מדרגה בכדורסל האירופי אובאנון תלוי בחיבור לטפירו ובן שימול ,  באותה מידה שהם תלויים ביכולתו כדי להגיע לפלייאוף .  החיבור בקו האחורי יספר את סיפורה של מכבי ראשון לציון בהמשך העונה .
 כשגל מקל הגיע להפועל גלבוע/גליל עליון ,  היה ברור לכולם שגוני יזרעאלי יאבד את מקומו בקבוצה .  הגארד ,  שחזר לקבוצה של עודד קטש אחרי תחנונים מצד הצוות המקצועי ,  וזאת למרות שכבר חתם על חוזה בברק נתניה ,  קיבל במקצוענות את העובדה שלמרות שהובטח לו כי בונים עליו לצידו של ליאור שגב כצמד הגארדים הישראליים של הקבוצה ,  הוחלט לחזק את הקבוצה בשחקן דומיננטי .  בתחילה אף היה נראה כי יזרעאלי יקבל דקות משמעותיות ,  אך במשחקים האחרונים החליט עודד קטש לקצר את הרוטציה ,  ויזרעאלי מצא את עצמו על תפקיד מנופף המגבות בקצה הספסל .
 בשבועות האחרונים קלטו קבוצות ליגת העל את המצב ,  ובעוד הן מחפשות רכז ישראלי שישלים את הסגל ,  הבינו ראשי גלבוע/גליל כי עדיף להם וליזרעאלי לפרק את החבילה ,  והביעו הסכמה לשחררו .  אלא שהמאמן עודד קטש לא ראה את המהלך בעין יפה ,  והבהיר ליזרעאלי שאין הוא מתכוון לשחררו מהסגל .  במהלך שנראה כמו ניסיון לרצות את יזרעאלי שיתף ל-19 דקות בהפסד למכבי תל אביב .  כעת מגיעה שעת המבחן של מערכת היחסים בין קטש ליזרעאלי .  הרכז מהעמק כבר הוכיח בעבר שהוא מסוגל לנצח משחקים ,  אך מנגד גם לחרב אותם .  אם קטש באמת מאמין ביכולתו הוא צריך לתת לו את דקות המשחק כפי שנתן בהפסד לצהובים .  אם עשה זאת רק כדי להשאירו בקבוצה ,  יעשה טוב לקבוצה וליזרעאלי אם ייתן את ההסכמה למעבר להפועל עפולה או בני השרון .  יותר מכל ,  הוא יעשה טוב לעצמו ,  ויוכיח עצמו כג'נטלמן וכמאמן שחושב בצורה מקצועית .  אף מאמן לא אוהב שחקנים ממורמרים בקבוצה ,  אף שחקן לא רוצה לבזבז עונה .
 לא נעים היה להיות בנעליו של אלי רבי בשבוע האחרון .  אחרי התבוסה הקשה שספגה הפועל עפולה בעין שרה מול יריבתה לתחתית עירוני נהריה ,  קיבלה הנהלת הקבוצה החלטה להתחיל לבחון מחליפים לתפקיד המאמן .  בעוד רבי מעביר את האימונים ,  בעפולה שוחחו גורמים בקבוצה עם מספר מאמנים שנמצאים בשוק ,  אך כולם סירבו לקחת את התפקיד .  אחת הסיבות לסירובם היה לוח המשחקים הכמעט בלתי אפשרי של עפולה ,  בתוספת אי הודאות הכלכלית שבינתיים לא מאפשרת לקבוצה להתחזק .
 במצב לא נוח שכזה עלה רבי למשחק מול עירוני רמת גן ,  שלאחרונה הצליחה בחילופי המאמנים ,  וידע שהפסד ישלח אותו הביתה בוודאות .  רבי יכול היה להתעמת עם ההנהלה שלו על השמועות ,  אך העדיף לעבוד עם השחקנים שלו ובעיקר על הצד המנטלי .  אחד השחקנים המוכשרים בעפולה שלא בא לידי ביטוי עד כה העונה היה דיונטה כריסמס ,  איתו רבי שוחח ארוכות .  התוצאה הייתה תצוגה של 30 נקודות ,  כשגור פורת מחלק 10 אסיסטים ,  שלא מעט מהם הובילו לנקודות של כריסמס .  בסיום המשחק חגגו בעפולה ניצחון בית רביעי בשמונה משחקים ,  מאזן לא רע לקבוצה שעלתה העונה ליגה ,  ומקום שמיני שמוביל לפלייאוף העליון .
 אמנם הפועל עפולה של העונה היא לא הצלחה כמו ברק נתניה ,  אבל בהתייחס לבעיות במשכורות ,  לתקציב הנמוך ולסגל השחקנים הלא מרשים ,  אלי רבי עושה בהפועל עפולה עבודה טובה .  בזמן שהוא שומע את השמועות על סיום עבודתו ,  הוא עובר שיעור חשוב בהבנת תרבות הכדורסל הישראלי .  רבי היה יכול היה להשתולל ,  היה יכול להתפטר במחאה על ההתנהלות ,  אבל בחר בדרך הכדורסל ,  הוביל את קבוצתו לניצחון ,  וממשיך עונת בכורה סולידית בליגה הראשונה .  ספק אם מישהו בהנהלת הפועל עפולה חשב שבשלב זה של העונה הקבוצה תהיה מדורגת גבוה יותר ותשחק כדורסל טוב יותר .  עמדת המאמן מאוישת במישהו שראוי לתפקיד ,  איכות השחקנים בהתאם לתקציב שיש לקבוצה ,  ונראה שהבעיה האמיתית של עפולה היא לא על הפרקט אלא מחוצה לו ,  במשרדים .
 
סדקים בחומות ירושלים
ההפסד של ירושלים לנתניה במלחה שחק את הרתעתה ,  חשף בעיות מנטליות והבהיר כמה אלפסי מוכשר .  אור שקדי סוגר מחזור

