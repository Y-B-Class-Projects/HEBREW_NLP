לנדאו :  על המדינה לשאת בנטל התייקרות המים
הוועדה לביקורת המדינה תדון מחר בדו"ח המבקר על תעריפי המים בישראל .  שר התשתיות לנדאו : " הצרכן כבר משתתף בהעלאת מחירים כבדה ,  וגם המדינה צריכה להשתתף "
 הוועדה לביקורת המדינה תדון מחר  ( שני )  בדו"ח מבקר המדינה הנוגע לקביעת מחירי המים בישראל .  במהלך הדיון מתכוון שר התשתיות עוזי לנדאו להציג את עמדתו ,  לפיה המדינה צריכה לשאת בנטל של התייקרות המים - ולא הצרכן .  לקראת הדיון אמר לנדאו : " מקובלת עליי התפיסה ,  לפיה מחיר המים לצרכן צריך לשקף את עלותם .  אני גם שותף לדעה ,  כי מים הם מוצר יקר תרתי משמע ,  אותו יש לצרוך בתבונה ,  ואסור שיהיה קל לבזבז .  אינני מקבל את התפיסה כי הצרכן צריך לשאת במלוא עלות הקמת תשתיות המים .  הצרכן כבר משתתף בהעלאת מחירים כבדה וגם המדינה צריכה להשתתף ". 
לדברי לנדאו , " העלייה במחירי המים נובעת מן העובדה ,  שבמשך שנים לא עודכן מחירם בהתאם לעלות ההפקה .  כעת ,  עם כניסת מתקני ההתפלה לפעולה ,  עדכון מחיר המים הוא בלתי נמנע .  גם העלייה שבוצעה השבוע אינה מכסה את ההשקעה העצומה הנדרשת להבטחת האספקה האמינה של מים בישראל ".  
לנדאו התייחס לעליות המתוכננות הנוספות בתעריף המים ואמר כי כעת ,  לאחר כניסתה לתוקף של ההעלאה ב-25% , " יש בידינו הזמן לבחון אפשרויות חלופיות לשתי הפעימות המתוכננות  16% בחודש יולי ועוד 2% בינואר 2011 .  הכסף דרוש  בזה אני בטוח ,  אך אינני חושב שהוא חייב לבוא כולו ישירות מכיסו של הצרכן ". 
בשבוע שעבר פרסם המבקר מיכה לינדנשטראוס את הדו"ח בנושא משבר המים בו כתב כי  " יש מקום לשקול מחדש ובאופן ענייני ומעמיק את הצורך בביצוע מיידי של ההעלאה הניכרת של תעריפי המים ,  ולבחון השהיית מהלך זה עד למיצוי כל הבדיקות הנדרשות ".  
עוד נכתב בדו"ח ,  כי  " מן הראוי ,  שהחלטות בדבר העלאת תעריפי המים תתקבלנה לאחר שווידאו ,  כי נעשתה בדיקה יסודית של הנתונים ומרכיבי התעריף ,  לאחר גיבוש תכנית אב ולוחות זמנים לסגירת פערי העבר ".  
לדברי המבקר , " בהיות המים מוצר קיומי לכל תושב במדינה ,  העלאה בשיעור ניכר של תעריפי המים עלולה לפגוע בצורה קשה באוכלוסיות מעוטות יכולת וחלשות בחברה .  נראה ,  כי התעריף החדש אמור לממן ,  בין היתר ,  גם את נטל פיגורי ההשקעה בתשתיות במשך השנים ,  את המרכיבים שקודם לכן תוקצבו בנפרד על ידי משרד אוצר ,  ואף את חוסר היעילות שבהקמתם של תאגידי מים במספר העולה על הנדרש "  הוסיף המבקר .  
ראש רשות המים ,  פרופ' אורי שני אמר לאחר פרסום דו"ח המבקר כי  " איני רואה כיצד ניתן לרכוש מים ממתקן ההתפלה שנפתח בחדרה לפני כשבוע ,  מבלי לממש את עליית התעריפים ,  שחלקה מיועד לממן את עלויות ההתפלה .  הדבר נכון גם לגבי תוספת המים שתבוא מהרחבת מתקני ההתפלה הקיימים באשקלון ובפלמחים .  ללא מי התפלה ,  לא נוכל לספק את צרכי המים לישראל בשנה הבאה ". 

לנדאו :  על המדינה לשאת בנטל התייקרות המים
הוועדה לביקורת המדינה תדון מחר בדו"ח המבקר על תעריפי המים בישראל .  שר התשתיות לנדאו : " הצרכן כבר משתתף בהעלאת מחירים כבדה ,  וגם המדינה צריכה להשתתף "
 
