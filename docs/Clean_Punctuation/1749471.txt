ספרד :  ברצלונה הביסה את סביליה 0:5
ברצלונה המשיכה לשפר את מאזן השערים שלה כשהביסה את סביליה 0:5 ,  ונצמדה לריאל מדריד שניצחה 1:3 את הרקולס
אחרי שבשבועות האחרונים התחילה הליגה לתפוס כיוון ברור ומוכר כששתי הגדולות ובעיקר שני הגדולים  ( כריסטיאנו רונאלדו וליאונל מסי )  דורסים כל מה שזז ,  נמשכה הערב  ( שבת )  המגמה עם המחזור התשיעי בליגה הספרדית .  ריאל מדריד שמרה על הפסגה עם ניצחון 1:3 קשה על הרקולס המפתיעה ,  כשכריסטיאנו רונאלדו שוב כיכב עם צמד .  ולנסיה נפרדה ב-1:1 מאכזב עם סראגוסה האחרונה ,  ואת הערב סגרה ברצלונה ,  שלא התחשבה בסביליה ודרסה אותה 0:5 ,  כשגם וייה ומסי ,  בדיוק כמו רונאלדו ,  מבקיעים בצמדים .
 קבוצתו של גרגוריו מאנזנו הגיעה לקאמפ נואו כשהיא מחזיקה במאזן נאה של חמישה ניצחונות בששת המשחקים האחרונים ,  אבל לא יכלה לברצלונה ,  שהשיגה את ניצחונה השלישי ברציפות ונצמדה לריאל מדריד בראש הטבלה ,  כשהיא מפגרת בנקודה בלבד .  הטון של המשחק ניתן כבר בדקה ה-3 ,  כשפדרו הרים כדור מצויין לרחבה ומצא את לא אחר מאשר ליונל מסי ,  שכבש את הראשון .  סביליה ניסתה לחזור ,  אבל שוב לא הצליחה להשתלט על מסי בדקה ה-23 ,  והפעם הארגנטינאי בישל לחברו ,  דויד וייה .  האורחים ידעו שהם במצב קשה ,  אבל דקה לפני המחצית מצבם החמיר ,  כשקונקו ראה את הכרטיס הצהוב השני שלו במשחק ,  והותיר את קבוצתו בנחיתות מספרית .  
ברצלונה המשיכה לשלוט במשחק גם בפתיחת המחצית השניה ,  כשהיא מתקרבת אט אט לשערם של האורחים ,  ובדקה ה-53 היא נהנתה מטעות גדולה של רומריק ,  שניסה לנגוח בחזרה אל שוערו ,  אבל הכדור הגיע היישר אל דני אלבס שברחבה .  האחרון דחק בקלות מקרוב את השלישי של ברצלונה ,  אך לא חגג מתוך כבוד לקבוצתו לשעבר .  בדקה ה-63 כבש מסי את שערו השני ,  ועשה זאת בסטייל ,  כשגנב כדור במרכז המגרש ,  רץ עד לקצה הרחבה כשהוא מתעלם מהמגינים שמסביבו וירה כדור שטוח אל הפינה השמאלית כדי לקבוע 0:4 ,  ולכבוש את שערו ה-7 ב-7 משחקים בליגה .  
בדקה ה-80 היה קרוב וייה לכבוש את שערו השני במשחק והחמישי של קבוצתו כשהצליח לעבור את שוער האורחים ,  אבל הכדור שבעט הורחק מהקו על ידי הגנת סביליה .  הקהל המקומי נהנה מחגיגת הכדורגל כשרק קבוצה אחת היתה על המגרש באותן דקות .  מסי שוב אימלל את ההגנה ברחבה שהצליחה להרחיק ,  אבל רגע אחרי זה שלח מסי את הכדור אל בוסקטס ,  זה העביר אותו לוייה שהתפנה בקצה הרחבה ,  ושלח כדור שטוח נהדר שנעצר רק ברשת ,  דקה לפני הסיום .  ברצלונה חוגגת ניצחון ענק על קבוצה לא פשוטה כלל ,  וממשיכה להראות שפתיחת העונה החלשה יחסית שלה היא נחלת העבר .
 קוטלת הענקיות איימה להפיל ברשת גם את ריאל מדריד ,  אבל לז'וזה מוריניו יש העונה את המלאך השומר אנחל די מריה ,  ששוב הציל אותו מהפסד הבכורה שלו במועדון ,  וכמובן את כריסטיאנו רונאלדו הלוהט שחגג צמד והעלה את מאזנו העונה ל-12 שערים .  אחרי ה-0:0 המביך בגביע מול מורסיה ,  ריאל ידעה לנטרל מוקש מסוכן אותו לא הצליחה לעבור ברצלונה ,  שהפסידה 2:0 להרקולס הקטנה בתחילת העונה .
 ריאל הציגה חוד קטלני שהבקיע 22 שערים והגנה שספגה רק ארבעה ,  אך כבר אחרי שלוש דקות דויד טרזגה שינה לה את המאזן .  המגן הימני דויד קורטס הגביה מצד ימין והחלוץ הצרפתי הוותיק נגח ממרכז הרחבה פנימה והשאיר את מוריניו בהלם על הספסל .  ריאל לחצה בכל הכוח ,  אבל המארחים שמרו על יתרונם עד להפסקה .
 במחצית השנייה שחקני הרקולס נפלו מהרגליים ,  והלחץ המאסיבי של ריאל עשה את העבודה עם שוויון של אנחל די מריה בדקה ה-52 ,  לאחר השמטה של חואן קלטאיוד .  כריסטיאנו רונאלדו טיווח את שערו של קלטאיוד פעם אחר פעם ,  ושמונה דקות לסיום השיג את מבוקשו כשכבש מקרוב אחרי ניסיון ראשון של המחליף קארים בנזמה .  בדקה ה-86 הפורטוגלי סגר עניין ,  כששוב בנזמה על תקן המבשל .  ריאל תסגור עוד שבוע בפסגה .
 קבוצתו של חוזה אורליו גיי אמנם הגיעה כשהיא מדוכדכת ובמקום האחרון בליגה ,  אבל זה לא מנע ממנה להדהים את אוהדי ולנסיה המקומיים ,  ולפתוח בסערה את המשחק ,  כשיירי רוסיק מצא את מאוריציו לנצארו במרכז הרחבה ,  וזה שלח את הכדור אל הרשת כדי להעלות את סראגוסה ליתרון מפתיע .  ולנסיה החלה להפעיל לחץ על שערם של האורחים ,  אבל דובלאס מנע את שער השיוויון .  שתי דקות לפני שהאורחים ירדו עם היתרון אל המחצית ,  הגיע שער השיוויון ,  כשאותו לנצארו שוב כובש ,  אבל הפעם לשערו שלו .  
במחצית השניה המשיכו המארחים את המומנטום ,  והגיעו לשלושה מצבים טובים ,  אבל הבעיטות של מאטה ונבארו נהדפו .  הלחץ של ולנסיה גרם לסראגוסה ללכת אחורה ,  ובדקה ה-68 ספגה נועלת הטבלה מכה כואבת לאחר שאנדר הררה ראה כרטיס אדום לאחר עבירה חריפה ,  והותיר את קבוצתו ב-10 שחקנים .  עד לסיום ניסתה ולנסיה למצוא את שער הניצחון אך ללא הועיל ,  כשגם האורחים לא היו רחוקים מלהפתיע ולצאת עם 3 נקודות במתפרצת .
 
ספרד :  ברצלונה הביסה את סביליה 0:5
ברצלונה המשיכה לשפר את מאזן השערים שלה כשהביסה את סביליה 0:5 ,  ונצמדה לריאל מדריד שניצחה 1:3 את הרקולס

