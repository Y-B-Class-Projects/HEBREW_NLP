אוצרת בתוכה
הצלמת אסנת כסות הופכת את כולכם לגלריה מהלכת ,  ומציגה את העבודות שלה על גבי שמלות .  כמו באמנות גם השמלות מופיעות בסדרות מצומצמות
בעידן השעתוק הטכני והייצור הסיני ,  קשה לסמן את ההבדל בין המקור לשכפול האינסופי שלו .  ובעידן שבו גם האמנות התחילה לדבר בקפיטליסטית שוטפת במקום להתמרד ברחוב ,   ( ואפילו את הגרפיטי הצליחו לביית במוזיאון )  ,  כנראה שבמקום לתלות את היצירות בגלריה ,  צריך פשוט ללבוש אותן .  מבלי להיכנס לשאלה האם אופנה היא אמנות  ( ספוילר :  היא לא )  ,  כבר שנים שאנחנו נחשפים לשיתופי פעולה בין אמנים  או במקרים רבים ,  בעלי הזכויות על יצירותיהם - לבין מעצבי אופנה ומותגים .  רק מהעשור האחרון ניתן לשלוף שלל דוגמאות כמו אנדי וורהול הי"ק שאומץ על ידי טופשופ או בית האופנה לואי ויטון שעבד עם אמנים כמו טקאשי מורקאמי .  גם בגזרה המקומית יש למגמה הד חלוש ,  בדמות קולקציית הטישירטס שעיצב לאחרונה עידו רקאנטי כמחווה לצייר רפי לביא ז"ל .
 עם המגמה הזו מתכתב מותג המלבושים המסקרן של אסנת כסות  ( 36 )  צלמת ומעצבת גרפית .  כסות משלבת בין הרומן הממושך שלה עם אמנות הצילום לבין אהבת נעורים נושנה  שמלות .  קולקציית הבכורה של  " כסות "  מציגה שמלות עליהן מודפסים דימויים הלקוחים מתוך תיק העבודות התפוח של אסנת ,  שראשיתו לפני 20 שנה ,  עת קיבלה מצלמת  " ניקון "  במתנה מאביה .  השמלות עשויות בד אלסטי ונושם וטכניקת ההדפסה מתבצעת במכבש :  הצילום מודפס על נייר עם צבעים מיוחדים ,  ולאחר מכן הנייר מונח על הבד תחת המכבש החם .
" בנעורי ,  מצאתי בבית צילומים ישנים של אופנת שמלות ורציתי מאוד להתלבש וליצור בגדים כאלה .  יש לי דודה שחייתה בשוויץ ,  היה לה ארון בגדים עם מלתחה מפוארת של שמלות שאוחסן בבית סבתי .  בכל ביקור אצלה הייתי מודדת את השמלות ,  שהיו בסגנון אירופי שהיה זר לי ,  ומדמיינת שאני שייכת למקום אחר ולזמן אחר .  זה השפיע מאוד על סגנון הלבוש שלי בגיל צעיר ,  שהיה תיאטרלי מאוד ושילב ישן וחדש .  בגיל מסויים גיליתי שהשמלה היא בגד מינימליסטי ומאוד פרקטי .  יש לשמלה נוכחות יצירתית ,  ודרכה בא לידי ביטוי העיצוב האמנותי של האישה ". 
כרגע כוללת הקולקציה של כסות ארבעה דגמים של שמלות בגזרת אמפייר ובמידה אחת לכל ,  הנקראים  " שושי ",   " פרנסיס בייקון ",   " מילה טובה "  ו"תל-אביב ".  מכל דגם קיימת סדרה של שבע שמלות בלבד ,  בעלות מפתחי-צוואר ושרוולים שונים ובדים בצבעי אפור ושחור . " בחרתי לעצב סדרות מצומצמות כי אני לא מעוניינת לקחת חלק ב'מדיניות' הייצור והשיווק ההמוני של מאות ואפילו אלפי שמלות מכל דגם ",  היא מצהירה . " אני מתייחסת לעיצוב שלי כמו ליצירת אמנות ויצירת אמנות אינה מופיעה בסדרות של אלפים ".  
" בצילום על שמלה אני רואה אמנות מהלכת וגם מסר שמועבר בעזרת האפקט הוויזואלי .  אני מחפשת לראות דרך עין המצלמה את הדברים הנחבאים מעין האדם .  למשל  " שושי ",  הדגם הראשון שיצרתי ,  נולד מהרעיון שאנו לפעמים מסתכלים למעלה ,  כדי לחפש את התשובות לשאלות שבעצם נמצאות בתוכנו ".  בצילום מתועדת שושי ,  בת דודתה משבדיה ,  מביטה למעלה וגם נהנית מהשמש הישראלית ,  בשונה מהמולדת האפורה שממנה באה .  דגם אחר נקרא  " פרנסיס בייקון ",  ומצולמת בו חברתה הדס באופן מטושטש וגס ,  בהשראת הציורים של בייקון ,  שבהם אסנת מוצאת סף גבוה של ריגוש קיצוני . " יש בהם טשטוש של המציאות שדרכו רואים את המפוכח "  היא מסבירה  " רגע הצילום של הדס הזכיר לי את מה שאני מתמודדת איתו כשאני מגיעה לקיצוניות ואז הכל מטושטש ,  אך בכל זאת אני יכולה לראות הבעה ,  ולאתר את הפוקוס שקיים בטשטוש ".  
" מלאכת הצילום מתחילה אצלי בחיפוש אחר נושאים אישיים הנוגעים לדברים שהייתי רוצה לשנות בי ושאני צריכה להתמודד איתם או לתת עליהם את הדעת .  הצלמת פסי גירש והציירת פרידה קאלו הן שתי אמניות שאני מושפעת מהן מאוד .  דרך ההתבוננות שלהן במציאות - הבאה לידי ביטוי באמנות שלהן - השפיעה מאוד על הדרך בה אני מחפשת להנציח רגעים או מחוות של החיים ". 
הקולקציה המלאה מופיעה בבלוג של אסנת ,  לצד הצילומים המקוריים שלה שהונצחו על השמלות ,  כל אחד עם טקסט קטן והבהרה כי לא טופל בפוטושופ . " השמלות מייצגות הן את התכנים המעסיקים אותי והן הכסות שלי .  לדגמן אותן זה השלב הסופי של היצירה ולכן זה אך טבעי שגם אותו אני אבצע "  היא מסבירה את הבחירה בעצמה כפרזנטורית של השמלות .  
המחיר לשמלה :  500 שקלים .
 את השמלות אפשר לרכוש דרך הבלוג או אצל אסנת בטל' 054-7673664

אוצרת בתוכה
הצלמת אסנת כסות הופכת את כולכם לגלריה מהלכת ,  ומציגה את העבודות שלה על גבי שמלות .  כמו באמנות גם השמלות מופיעות בסדרות מצומצמות

