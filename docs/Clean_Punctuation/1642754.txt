ועידת העסקים השנתית הסתיימה בכישלון
שבוע האולסטאר הוא לא יותר מפגישת ביזנס ,  שהשנה לא רק שאינה מעניינת ,  אלא גם מרמזת על שביתה .  תשאלו את גארנט
משפט אחד על אולימפיאדות :  אני לא מתכוון להביט בהן ,  להציץ בתוצאותיהן וכמובן שאני גם לא מתכוון לכתוב עליהן .  אני מודע לכך שיש בהן סיפורים ספורטיביים ואישיים מרתקים ומרגשים ,  אבל מאז שהוועד האולימפי החליט על קיום המשחקים בבייג'ינג ,  הוא איבד עבורי את כל הטעם והסיבות שבגללן משוחקים המשחקים .
 חוץ מהאולימפיאדה' מתקיים בסוף השבוע הזה בדאלאס הפנינג האולסטאר של ליגת ה-NBA .  סוף השבוע של האולסטאר הוא גרסת הכדורסל לוועידות שנתיות של ביזנס מסוים .  כמו שבג'ייקוב ג'אביט סנטר במנהטן מתכנסים מדי שנה מיליוני אנשים כדי לראות את המילה האחרונה בענף הסירות ,  המכוניות או אמצעי הבטיחות ,  ככה גם הכדורסל מציג את עצמו .  ההבדל העיקרי הוא שהמוצגים של ה-NBA הם לא סירות ,  אלא אנשים בשר ודם ,  עם חולשות ורגשות ורצונות משלהם .
 יצא לי להיות בארבעה אולסטארים עד עכשיו ,  והם הפסיקו לעניין אותי בערך לפני עשור בעיקר משום שכנסים כאלו לא מעניינים אותי ,  וגם מכיוון שאנחנו לא הולכים לראות שם דגמים חדשים .  אף אחד לא ינפק אפילו ציטוט מעניין או מקורי .  את שאקיל אוניל ודווייט הווארד רוקדים ברייקדאנס אני יכול לראות גם ביו טיוב .  רק שמתברר שהכנס השנה שונה במקצת ,  ולא רק משום שהוא מתקיים באולם התערוכות החדיש והמודרני ביותר ,  שצפוי לקלוט מספר שיא של צופים ליריד .
 בדרך כלל בשבתות נושא דייויד שטרן את נאומו לכבוד אומת הכדורסל .  המלווים שלו הם נציגים של איגוד השחקנים .  הפעם החליט איגוד השחקנים לצאת לאומה כבר ביום שישי ,  לא לפני שהצליח לגרום לשחקנים מובילים לדלג על שירותי הקהילה המנדטוריים שלהם במהלך סוף השבוע כדי להשתתף בישיבות בין השחקנים לליגה והבעלים .  לא רק שאיגוד השחקנים בידל את עצמו משטרן ,  אלא שנאמרו שם דברים שבקלות יכולים לגרום לשטרן לטפח זקן אבלים ,  כמו בשביתה הקודמת . " זו הצעה שגרועה פי חמש מההצעה הכי גרועה שהעלינו בדמיון שלנו ",  אמר בילי האנטר . " זו הצעה שדורשת מהשחקנים רק לתת ,  לא לקבל ",  אמר דרק פישר ,  נציג איגוד השחקנים .
 מה הליגה רוצה ?  לחסל חוזים מובטחים ,  להוריד את החלק של השחקנים מרווחי כדורסל מ-57 אחוז-40 אחוז ולשלב בתוך הפורמולה הזאת גם את ההוצאות ,  לבטל את חוק לארי בירד ,  שמאפשר לקבוצות לדלג מעל תקרת השכר אם הן מחתימות שחקן שלהן ,  להפחית בשנה את אורך החוזה של שחקנים ולגרום לאלה שיש להם חוזה עתק לוותר על חלק משכרם בהדרגה כדי שהחוזים שלהם יתאימו להסכם החדש . " זה מכה בך כמו כדור שלג ",  אמר קווין גארנט לעיתונאים באירוע שבו הוא היה אמור להידבק רק למה שהוא חיובי בליגה , " הסתכלתי על הפרטים ,  האמת שזה מגוחך ".  וזה מגארנט .  אני מתקשה לחשוב על עובד מצטיין יותר ,  מסור יותר ,  שמזהה את עצמו ומזוהה יותר עם הליגה מאשר גארנט .
 זה בערך מה שהליגה אומרת :  עד עכשיו כולנו דפקנו קופה ולא היה אכפת לנו שתשתתפו איתנו בשלל .  על הדרך גם יכולנו לתפור עליכם שלל של חוקים דרקוניים ,  כמו להגיד לכם איך להתלבש .  עכשיו ,  יש לנו בעיות אמיתיות ,  חצי מהבעלים מפסידים כספים ואנחנו צריכים לחשוב על פתרונות קריאטיביים .  זו צביעות ממדרגה ראשונה .  בעלי הקבוצות הללו לא הפסידו כספים בכדורסל - המוצר הוא אותו מוצר ,  הכסף מהטלוויזיה והמפרסמים המשיך לזרום ,  אולי אנשים קונים פחות גופיות בשבעים דולר לחתיכה .  
בעלים הפסידו כספים כי הכדורסל היה חלק ממכלול העסקים שלהם ,  והם הפסידו בשלוש השנים האחרונות המון כסף ,  רובו לא קשור לכדורסל .  אבל ,  אם להיות דמגוג לרגע ,  למה לבקש מהמנהלים של בנקי ההשקעות שלהם שיחזירו בונוסים ,  אם אפשר לבצע מעשה מגונה בשכר של העובדים שלהם .  הנה פתרון הרבה יותר פייר לבעלים שמפסידים כסף בכדורסל ,  רעיון מהפכני :  תמכרו את הקבוצות ! 
כמובן שאף אחד לא ימכור .  כמה אתם חושבים שעולים תהילה וכוח ?  ולפני שאתם עונים ,  תשאלו את עצמכם :  כמה לא רלוונטי הפך להיות לוני הרציקוביץ' מהיום שבו מכר את הקבוצה שלו ?  הבעלים רוצים את התהילה שמייצרים העובדים או המוצר שלהם ,  הם לא רוצים לשלם על זה אקסטרות .  הבעיה היא שהמוצרים של הבעלים הללו הם לא סירות ,  אלא שחקנים מאוד עשירים שיכולים להעסיק את מוחות הכלכלה הטובים בעולם ,  כדי להבטיח שאף אחד לא מתייחס אליהם כמו לסירה .  כשדרק פישר משאיל מושגים מהסכסוך הישראלי-פלסטיני  ( "זה נון-סטארטר ")  כדי להגדיר את ההצעה של הליגה ,  כדאי לכולנו לעשות תוכניות אחרות לאפריל-יוני הבא .
 עוד עניין כדורסל אחד ,  שדי קשור לדעתי לנושא .  ברור שיש הטבעות ותחרות שלשות כי זה מה שמוכר .  זאת אומרת ,  ההתייחסות כאן לכדורסל היא כמקדם מכירות ,  דרך להשגת גרף ,  הדרך או המכשיר להשגת היעד .  אחרת כריס קיימן לא היה מקופח כאן .  אתה שחקן נפלא עם יסודות בריאים ,  מר קיימן ,  אבל אתה לא מצפה ממני שאני אשים את התמונה שלך בקטלוג של הליגה ,  דו יו ? 
אני אומר שאם לליגה היה באמת אכפת מכדורסל ,  היו עורכים לצד השלשות וההטבעות גם תחרות שבה ישחקו ארבעת שחקני ההתקפה הטובים בליגה ,  אחד על אחד נגד ארבעת המגנים הכי טובים בליגה ,  כשאסור להם להטביע או לקלוע שלשות .  אני מתלהב מהרעיון הזה רצח ,  אבל למזלו הרע של הרעיון ,  הוא חוטא לרצון ללמד ולהדגיש יסודות כדורסל נכונים .  זה מוכר כמו כריס קיימן .
 
ועידת העסקים השנתית הסתיימה בכישלון
שבוע האולסטאר הוא לא יותר מפגישת ביזנס ,  שהשנה לא רק שאינה מעניינת ,  אלא גם מרמזת על שביתה .  תשאלו את גארנט

