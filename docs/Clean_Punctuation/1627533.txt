רכבת הרים בדולר 
מט"ח
 >  >  איזו שנה עברה על שוק המט"ח ועל בנק ישראל .  רכישות של מיליארדי דולרים ,  התאוששות של הדולר מרמת שפל של כ-3.8 שקלים בתחילת השנה לרמה של כ-4.25 שקלים  ( זינוק של כ-12% )  בחודשים הראשונים של השנה ;  ובקיץ שוב קריסה של 15% בחזרה לשפל של 3.7 שקלים .  את רכבת השדים הזאת הצליח הדולר לסיים בסופו של דבר עם ירידה קלה של כ-1.2% ב-2009 לשער של 3.78 שקלים ,  ועם לא מעט דאגות להמשך .  הבנק המרכזי אמנם קטף את תואר  " המבוגר האחראי "  בשנה וחצי האחרונות ,  אך לא בקלות .  ב-2009 נאלץ הבנק לתמרן בין הצורך לייצר צמיחה והתאוששות במשק ,  לבלום את עליית המחירים ולשמור על הדולר שלא יברח מטה .  מסורתית ,  מפעיל בנק ישראל את כלי הריבית במטרה לעמוד ביעד יציבות המחירים הממשלתי ,  1%-3% .  בימים כתיקונם מכוון הבנק למטרה זו בלבד ,  אך בתקופת המשבר לקח הבנק המרכזי על עצמו גם את מטלת הסיוע למשק .  ב-2009 נקט הבנק לא מעט צעדים חריגים כדי להתמודד עם האיום של הדולר הנמוך .  הגברת ההתערבות בשוק במט"ח ,  שהחלה בתחילת 2008 עם רכישות יומיות של 25 מיליון דולר והתגברה לרכישות של 100 מיליון דולר ביום - לא עזרו למנוע את צניחת המטבע ב-2009 .  זה הוביל להפחתת ריבית דרמטית .  בשנה האחרונה רכש בנק ישראל 20 מיליארד דולר ,  אחרי שרכש 14 מיליארד דולר ב-2008 כדי לתמוך בשער הדולר היורד .  במארס בלבד רכש הבנק 4 מיליארד דולר ,  וכך גם באוגוסט .  בצד הרכישות הנרחבות המשיך הבנק המרכזי להשתמש בנשק הריבית ,  וכמעט שהגיע לסוף המחסנית .  במארס 2009 הופחתה הריבית לרמתה הנמוכה מאז קום המדינה  ( 0.5% )  למשך חמישה חודשים .  גם צעד זה לא הצליח לייצב את המטבע ,  שהגיע בנקודת השפל ,  אוקטובר 2009 ,  ל-3.7 שקלים ,  רמה שאיימה על מצבם של היצואנים המקומיים ובכך גם על המשק .  באמצע פברואר לקח בנק ישראל על עצמו גם את התפקיד של סידור התשואות בשוק האג"ח הממשלתיות ,  והחליט להפעיל כלי נוסף - רכישת איגרות חוב ממשלתיות .  תשואת איגרות החוב משמשת כבסיס לריביות שגובים הבנקים על הלוואות ,  ובבנק רצו להוריד את התשואה הזו .  בסוף יולי 2009 סיים הבנק את התוכנית .  ההערכות הן שלמרות הכוונות הטובות ,  ההשפעה על הריביות לא היתה מהותית .
 
רכבת הרים בדולר 
מט"ח

