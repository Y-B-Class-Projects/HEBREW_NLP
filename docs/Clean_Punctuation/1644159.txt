לא להפריט את כביש מספר 1 
תשתיות
 >  >  הדיווחים על המו"מ בין המדינה לחברת שפיר ,  בעלת הזיכיון להפעלת הנתיב המהיר שיוקם בכניסה מכביש 1 לתל אביב ,  מתמקדים בהיבט הפיננסי .  החברה מאיימת לפרוש אם לא ישופרו תנאיה ,  והעניין יסתיים כנראה בהעברת עוד כסף מהכיס הציבורי לחברה .  ואולם ההתפתחות האחרונה אינה בעיה אלא הזדמנות לתקן שגיאה קשה ולשוב לנתיב הנכון שבו ראוי להתנהל משק התחבורה בישראל .  במרכז תוכנית הנתיב המהיר תעמוד האפשרות להיכנס ברכב מכביש מספר 1 לגוש דן ,  תוך עקיפת  " הפקק של המדינה "  בעבור תשלום .  אמנם הנתיב מיועד גם לתחבורה ציבורית וכחלק מהתוכנית יוקם חניון במחלף שפירים שממנו תהיה הסעה בחינם למרכז העיר ,  אבל לא זה מה שמעניין את הזכיין - אלא הכסף שיוכל לגבות מהממהרים שייסעו בנתיבו .  לעומת זאת ,  האינטרס הציבורי שונה לגמרי .  להכנסת אלפי כלי רכב נוספים לתוך גוש דן מדי יום יש מחיר כבד בזיהום האוויר ,  בעומס התחבורתי ובהקמת עוד חניונים על חשבון שטחים פתוחים בתוך הערים .  לכן ,  בכל העולם מבינים שלערים גדולות צריך להכניס עוד אנשים ,  אבל לא מכוניות .  זו הנחת המוצא שהכרחי לאמץ גם אצלנו .  עמותת אדם טבע ודין נאבקת זה שנים לא ברעיון הנתיב המהיר ,  אלא באופן המעוות שבו החליטו ליישמו - כך שישרת מעטים ויפגע ברבים .  בהפעלה נכונה של הנתיב ,  הוא היה נפתח בהתחלה רק לתחבורה ציבורית .  אם לאחר תקופת ניסיון היה נשאר עודף קיבולת ,  היה הנתיב נפתח גם לכלי רכב שבהם ארבעה נוסעים .  אם לאחר תקופת ניסיון נוספת שוב היה נשאר עודף קיבולת ,  היתה התנועה בנתיב מתאפשרת גם לכלי רכב שבהם שלושה אנשים .  שלושה אנשים ששניים מהם השאירו את הרכב בבית ושהתארגנו לנסיעה משותפת .  כך היו נכנסים לגוש דן יותר אנשים בפחות כלי רכב .  זה טוב לציבור ,  זה נהוג במדינות המתקדמות בעולם ,  אך הפוך לאינטרס של הזכיין .  כמו הנתיב המהיר ,  גם הפרטה אינה שם נרדף לרוע מוחלט .  ואולם הפרטת שירותים ציבוריים בסיסיים מחייבת זהירות רבה לאור הסתירה המובנית בין האינטרס של היזם הפרטי לאינטרס הציבורי ,  ודוגמאות בעייתיות לא חסרות .  כך ,  מערכת הבריאות הכושלת בארה"ב ,  שנדמה כי עיקר ייעודה נהפך להזרמת כסף לחברות ביטוח .  כך מערכת הרכבות הכושלת בבריטניה ,  שהולכת ומידרדרת מאז שהופרטה .  וכך גם אצלנו ,  כשאוטובוסים נמנעים להשתמש בכביש 6 בשל העלות הנוספת ,  מה שפוגע ביעילות ובכושר התחרות של התחבורה הציבורית .  לכן ,  במקום להתאמץ להשאיר את חברת שפיר בפרויקט ,  על משרדי האוצר והתחבורה לנצל את ההזדמנות ,  להיפרד מהחברה לשלום ולהמשיך בקידום הנתיב המהיר כנתיב שיביא באמת תועלת לציבור .  הכותב הוא ראש המחלקה המשפטית בעמותת אדם טבע ודין

לא להפריט את כביש מספר 1 
תשתיות

