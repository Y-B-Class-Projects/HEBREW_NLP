תוכנית ויסקונסין אינה צריכה להתנצל בפני אף אחד 
שוק העבודה
 >  >  תוכנית אורות לתעסוקה  ( תוכנית ויסקונסין הישראלית )  מעודדת השתתפות פעילה בתהליך מציאת העבודה ומסייעת לאזרחים לעבוד באופן עצמאי ולהשתכר בכבוד ובהתאם ליכולתם האישית - תהליך התורם להערכתם העצמית אך דורש נכונות ,  השקעה ובראש ובראשונה רצון לעבוד .  העלות למדינה של הפעלת התוכנית היא אפסית ,  לאור הגידול בתעסוקה חוקית מדווחת והחיסכון בקצבאות הביטוח הלאומי ,  פרט שעלול להכעיס את אותם מקבלי הגמלאות שהורגלו לגבות את הכסף תוך השקעה מינימלית ולעתים אף לצד עבודה בלתי מדווחת .  באחרונה מוטחות ביקורות רבות בתוכנית וחלקן משוללות כל בסיס .  אחת הציפיות היא שאורות לתעסוקה תפתור בעיות תעסוקה עמוקות שלהן שותפים גם גורמים אחרים ,  ושהיו קיימות שנים רבות קודם לתוכנית .  השיפור במצב האבטלה והרווחה דורש זמן ומשאבים ,  ולכן אין זה נכון להאשים את אורות לתעסוקה על כך שאינה מסוגלת לבדה לפתור את בעיית האבטלה והעוני בישראל .  אורות לתעסוקה מטפלת בהתמודדות עם חסמי תעסוקה ספציפיים .  מבין אותם האנשים שלא מצאו פתרון בשירות התעסוקה ונפלטו ללא מענה ,  48.5% ממשתתפי התוכנית עובדים הודות לתוכנית .  הטיפול הפרטני אכן יקר יותר והתוצאה לא תמיד מובטחת ,  אך הנתונים בשטח מציגים עלייה בשכר הממוצע ובמספר הנשים העובדות ,  שהושגו הודות לפתרונות שמציעה התוכנית .  בבואנו לבחון את הישגי אורות לתעסוקה אל מול הטענות ,  יש לזכור כי הקצאת הכספים לתוכנית היא המאפשרת את הליווי האישי והפתרונות הייחודיים לחסמים ,  כגון סיוע בטיפול ילדים ,  סיוע בהסעות ,  הדרכות והכשרות מקצועיות ייעודיות להשמה ,  ליווי פסיכולוגי ואבחונים למיניהם .  כמו כן ,  ב-2009 חלה עלייה של 25% בשיעור המועסקים באורות לתעסוקה ,  לעומת עלייה של 6% בלבד בקרב הפונים לתוכניות דומות שמציעה לשכת התעסוקה .  בנוסף ,  משתתפי התוכנית ששבו למעגל העבודה נהנו גם מעלייה של כ-300 שקל בשכר החודשי הממוצע .  לכן ,  אין להתנצל אל מול מסע ההכפשות המתלהם של מתנגדי התוכנית .  כמי שמלווה באופן אישי את התהליך הממושך של איתור המשרות ,  התאמת אופי המשרה לאנשים שמאחורי המספרים ,  הכשרת המועמדים באופן ייעודי להשמה והענקת ידע מקצועי ייעודי להשתלבות מוצלחת במקום העבודה וכן ליווי משתתפי התוכנית לאחר קליטתם בעבודה ועידודם להשמה ארוכת טווח ,  אני וכל העובדים המעורבים בכך במרכזי התעסוקה מאמינים בתוכנית ,  גאים בהישגיה ורואים בה תרומה חברתית לעתיד טוב יותר .  הכותב הוא מנכ"ל אג'נס ישראל ,  מפעילת תוכנית אורות לתעסוקה בחדרה ונתניה

תוכנית ויסקונסין אינה צריכה להתנצל בפני אף אחד 
שוק העבודה

