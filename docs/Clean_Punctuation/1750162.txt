מחיר הוויתור
עודד קטש ויתר על הכדורסל הרגיל של קבוצותיו ,  ושילם בגדול .  ככה זה כשפוגשים מאמן שלא מרים ידיים ,  מגיב ,  ומשפיע .  אודי הירש על הבעיות של הפועל ירושלים ,  שנחשפו אל מול משמעת הברזל של מכבי ת"א
העונה הנוכחית של ליגת העל הייתה אמורה להיראות מעט יותר טוב מקודמותיה .  ההבדל לא היה אמור להיות דרמטי ,  אבל באוויר הייתה תחושה של עלייה מתונה ברמת הכישרון ובעיקר ברמת הזרים .  המאמנים קיבלו לידיהם חומר טוב יותר ,  וכל שנותר להם היה לנתב אותו .  רק שכדי לעשות זאת ,  האנשים על הקווים צריכים להאמין ביכולתם להשפיע ,  לא להיכנע לתכונות ולנטיות של שחקניהם אלא להנחיל להם הרגלים חדשים וטובים יותר .  
לאסונו של הכדורסל הישראלי ,  מרבית המאמנים ויתרו בשנים האחרונות על האפשרות הזאת .  הם הכניסו לעצמם לראש שבעידן שעון הזריקות של 24 השניות ,  שחקניהם לא צריכים הרבה יותר מפיק אנד רול כדי לעשות סל .  התוצאה היתה רמת הכדורסל המעליבה במחזורים הראשונים :  שחקן אחד חופר לכיוון הטבעת ,  וארבעה מביטים בו בחוסר עניין ובחוסר אונים .
 זה בדיוק מה שעשתה בנוקיה הפועל ירושלים .  הפיק אנד רול של עודד קטש בדרך כלל אינטליגנטי יותר וזורם יותר ,  אבל אתמול הוא ניסה לנצל את החילופים האוטומטיים בהגנת מכבי כדי לבודד את הגארדים שלו על הגבוהים של היריבה .  התוכנית התרסקה .  
במקום לשחק כדורסל ,  ירושלים שלחה את וויל סולומון ,  ג'ייסון ריץ' ,  יובל נעימי ויוגב אוחיון ,  איש איש בתורו ,  לנצח לבד ,  מול קבוצת הגנה מיומנת למדי .  שלא במפתיע ,  הם נכשלו .  שאר השחקנים בקושי נגעו בכדור .  אין פלא שהם הציגו משחק נרפה גם בהגנה :  גם שחקנים שמרוויחים מאות אלפי דולרים ,  בדיוק כמו ילדים בקט סל ,  רוצים את הכדור ביד ,  לחוש אותו ,  אפילו לזרוק אותו לפעמים .  קטש לא העניק למרבית שחקניו את האפשרות הזאת אתמול .  
מכבי תל אביב ,  לעומת זאת ,  משחקת כדורסל ,  כי המאמן שלה לא הרים ידיים .  בלאט סיפסל אתמול למשחק מרבית המשחק את ליאור אליהו ,  כנראה כי מאס בהגנה הירודה שלו ,  לא היסס לדרוש משחורציאניטיס הכבד לצאת באגרסיביות לרכזי היריבה אחרי הפיק אנד רול של ירושלים והנחיל לשחקניו הנעת כדור ממושמעת ותרגילי התקפה עם תנועה ותיאום .  
נכון ,  בהרכב של מכבי בעיות רבות וההתקפה שלה נשענת במידה רבה על תשומת הלב והשמירות הכפולות שמושך הענק היווני  ( למרות שסיים בלי סל ,  בדקות ששיחק ניצחה מכבי ב-23 נקודות הפרש ,  הנתון הגבוה בקבוצה )  ,  אבל הסגנון שלה לפחות מעורר את התקווה שאי שם יושב מאמן ישראלי צעיר ,  כותב הערות במחברת ויגיע מחר לאימון מצויד בתקווה להשפיע על קבוצתו לשחק כדורסל .
 
מחיר הוויתור
עודד קטש ויתר על הכדורסל הרגיל של קבוצותיו ,  ושילם בגדול .  ככה זה כשפוגשים מאמן שלא מרים ידיים ,  מגיב ,  ומשפיע .  אודי הירש על הבעיות של הפועל ירושלים ,  שנחשפו אל מול משמעת הברזל של מכבי ת"א

