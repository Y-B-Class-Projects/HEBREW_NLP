ביום טוב רואים את מיאמי
החטיבה הפחות צפויה השנה היא ה-NFC ,  שגילתה הפכפכות מדהימה .  דוד רוזנטל סוקר את הצפוי לנו בסוף השבוע
תמיד ידענו שפוטבול הוא משחק הפכפך ,  אבל מי שחיפש הוכחה נוספת לתיאוריית הכאוס של ה-NFL ,  מצא אותה במפגש בין דאלאס לפילדלפיה ביום ראשון האחרון .  ניצחון של האיגלס היה מבטיח להם את המקום השני בחטיבה עם שבוע חופש ,  בעוד הקאובויס היו משתנקים במשחקי חוץ בוויילד קארד .  אלא שהבוקרים ניצחו ,  הורידו את העיטמים עד למקום השישי והעניקו מתנה לברט פארב ומינסוטה בדמות שבוע החופש ,  ולעצמם על ידי אירוח משחק אחד לפחות ,  מה שלא היו מגיעים אליו בכל מקרה עם הפסד לפילי .  
תומר ספירשטיין ציין את החלוקה הברורה ,  לפחות על הנייר ,  בין קבוצות הטופ לאנדרדוגים ב-AFC .  ובחטיבה המקבילה ?  בואו נגיד שאפשר בקלות לראות כל אחת מהמועמדות מגיעה לריקוד הגדול .  בעצם ,  נראה שכבר לפניו יהיה לנו הרבה דיסקו .
 הנה משהו לדרך .  בניגוד לאינדיאנפוליס ,  הסיינטס באמת רצו עונה מושלמת .  ההפסד לדאלאס גנז את התוכניות הללו ,  והכניס את הקדושים למרה שחורה ,  שהסתיימה בעוד שני הפסדים רצופים  ( האחרון עם הרכב משני ,  אבל הפסד הוא הפסד )  ,  כולל מפלה ביתית מול טמפה ביי החלשה בבית .  זו בוודאי לא דרך להיכנס איתה לינואר ,  ואם לוקחים בחשבון שניו אורלינס לא תשחק גם השבוע ,  היא תסגור ,  בעצם ,  חודש שלם ללא ניצחון .  טוב זה לא יכול לעשות לביטחון של השחקנים .  
הבעיה של ניו אורלינס הרבה מעבר לפסיכולוגית .  הסיינטס לא משחקים טוב משני צדי הכדור כבר הרבה זמן .  הקבוצה שפתחה את העונה עם ריטושים של פילדלפיה וניו יורק החזקות  ( הג'איינטס הגיעו לביג איזי במאזן 0:5 )  נחלצה במזל מהפסד במיאמי .  אחרי שנדמה היה שדרו בריס והחברים התעשתו עם ההצגה מול הפטריוטס ,  הם שבקו חיים לחלוטין ובנס נמנעו מהפסד בוושינגטון .  בכלל ,  נראה שההתקפה חיה לאחרונה על מהלכי הומראן של בריס  ( בעיקר לרוברט מיצ'ם )  ,  ובהגנה הורידו דארן שארפר והחברים הילוך .  
קל להיזכר מתי קבוצה באה במומנטום חיובי והלכה עד הסוף - הרי כמעט בכל שנה זה קורה .  אבל החוק עובד גם הפוך וגובה לא מעט קורבנות .  דאלאס של 2007 ,  הקולטס של 2005 ,  פילדלפיה של 2002 ,  פיטסבורג של 2001 ,  דנבר של 1996 - כל אלה קבוצות שהגיעו לשיא שלהן קצת לפני הזמן .  אצל הסיינטס זה נראה אפילו חמור יותר - הם פשוט הפסיקו להפחיד .  מצד שני ,  חשוב לזכור - מומנטום משתנה לפעמים בתוך מהלך אחד ,  ואם ניו אורלינס תפתח את המשחק שלה בשבוע הבא עם השמטה כפויה או לייזר של בריס לאנדזון ,  הכל יתחיל מהתחלה .  
למה לא :  כאמור ,  המומנטום השלילי והעובדה שהסיינטס שיחקו בדצמבר כמו קבוצת 10:6 ולא כמו קבוצת 0:13 .  
למה כן :  כי זו עדיין התקפה ורסטילית ומפחידה ,  כי בריס רעב להוכיח שהוא הכי טוב ולא רק בסטטיסטיקות ,  כי בניגוד ל-2006 ,  אם הפעם הם יגיעו לגמר ה-NFC ,  הדרך למיאמי תעבור דרכם .
 הסיפור של מינסוטה דומה לזה של הסיינטס ,  אבל בכל זאת ,  קצת שונה .  הווייקינגס הפסידו בשלושה מחמשת משחקיהם האחרונים  ( כל ההפסדים בחוץ )  וגילו בדצמבר יכולת מדאיגה .  על הסכסוך בין ברט פארב לבראד צ'ילדרס אין טעם להרחיב ,  כשהדבר היחיד שכנראה יפתור את המחלוקת הזו הוא טבעת סופרבול .  
ובכל זאת ,  מינסוטה מגיעה במצב טוב יותר ,  על הנייר ,  מזה של ניו אורלינס ,  והניצחון על הג'איינטס הוכיח את זה - במטרודום קשה עד בלתי אפשרי לנצח את הווייקינגס ,  ומכיוון שהייתה זו תבוסה כל כך חד משמעית ,  ניתן להניח שהם ערכו את הכוונון הדרוש .  פארב הוא כבר לא קוורטרבק האולמות הסגורים שהיה לפני חמש ושש שנים ,  ומה שעשה לסידני רייס ופרסי הארווין ראוי להערכה .  ההגנה לקחה צעד אחורה לאחרונה ,  אבל המשחק מול הג'איינטס הוא בדיוק מסוג המשחקים שמחזירים אוויר לריאות ושרירים לרגליים .  
נקודת האור במינסוטה היא שההפסדים שלה נרשמו בחוץ ,  ולבעיה הזו היא לא תצטרך לדאוג לפחות עד גמר ה-NFC .  היא חייבת ,  אמנם ,  תודה גדולה לדאלאס ,  שסידרה לה את המקום השני בחטיבה לאחר שאיבדה אותו שבוע אחד לפני כן לפילדלפיה ,  אבל בסופו של דבר החופש הזה הוא פרי עבודה של מחצית ראשונה פנטסטית של העונה ודחיפה גדולה של הקהל במטרודום .  קבוצה של פארב או קבוצה של צ'ילדרס ,  לווייקינגס יש את ההתקפה המאוזנת ביותר ,  על הנייר ,  בחטיבה - תופסים מעולים ,  קוורטרבק שישתייך להיכל התהילה והרץ האחורי הטוב ביותר שישחק בינואר .  
למה לא :  כי בפעמים האחרונות שבהן פארב ביקר בפלייאוף ,  הוא חיסל את המשחק במו ידיו עם איבוד כדור שהוביל למהלך המנצח של היריבה וכי הווייקינגס הם סוג של בפאלו ,רק עם פחות הילה של לוזרים .
 למה כן :  כי למרות המגלומניה ,  פארב יודע שזו אולי ההזדמנות האחרונה שלו להוסיף טבעת לאחת שכבר יש לו .  זה עשוי להיות מספיק טוב כדי שלא יעשה שטויות .
 בין שבת לראשון ,  3:00 ,  ESPN
על השינוי הגדול שיצר המפגש הקודם בין השתיים כבר דיברנו ,  ועדיין ,  הוא ראוי להרחבה .  נתחיל בדאלאס ,  שמזכירה מאוד בכניסה שלה לינואר את הג'איינטס של 2007 - הגנה רצחנית שעולה מדרגה ומשגרת מסרים לקוורטרבק של היריבה בזמן הנכון ,  התקפת ריצה של  " Earth ,  Wind  &  fire "   ( מצטער ,  לתרגם את זה לעברית זה נורא )  ,  שמורכבת ממריון בארבר ,  פליקס ג'ונס וטשארד צ'ויס ,  תופס של מהלכים גדולים וקוורטרבק שנמנע מהשטויות שאותן עשה בעבר .  בכלל ,  דאלאס ניתצה לא מעט מחסומים פסיכולוגיים עם הניצחון הגדול בניו אורלינס .  הקאובויס סגרו דצמבר מופלא ,  כמותו לא היה להם מאז 1996 ,  ונראים כמי שמסוגלים לנצח משחק פלייאוף ,  מה שלא עשו ..  .  נכון ,  מ-1996 .  
ומנגד ,  האיגלס .  פילי הייתה בעיני רבים מועמדת ראשית לזכיה בסופרבול עד לפני שבוע ,  וההפסד לדאלאס טרף את הקלפים והוריד אותה למקום השישי ,  מה שאומר ש"לינקולן פייננשל "  לא יארח יותר משחקים העונה .  זו צפרדע שקשה לקבוצה שנשענת לא מעט על קהל מוטרף והקור הצפון-מזרחי ,  שהיה נותן לה יתרון על פני כל היריבות בחטיבה למעט גרין ביי .  מבחינה מקצועית ,  פילדלפיה סובלת מליקויים במשחק הריצה - ווסטברוק הרבה להיפצע ולה שון מק'קוי היה סביר ולא יותר .  המזל הוא שברנט סלק ודשון ג'קסון יוצרים עבור מקנאב אופציות אוויריות ,  שמאפשרות לו למצוא את ג'רמי מקלין וג'ייסון אוואנט ולהפוך את העיטמים ליחידה אווירית מאיימת במיוחד .  
במפגש האחרון היה קו ההגנה של הקאובויס דומיננטי והתעלל בהגנה על דונובן מקנאב .  לאנדי ריד אסור לתת לזה לקרות שוב ,  אחרת צפוי לאיגלס יום ארוך ב"קאובויס סטדיום ".  בהגנה יכול ריד לקוות שההימורים של אסאנטה סמואל שוב ישתלמו .  בשנים האחרונות הסתיימו חלק מההימורים הללו בטאצ'דאון לפטריוטס ולאיגלס .  מצד שני ,  כשהתופס שמולך הוא מיילס אוסטין ,  כדאי להיזהר ,  כי במוקדם או במאוחר תישרף .  
התחזית :  חובת ההוכחה עדיין על הקאובויס .  דונובן מקנאב מפציע ,  בדרך כלל ,  למשחקים מהסוג הזה ,  כפי שעשה בשנה שעבר נגד הג'איינטס ,  ועד שלא יתברר אחרת ,  טוני רומו הוא עקרב שימשיך לעקוץ את עצמו ולטבוע בנהר .  קשה לנצח את אותה קבוצה שלוש פעמים באותה עונה .  ניצחון לאיגלס .
 ראשון ,  23:30 ,  שידור ישיר ב-ESPN
אם דיברנו בתחילת הסקירה על כך שכל קבוצה יכולה להגיע לסופרבול מהחטיבה הזו ,  הקרדינלס והפאקרס הן הדוגמאות הטובות ביותר ,  שתי קבוצות שלא סומנו כפייבוריטיות והגיעו עם מאזן דו ספרתי לינואר כשהן מסוכנות מתמיד .  
נתחיל באריזונה .  דווקא בשנה שבה הסטילרס לא מגיעים לפלייאוף ,  קן וויזנהאנט הוכיח כמה טובים המאמנים שיוצאים מהמורשת של ביל קווהר ופיטסבורג .  אריזונה הייתה אמורה לשקוע בשינה עמוקה אחרי הסופרבול - זה הרי מה שקרה לרוב הפיינליסטיות שלא זכו בשנים האחרונות ,  אבל וויזנהאנט אפילו לא הסתכל לאפקט הפסיכולוגי בלבן של העיניים ,  הוא פשוט ירק שלוש פעמים הצידה ,  בחר בדראפט רץ אחורי ,  כריס  " ביני "  וולס ,  שהשלים צמד טוב מאוד עם טים הייטאוור ,  שימר את הביטחון שצברה ההגנה בינואר שעבר והמשיך לתת לקורט וורנר לעשות את מה שהוא יודע מצוין - לנצח משחקים .  עם או בלי אנקואן בולדין ,  לקרדינלס השנה יש מספיק כלים כדי למצוא את עצמם שוב בפלורידה ,  והפעם אולי ללכת עד הסוף .  
כשהפאקרס הפסידו לטמפה ביי במחזור התשיעי הם נקטלו קשות .  זה קרה לאחר שנוצחו כבר פעמיים על ידי מינסוטה ,  ההגנה שלהם נראתה כמו גבינת וויסקונסין טיפוסית ובגדול ,  נראה היה שארון רוג'רס וגרין ביי הולכים לעוד עונת בניה .  ואז הגיע צ'רלס וודסון ,  שבמשחק פנומנלי שיתק את טוני רומו והקאובויס והכניס כמות אדרנלין בלתי מוגבלת .  גרין ביי נוצחה פעם אחת בשמונת משחקיה האחרונים ,  כשאת העונה הרגילה היא נועלת עם ניצחון שכולו הצהרה ,  באותו מקום שתשחק בו ביום ראשון .  רוג'רס צריך להוכיח שהוא קוורטרבק של משחקים גדולים .  היכולת שם ,  עכשיו זו שאלה של מוג'ו .  
התחזית :  אל תתפלאו אם בסיום היומיים המפרכים הללו ,  תצאו עם תובנה שזה היה המשחק הטוב ביותר שראיתם בסיבוב הנוכחי .  אריזונה ,  ולא בלב קל .
 
ביום טוב רואים את מיאמי
החטיבה הפחות צפויה השנה היא ה-NFC ,  שגילתה הפכפכות מדהימה .  דוד רוזנטל סוקר את הצפוי לנו בסוף השבוע

