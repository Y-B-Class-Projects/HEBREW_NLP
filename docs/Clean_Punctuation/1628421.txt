חדשות 10
סיכומי העשור והשנה נשכחו ,  הזיקוקים והחמרמורת שככו ,  אפשר לההביט בשקט אל האירועים שלא תרצו לפספס בשנה הקרובה
אחרי שנה קשה לרוק הישראלי ,  שחזר למקורות בזמן שהעם דבק במוזיקה הים תיכונית ,  יתכן ש-2010 תהיה שנת מפנה .  משינה תחגוג 25 שנים להיווסדה עם אלבום חדש וככל הנראה סדרת אירועים שינציחו  ובצדק  את המהפכה שהנחילה למוזיקה הישראלית ואילו ברי סחרוף יתנתק מאבן גבירול ויחזור לדיסטורשן הישן והטוב ולעריכת הטקסטים אנינת הטעם שלו .  גם משינה וגם סחרוף יקדימו סיבובי הופעות חשמליים לחומרים החדשים שלהם ,  לצורך ניסוי וטעייה .  זה בסדר ,  יש להם זמן עד מרץ  אז ייצא האלבום החדש של אייל גולן .
 למרות שש השנים שחלפו ,  ההצלחה הכבירה של  " סוף העולם שמאלה "  הופכות את הסרט החדש של אבי נשר  " שיעור באהבה "   ( עם מיה דגן ,  אדיר מילר ,  דרור קרן ואלי יצפאן )  להבטחה כפולה  גם במכירות וגם בביקורות .  לצדו ,  יעלה הניסיון המרתק של  " ארץ נהדרת "  להפוך פורמט טלוויזיוני מצליח ללהיט קולנועי ,  בידיעה שממילא הקולנוע הישראלי נתפס כרציני וכבד ושהצחוק הוא מין חטא שמכשיל את מטרת העל  פסטיבלים עם שטיחים אדומים .
 ככל שהמאבק בין המו"לים לצומת ספרים וסטימצקי מידרדר לשפכים חדשים של בוץ ,  גוברות ההערכות כי חוק הספרים שמקדם ח"כ ניצן הורוביץ יהפוך לתקנה חדשה של שרת התרבות לימור לבנת .  מעבר לכל הספרים שצפויים לצאת השנה לאור ,  התכל'ס הזה של עולם הספרות הוא כרגע הנושא המרתק ביותר שעומד על הפרק .  בספרות של עולם התכל'ס ,  לעומת זאת ,  ראש ממשלה לשעבר ,  שר ביטחון לשעבר וכמה אלופים מצפים למכה הקלה האחרונה בכנף של דן חלוץ ,  בחסות הוצאת  " ידיעות ספרים "  שמחלקת הגנרלים במילואים שלה הולכת ומתרחבת .
 כפי שזה נראה כרגע ,  חורף 2010 בשוק ההופעות מחו"ל עומד להיות העונה שבה המפיקים הגדולים יטאטאו את השטח לקראת אביב-קיץ אינטנסיבי למדי .  חודש יוני מסתמן כבית המוות של המופעים האלו ,  עם שלל אמנים בכירים ברמת האצטדיון .  האמנים הבאים הביעו את הסכמתם להגיע לישראל ואף סגרו תאריכים :  הפיקסיז ,  אלטון ג'ון ,  מטאליקה ,  רוד סטיוארט ,  ריהאנה .  יחד עם זאת ,  מלבד עם הפיקסיז ,  טרם נחתמו חוזים סופיים ומחייבים עם כל המסכימים שבעל פה .  וכידוע במזרח התיכון  עד שהפפארצי לא רואים בעדשה ,  אין באמת על מה לדבר .
 לא בטוח שגלעד שליט יהיה בבית כדי לראות אבל את הפורמט הוא בטח מכיר :  שלושה חיילים שנחטפו בפעולה כושלת בלבנון חוזרים לביתם אחרי 17 שנות היעדרות ונאלצים להתמודד עם כל ההשלכות של הזמן האבוד .  זכיינית ערוץ 2 קשת תשדר את הסדרה בכיכובם של אסי כהן ,  יעל אבקסיס ,  מילי אביטל ,  סנדי בר ועוד בעונת החורף הקרובה .  עוד הרבה לפני כן ,  היא כבר הספיקה למכור את הפורמט לאולפני פוקס המאה ה-20 .
 גם בשנת 2010 התיאטרון הישראלי ימשיך למכור מנויים כמו לחמניות לוהטות ואילו מבקריו ימשיכו לטעון שהרמה ירודה להפליא .  בין לבין ,  ינסו תיאטראות הרפרטואר לשדרג את הצגותיהם לאירועי ענק ,  כפי שהקאמרי מתכנן להצגה  " גטו "  של יהושע סובול בבימויו של עמרי ניצן ,  שתעלה בחודש מרץ בכיכובם של איתי טיראן ,  נתן דטנר ,  אניה בוקשטיין ,  חני פיסטנברג ועוד .  לצד זאת ,  בימים אלו נכתב המחזמר  " לילה לא שקט "  המורכב משירי שלמה ארצי ,  עליו עומלת יעלי רונן .  באפריל הוא עתיד לעלות ומי יודע  יתכן שהוא ילווה באלבום החדש והמצופה של מלך קיסריה הראשון .
 
חדשות 10
סיכומי העשור והשנה נשכחו ,  הזיקוקים והחמרמורת שככו ,  אפשר לההביט בשקט אל האירועים שלא תרצו לפספס בשנה הקרובה

