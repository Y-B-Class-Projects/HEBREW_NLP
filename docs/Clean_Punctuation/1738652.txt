אלפסי : " זאת תהיה עונה שטעונה הוכחה מבחינתנו "
 מאמן ברק נתניה התייחס לציפיות לאחר ההצלחה ולפני המשחקים ביורוצ'לנג' .  אלטון בראון : " יש סיכוי לזכות באליפות "
 צילום ועריכת וידאו :  קובי אליהו
ברק נתניה ערכה היום  ( ראשון )  מסיבת עיתונאים לקראת פתיחת עונת 2010/11 בעוד כשבועיים .  הקבוצה שעלתה בעונה שעברה מהליגה הלאומית והגיעה עד חצי גמר הפיינל פור וחצי גמר גביע המדינה ,  איבדה במהלך הקיץ את שלושת הזרים המובילים שלה ,  דנילו פינוק ,  טוני וושהאם ומרקו קילינגסוורת' ,  וצירפה מנגד את אדריאן בנקס ,  אריק מקולום ,  אלטון בראון ,  רומיאו טרוויס ורון הווארד .  בגזרת הישראלים שמרה נתניה על שמוליק ברנר ועל שחקני הבית וצירפה את כריס ווטסון ,  אורי יצחקי ומוטי מוסקוביץ' .
 המאמן אריק אלפסי אמר : " אני מקווה שנוכל לראות את התוצאות של העזרה על המגרש .  הנוכחות של כולם כאן ,  בעקבות זה שמועדון ברק נתניה שם את עצמו על מפת הכדורסל .  אני פותח פה עונה שלישית ,  אני לא יודע כמה מאמנים ממשיכים לאורך כל כך הרבה זמן .  בזכות השקט שיש לנו מהבעלים ,  רואים את התוצאות במגרש .  נתנו בעונה שעברה עונה מדהימה ,  אף אחד לא ציפה לתוצאות האלה .  בתחילת העונה היו מוספים של פתיחת העונה ושמו אותנו כיורדת הבטוחה .  ניצחנו את כל הגדולות של הליגה ,  והגענו לפיינל פור ".  
" אנחנו מקווים שהשנה נצליח לשחזר את ההישגים ,  יש לנו קבוצה יותר עמוקה ,  שחקנים מנוסים יותר כמו אורי יצחקי וכריס ווטסון ,  הזרים הוחלפו ,  זה גם מדד של הצלחה של קבוצה ",  הוסיף אלפסי . " כל הזרים שלנו קיבלו שדרוג בשכר והמועדון שלנו נוהג בשפיות ולא קופץ מעל היכולות שלו .  הבאנו זרים איכותיים ,  לאט לאט הדברים מתחברים באימונים .  אני מקווה מאוד שתהיה לנו עונה מוצלחת ואטרקטיבית ,  באנו לקראת האוהדים ,  המחירים של המנויים נמוכים ושפויים .  אני קורא לקהל בנתניה למלא את היציעים הקטנים שלנו בכל משחק בית ". 
אחרי ההצלחה בעונה שעברה ,  אלפסי ממשיך לכוון גבוה ,  והאתגר הגדול היא ההתמודדות בליגה וגם בטורניר היורוצ'לנג' בו משתתפת הקבוצה . " זה שיצרנו ציפיות זה דבר מעולה ,  לא היו באים כל כך הרבה עיתונאים אם הקבוצה לא הייתה מצליחה בעונה שעברה .  ציפיות זה דבר טוב ,  חוץ מזה שיש גם מפעל אירופאי שאנחנו משתתפים בו .  צריך לראות אם אנחנו מסוגלים להתמודד בשני מפעלים בו זמנית .  אני לא דואג מהציפיות ,  זאת תהיה עונה שטעונה הוכחה מבחינתנו - לראות איך אנחנו מסוגלים לשמור את ברק נתניה כמועדון לגיטימי .  זה מועדון מסודר שחשוב לכדורסל הישראלי ,  יש לנו קבוצה טובה להיות במקום שהיינו בו בעונה שעברה .  נסתכל לכולם בעיניים ונילחם ".  
" אנחנו רוצים להגיע לשלבים הגבוהים ,  הסגל הרחב נבנה כדי שנוכל לשחק בשני המפעלים ",  הוסיף המאמן . " עוד לא שיחקנו משחק אחד בסגל מלא .  יש לנו סגל חזק וטוב ,  ישראלים שרעבים להצלחה .  עם ציפיות עוטפים כריות בדרך כלל ,  אם מזלזלים בנו השנה זה בסדר .  יש קבוצות חזקות ,  ירושלים ,  מכבי תל אביב ,  בני השרון ,  חיפה וגליל עם יומרות ,  אם לא ננסה להתמודד עם הקבוצות האלה ,  אז אמנם אנחנו לא עם סגל נוצץ ,  אבל בשנה שעברה באנו וידענו להתמודד ולנצח קבוצות חזקות יותר מאיתנו .  בליגה כל משחק יהיה מלחמה .  ננסה להתמקם כמה שיותר גבוה ,  ולהגיע לסיבוב השלישי ,  במקום שיאפשר לנו יותר משחקי בית .  ככה אולי נגיע לפיינל פור .  הדרך יותר חשובה ,  להראות קבוצה אטרקטיבית .  הכי חשוב שאנשים יהנו פה ". 
אלטון בראון : " זו משפחה כאן ,  אני נהנה מזה ,  בהרבה קבוצות זה רק עסקים ,  ואני נהנה מהאווירה פה .  נתניה וחולון בשבילי זה אותו דבר ,  האווירה המשפחתית ,  אנחנו השחקנים כמו אחים ,  וכשיש כזאת אווירה הרבה יותר קל להצליח .  יש לנו קבוצה טובה ,  ואם ניישם את זה אז נוכל לעשות משהו גדול .  יש לנו סיכוי לזכות באליפות ,  יש לנו את כל חלקי הקבוצה ,  כל מה שאנחנו צריכים לעשות זה להתחבר .  אני לא מאמין בתקציבים הגדולים או הקטנים ,  שחקן הוא שחקן לא משנה כמה הוא מרוויח ". 
אדריאן בנקס : " יש פה אווירה אחרת מבלגיה ,  יש קצב שונה על המשחק .  בבלגיה זה משחק יותר כבד .  אנחנו יכולים לנצח משחקים ,  אני לא רוצה לדבר על אליפות ,  יש עוד שבועיים עד פתיחת העונה .  אני רואה שהקבוצה צריכה שאני אשחק ברמה גבוהה בכל ערב ,  בשביל זה אני פה ". 
ראש העירייה מרים פיירברג פתחה את מסיבת העיתונאים : " נאחל לכולם שנה טובה מכל הבחינות והצלחה לקבוצה הנפלאה שלנו .  העובדה שיש לנו ספורטאי שממונה על הספורט מסייעת בכלל ,  ובספורט ההישגי בפרט .  צביקה בלנקטיני זה האיש והאגדה ,  כשהוא הגיע אליי לפני כמה שנים ,  הזכיר את התקופה הנהדרת של אליצור ,  ואז לא היה קבוצת גברים בנתניה ,  וככה התחלנו את הנושא הזה .  לא ציפינו שזה יגיע כל כך מהר למצב הזה ,  אנחנו גאים כשזה קרה .
" הייתה לנו בעיה ,  בעיר נתניה יש יכולת ופוטנציאל עצום ,  רצון של אנשים לרתום למען הספורט ",  הוסיפה פיירברג . " העיר לא הייתה ערוכה במשך שנים מבחינת תשתיות הנדרשות כדי להפוך לבירת הספורט ,  בעיקר בגלל העובדה שוינגייט נמצאת בנתניה .  לצערי המתקנים היו חסרים ,  אנחנו מתחילים עכשיו סוף סוף להשלים את השלב הבא של בניית האצטדיון ,  במקביל אנחנו בונים היכל ספורט ראוי לשמו שיהיו בו למעלה מ-3000 מקומות ,  ועד אז כיוון שלא שיערנו שקצב ההישגים יהיה כל כך מדהים ,  אנחנו נמשיך להיערך ולכן השקענו והגדלנו את אולם העירייה לדרישות ליגת העל .  השקעה של כ-3 מיליון שקל ,  כדי לאפשר לקיים משחקים במקום ". 

אלפסי : " זאת תהיה עונה שטעונה הוכחה מבחינתנו "
 מאמן ברק נתניה התייחס לציפיות לאחר ההצלחה ולפני המשחקים ביורוצ'לנג' .  אלטון בראון : " יש סיכוי לזכות באליפות "
 
