עולמו של וויין 
" Rebirth ",  אלבום הרוק של ליל' וויין ,  הוא פשע מוזיקלי שעליו מגיע לו לשבת בכלא .  אלון עוזיאל מחכה לאלבום של אחרי השחרור
נרקיסיזם ,  גאווה והאדרת העצמי תמיד היו חלק בלתי נפרד מההיפ-הופ ,  אבל רק על פני השטח .  גם בלי תואר בפסיכולוגיה לא קשה להבין שמרבית הראפרים מחפים על חוסר ביטחון או מנסים בכל כוחם לזרוק אצבע אמצעית לכל מי שלא האמין בהם .  נוטוריוס ב.י.ג אולי אהב לדבר על איך שהוא הראפר המדהים ביותר שאי פעם חי ,  אך מספיק לשמוע את  " Juicy "  ואת השורה  " בנות היו יורדות עליי/ עכשיו הן כותבות לי במכתבים שהן מתגעגעות אליי "  כדי להבין מאיפה הוא מגיע .  ג'יי זי היום הוא אולי מלך עם מלכה וממלכה ,  אבל הוא טייל בצילו של ביגי המון שנים עד שהגיע להכרה המיוחלת הזו .  ואמינם ?  אני חושב שאפילו סבתא שלי יודעת את סיפור העלייה שלו מהכלום החברתי למעמד של המוזיקאי המצליח ביותר בשנות ה-2000 .  אצל ליל' וויין - כנראה החוליה הבאה בשרשרת הראפרים החשובים ביותר בהיסטוריה - הנרקיסיזם מגיע ממקום אחר .  כן ,  גם הוא הגיע מהאשפתות ואפילו ראה את שכונתו בניו-אורלינס נהרסת בעקבות הוריקן קתרינה .  גם הוא נולד לאם חד הורית ותמיד נטר טינה לאביו שנטש .  גם הוא קיבל מבטים מאוכזבים מחבריו על בחירות מסוימות שעשה בחיים  ( כמו למשל להתמכר לסירופ שיעול )  .  וגם הוא - אולי אפילו יותר מהשאר - דמות שהחברה לא באמת מבינה .  אך שיגעון הגדלות של וויזי  ( ככה קוראים לוויין בשכונה )  הוא אמיתי והיה שם מאז שהיה פצפון .  הוא מעולם לא באמת חשב על עצמו שהוא פחות מהדבר הטוב ביותר שקרה לעולם הזה .  העובדה שהריליס הרשמי הקודם שלו , " Tha Carter III ",  היה האלבום הנמכר ביותר בארה"ב לשנת 2008 לא הפתיעה אותו וגם לא האדירה את האגו-טריפ התמידי שלו . " הוא פשוט הקליט ".  ליל' וויין חי בספרה משלו ,  הוא מתקשר על תדר אחר ואין לו שמץ של מושג שרוב האהבה שהוא מקבל מכל מקום שהוא לא השכונה היא אירונית ;  שבשבילנו ,  על אף הגאונות המאוד ספציפית שלו ,  הוא סוג של פריק שואו מסקרן .  וויין לא מודע לסביבה .  מבחינתו מאז שהוא נכנס למשחק ,  בגיל 12 ,  הוא הראפר היחיד ששווה התייחסות .  בסרט  " The Carter ",  הדוקומנטרי המצוין שנעשה עליו ,  שואלים אותו לאיזו מוזיקה הוא מקשיב ובנונשלנטיות מוחלטת הוא עונה  " אני מקשיב רק לעצמי ". 
ליל' וויין לא צריך קואצ'ר .  גישת המצליחן שלו היא מולדת ,  ולמרות שהיא עומדת בניגוד מוחלט לסגנון חייו ,  הוא גורם לה להיות מרכזית :  אין היום איש בתעשייה שעובד יותר קשה ממנו ,  שמקליט יותר סינגלים ,  מתארח ביותר אלבומים ומשחרר כזו כמות של מוזיקה .  הבן אדם הוא מכונת עבודה חסרת מעצורים וזה בכלל לא משנה כמה סמים הוא עושה ,  שיש לו בעבר תקריות מביכות  ( כמו ירי עצמי בזמן שהיה בטריפ )  או באילו דרכים פומפוזיות הוא בוחר לפזר את הכסף שלו - בסופו של יום הוא יותר חרוץ מכל ברוקר בוול-סטריט .  רק שיש לו הרבה יותר פאסון .  בעצם ,  הכניסה שלו לכלא החודש  ( לשנה שלמה )  היא החופשה הראשונה שלו ב-16 השנים האחרונות .  בגלל כל אלו ,  אין ספק שההחלטה המפוקפקת של וויזי להוציא אלבום רוק לא הגיעה מהרצון להוכיח משהו .  הוא פשוט התאהב בגיטרה החשמלית וחשב לעצמו שאין סיכוי שהוא לא מדהים גם ברוק ,  או כמו שהוא עצמו ניסח זאת בשיר  " One Way Trip "   ( שהפיק טראוויס בארקר מבלינק 182 )   - " פאפא היה רולינג סטון ,  אני נולדתי לעשות רוק ".  אם האלבום הזה לא ימכור בכמויות ,  אז החזרה אחריו להיפ-הופ תכניס את המיליונים המצופים ,  וזה לא שהאגו שלו ייפגע מהמקרה הצפוי שהעולם לא יאכל את מה שהוא בישל .
 ואכן לעולם קשה לבלוע את  " Rebirth ",  אלבום הרוק של ליל' וויין .  במדד הביקורת של אתר Metacritic הוכח שיש רק חמישה אלבומים בהיסטוריה שקיבלו ביקורות גרועות יותר .  בשלושת הימים הראשונים מאז צאת האלבום נמכרו רק 140 אלף עותקים .  זה אולי נשמע הרבה ,  אך כבר די ברור ש"Rebirth "  לא מתקרב לרף המיליון-בשבוע-הראשון שהציב  " Tha Carter III ".   באלבום אין הפתעות .  ליל' ויין הוא עוד אחד בשורה של ראפרים שניסו ולא הצליחו לעשות רוק .  אני לא חושב שהניסיון שלו נופל מהרפתקת הזוועות של מוס דף עם הרוקנ'רול והסיבה היחידה שיורדים עליו יותר מעל מוס דף היא בגלל האופן שבו תופסים את כל אחד מהשניים - מבחינת המבקרים ,  מוס דף תמיד היה המשיח ,  בעוד שלנפילה של וויין כולם חיכו מעבר לפינה .  אך בעוד שבקריירה של מוס לא היה שיר גיטרות אחד מוצלח ,  ב"Rebirth "  של ליל' וויין יש שלושה כאלו  ( "Knockout "  הPאנק-רוקי , " Get A Life "  הפופי ו"One Way Trip ")  ועוד קטע אחד מצוין ולא ממש רוקיסטי בשם  " Drop The World ",  בו וויין מארח את אמינם .  שאר השירים באלבום די מביכים ,  ולא בהכרח בגלל העובדה שוויין מתעקש להמשיך להשתמש באוטו-טיון במקומות הכי לא קשורים .  כצפוי ,  וויין לא באמת מבין רוקנ'רול ונצמד לקלישאות נוראיות שעושות כואב באוזן .  זה כאילו שהוא ניסה לדחוף פנימה את כל העולה בראש כשחושבים על  " גיטרה חשמלית ".  בשירים כמו  " American Star "  זה מעלה גיחוך וברגעים כמו  " Prom Queen "  מבינים את הקריצה של וויין לפתטיות של הרכבי אימו כמו מיי כמיקל רומאנס ,  אך זה לא מספיק בכדי להצדיק את הפשע הקולי שקורה שם .
 ברגעים מסוימים ובאחוז קטן בהרבה מכל שאר הריליסים שלו ,  וויין משחיל משפטים עם חשיבות על החברה האמריקאית ועל הדרך מראה לאובמה שהוא בהחלט מרוצה מכך שהנשיא נותן כבוד לוויזי  ( בנאום על חשיבות ההשכלה אמר אובמה  " אולי מישהו מכם הוא הליל' וויין הבא ,  אבל סביר להניח שלא ")  .  אך בסופו של דבר כל מה שוויין רוצה לעשות זה ליהנות - להשוויץ בכסף ובהצלחה שלו ,  לשחק במקומות שלא היה בהם ולחקור תחומים חדשים .  אז אולי זה לא עובד עלינו באופן שוויין מאמין שכן ,  אבל העיקר שבהמשך השנה אנחנו אמורים לקבל את  " The Carter IV "  שחוזר למחוזות המוכרים .  ההקלטות שלו אמורות להסתיים ממש עכשיו ,  לפני הכניסה לכלא .  ועם החריצות הזאת שלו ,  כנראה שארצות הברית עומדת לסבול מאינפלציית לוחיות רישוי שוויזי הולך לייצר מאחורי הסורגים .
 

עולמו של וויין 
" Rebirth ",  אלבום הרוק של ליל' וויין ,  הוא פשע מוזיקלי שעליו מגיע לו לשבת בכלא .  אלון עוזיאל מחכה לאלבום של אחרי השחרור

