שימוש חורג בעובדים 
חמלה מול חוק
 >  >  בית המשפט לעניינים מקומיים בפתח תקוה מילא ליום אחד את תפקידו של עופר עיני .  השופטת שלהבת קמיר-וויס אמרה במפורש שיש בעיה תכנונית עם הסופרמרקט של חצי חינם במתחם ירקונים בעיר ,  אבל היא לא מתכוונת לשלוח 500 עובדים הביתה .  לא הדין ולא שלטון החוק עמדו לנגד עיניו של בית המשפט ,  אלא הספין התקשורתי - 500 משכורות .  הדיון התכנוני סביב המרכול של משפחת קופרלי ,  בעלת רשת חצי חינם ,  מתנהל במשך שנים ארוכות ,  בגלל שהקרקע עליה בנוי הסניף היא חקלאית ואי אפשר להפעיל בה חנויות מסחריות .  בית המשפט הוציא כבר ב-2004 צווי הריסה נגד הסניף ,  אבל במשך שנים התעכבו הצווים עד שהשבוע הם היו אמורים לצאת את הפועל .  רגע לפני המימוש שלהם שלפו היח"צנים 'טיעון משפטי' חדש - העובדים .  מה הקשר בין מצוקת האבטלה לדיני תכנון ובנייה בישראל ?  אין קשר .  מה הרלוונטיות של הפיטורים הצפויים לחוק ?  אין רלוונטיות .  אבל בית המשפט הסביר :  לא צריך שום צידוק משפטי בשביל לנצח .  מספיקה מכונה משומנת של יחסי ציבור ושימוש ציני בעובדים .  שוב משתמשים בעובדים .  עד לפני חודש הם היו סתם עובדים - סדרני סחורה ,  קופאיות ,  עובדי משמרות אפורים במחלקות הירקות והבשר - שכירים ברי תחלופה שהשתכרו משכורות מינימום .  אבל רגע לפני שצווי הסגירה נכנסו לתוקף ,  הם קודמו לתפקיד מתאים יותר - הם כבר לא סתם עובדים ,  הם טיעון מנצח במאבק התקשורתי של חצי חינם .  מי יכול לשלוח 500 מועסקים ללא הכשרה מקצועית אל התור המייאש בלשכת התעסוקה ?  מצפונו של בית המשפט לא נתן לזה יד .  יותר קל להתעלם מהחוק ומצווי בית משפט מאשר מהפגנה מאורגנת ומיוח"צנת היטב מחוץ לבית המשפט של 500 עובדים שעומדים בפני סכנת פיטורים .  חצי חינם קיבלה אויר לתקופה של חצי שנה נוספת ,  במהלכה היא תצטרך להכשיר את הסופרמרקט על ידי היתר שימוש חורג ,  ואם היא תיכשל ייפגשו הצדדים לדיון נוסף באותו בית המשפט .  השופטת קמיר-וויס הבהירה במהלך הדיון אתמול ,  כי הארכת צווי הסגירה היא לפנים משורת הדין ורק כדי לגלות אנושיות כלפי העובדים .  בעוד חצי שנה ,  היא הדגישה שוב ושוב ,  הטיעון הזה לא יתקבל יותר .  חצי שנה זה לא הרבה זמן ,  וכמו שאמרה קמיר-וויס בעצמה ,  הסופרמרקט הזה כבר קיבל כל כך הרבה אורכות ,  שחצי שנה לא תשנה שום דבר .  העובדים יקבלו משכורות גם בפסח ,  והקופות של משפחת קופרלי ימשיכו לרשום הכנסות .  בעוד חצי שנה הם כבר ימצאו סיפור חדש כדי למשוך עוד כמה חודשים .
 
שימוש חורג בעובדים 
חמלה מול חוק

