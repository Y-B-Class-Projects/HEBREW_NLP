רשות ני"ע דרשה הבהרות ,  וגבעות פירסמה מילון למשקיעים בנפט
לאחר שרשות ני"ע טענה כי דיווחיה של החברה לאקוניים ,  מעניקה גבעות בראשונה מידע מקצועי בשפה פשוטה למשקיעים
 >  >  לאחר הביקורת על דיווחיה הלאקוניים והקצרים של גבעות עולם לבורסה ,  הוציאה אתמול השותפות מסמך מפורט המבאר ומפרש את השלבים שבהם נמצא קידוח הנפט בראש העין ,  מגד 5 ,  על פי בקשת הרשות לניירות ערך .  לא מדובר במידע חדש ,  שכן השותפות כבר הודיעה השבוע על כוונתה לבצע מבחנים אלה ,  אך עצם היענותה של גבעות לבקשת הרשות מהווה התקדמות ביחס החברה למשקיעים .  בראשונה מעניקה גבעות מידע מקצועי בשפה פשוטה למשקיעים .  במגד 5 נמצאו סימנים ראשוניים לנפט ,  וכל דיווח שמוציאה מאז השותפות אודות התקדמות הבדיקות שיכריעו אם מדובר בתגלית מסחרית מוציאה את המשקיעים משלוותם וגורמת לזינוקים במניה במחזורי מסחר גבוהים מאוד . " עבודת הניתוח של הלוגים החשמליים ושל הליבות טרם הסתיימה .  עם זאת ,  בהתבסס על הנתונים שהתקבלו עד עתה ,  ברור כי הקידוח מצדיק מבחני הפקה בארבעה המקטעים ",  כותבים בגבעות .  אך הפעם השותפות מעניקה הסברים אודות סוגי ושלבי הבדיקות שהיא מבצעת :  מבחן הליבות ,  ביצוע הלוגים החשמליים ומבחני הפקה .  מבחן הליבות :  ליבות הן סלעים הנחתכים בצורת גליל ומוצאות מתוך עומקים שונים בבור הקידוח .  הליבות נשלחות לבדיקות שיעידו על איכות הסלעים והפוטנציאל להפקת נפט או גז מהם .  כבר בינואר 2009 הוצאו ליבות מקידוח מגד 5 ונשלחו לבדיקות בחו"ל ,  שתוצאותיהן יגיע בתוך כמה חודשים .  לוגים חשמליים :  מבחנים שנועדו לבדוק את איכותו וגודלו של המאגר .  הלוגים מאפשרים את מדידת שיעורי החדירות בסלעים - יכולת הזרימה של הנוזלים מתוך החללים בסלע בהם הם הצטברו .  החידוש בביצוע הלוגים בקידוח מגד 5 הוא כי טכנולוגיה זו לא היתה קיימת בקידוחים הקודמים .  לאחר ביצוע הלוגים ומבחני הליבה ,  מכריעים אם להמשיך בקידוח .  בגבעות מסבירים כי  " בסיום שלב הקדיחה בכל קידוח נפט ,  לאחר ניתוח המידע ,  ישנן שתי אפשרויות :  נטישת הקידוח או ביצוע מבחני הפקה .  בעזרת המידע המתקבל מהלוגים ומהליבות והמידע המתקבל בקידוח ובהתבסס על ניתוח ממצאים אלה ,  נבחרים אזורים המהווים פוטנציאל להפקה ".  מבחני ההפקה :  במהלך המבחן עצמו נעשות פעולות הגורמות לנוזלים שבמקטע הנבחן לזרום החוצה .  מטרת המבחנים בכל קידוח לבדוק איזה נוזלים או גז יש במקטע ואת קצב ההפקה הצפוי בארבעה מקטעים בקידוח מגד 5 שבהם מעריכה גבעות את הסיכוי הטוב ביותר להפקת נפט .  לפני כעשרה ימים הודיעה גבעות כי  " בחינה ראשונית של הלוגים מצביעה על עמוד נפט באורך של יותר מ-600 מטר שבתוכו 50-100 מטר המהווים פוטנציאל לאזור בר הפקה ".  עמוד הנפט :  המרחק שבין האזור הגבוה ביותר במבנה שבו מצוי מאגר הנפט לאזור המגע של נפט או מים הנמוך ביותר .  ככל שעמוד הנפט ארוך יותר - הפוטנציאל להפקת נפט גדולה יותר .  בעמוד הנפט במגד 5 ,  שאורכו 600 מטר ,  זוהו ארבעה מקטעים בעלי שיעור חדירות גבוה המאופיין בשברים טבעיים פתוחים .  נקבוביות :  נפט עשוי להצטבר בתוך החללים שבין גרגירי הסלע .  שיעור הנקבוביות מצביע על כמות המים ,  הנפט או הגז ביחס לשאר רכיבי הסלע .  בגבעות מדווחים כי  " הבאר מוכנה להפקה ואם במהלך המבחנים יזרום נפט בכמות ובקצב מספקים להפקה מסחרית ,  לא יהיה צורך להחזיר שוב את מכונות הקידוח ולהתאים את הבאר להפקה ".  השימוש במכונת הקידוח הסתיים אתמול ותהליך הפירוק והוצאתה מהאתר יימשך שלושה שבועות .  ההכנות לביצוע מבחני ההפקה יימשכו חודשיים-שלושה .  בכוונת גבעות עולם לחתום על הסכם עם חברה זרה לביצוע מבחני ההפקה כולל הבאת הציוד הנדרש לביצועם . " רק לאחר סיום איסוף הנתונים יוכל השותף הכללי לגבש הערכה האם מדובר בבאר מסחרית ",  נמסר מגבעות .
 
רשות ני"ע דרשה הבהרות ,  וגבעות פירסמה מילון למשקיעים בנפט
לאחר שרשות ני"ע טענה כי דיווחיה של החברה לאקוניים ,  מעניקה גבעות בראשונה מידע מקצועי בשפה פשוטה למשקיעים

