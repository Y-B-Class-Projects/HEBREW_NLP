איטליה :  אפס אפס שבע
אינטר סיימה ב-0:0 מאכזב בנאפולי ,  והפער מרומא השנייה צומק לשבע נקודות .  צמד לדל פיירו ב-2:3 של יובנטוס על גנואה
הניצחונות של רומא ומילאן בסוף השבוע יצרו לחץ מסוים על האלופה אינטר ,  בעיקר אחרי ה-1:1 בפארמה ,  וזה הוביל ל-0:0 הערב  ( ראשון )  בנאפולי .  היה זה התיקו המאופס הראשון של אינטר מאז אוקטובר 2008 ,  שמציב את היתרון בפסגה על שבע נקודות .  עוד לפני המשחק המרכזי ,  נערכו משחקים עם השפעות על הכרטיסים לאירופה ועל מאבקי ההישרדות .
 יובנטוס חיפשה ניצחון ראשון בעידן אלברטו זאקרוני ,  והשיגה אותו עם 2:3 על גנואה מצמד של אלסנדרו דל פיירו ,  שקבע שיא הופעות של שחקן יובה בליגה עם משחקו ה-445 והעלה את קבוצתו למקום החמישי .  מאמן נוסף שהשיג ניצחון בכורה הוא אדי רג'ה ,  שהשיג עם לאציו 0:2 חשוב בפארמה במשחקו הראשון בקבוצה ,  ונמלט מהקו האדום .  קליארי רשמה 1:3 ביתי על בארי ושמרה על סיכוי למקום בליגה האירופית .
 הנראזורי יצאו למשחק חוץ שני תוך ארבעה ימים ,  אחרי ה-1:1 המאכזב משהו בפארמה .  הניצחונות של רומא ומילאן יצרו לחץ מסוים על אינטר ,  אבל ז'וזה מוריניו האמין כי היריבה ההתקפית תאתגר את שחקניו בדרך לניצחון חשוב .  נאפולי ,  מצידה ,  חוותה הפסד ראשון בעידן וולטר מצארי בשבוע שעבר וידעה כי נקודה תספיק לה כדי לשוב אל המקום הרביעי .
 המחצית הראשונה הייתה של המארחים ,  שסיכנו יותר את שער של ז'וליו סזאר ובדקה העשירית בעיטה של מארק האמסיק הסלובקית פגשה את הקורה .  אינטר ,  עם דייגו מיליטו וגוראן פאנדב בהתקפה כשסמואל אטו על הספסל ,  מצאה גם היא את מסגרת השער עם בעיטה מרחוק של סוליי מונטארי בדקה ה-30 .  הפגיעה בקורות נמשכה גם במחצית השנייה ,  כשבדקה ה-56 הגיע תורו של פאביו קוואליארלה לבעוט מחוץ לרחבה לקורה השמאלית .  שערים לא נכבשו בהמשך ,  ואינטר עם 0:0 ראשון בליגה מאז אוקטובר 2008 .
 עם שתי תוצאות תיקו מאז הגעתו וחמישה משחקים בסך הכל בהם יובנטוס לא מנצחת ,  אלברטו זאקרוני לא זכה ליותר מדי ימי חסד .  המאמן הוותיק ,  שהגיע במקום צ'ירו פרארה כסותם חורים עד סוף העונה ,  קיווה שמול גנואה מרובת הפצועים ישיג סוף סוף שלוש נקודות ,  ועשה זאת אחרי משחק קשה ומותח .
 הקפטן מרקו רוסי ,  שהשאיר את גנואה בתמונת הכרטיס האירופי עם שער ניצחון מול קייבו ,  היה גם האיש שלה בפתיחת המשחק ,  עם כדור לקורה בדקה העשירית ושער בדקה ה-16 :  רוברט אקוואפרסקה הוציא מתפרצת מהירה ,  ורוסי היה שם כדי להשכין את הכדור ברשת של ג'יג'י בופון .  בדקה ה-42 הגיע השוויון של הביאנקונרי ,  כשמרטין קאסרס הגביה מימין ואמאורי נגח פנימה מקרוב וקבע 1:1 .  
אלסנדרו דל פיירו ,  שקיבל בפתיחת המשחק חולצה מרוברטו בטגה לרגל הופעתו ה-445 בליגה ושבירת שיא הופעות הליגה בקבוצה של ג'אמפיירו בוניפרטי ,  ביצע דאבל פס עם דייגו שהחזיר לו בעקב ,  ושלח פנימה כדי להשלים מהפך בדקה ה-62 .  ביציעים בטורינו עוד לא סיימו לחגוג ,  ומיד רוסי השווה ל-2:2 .  בופון שמט כדור בצורה שלומיאלית על קו השער ,  והקפטן האורח לא התקשה לדחוק לרשת .  דו קרב הקפטנים הוכרע בדקה ה-77 ,  כשדל פיירו חתם את יום חגו עם שער מהנקודה הלבנה וסידר לזאקרוני ניצחון בכורה ואת המקום החמישי .
 שתי קבוצות במשבר מתמשך נפגשו באניו טארדיני .  לאציו ,  שנמצאת מתחת לקו האדום וניצחה רק ארבע פעמים העונה ,  הציגה את המאמן החדש אדי רג'ה ,  שהחזיר להרכב את כריסטיאן לדסמה הארגנטינאי ופתח בשיטה של שלושה בלמים ,  שהשתלמה לו הערב .  פארמה הפסידה חמישה משבעת משחקיה האחרונים ,  עשתה צעד קדימה עם 1:1 מחמיא מול אינטר ביום חמישי האחרון ,  אך שוב חזרה לאחור .
 לאציו ,  בעיקר באמצעות סרג'יו פלוקארי ,  הייתה מסוכנת יותר במשחק שלא התעלה לרמה גבוהה ,  ובדקה ה-68 השיגה את השער המיוחל .  אלכסנדר קולארוב הגביה כדור קרן והבלם גוליילמו סטנדארדו נגח פנימה .  פארמה התפרקה עם הרחקתו של אקס לאציו ,  לואיס חימנז הצ'יליאני  ( 73 )  ,  והמחליף מאורו זראטה סגר עניין שתי דקות לסיום .  בכורה מוצלחת לרג'ה ,  לאציו בורחת מהקו האדום .
 אחרי שלושה משחקים ללא ניצחון ,  אירחה קליארי את שכנתה למרכז הטבלה וניצלה את ההזדמנות על מנת לחזור למסלול הניצחונות ולשמור על סיכוי להשיג כרטיס לליגה האירופית .  דניאלה קונטי נגח לרשת החשופה את הראשון של קליארי בדקה ה-13 ,  ננה הרשית את השני בדקה ה-28 ועצמי של אלסנדרו גאצי בדקה ה-53 סגר עניין ,  למרות שדקה לפני כן עשתה בארי קולות של קאמבק עם שער מצמק נאה של סלבטורה מסיאלו .
 משחקים נוספים :
 ליבורנו - בולוניה 1:0לבולוניה :  מרקו די ואיו  ( 22 ) 
קייבו - סיינה 1:0לסיינה :  רג'ינלדו  ( 75 ) 
קטאניה - אטאלנטה 0:0

איטליה :  אפס אפס שבע
אינטר סיימה ב-0:0 מאכזב בנאפולי ,  והפער מרומא השנייה צומק לשבע נקודות .  צמד לדל פיירו ב-2:3 של יובנטוס על גנואה

