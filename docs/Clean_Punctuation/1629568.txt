הבלוף של קרנות המנוף
בשיא המשבר החליטה המדינה להשתמש בתקציב המדינה והקימה קרנות שהיו אמורות לסייע לחברות בבורסה לצלוח את משבר האשראי .  בחשב הכללי לא מרוצים מכך שעד כה הכספים הושקעו בחברות חזקות ומזהירים :  אנחנו מצפים לראות יותר השקעות בחברות תעשייה ופחות בנדל"ן
 >  >  גבי פרל ,  גבי טרבלסי וטל קינן ,  בעלי שלוש קרנות המנוף ,  יזכו לדמי ניהול של מיליוני שקלים בשנים הקרובות .  מי שאחראי להתעשרות שלהם הוא משרד האוצר ,  שהחליט בשיא המשבר שזו הדרך הנכונה לסייע לשוק לצאת מהצרות .  מטרתן של שלוש הקרנות - בראשית ,  אוריגו וקיי.סי.פי.אס - היתה לסייע לחברות ציבוריות להיחלץ מקשיי אשראי על ידי העמדת הלוואות מכספם של משקיעים מוסדיים בשילוב של כספי תקציב המדינה .  אלא שחצי שנה לאחר הקמתן מתברר שקרנות המנוף פיספסו את המטרה והמדינה נהפכה למשקיעה בחברות שכלל אינן זקוקות לעזרה ,  חלקן בבעלות אנשי עסקים חזקים .  בשוק נשמעת באחרונה ביקורת רבה על קרנות המנוף .  עד כה הביקורת הגיעה משוק ההון - אבל באחרונה היא עולה גם ממשרד האוצר .  בכיר במשרד האוצר אמר אתמול ל-themarker כי האוצר אינו מרוצה מההשקעות של הקרנות עד כה .  לדבריו ,  הכוונה לא היתה לתת כסף לחברות חזקות ,  אלא לפתור בעיות לחברות שיש להן קשיי מימון .  לדברי אותו בכיר ,  במשרד החשב הכללי בוחנים כעת כיצד לטפל בעניין .  לדבריו של הבכיר ,  מאז הקמת הקרנות השוק התאושש במהירות שהפתיעה גם את משרד האוצר ,  ובעקבות זאת נוצרו עיוותים בהשקעות של קרנות המנוף .  לדבריו ,  למרות הסטייה של קרנות המנוף מהמטרה שלהן ,  זהו התרחיש הרע במיעוטו - ומבחינת המדינה יכול להיות שכלל לא ייגרם נזק והן אפילו ייצרו תשואות שיחזירו את הכסף .  עם זאת ,  מאחר שמדובר בהשקעות ממשלתיות ,  בכוונת משרד האוצר לבחון כיצד ניתן לאכוף את המטרה שלשמה הוקמו הקרנות .  האוצר אף הביע את הביקורת באוזני נציגיהם של שלוש קרנות המנוף בעת פגישת היכרות שערכו עם ערן היימר ,  המנהל החדש של חטיבת המימון באגף החשב הכללי .  בעקבות אותה פגישה אמר בכיר באוצר ל-themarker : " בפגישה עם אנשי הקרנות הובעו ציפיות החשב הכללי לראות יותר השקעות בחברות מתחום התעשייה וחברות יצרניות ופחות בחברות נדל"ן ואחזקה .  מצד שני ,  צריך לזכור כי מנהלי הקרנות הם האחראים או המחליטים הבלעדיים בקשר להשקעות של הקרן ".  קרנות המנוף גייסו כ-4.5 מיליארד שקל - כ-1.1 מיליארד שקל מהמדינה והיתר ממשקיעים מוסדיים .  סך ההשקעות של קרנות המנוף עד כה הן כ-750 מיליון שקל ,  ובנוסף יש מגעים לשתי השקעות נוספות בהיקף 270 מיליון שקל .  החברות שבהן השקיעו הקרנות עוסקות ברובן בנדל"ן ,  אין בהן חברות תעשייתיות וכמעט כולן אינן זקוקות לסיוע במימון .  הדוגמה המוזרה מכולן היא חברת גילץ שבשליטת רוני בירם וגיל דויטש .  גילץ עוסקת בנדל"ן מניב ומנסה להיכנס לתחום האנרגיה הירוקה .  הונה העצמי מסתכם ב-275 מיליון שקל ,  בקופתה כ-80 מיליון שקל והתשואות על איגרות החוב שלה מסתכמות בכ-3% - מה שמלמד שהחברה יכולה לגייס ללא כל קושי בשוק ומהבנקים .  בעלי השליטה דויטש ובירם הם מאנשי העסקים העשירים בישראל .  ולמרות זאת ,  המדינה כנראה סבורה שיש מקום להשקיע בחברה ,  וקרן בראשית השקיעה בגילץ 120 מיליון שקל .  השקעה אחרת היא בחברת הום סנטר של איש העסקים אליעזר פישמן ,  שעליה נכתב בסקירה של חברת הדירוג s & p מעלות כי יש לה  " רווחיות טובה ויכולת לייצר תזרימי מזומנים שוטפים ופנויים ".  מעלות כתבה עוד כי  " לחברה נגישות טובה לשוקי ההון המקומיים ".  חברות נוספות שבהן השקיעו במנוף הן קרדן ישראל ,  הכשרת הישוב ,  ניסן תעשיות ,  חנן מור ,  משכנות כלל ואלדן .  הקבוצות המנהלות את קרנות המנוף זכאיות לדמי ניהול של 1% מהכספים ,  כ-45 מיליון שקל בשנה .  ההתמרמרות במשק על קרנות המנוף הגיעה בשבועות האחרונים מכל כיוון אפשרי .  בכיר בקרן השקעות גדולה אמר באחרונה ל-themarker : " מה שקורה בקרנות המנוף לא יאומן .  המדינה מסבסדת השקעה בחברות ציבוריות .  צריך לפרק את הקרנות ".  בכיר במערכת המשפטית אמר אתמול : " כבר מזמן אני לא מבין מה הקרנות האלו עושות .  מישהו יגיש בסוף בג"ץ בעניין הזה ".  בקרן פלנוס יצאו אתמול במתקפה פומבית נגד קרנות המנוף ומשרד האוצר .  פלנוס ,  שבראשה עומד שלמה דוברת ,  הגישה עתירה מינהלית לבית המשפט המחוזי בירושלים ,  ובה ביקשה לאסור על המדינה להתיר לקרנות המנוף להשתמש בכספים שהושקעו או יושקעו בקרנות לשם השקעה או העמדת אשראי לתאגידים ,  שלא הוגדרו כתאגידי מטרה במכרזים שערכה המדינה .  בנוסף ,  לאסור על הקרנות להכניס כל שינויים בהסכמים בין השותפים בקרנות המנוף .  עוד ביקשה פלנוס מבית המשפט ,  כי עד למתן פסק דין בעתירה שלה שבית המשפט יוציא צו ביניים האוסר על קרנות המנוף והמדינה לעשות כל השקעה אסורה או שינוי אסור .
 
הבלוף של קרנות המנוף
בשיא המשבר החליטה המדינה להשתמש בתקציב המדינה והקימה קרנות שהיו אמורות לסייע לחברות בבורסה לצלוח את משבר האשראי .  בחשב הכללי לא מרוצים מכך שעד כה הכספים הושקעו בחברות חזקות ומזהירים :  אנחנו מצפים לראות יותר השקעות בחברות תעשייה ופחות בנדל"ן

