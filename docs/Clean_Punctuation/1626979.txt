ארוך טווח :  דיווח רביעי ואחרון
בסיום החודש הרביעי למבחן ורגע לפני שאנחנו נפרדים מהאיביזה ,  מד המרחק מראה 20,219 ק"מ עם ביקור אחרון במוסך
רגע לפני פרוץ השנה החדשה ,  הגיע מבחן הארוך טווח שלנו לאיביזה החדשה לסיומו .  הסופר מיני של סיאט בילתה תחת ידנו ארבעה חודשים מלאים שבמהלכם צברה עד יומה האחרון אצלנו 20,219 קילומטרים ,  אשר נצברו בביקורים לא מעטים בקצות המדינה ,  אך גם תוך כדי שימוש יומיומי בנסיעות בית-עבודה-בית בכרך הסואן של גוש דן .
 כפי שגילינו כבר בחודש שעבר ,  השימוש האינטנסיבי בה נמשך אמנם רק ארבעה חודשים ,  אך משקף הרבה מעבר לממוצע השנתי למכונית פרטית בישראל  ( 16,700 ק"מ על-פי הרשות הלאומית לסטטיסטיקה )  .  במהלך ארבעת החודשים הללו ,  הגענו עמה ארבע פעמים אל מוסך החברה .  בחודש הראשון ,  בעקבות התפרקות ציפוי הפלסטיק לקורה הקדמית שמאלית  ( כתוצאה מהתקנת מיקרופון הדיבורית )  ותיקון ליקוי בחגורת הבטיחות של הנוסע הקדמי ימני .  בביקור השני במוסך הוחלפה חגורת הבטיחות בחדשה  ( בעקבות מנגנון מתיחה שלא פעל כשורה )  וברכב בוצע טיפול תקופתי  ( 15,000 ק"מ )  .  בחודש השלישי נדרשנו לטפל במתג הטמפרטורה של מערכת המיזוג שלא פעל ,  שוב כתוצאה מהתקנה לא קפדנית של מערכת השמע .
 החודש הרביעי של המבחן התחיל ברגל ימין ולמעשה ,  כמעט לכל אורכו ,  נראה שהאיביזה לא תראה מוסך .  אבל ימים אחדים לפני מועד החזרתה בסיום מבחן ארוך הטווח ,  היא כנראה פיתחה חרדת נטישה שגרמה לה לא לרצות להניע בוקר אחד .  הסטרטר סובב את המנוע ,  אבל זה פשוט לא רצה להתעורר .  רק אחרי סדרת ניסיונות ,  המנוע החל לפעום ,  אבל לא חלק ,  עם מעט קרטועים תוך פליטת עשן כהה מהאגזוז .  ללא שהות ,  חייגנו אל מוקד התיאומים לביקור במוסך החברה .
 למרות שעת הבוקר המאוחרת ,  לא הצלחנו להשיג מענה אנושי והתבקשנו להמתין שוב ושוב ,  עד אשר בחרנו באפשרות של השארת הודעה למחלקת השירות ,  כאשר ההודעה המוקלטת מבטיחה שנציגי השירות יחזרו אלינו לתיאום בהקדם .  בהודעה השארנו את מספר הרכב ,  מספר טלפון להתקשרות ותיאור קצר של הבעיה וכן את שעת ההגעה המועדפת עלינו למחרת .  אולם ,  איש לא חזר אלינו ולמרות זאת ,  התייצבנו במוסך בבוקר המחרת בשעה 10:00 .
 בדלפק הקבלה הודיעו לנו שמשום שלא תיאמנו ביקור ,  נצטרך להמתין מפני ש"יש אנשים אחרים בתור ,  שכן תאמו "  וזה לא משנה שהשארנו הודעה במשיבון - ככל הנראה איש לא שמע אותה .  אחרי 20 דקות של המתנה ,  נציג שירות קיבל אותנו ,  רשם את סיפור התקלה והרכב יצא אל המוסך .
 האיביזה נכנסה מייד לעבודה וחוברה אל מחשב הדיאגנוזה .  אחרי סקירה של מספר דקות ,  הוא מציג קוד תקלה במנוע .  העמקת הבדיקה גילתה כי מדובר לדעת מחשב הדיאגנוזה בבעיה באימובילייזר ,  אולם בבדיקה פיזית ,  לא נמצאה בו או במכשיר הקודנית תקלה כל שהיא .
 מכונאי החברה המשיך לנבור בתא המנוע ובדק את המצבר ,  הטעינה ,  פריקת המתח  ( לוודא שאין זליגת חשמל )  וכן הלאה ,  אך הגורם לתקלה לא נמצא .  בסופו של דבר ,  הוחלט לבצע חיזוק על כבלי הארכה  ( מינוס )  בתא המנוע ,  מחשש שמא קצר כל שהוא גרם לתקלה המדוברת .  בסיום העבודה  ( ללא עלות ,  במסגרת האחריות )  ,  הרכב נשטף והוחזר אלינו ובימים שנותרו למבחן ,  התופעה לא חזרה על עצמה כלל .
 ברגעים בהם נכתבות שורות אלה בהם האיביזה הזו כבר המשיכה בחייה אצל היבואן ,  אנחנו יכולים לומר שבקלות התרגלנו לחיים איתה .  המרחב הפנימי שלה מפגין יתרון לעומת הסופר מיני המקבילות וזו אפשרה לנו להסיע בה ללא קושי רב משפחה קטנה של 4 נפשות ,  כשמאחור שני מושבי בטיחות לילדים ובתא המטען ציוד לסופ"ש צפוני כולל עגלת תינוקות .
 אין ספק כי נקודת החוזק הבולטת ביותר של האיביזה בגרסה זו ,  היא צריכת הדלק .  זו נעה אצלנו בממוצע בין 13 ל-15.5 קילומטרים לליטר הודות לשילוב המוצלח של מנוע 1.6 ליטר עם תיבת הילוכים מסוג DSG שלה לא פחות משבעה הילוכים .  וכמובן ,  גם השרידות שלה כפי שהתגלתה במבחן שלנו ,  לא אמורה להציק לבעליה .  מלבד צמד ביקורים שהיו קשורים להתקנה של מערכת השמע ,  רק את תיקון חגורת הבטיחות והאירוע היחיד של התנעת הבוקר ,  ניתן להפנות באמת אליה .
 לטעמנו ,  מבחן הארוך טווח שערכנו לה הוכיח את אשר הסקנו במבחן הקונבנציונלי שערכנו לה מייד עם הגעתה לישראל  אכן מדובר בפרטנרית טובה לחיים ,  מהסוג שבהחלט כדאי להשאיר ברשימת המועדפות .
 בתחילת השנה החדשה ,  אנו נחזור אליכם עם מבחן ארוך טווח נוסף ,  אך את שמו וסוגו של כלי הרכב ,  נשמור בסוד ,  בשביל המתח ,  אתם יודעים .
  .
 
ארוך טווח :  דיווח רביעי ואחרון
בסיום החודש הרביעי למבחן ורגע לפני שאנחנו נפרדים מהאיביזה ,  מד המרחק מראה 20,219 ק"מ עם ביקור אחרון במוסך

