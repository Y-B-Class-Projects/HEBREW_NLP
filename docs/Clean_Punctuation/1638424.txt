 " לא קיבלנו בקשה לשחרור גולסה "
 שעות לפני תום מועד ההעברות ,  בלאציו טרם פנו לירוקים ,  שמעריכים כי ההעברה לא תושלם .  בסביבתו של השחקן חושבים אחרת
שעות ספורות לפני סגירת חלון ההעברות באירופה ,  טרם התקבלה במשרדי מכבי חיפה בקשה לשחרורו של אייל גולסה ,  שסיכם לארבע וחצי שנים בלאציו .
 הבעלים של בית"ר טוברוק ,  אריק איזיקוביץ' ,  פנה הבוקר לפרקליט מכבי חיפה ,  עו"ד אודי שוכטוביץ' ,  בבקשה לברר מהם ההליכים המשפטיים שבכוונת המועדון לפתוח כנגד גולסה .  כפי שפורסם אתמול ,  בחיפה מתכוונים לטעון כי החוזה שעליו חתם אייל גולסה לפני גיל 18 הוא חוזה מקצועני ,  באמצעות טענות כי משפחתו קיבלה דירה בפרוייקט עיר ימים בנתניה וכמו כן כספים בסך כולל של כ-400 אלף דולר .  בחיפה מתכוונים לטעון כי על פי גובה הכספים ששולמו ,  החוזה הופך להיות במהותו חוזה מקצועני לכל דבר .  אם יוכח כי מדובר בחוזה מקצועני ,  איזיקוביץ' יקבל אחוזים ממכירת כרטיסו ללאציו או לכל קבוצה אחרת לה יימכר בעתיד ,  ולא דמי השבחה כפי שקובעת פיפ"א . " למיטב הבנתי לחיפה יש חוזה מחייב עם השחקן .  כשמשפחה מקבלת כל כך הרבה כסף ברור שמדובר בחוזה מקצועני .  זה מה שהסביר לי עו"ד שוכטוביץ' ואני מקווה שכך חיפה תפעל ",  אמר איזיקוביץ' .
" אייל ואוראל גולסה עברו למכבי חיפה במסגרת הסכם שיתוף פעולה במסגרתו זכויות הכרטיס מתחלקות ",  הסביר איזיקוביץ' את החלק שלו בסוגיה הסבוכה , " כל ההתחייבויות כעת הם של מכבי חיפה .  יש לי אמונה שלמה בעו"ד שוכטוביץ' שידאג בצורה מקסימלית למיצוי כל ההליכים המשפטיים שבגינם ,  בסופו של דבר ,  השחקן יישאר בחיפה ". 
כזכור ,  אתמול התבטא עו"ד אלדד אהרוני ,  מומחה למשפט בספורט ,  בנושא לסוגיה המשפטית שלפנינו כשאמר : " השאלה המתבקשת בסוגיה שלפנינו היא האם החוזה של אייל גולסה במכבי חיפה הוא מקצועני או לא .  על אף שלכאורה הוא היה מתחת לגיל 18 כשחתם על ההסכם ,  ההסכם במהותו על פי התמורה שהוא קיבל  ( על פי גורמים במכבי חיפה ,  אמו קיבלה דירה הנאמדת כיום בשווי של 400 אלף דולר כמענק חתימה ,  א"י )  הוא הסכם מקצועני לחלוטין ומראה על הכוונה העתידית של מכבי חיפה לגבי חוזה עתידי מול השחקן .  הוא קיבל מענק חתימה יוצא דופן לשחקן בגילו .  האם זהו חוזה חובבני ?  על פניו נראה שלא ". 
יחד עם זאת ,  בסביבתו של השחקן אומרים שגולסה יעבור כבר מחר ללאציו ,  עם או בלי קשר לשאלה אם חיפה תעביר את שחרורו הבינלאומי . 

" לא קיבלנו בקשה לשחרור גולסה "
 שעות לפני תום מועד ההעברות ,  בלאציו טרם פנו לירוקים ,  שמעריכים כי ההעברה לא תושלם .  בסביבתו של השחקן חושבים אחרת

