מכבי חיפה הגישה הצעה על פיליאבסקי
מו"מ עם הבלם : " הנטיה - לצרפו בעונה הבאה ".  סעיף בהסכם עם יאיא לקראת ינואר :  אופציה לסיום ההתקשרות בתום העונה
מכבי חיפה הגישה הצעה רשמית לנציגיו של הבלם האוקראיני אנדריי פיליאבסקי ,  שאמור לחתום במהלך החודש על חוזה לטווח ארוך .  המאמן אלישע לוי עדיין מחפש בלם שיחליף את איגנסיו קאנוטו וסוכנו של הארגנטינאי מנסה למצוא לו קבוצה עד ינואר ,  במטרה להשתחרר מההסכם לאלתר ,  מה שיקל על חיפה בעונות הקרובות .
 גורם בקבוצה אמר הבוקר : " לאלישע לוי יש עוד חודש להחליט אם הוא רוצה את פיליאבסקי .  הנטיה היא לצרפו בעונה הבאה ,  אבל שום דבר אינו סופי ". 
העיכוב בחתימה על החוזה של הקשר הגנאי סיידו יאיא ,  שסיכם עקרונית לשלוש שנים וחצי וייתכן מאוד שיצטרף כבר בחודש ינואר ,  נובע מהתניה שחיפה ביקשה לצרף לחוזה שלו .  סעיף בחוזה של השחקן יקבע כי חיפה תוכל להשתחרר מההסכם ,  כנראה ללא פיצוי ,  בתום העונה .  גם דוידאס סארנאס עדיין מועמד לקבוצה ,  אבל זה יקרה כנראה רק אם ולדימיר דבאלישווילי יימכר .
 עדיין לא החל משא ומתן עם השחקנים שחוזיהם מסתיים בתום העונה :  תום אלמדון ,  גוסטבו בוקולי ,  ג'ון קולמה ותומר חמד התבקשו להתאזר בסבלנות וקיבלו הודעה כי המשא ומתן יחל כנראה סמוך לחודש ינואר ,  שלאחריו הם חופשיים לנהל משא ומתן עם קבוצות אחרות .
 שחקנים בקבוצה ציינו אתמול כי הביקורת שהפנו לקהל נוגעת רק לחלקו . " יש קהל טוב למכבי חיפה ,  חבל שכמה חוליגנים הורסים הכל ",  אמרו .  כזכור ,  בחיפה גינו את התנהגות האוהדים שקראו לאלישע לוי להתפטר ושרקו בוז למספר שחקנים ,  ביניהם אייל גולסה .  האחרון שוחח עם עידן ורד ועודד אותו לאחר המשחק ,  לאחר שהוחלף במחצית .  אלישע לוי הסביר לורד כי נאלץ להחליף אותו מפני שהעדיף לבצע שינוי טקטי ,  במסגרתו הכניס שחקן התקפה נוסף  ( תומר חמד )  ,  על חשבון שחקן קו .
 היום  ( רביעי )  ייערך במרכז ליאו בק בעיר טורניר הכדורגל המסורתי לזכרו של דודו הללי ז"ל .  בטורניר יטלו חלק קבוצות הילדים של עירוני נשר ,  מכבי ,  הפועל ובית"ר חיפה ומאוחר יותר ייערך טורניר הבוגרים .  איל ברקוביץ' ירכיב נבחרת של ותיקי הנבחרת ,  שתתמודד מול איגוד עיתונאי הספורט בצפון ,  ותיקי מכבי והפועל חיפה ונבחרת עיריית חיפה .
 
מכבי חיפה הגישה הצעה על פיליאבסקי
מו"מ עם הבלם : " הנטיה - לצרפו בעונה הבאה ".  סעיף בהסכם עם יאיא לקראת ינואר :  אופציה לסיום ההתקשרות בתום העונה

