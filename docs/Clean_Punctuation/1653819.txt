חברת החשמל תפצה משפחת ילד שהתחשמל למוות
ביהמ"ש קבע כי חברת החשמל התרשלה כשלא מיגנה כהלכה את עמוד החשמל שגרם למותו של נער כבן 16 . " על החברה לפצות את המשפחה בכ-800 אלף שקלים "
 בית משפט השלום בחיפה חייב את חברת החשמל לפצות את משפחתו של הנער ממדוח אחמד קיעאן ,  בן 16 מהשטחים ,  שהתחשמל למוות כשטיפס על עמוד חשמל ,  בסכום של כ-800 אלף שקלים .  
השופטת תמר נאות פרי קבעה כי חברת החשמל התרשלה בגין העדרו של שלט אזהרה על העמוד ביום האירוע וכי אמצעי המיגון שהיו על העמוד לא היו מספיקים ,  וחייבה את חברת החשמל לפצות את התובעים בסך 786,792 שקל .
 בתביעה ציינו הוריו של הנער כי המקרה ארע בסוף חודש יולי 2007 בעת שהוא רעה את צאן המשפחה ביער יתיר אשר בדרום הר חברון יחד עם אחיו ובן דודו .  מסיבה שאינה ברורה הוא טיפס על עמוד חשמל שניצב ביער ,  נגע בקו המתח ,  התחשמל ,  ונפל ארצה .  לטענת התובעים מותו נגרם בשל רשלנות של חברת החשמל לישראל .  חברת החשמל הכחישה את נסיבות האירוע ,  וטענה כי לא התרשלה .  
השופטת נאות פרי קבעה כי טענת הנתבעת לפיה לא ניתן היה לצפות הימצאותם של קטינים או אחרים בסמוך לעמוד ,  או כי המדובר באירוע  " בלתי מתקבל על הדעת "  אינה יכולה להתקבל .  לדבריה ,  ניתן וצריך היה לצפות את הימצאותם של אנשים בתחומי היער .  עוד הבהירה כי ממסמכים שהוצגו עולה כי בשנת 2004 החלה עבודת מטה בחברת החשמל ,  לקראת ניסוחם של נוהלי בטיחות חדשים לגבי מיגון עמודי חשמל וכי לשיטת חברת החשמל עצמה ,  אזורי נופש ואזורי מגורים של בדואים  " מועדים לפורענות ".  
כן ציינה השופטת שהוכח כי בשעה שהמנוח טיפס על העמוד לא היה על העמוד שילוט אזהרה ,  וכי העדר השילוט הינו בלתי סביר .  השופטת הבהירה כי ניתן למצוא אמצעים פשוטים לקיבוע שלטי האזהרה באופן שלא ניתן יהיה לתלוש אותם .  עוד מצאה השופטת כי אמצעי המיגון שהיו על העמוד נפלו מרף הבטיחות הקיים ,  ואף בכך יש התרשלות .
 
חברת החשמל תפצה משפחת ילד שהתחשמל למוות
ביהמ"ש קבע כי חברת החשמל התרשלה כשלא מיגנה כהלכה את עמוד החשמל שגרם למותו של נער כבן 16 . " על החברה לפצות את המשפחה בכ-800 אלף שקלים "
 
