להתחרות בתעלת סואץ באמצעות רכבת לאילת 
תשתיות
 >  >  השוק היצרני הסיני הגדל ,  דורש ,  מעודד ומחפש עוד ועוד קווי תחבורה יבשתיים שיקשרו את המפעלים בסין עם השווקים הגדולים באירופה ובארה"ב .  בעידן התחרות הגלובלית ,  יש משמעות רבה לכל מרכיב שעשוי להוזיל עלויות ייצור ושינוע ומרכיב ההובלה הוא אחד המשמעותיים ביותר .  כל היצרנים הגדולים במדינות האסייתיות מודעים לזה ובשל כך נפח התעבורה הימית בתעלת סואץ גדל והולך משנה לשנה .  עלויות השיט בתעלה אינן זולות ואוניית משא בגודל בינוני נדרשת לשלם כ-250 אלף דולר תמורת מעבר בכיוון אחד בלבד .  עלות אסטרונומית זו מתגמדת אל מול האלטרנטיבה ,  היקרה יותר ,  של הקפת כל יבשת אפריקה וכניסה לאגן הים התיכון דרך מיצרי גיברלטר .  גביית דמי המעבר בתעלת סואץ מכניסה לקופת מצרים כ-5 מיליארד דולר בשנה ,  וכ-10% מתנועת הספינות בעולם עוברת דרכה בכל שנה .  בשל המונופול התעבורתי והיעדר התחרות ,  נוקטים המצרים מדיניות קשוחה של שמירת רמת מחיר גבוהה ביותר .  צוואר הבקבוק שיוצרת תעלת סואץ ועלויות המעבר הגבוהות לא נעלמות מעיניהם של מפעלי הענק באסיה וגם בישראל .  בשנים האחרונות נערכו בישראל בדיקות היתכנות של קו רכבת מאילת למרכז ,  אך מסיבות שונות עושים נערי האוצר כל שבידם כדי לעצור את הפרויקט בטענה שהדבר לא משתלם כלכלית .  על מה מתבסס הטיעון הזה ?  עם קוצר ראות לא בונים מדינה .  לנהל מלחמה זה גם לא כדאי כלכלית ,  לבנות מדינה זה בכלל לא כדאי כלכלית ,  אך לסלול קו רכבת משא ,  שיחבר את אילת עם המרכז זה כדאי אסטרטגית לישראל .  קו רכבת שיאפשר לאוניות משא לפרוק מטענים בנמל אילת ולשנע אותם למרכז הוא צורך חיוני לישראל .  הטילים שנורו לעבר נמל חיפה במלחמת לבנון השנייה ואלה שנורו לעבר נמל אשדוד בעת מבצע עופרת יצוקה הדגישו את הנחיצות והצורך בנמל ימי שיוכל לקלוט ולשנע מטענים ללא חשש של פגיעה בהם .  יתרה מזאת ,  אמנם המעבר דרך תעלת סואץ פתוח לאוניות נושאות דגל ישראל ,  אך מי יערוב לנו שכך יהיה גם בשנים הבאות ?  האם עדיין לא למדנו את הלקח שאל לנו להטיל את יהבנו על זרים ?  זאת ועוד ,  קו רכבת שיאפשר מעבר סחורות לנמלי אשדוד או חיפה ומשם באמצעות אוניות אחרות להמשיך בדרכם לאירופה ,  הוא בהחלט קו מסחרי שיכול להכניס כסף רב לישראל .  כנראה שאת מה שלא מבינים נערי האוצר מבינים היטב התעשיינים והכלכלנים בסין .  באחרונה קיימנו בנמל אילת פגישות עם נציגי בנקים גדולים בסין ,  והם הביעו את נכונותם להעמיד את המימון הדרוש לצורך סלילת קו הרכבת הזה .  בפגישות שעורכים נציגים סינים רמי מעלה עם גורמים ממשלתיים בישראל הם מביעים את נכונותם לסייע ולהיות שותפים לפתיחת קו התעבורה היבשתי דרך ישראל ,  אך באוצר תוקעים מקלות בגלגלים .  הכותב הוא יו"ר דירקטוריון נמל אילת

להתחרות בתעלת סואץ באמצעות רכבת לאילת 
תשתיות

