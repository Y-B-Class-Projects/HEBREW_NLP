זה תלוי בכם
בשלוש הקבוצות הגדולות יש הרבה שחקנים טובים ,  אבל בכל אחת יש רק אחד שיכול וצריך לעשות את ההבדל בדרך לתואר .  שלום תקווה יודע מי אלה והוא גם מסביר למה ערב פתיחת הסיבוב השני
יש הרבה ספורטאים שזוכים להאדרת יתר בעקבות טרגדיה שהם עוברים .  האסון משחרר כל מיני מחמאות צפויות כמו כמה אותו ספורטאי היה גדול ,  כמה הוא השפיע ,  כמה הוא שיפר ,  כמה הוא שינה  אבל במקרה של אבי כהן ז"ל ,  חברנו הטוב ,  הכל היה נכון .  הבשורות הרעות שהגיעו אלינו השבוע בנוגע אליו לא יכולות להעצים שחקן כדורגל שהיה עצום הרבה לפני כן .  
לאבי כהן יש גם מורשת - מורשת של תארים והנהגה ואין ראוי ממנו להיות מוזכר בטור שעוסק בשחקנים שצריכים להשאיר אחריהם מורשת של תארים והנהגה .  לכבוד פתיחת הסיבוב השני בחרתי שלושה שחקנים כאלה שצריכים להפנים זאת בסיבוב השני קצת יותר מאחרים .
 ליאור רפאלוב כבר שומע הרבה שנים שהוא צריך להוביל את מכבי חיפה אחרי יניב קטן .  כמעט בכל עונה הוא שומע את הדרישה הזו ,  עד שהוא כבר יכול היה להתבלבל מרוב המלצות .  לדעתי ,  רפאלוב יכול להפסיק להתבלבל :  העונה הרגע שלו הגיע ,  הרגע שבו הוא צריך לקחת את מכבי חיפה עליו .  אין זמן מתאים יותר להשתלט על המושכות .  
רפאלוב הגיע השנה למצב שהוא שחקן הכנף הטוב בארץ .  עליו לראות שמכבי חיפה הופכת יותר ויותר תלויה בו ,  ולשמוח על הסיטואציה הזו .  לא לברוח ממנה .  איך עושים זאת ?  הופכים מעורבים יותר ויותר במהלכי ההתקפה .  דורשים יותר ויותר שהכדור יעבור דרכך .  הוא לא צריך לחכות לכך ,  הוא צריך לשאוף לכך .  זו העונה שהוא צריך לצאת ממנה עם שני תארים :  תואר האליפות ותואר המנהיג של מכבי חיפה .  שניהם יבואו ביחד ,  לא לחוד .
 עוד שחקן שחייב לקרוא את הסיטואציה ולא להתחבא מפניה .  מאוד בוזגלו עבר את כל השלבים הנכונים כדי שכל הכישרון שלו יתפוצץ בסיבוב השני ,  בדרך לתואר אליפות עם מכבי תל אביב .  הוא חווה את השנה הראשונה הקשה ,  הוא עבר את הפציעה הארוכה ,  הוא ספג את כל השיעורים .  שלוש שנים במועדון כמו מכבי תל אביב זה מספיק זמן כדי לקחת אחריות ולהנהיג .  מכל שחקני הרכש שעברו שם ,  בעיני הוא זה שיכריע לאן העונה הזאת תגיע .  
בניגוד לשנים קודמות ,  לבוזגלו יש גם העונה את השחקנים המתאימים לידו שאמורים להוריד ממנו את החשש להוביל .  הוא רוצה אירופה ,  אבל אין באמת אירופה מבלי להוביל את מכבי לתואר .  לא תהיה לו הזדמנות טובה יותר לבקע את תדמית הפוטנציאל שמגנה עליו .  לא הייתי אומר את זה ,  אם לבוזגלו לא היו את האיכויות להיות השחקן שעושה את ההבדל במכבי תל אביב ומנהיג את המועדון הזה .  
זה מאוד קל להיות עוד שחקן בקבוצה .  בוזגלו צריך לוותר על האופציה הקלה .  גם בלי יצחקי ,  הוא חייב להוביל את מכבי תל אביב .  חוץ ממנו ,  אני לא רואה מי מתאים לקחת את מכבי למטרה ,  ולא רק בשביל הקבוצה אלא גם בשביל עצמו .  בשביל להוכיח לעצמו ולהצדיק את מעמדו .  אם הוא חושב קדימה ,  הוא לא יכול לבנות כביש שיעקוף את הפסגה הזו .  זה משהו שאתה מפנים .  אחריות שאתה רוצה לקחת על עצמך ולהביא אותה לידי ביטוי בצורת המשחק וצורת החיים האישיים שלך .  לבוזגלו אין יותר זמן לדחות את ההכרעה הזו .
 גילי ורמוט הוא מפצח הגנות הטוב בארץ .  בניגוד לשניים האחרים ,  הוא כבר הוכיח שהוא יכול להוביל קבוצה לתואר ,  בעזרת הקיזוז כמובן .  לורמוט ,  אם כן ,  מצפה מבחן אחר מבוזגלו ורפאלוב :  להראות שהוא שייך לליגת השחקנים שיכולים לעשות זאת פעמיים ברציפות ,  לליגת הכוכבים שתמיד יודעים שחובת ההוכחה מעולם לא ירדה מהם .  ורמוט של העונה חייב להיות טוב יותר כדי שזה יקרה .  לא סתם נתנו לו את סרט הקפטן .  
למה דווקא ורמוט שחקן המפתח ?  להפועל יש הרי הרבה כישרון בחלק הקדמי .  בעיני ,  ורמוט הוא פשוט בעיני השחקן הבוגר יותר בגלריית הכוכבים של הפועל תל אביב .  למרות שלא הצליח בליגה הבלגית ,  משהו באתגר והקושי שציפה לו שם ביגר מאוד את ורמוט .  מעבר לכך ,  גם היכולת שלו עם הכדור נותנת לו יתרון להנהיג .  הוא הרבה יותר מנוסה ,  הרבה יותר מבין והרוויח בצדק את מעמד הברומטר של הפועל תל אביב .  עכשיו עליו להראות שהוא לא התעייף מהתווית הזו .
 
זה תלוי בכם
בשלוש הקבוצות הגדולות יש הרבה שחקנים טובים ,  אבל בכל אחת יש רק אחד שיכול וצריך לעשות את ההבדל בדרך לתואר .  שלום תקווה יודע מי אלה והוא גם מסביר למה ערב פתיחת הסיבוב השני

