ספרד :  הטביעו את הצוללת באי
מאיורקה ואוואט המשיכו את מסורת ניצחונות הבית ,  עם 0:1 על ויאריאל השוקעת ומקום רביעי .  הפסד 2:1 לסביליה בסראגוסה
המחזור ה-21 בליגה הספרדית נפתח אמש  ( שבת )  עם משחקיהן של שלוש המוליכות ,  ברצלונה ,  ריאל מדריד וולנסיה שניצחו כולן ,  כאשר היום  ( ראשון )  נמשך המחזור .  דודו אוואט ומאיורקה אירחו באי את ויאריאל במשחק מסקרן והשיגו ,  כמו הרבה פעמים בעבר ,  עוד ניצחון ביתי ,  הפעם 0:1 קטן .  לשמחתה של מאיורקה ,  סביליה לא לקחה לה את המקום הרביעי ,  כשהיא הפסידה 2:1 בסראגוסה .
 דפורטיבו לה קורוניה ,  אחת מהקבוצות היותר משכנעות בספרד ,  יצאה למשחק חוץ באנדלוסיה ,  אצל מלאגה ,  ושתיהן סיימו את משחקן ללא שערים .  אתלטיק בילבאו התקשתה בסן מאמס מול נועלת הטבלה ,  חרז ,  אבל גברה עליה לבסוף 2:3 .  אלמריה אגרה עוד נקודות ליום סגריר ,  ועשתה זאת על חשבונה של ספורטינג חיחון עם 1:3 מרשים ,  במשחק בו הורחקו שלושה שחקנים .  במשחק נוסף ,  גברה אוסאסונה על טנריפה 0:1 .  המשחק שנעל את המחזור סיימו ראסינג סנטאנדר ואתלטיקו מדריד ב-1:1 באל סרדינרו .
 הקבוצה ההפכפכה מהאי הגיעה למשחק הבית לאחר ההפסד המשפיל משהו בחוץ לחרז האומללה ,  ולאחר שאיבדה את המקום הרביעי לסביליה .  הצוללת הצהובה הגיעה ,  לעומת זאת ,  אחרי פיטוריו של המאמן ארנסטו ולוורדה ,  שהועזב לאחר שהקבוצה נחלה הפסד ביתי גם משפיל בשבוע שעבר לאוסאסונה במדריגל .  מי שעמד על הקווים במשחק הוא חואן קרלוס גארידו ,  אבל פיטוריו של ולוורדה לא עזרו לפי שעה ,  כאשר מאיורקה המשיכה במנהג שלה - לנצח משחקי בית ,  נונייז אחראי על שער הניצחון בדקה ה-81 .
 אתלטיק בילבאו - חרז 2:3
כשנסטור גורוסיטו מונה לנועלת הטבלה המסכנה ,  שרק חטפה תבוסות עוד ועוד ,  הוא הבין שאין לו יותר מדי מה להפסיד .  בינתיים ,  תחת הדרכתו ,  השיגה חרז בשלושת משחקיה ניצחון אחד ,  אבל היא בהחלט מתקדמת ונראית הרבה פחות מסכנה .  הפעם היא הייתה קרובה לחולל הפתעה ,  אבל שער בדקה ה-86 מנע ממנה נקודה ,  בסן מאמס ,  היכן שריאל מדריד הגדולה נוצחה מבלי שכבשה .  איקר מוניאין העלה את הבאסקים ליתרון כבר אחרי שתי דקות ,  אלא שויסנטה מורנו  ( 10 )  ומריו ברמחו  ( 41 )  היממו את הקהל המקומי .  פרננדו יורנטה  ( 64 )  דאג להרגיע קצת את הרוחות ,  והיה זה שהביא גם את שלוש הנקודות עם שער שני אישי בדקה ה-86 .
 יום שחור עבר על אלברו נגרדו ,  חלוצה של סביליה ,  כשקבוצתו הפסידה במפתיע לסראגוסה מהתחתית ,  שמצידה רושמת ניצחון שני ברציפות וחולפת מעל הקו האדום .  בדקה ה-31 עלתה סראגוסה ליתרון ,  כשהרכש האיטלקי מתיאו קונטיני ניצל הגנה רדומה של סביליה כדי להבקיע .  פרדי קאנוטה הגיב אחרי שלוש דקות עם שיוויון באדיבות חואן פאבלו קאריסו ,  אבל נגיחה של נגרדו לשערו הוא בדקה ה-41 קבעה את תוצאת המשחק .  חלוץ נבחרת ספרד לא סיים כאן ,  כשתשע דקות לסיום בעט בקונטיני וראה כרטיס אדום .  בדקה האחרונה הורחקו גם מריוס סטנקיביצ'יוס מסביליה ואדריאן קולונגה מסראגוסה ,  וסביליה כעת במקום החמישי בלבד .
 סנטאנדר - אתלטיקו מדריד 1:1
הקולצ'ונרוס שוב שוקעים ,  ואחרי שני הפסדים רצופים היה נדמה שדייגו פורלאן יוציא אותם לדרך חדשה עם שער מוקדם באל סרדינרו בדקה ה-24 ,  אבל גונזאלו קולסה איזן בדקה ה-36 והשאיר את קיקה סאנצ'ז פלורס עם נקודה בודדת בלבד .
 השאיפות של שתי הקבוצות מתמצות בעיקר בניסיון להבטיח עוד עונה בליגה .  הקבוצה הביתית ניצחה לאחרונה לפני ארבעה מחזורים והשיגה ניצחון בודד ב-10 משחקיה האחרונים עד המשחק הזה ,  חיחון נשארת עם ניצחון אחד בלבד בשמונת משחקיה האחרונים .  הפתיחה של הקבוצה הביתית הייתה רעה מאוד ,  כשצ'יקו הורחק בכרטיס אדום  ( 12 )  ודייגו קסטרו דאג להעלות את חיחון ליתרון בפנדל בדקה ה-13 ,  אלא שהיתרון של האורחים החזיק מעמד שתי דקות בלבד ,  כשאלברט קרוסאט איזן .  שתי דקות לסיום המחצית הראשונה דומינגו הפך את התוצאה .  החגיגה של המקומיים נמשכה עם שער של גיירמה  ( 81 )  .  בתווך ,  שחקני חיחון איבדו את העשתונות כששניים מהם ספגו אדומים - דויד בארל  ( 80 )  וארנולין גרגורי  ( 82 )  .
 משחקים נוספים :
 אוסאסונה - טנריפה 0:1קרלוס ארנדה  ( 48 )  .
 מלאגה - דפורטיבו לה קורוניה 0:0

ספרד :  הטביעו את הצוללת באי
מאיורקה ואוואט המשיכו את מסורת ניצחונות הבית ,  עם 0:1 על ויאריאל השוקעת ומקום רביעי .  הפסד 2:1 לסביליה בסראגוסה

