שאלה פתוחה
מאוהב בבחורה שאין לך סיכוי איתה ,  ולא מצליחה להוציא אותו מהראש שלך ?  הפסיכולוגית אילנה עונה
אני מאוהבת בידיד שלי כבר הרבה חודשים והוא יודע את זה  ( לא אני אמרתי לו )  .  בחופש הגדול יצאנו לים ושם הרגשתי אליו דברים .  שבועיים אחרי בערך ,  ישבתי עם חברים ואיתו בשכונה שלו ,  שתינו וודקה והוא נהיה קצת מסטול וגם אני .  ואז ישבנו לבד והוא נישק אותי ,  ועד חצות היינו ביחד .  בסוף לא יצא מהקשר הזה כלום .  
לפני חודש בערך היתה מסיבה של חברה במועדון ,  ורקדנו ביחד במשך כל המסיבה .  תוך כדי הריקודים פשוט הרגשתי שאני נשברת ,  שאני פשוט לא יכולה בלעדיו .  אח"כ שוב התנשקנו ואמרתי לו שאני לא רוצה שנצטער על זה כמו בפעם הקודמת ,  והוא אמר לי  " אם מישהו נוגע בך אני אהרוג אותו ,  מהיום את רק שלי "  והמשיך לנשק אותי .  אח"כ רצתי לספר לחברה טובה שלי ,  ואחרי 10 דקות חברה שלי ראתה אותו יושב עם איזו מישהי ומנסה לנשק אותה ,  היא הלכה אליו וצעקה עליו .  והוא אמר לה : " עזבי אותי ממנה אני לא אוהב אותה הטיפשה הזאת ,  זאת היא שניסתה לנשק אותי "  כשהיא אמרה לי את זה לא הפסקתי לבכות ופשוט נשברתי .  
מאז אנחנו כבר לא מדברים .  בכל פעם שאני רואה אותו בבית ספר אני מרגישה פרפרים בבטן ,  אני פשוט אוהבת אותו .  אני רוצה לדעת אם מה שאני מרגישה זה בסדר ?  אני צריכה לתת לא עוד צ'אנס ?  ואם להגיד לו מה אני מרגישה באמת ,  ולבדוק מה הוא מרגיש ואולי יצא מזה משהו ? 
בדרך כלל רצוי לתת לבני אדם צ'אנס ולסלוח להם על טעויות ,  פאשלות קטנות וסתם יציאות .  השאלה היא שאלה של מינון וכמות .  פעם אחת מילא ,  סולחים ומעבירים .  פעם שנייה כבר פותחים עין ועומדים על המשמר ,  ובפעם השלישית זה כבר זהו ,  זה חתום וגמור .  אחרי שלוש אכזבות רצופות זהו כבר דגם של אדם מאכזב ,  לא אמין ולא יציב וכדאי לנו להיזהר מאנשים שחוזרים ופוגעים בנו בפרט כשזה אצלם כבר הופך לשיטה .  זה בעניין ההתבוננות באכזבה .  
ועכשיו לעניין ההתבוננות באהבה :  בגיל הנעורים ובפרט בתחילת דרכינו בזוגיות עדיין אין לנו את ההבחנות המדויקות בין אהבה  " הידלקות ",  משיכה ארוטית ,  משיכה רומנטית וכו' .  משיכה נובעת מ"קליק "  בתוכנו שמופנה כלפי המין השני .  לא תמיד אנו יודעים מדוע :  זה פשוט מגיע זה אולי משהו בחיצוניות ,  משהו בשפת הגוף ,  משהו בהיווצרות מגע פיזי ובעיקר משהו בדמיון שלנו שאנו מלבישים בבת אחת על אדם שעד לאותו רגע היה זר גמור או ידיד כלשהו ובבת אחת הוא הופך להיות  " האחד היחיד והמיוחד שאי אפשר בלעדיו ".  ברור שזהו תעתוע של הדמיון והתודעה .  
נעים להרגיש את זה .  מצד אחד זה עושה  " פרפרים בבטן "  אבל כדאי לבדוק את זה מול המציאות ,  כלומר האם  " גורם הפרפרים "  אכן ראוי לאהבתנו במובן הזה שהוא ישר ,  אמין ,  מתחשב ,  מכבד ,  מעניק יחס ,  חיובי וכללית יודע גם להיות אדם מעניק אהבה וכבוד .  רק כך ההתאהבות מקבלת את העומק של התאהבות מציאותית המכונה אהבה וקשר .  ועכשיו לסיפורך .  
שובר  " לבבך "  הוא לא יציב :  יש לו יציאות נלהבות כולל הצהרות דרמטיות ומספר דקות לאחר מכן הוא נוהג בדיוק להיפך ואפילו אפשר לומר קצת בגסות .  הרושם שיש כאן דחפים של רגע מבחינתו וקריזות קלות לפה ולשם .  בשביל מה את צריכה מישהו שמשפיל אותך ומכנה אותך טיפשה ?  כפי שחיית עד לאותה נשיקה איתו ,  יש להניח שתצליחי ותמשיכי לחיות גם הלאה ואת כאבי הלב נסי לרכך בידיעה שאת היית בסדר גמור שפרפרים בבטן באים והולכים ושמגיע לך בחור אמין וישר ,  הראוי לך .  אל תתעסקי איתו יותר .  הלאה .
 בתחילת החופש הגדול התיידדתי עם בחור מהשכבה שלי .  לאט לאט הפכנו לידידים הכי טובים ,  והיו בנינו המון שיחות נפש .  אף פעם לא ראיתי אותו ,  מפני שלפני שהתיידדנו ,  לא ידעתי בכלל מי הוא .  ככה דברנו במשך חודשיים במסנג'ר ,  ובאחד הימים הוא הציע לי לצאת איתו .  סירבתי מפני שהתייחסתי אליו בקטע של ידיד טוב ולא מעבר ,  וגם בגלל שנורא קשה לי להסתובב לבד עם בנים ממבוכה ומחשש שתהיה שתיקה מביכה ולא יהיה על מה לדבר .  
לאחר מכן דברנו כרגיל והכל היה סבבה ,  אך בתחילת השנה לא דיברנו בכלל ,  אלא רק אמרנו אחד לשנייה 'שלום' וזהו .  במשך הזמן המצב החמיר :  הוא מסנן אותי בפייסבוק ,  מתעלם ממני בבית הספר  ( אפילו כבר שלום הוא לא אומר לי )  ,  ואנחנו כאילו זרים לחלוטין .  אני חוששת שהוא שכח את כל מה שהיה בנינו ,  או שמא דחה אותי רק בגלל המראה ..  .
 אני שולחת לו סמסים ,  מתקשרת אליו ,  אך הוא טוען שאין לו זמן ושהוא עסוק מאוד לאחרונה.המצב נמשך כך כבר ארבעה חודשים ,  ואני ..  .  מה לעשות ?  התאהבתי בו .  שאלתי אותו אם הוא עדיין מרגיש כך ,  והוא אמר לי שלא .  אני חייבת להודות שזה פגע בי באיזושהי נקודה ,  אבל אין לי כבר מה לעשות ..  .
 הוא לא יודע שאני אוהבת אותו ,  אבל אני מרגישה שזה כבר אבוד .  הוא לא מוכן להתיידד איתי אפילו ..  .  שלחתי לו לא מזמן הודעה באינבוקס שבקשתי ממנו להגיד לי מה קרה ,  ושאם פגעתי בו ,  אז שיגיד .. .הוא התעלם ,  כרגיל .  אני מרגישה אבודה וחסרת אונים ..  .  יש לך אולי מושג לפתרון ? 
המעבר מידידות לקשר זוגי הוא ללא ספק שלב של קפיצת מדרגה ולמעשה יש הרבה פניות למדור בנושא זה .  יש הצולחים שלב זה בשלום והופכים לזוג ,  יש הנמנעים מן המעבר ויש המאבדים את הידידות שהייתה .  זה חבל ,  זה כואב אבל כנראה לעתים זה בלתי נמנע ולו רק בגלל העובדה שפשוט זה קורה החוכמה הגדולה של החיים היא התזמון הנכון .  זהו  " אינסטינקט "  שמתפתח בנו בהדרגה בזכות ניסיון ,  אינטואיציה ואומץ לב ,  מה שמתאים בתזמון א' עשוי לא להתאים לחלוטין בתזמון ב' ,  וכך נוצר פקשוש שאין דרך להחזיר אותו .  
אני חוששת שזה מה שקרה לך .  היה חלון הזדמנויות שידידך הציע לך לצאת ,  ומאחר וסירבת בשל פחדים ,  מעצורים וחששות שלך ,  הוא פשוט עשה קאט ,  חתך בתוכו את העניין וירד מן הסיפור .  יש אנשים המושכים ציפיות ,  מחכים ומקווים ויש אחרים הנוקטים בשיטה  " אם לא אז לא ".  נחתוך ,  נשכח ונלך הלאה .  זו שיטה די פרקטית ומועילה כדי ליצור פתח להזדמנויות נוספות .  
אני חוששת שהעניין די אבוד ושאין לך שום צורך  " להתחנן ליחס "  ולחוות דחייה שוב ושוב .  ניתנה לך הזדמנות ,  דחית אותה ,   ( לכל אחד קצב הבשלה פנימי אחר וקצב של קבלת החלטות אחר )  איבדת אותה ובשלב הזה אי אפשר להשיב את הגלגל אחורנית .  נכון שזה לא נעים אבל שווה את השיעור והלמידה לדעת להכות בברזל בעודו חם .  נקווה שבפעם הבאה תרימי את הכפפה בזמן .  הנעורים ניתנו לנו כדי ללמוד מהם איך לעשות בהמשך חיים טובים ונכונים לנו .
 אני מאוהב בבחורה שמבוגרת ממני בשלוש שנים .  היא לומדת איתי בתיכון ,  ולא מסתכלת עלי אפילו .  ניסיתי לגשת אליה אבל אני מת מפחד ,  ובכל פעם שהיא מסתכלת עלי אני מרגיש שאני הופך לאידיוט .  היא סוג של מלכת שכבה כזו ,  ולמרות שיש הרבה בנות בשכבה שלי שהיו רוצות לצאת איתי ,  אני לא יכול לשכוח אותה .  אני מרגיש כלפיה רגשות אמיתיים ,  ובחוסר אונים טוטאלי .  אין סיכוי שהיא תרצה לצאת איתי .  מה אני עושה ? 
נראה לי שהיטבת לקרוא את המפה ולנתח את המצב ,  ושהתשובה ניתנת בגוף השאלה .  התאהבות זה אחלה אבל עוד יותר מזה אחלה שתהיה לנו ציפור ביד מאשר שתי ציפורים על העץ ועוד יותר אחלה שנחווה חוויות במציאות כשהדברים מתאפשרים ,  ולא נדחה הזדמנות להתנסות רק בגלל שאנחנו מעדיפים את ארץ הדמיון הבלתי אפשרית .  
אני בטוחה שאתה בחור לעניין ,  הרבה בנות שכבה רוצות לצאת איתך ואני סמוכה ובטוחה שתצליח למצוא מביניהן את המתאימות לך לחברות ,  להנאה ,  לבילוי ולשאר הדברים הטובים .  מה יש לבת 18 ,  מלכת השכבה לחפש אצל בן 15 ,  תותח ככל שיהיה ?  בגיל הזה פער של 3 שנים הוא כמעט פער של  " דור "  ומה גם שאובייקט אהבתך ככל הנראה מחוזרת ומוקפת מעוניינים אז למה שתספור אותך ?  
זה לא עניין של אכזריות ,  זה עניין של חוקי היצע וביקוש ותרבות נעורים ,  שבגיל הזה ענייני הגיל הם מאוד קריטיים .  בגילאי חמש עשרה- שמונה עשרה ,  בוא נחשיב כל שנה כאילו הייתה חמש שנים ,  כי זה גיל עם פערי ההבשלה הפיזית הרגשית וההתנהגותית הגדולים ביותר .  הדרך הטובה ביותר להשכיח את ייסורי הלב היא להשקיע עצמנו בקשרים בינאישיים מספקים ומענגים ,  אולי ברגע הזה זה קצת קשה לך .  נסה לבקש עזרה ודרבון לבילוי מחברים וידידות עד שתיכנס לזה יותר ויותר ,  והשמחה תיקח את מקום העצב .
 

שאלה פתוחה
מאוהב בבחורה שאין לך סיכוי איתה ,  ולא מצליחה להוציא אותו מהראש שלך ?  הפסיכולוגית אילנה עונה

