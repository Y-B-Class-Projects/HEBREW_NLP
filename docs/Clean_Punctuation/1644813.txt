יום שישי ,  את יודעת
יוני מגלה מחדש את הפרדוקס של שישי בלילה .  אז מה עדיף - סיבובי ברים ריקניים ,  או ארבעה קירות שמסתכלים עליך בחזרה ? 
פרידות הן תמיד אותו הדבר ,  וזה בכלל לא משנה כמה הקשר עצמו היה שונה ומיוחד .  גם כשאני מנסה ,  אולי אפילו מצליח ,  להתגבר ולמלא את החלל הרגשי שנותר ,  אני מגלה שאני רק בחצי הדרך להשאיר את הקשר מאחורי .  עדיין נותרה לי לא מעט עבודה כדי למלא חלל אחר ,  מעשי יותר .  החלל שהתפנה לו מסדר היום שלי .  אני צריך למצוא דרכים יצירתיות וחיוביות למלא מחדש את סך כל הזמן שנהגנו לבלות יחד ,  ובהייה סתמית בתקרה תוך געגועים לעיניים שלה זה ממש לא הכיוון .  במסגרת ההתמודדות שלי עם הזמן שהתפנה החלטתי לחזור לדברים שלא עשיתי מזמן .  התחלתי לרוץ בפארק פעמיים בשבוע ,  אחרי שנים של הפסקה .  הרמתי טלפון לכמה חברים משכבר הימים ,  ולסבא וסבתא ,  וביליתי כמה ימים של שקט אצלם בצפון הרחוק .  עכשיו נותר רק למלא את החור השחור של יום שישי בלילה .  אף פעם לא הייתי בליין או טיפוס של מסיבות .  אני יוצא מדי פעם למועדונים ,  כי אפשר לפגוש שם בחורות ,  אבל מרגע שאני נכנס לקשר קל לי מאוד לוותר על סוג הבילוי הזה .  אם הכרתי בחורה במסיבה והתחלנו לצאת ,  אני אעדיף שזה יהיה לבית קפה קטן ,  לבר עם תאורה רומנטית ,  לסרט ,  מקסימום לבית של חברים .  עם האקסית זה היה בדיוק כך .  ככל שהתחזק הקשר ,  כך התחלנו לבלות יותר בבית .  הפכנו את זה להרגל  חוץ מאירועים מיוחדים ,  זירת ההתרחשות המרכזית של ימי שישי הפכה להיות המיטה שלי .  קצת מוזיקה ,  סרט ,  בקבוק או שניים ,  הרבה אהבה ,  להתעורר יחד ,  עיתון ,  סלט פירות ,  כל החבילה .  זה היה פשטני ,  ולא מי יודע מה פרוע ,  אבל עדיין ,  הכי טוב שיש .  ודברים כל כך טובים אי אפשר להחליף בקלות .  ביום שישי שאחרי הפרידה הייתה לי קצת בירה במקרר ,  וספר טוב ,  וסרט ,  אבל לא הצלחתי להימנע מההרגשה שהחדר שלי סוגר עלי .  הסתכלתי על הקירות ,  והם החזירו לי מבט מודאג .  זה כמעט בלתי אפשרי להישאר לבד בבית בערב שישי ,  להסתכל מהחלון על עיר שהאורות בה דולקים תמיד .  לחשוב על אנשים ששותים ורוקדים וחיים ועל נשים שצוחקות ועל הצוואר הארוך והלבן שלהן ולהרגיש רע שאתה מפספס את הכל .  רגעים כאלה יכולים לשבור אותך ,  ואז ,  הטלפון לאקסית נראה קרוב ומזמין מתמיד .  אבל אני לא נכנעתי ,  וביום שישי האחרון יצאתי לבלות .  בלי לדעת מאיפה להתחיל ,  הסכמתי להתלוות לחברים שטענו שהם מכירים את המקומות הנכונים .  בולשיט .  חצי שנה לא יצאתי ועדיין ,  כלום לא השתנה .  אותם המקומות הריקים שדחוסים באותם האנשים הריקים .  אותה המוזיקה ,  אותם הבגדים ,  הסיפורים ,  הרכילויות ,  הבדיחות .  פתאום נראה לי חבל לבזבז את הזמן ,  ורציתי הביתה ,  אבל ידעתי שגם בבית לא יהיה יותר טוב .  כנראה שהגיע הזמן למצוא חברה חדשה ,  או לפחות סיבה טובה אחרת להישאר איתה בבית ולאהוב את העולם .
 
יום שישי ,  את יודעת
יוני מגלה מחדש את הפרדוקס של שישי בלילה .  אז מה עדיף - סיבובי ברים ריקניים ,  או ארבעה קירות שמסתכלים עליך בחזרה ? 

