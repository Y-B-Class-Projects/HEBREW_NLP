פלסטינים : " מתה המפגינה שנפצעה בבילעין "
 ג'וואהר אבו רחמה נפגעה אתמול בהפגנה השבועית סמוך לבלעין משאיפת כמות גדולה של גז מדמיע .  מבית החולים נמסר כי הבוקר מתה אבו רחמה .  לפני כשנה וחצי נהרג אחיה מירי צה"ל
מקורות פלסטינים דיווחו כי ג'וואהר אבו רחמה בת ה-36 ,  שנפגעה אתמול בהפגנה השבועית בבילעין כתוצאה משאיפת כמות גדולה של גז מדמיע ,  מתה הבוקר  ( שבת )  בבית החולים ברמאללה .  אבו רחמה היא אחותו של באסם אבו רחמה ,  שנהרג מפגיעת קליע גז לטווח מוגדל במהלך הפגנה בבילעין ב-17 באפריל ,  2009 .
 אבו רחמה פונתה אתמול באמבולנס במהלך ההפגנה בבילעין .  הרופאים בבית החולים ברמאללה מסרו לבני משפחתה כי אבו רחמה סובלת מהרעלה שנגרמה מהחומר הפעיל בגז המדמיע וכי היא אינה מגיבה לטיפול .  הרופאים נלחמו על חייה במשך כל הלילה אולם בסופו של דבר היא מתה .
 אח נוסף במשפחה ,  אשרף אבו רחמה ,  נורה על ידי חייל צה"ל כשהוא כפות ,  במהלך ההפגנה השבועית בנעלין .  האירוע תועד על ידי ארגון  " בצלם ".  בחודש יולי האחרון הורשע סא"ל עמרי בורברג ,  שהורה לפקודו ,  סמ"ר לאונרדו קוראה ,  לירות באבו רחמה ,  בניסיון לאיומים .  קוראה הורשע בשימוש בלתי חוקי בנשק .  שניהם הורשעו גם בהתנהגות בלתי הולמת .  בשבוע הבא יינתן גזר דינם .
 אתמול השתתפו כ-1,000 פלסטינים ,  ישראלים ואזרחים זרים בהפגנה השבועית נגד גדר ההפרדה סמוך לכפר בלעין ,  כך נמסר ממארגני ההפגנה .  מדובר צה"ל נמסר ,  כי המפגינים יידו אבנים לעבר כוחות הביטחון ,  שהגיבו על ידי אמצעים לפיזור הפגנות .  בהפגנה נכח גם ראש הממשלה הפלסטיני סלאם פיאד שאמר למפגינים ,  כי  " אנו עומדים לצדכם ותומכים במאבקכם ". 
חבר הכנסת אחמד טיבי  ( רע"מ-תע"ל )  קרא לפתוח בחקירה פלילית נגד הקצינים והחיילים האחראים להריגתה של אבו רחמה .  לדבריו , " צה"ל מוכיח שוב שהוא נאבק בנשק קטלני במפגינים לא אלימים נגד גדר ההפרדה .  הדבר מהווה עבירה על החוק הישראלי והבינלאומי כאחד ". 
חבר הפרלמנט הפלסטיני מוסטפא ברגותי קרא לקהילה הבינלאומית ללחוץ על ישראל להפסיק לירות גז מדמיע לעבר מפגינים .  בנוסף קרא לאזרחים הפלסטינים ולרופאים בבתי החולים  " לתעד את התקריות והפשעים הללו כדי שיהיה ניתן להעמיד את ישראל לדין בינלאומי ולרדוף אחרי מנהיגיה ". 
מוחמד חטיב ,  חבר הוועדה העממית בבילעין אמר הבוקר כי  " אנו המומים וזועמים על הברוטליות הישראלית ,  אשר פעם נוספת עלתה בחיים של מפגינה בלתי-אלימה .  התגובה הקטלנית והבלתי אנושית של ישראל למאבק העממי לא תעבור בשקט .  בפתחו של עשור חדש ,  הגיע הזמן שהעולם ידרוש מישראל לתת דין וחשבון על מעשיה ולשים סוף לכיבוש ".  עו"ד מיכאל ספרד המייצג את המשפחה הוסיף כי  " את הבן הרגו בכינון ישיר ,  את הבת חנקו בגז .  שני מפגינים אמיצים נגד משטר שהורג חפים מפשע ולא חוקר את עברייניו .  לא נשקוט ,  לא נוותר ולא נחסוך במאמצים עד שהאחראים יתנו את הדין .  והם יתנו ". 
צה"ל מסר כי מדובר בירי שגרתי של גז מדמיע לעבר המפגינים .  לדברי צה"ל אבו-רחמה נפצעה קל ,  שוחררה מבית החולים ,  ומאוחר יותר מתה מפצעיה .  בניגוד לטענת צה"ל ,  הפלסטינים אומרים כי המפגינה שנהרגה הלילה לא שוחררה בשום שלב לביתה .  לדבריהם ,  היא הגיעה לבית החולים מחוסרת הכרה ומצבה הידרדר ללא כל שיפור עד שמתה במהלך הלילה .  בנוסף טוענים הפלסטינים כי היא מתה מהרעלה ולא מחנק .
 
פלסטינים : " מתה המפגינה שנפצעה בבילעין "
 ג'וואהר אבו רחמה נפגעה אתמול בהפגנה השבועית סמוך לבלעין משאיפת כמות גדולה של גז מדמיע .  מבית החולים נמסר כי הבוקר מתה אבו רחמה .  לפני כשנה וחצי נהרג אחיה מירי צה"ל

