המסחר בוול סטריט הסתיים בעליות שערים
דאו ג'ונס התחזק ב- 0.8% ל- 10,393 נקודות ,  נאסד"ק עלה ב-0.7% ל-2,242 נקודות ו- S & P 500 הוסיף 0.7% ל-1,107 נקודות
המסחר בוול סטריט הסתיים בעליות על רקע אופטימיות בנוגע להתאוששות כלכלת ארה"ב בעקבות נתוני מקרו חיוביים .  דאו ג'ונס התחזק ב-0.8% ל-10,393 נקודות ,  נאסד"ק עלה ב-0.7% ל-2,242 נקודות ו-S & P 500 הוסיף 0.7% ל-1,107 נקודות .  בשוק הסולידי ,  מחירי איגרות חוב לעשר שנים של ממשלת ארצות הברית ירדו והתשואה עליהן עלתה ב-0.061% ל-3.8% .  
שורה של נתוני מקרו פורסמו היום בארה"ב ,  ומרביתם הצביעו על התאוששות כל הכלכלה הגדולה בעולם .  מדד פעילות מגזר הייצור באזור פילדלפיה עלה בפברואר לרמה של 17.6 נקודות לעומת 15.2 בינואר ,  מסר היום הבנק הפדרלי של פילדלפיה .  העלייה היתה בהתאם לתחזיות הכלכלנים .  מדד מעל לרמה של אפס משקף צמיחה בפעילות ,  ואילו מדד מתחת לרמה זו מצביע על התכווצות בפעילות .  
מדד המדדים הכלכליים המובילים בארה"ב עלה בינואר ב-0.3% -עלייה חודשית עשירית ברציפות - לאחר עלייה של 1.2% בדצמבר ,  מסר היום חברת המחקר קונפרנס בורד .  כלכלנים צפו עלייה חדה יותר של 0.5% לאחר עלייה של 1.1% שעליה דווח במקור בדצמבר .  
מדד המחירים ליצרן בארה"ב עלה בינואר ב-1.4% - העלייה החדה ביותר מאז נובמבר - מסר היום משרד העבודה האמריקאי .  העלייה היתה חדה מתחזיות הכלכלנים לעלייה של 0.9% .  בניכוי מחירי מזון ואנרגיה ,  עלה מדד הליבה ב-0.3% - מעל לתחזיות לעלייה של 0.1% .  לעומת ינואר 2009 ,  עלה מדד המחירים ליצרן ב-4.6% - העלייה השנתית החדה ביותר מאז פרץ המשבר הפיננסי בשלהי שנת 2008 .  מדד הליבה עלה ב-1% בשנה החולפת .  
מספר תביעות האבטלה הראשונה בארה"ב גדל בשבוע שעבר ב-31 אלף ל-473 אלף ,  מסר היום משרד העבודה האמריקאי .  תחזית הכלכלנים היתה לירידה במספר התביעות הראשונות ל-438 אלף .
 מכון המחקר פיו  ( Pew )  ,  העוסק במצבו הכלכלי של השלטון המקומי בארה"ב ,  דיווח כי מדינות ארה"ב עומדות בפני גירעון של טריליון דולר בתוכניות הפנסיה ,  הבריאות וההטבות לעובדי הציבור שלהן .  סוזן אורהן ,  מנהלת המחקר ,  מסבירה כי ב-10 השנים האחרונות מדינות רבות לא הפרישו את הכספים הדרושים לתוכניות הפנסיה ,  בזמנים טובים ורעים כאחד .  על פי הדו"ח ,  אילינוי ,  נמצאת במצב הקשה ביותר מבין מדינות ארה"ב מאחר שהיא יכלה לממן ב-2008 רק 54% מהתחייבויות הפנסיה שלה .  
וול מארט ,  הקמעונית הגדולה בעולם ,  רשמה עלייה של 22% ברווחיה ברבעון הרביעי של שנת הכספים של החברה .  רווחי וול מארט הסתכמו ב-4.6 מיליארד דולר ,  או רווח של 1.22 דולר למניה ,  לעומת רווח של 3.8 מיליארד דולר ברבעון המקביל שנה קודם לכן .  הכנסות החברה עלו ב-4.6% והסתכמו ב-112.8 מיליארד דולר .  וול מארט צופה כי רווחיה בשנת 2011 מפעילויות מתמשכות יעמדו על 3.9-4 דולר למניה .  החברה צופה כי ברבעון הראשון של שנת הכספים של החברה היא תרשום רווח של 81-85סנט למניה .  
רשויות ההגבלים העסקיים בארה"ב ובאיחוד האירופי אישרו את הסכם שיתוף הפעולה בין ענקית התוכנה מיקרוסופט לחברת האינטרנט יאהו בתחום החיפוש והפרסום המקוון ,  מסרו היום שתי החברות בהודעה משותפת .  
במניות הישראליות ,  מניית נובה הישראלית ,  תיסחר היום בהמשך לפירסום דו"חות אתמול .  תוצאות הכספיות אכזבו את המשקיעים והם הפילו את ערכה של המניה בכ-13% במהלך המסחר .  הכנסות החברה הסתכמו ברבעון הרביעי ב-15.2 מיליון דולר ,  עלייה של 145% ביחס להכנסות של 6.2 מיליון דולר ברבעון המקביל .  הרווח המתואם עמד על 2.8 מיליון דולר ,  או 13 סנט למניה לעומת הפסד מתואם של 2.3 מיליון דולר או 12 סנט למניה ברבעון המקביל .  
פריגו קיבלה אישור סופי מרשות המזון והתרופות האמריקאית לשווק את שמפו ה-Ciclopirox בריכוז של 1% ,  גירסה גנרית לשמפו LOPROX .  משלוחים של השמפו יחלו באופן מיידי .  לופרוקס הוא שמפו אנטי פטרייתי הנועד לטיפול בסבוריאה עורית בקרקפת בקרב מבוגרים .  מכירות השמפו השנתיות של המותג ב-12 החודשים האחרונים הסתכמו ב-26 מיליון דולר ,  על פי נתוני וולטרס קלוור .  
יצרנית התרופות תרו תפסיק את פעילות הייצור במתקן היצור הסטרילי של חברת הבת שלה באירלנד ותפטר 30 עובדים במתקן בעקבות צבירת ההפסדים בגין המפעל .  הפסקת פעילות היצור מתוכננת להתחיל בסוף חודש מרס 2010 .
 
המסחר בוול סטריט הסתיים בעליות שערים
דאו ג'ונס התחזק ב- 0.8% ל- 10,393 נקודות ,  נאסד"ק עלה ב-0.7% ל-2,242 נקודות ו- S & P 500 הוסיף 0.7% ל-1,107 נקודות

