זה לא השר - זה המשרד
משרד התיירות נתפש על ידי שרי הממשלה כמשרד שולי שאינו יכול לתרום רבות לכלכלת המדינה .  דר' בנצי נחמן טוען כי יחס זה הוא זלזול או טעות ,  ואף עלול ליצור את אפקט פיגמליון
שר התיירות סטס מיסז'ניקוב ,  כובש לאחרונה כותרות וכתבות בעיתונים ואתרי האינטרנט .  יחד עם זאת ,  צריך לזכור שנוסף לשר ,  קיים ועומד משרד התיירות .  לכן זו היא ההזדמנות לבדוק את הצלחתו של משרד התיירות בהגדלת תנועת התיירים לארץ ,  ולאו דווקא את התנהלותו מעוררת המחלוקת של שר התיירות בביקוריו בספרד ובברזיל .
 השאלה המרכזית היא :  מדוע משרד התיירות כמשרד כלכלי ,  אינו מצליח לגרום לענף להמריא ?  אחת האפשרויות היא שהתחלופה המהירה של השרים והמנכ"לים בשנים האחרונות השפיעה על היעדר פריצת דרך רצויה .  אמנם ישנם שיפורים במערכות התיירות הפועלות להגברת תנועת התיירים לארץ ,  אך התוצאות אינן מצביעות על הצלחה של ממש בכיוון זה .  
לאורך כהונות ממשלות ישראל השונות ,  משרד התיירות נחשב למשרד כלכלי שאינו בעל חשיבות מרכזית בהתנהלות הממשלה .  התקציבים והכלים שהועמדו לרשות המשרד היו מוגבלים ולא הותאמו לפוטנציאל הטמון בתיירות .  בעשור האחרון ,  מספר התיירים נשאר כפי שהיה ואחוז לינות התיירים אפילו ירד .  המספרים אכן מוכיחים זאת :  2.7 מיליון כניסות תיירים ו  19.6 מליון לינות בשנה ,  ללא שינוי .  באחוז לינות התיירים מתוך סה"כ הלינות הייתה ירידה מ- 49% ל- 40% .
 הגישה הממשלתית יצרה את 'אפקט פיגמליון' במשרד התיירות .  'אפקט פיגמליון' ידוע גם בשמו האחר :  'נבואות המגשימות את עצמן' .  מחקרים בפסיכולוגיה חברתית הוכיחו שנבואות חיוביות או שליליות ,  שנובאו על ידי גורמים שונים וכוונו לאדם מסוים השפיעו על הישגיו של אותו אדם .  כלומר ,  עצם הנבואה והציפיות השפיעו על התנהגותו והחלטותיו של אותו האדם .  
האם יתכן שיש לנו 'אפקט פיגמליון' בהישגי משרד התיירות כתוצאה מהיחס המזלזל של הממשלה וגורמים בענף עצמו ?  בכל מקרה ,  משרד זה נתפש על ידי שרי הממשלה כמשרד שולי שאינו יכול לתרום רבות לכלכלתה של המדינה ,  גישה שיסודה בטעות כלכלית וזלזול מיותר .  גורמי התיירות השונים ,  כולל השר המככב במדיה ,  מעוניינים לראות את צמיחת הענף והכפלת התיירות לארץ ,  והשאלה שנותרה היא כיצד עושים זאת .
 האפשרות המתבקשת היא העצמה משמעותית וחיזוק ניכר של משרד התיירות .  שינוי מהותי זה ניתן לעשות על ידי הגדרה מחדש של המשרד והרחבת תחומי פעילותו .  ישנה כאן הזדמנות לשלב את שירותי התיירות במכלול של ענפי השירותים האחרים המכוונים ליצוא ,  ולהקים את  " המשרד ליצוא שירותים ושיתוף פעולה בינ"ל ".  שירותי התיירות יהיו חלק ממשרד מורחב זה .  
ההגדרה מחדש של המשרד מבוססת על ההסכמה של גורמים מקצועיים ופוליטיים שיצוא השירותים הינו אחד ממנועי הצמיחה של כלכלת ישראל .  הפוטנציאל המשמעותי של יצוא שירותי הנדסה ,  שירותי תכנון וייעוץ בתחומים מגוונים ,  ניהול ויישום פרויקטים רב-לאומיים וכמובן שירותי תיירות ,  מהווים אתגר משמעותי לכלכלת ישראל .  
חברות ישראליות רבות ,  העוסקות בתחומי השירותים מחפשות את המנוף שיסייע להם בפריצת דרך לשוק הבינלאומי .  הרחבה זו והגדרה מחדש של משרד התיירות במסגרת  " המשרד ליצוא שירותים "  עשויים להשתלב בתפיסתו של ראש הממשלה ,  המשמש כשר-על אסטרטגי לנושאי כלכלה .
 בהצעה זו אין הקטנה או החלשה של מאמצי יצוא שירותי התיירות .  הקמת 'המשרד ליצוא שירותים ולשיתוף פעולה בינ"ל' מחייבת הרחבה משמעותית של הקצבת תקציבים והקצאת אמצעים מתאימים .  על ידי כך יקבל ענף התיירות את חשיבותו הרצויה ושירותי התיירות יקבלו דגש מרכזי בין שאר המשרדים הכלכליים .  
האתגר מונח לפתחה של ממשלת ישראל .  סטס מיסז'ניקוב ,  למרות ועל אף הביקורות והלעג כלפיו ,  יכול לפעול לשינוי מהותי במשרד התיירות ולהתחיל להציגו כמשרד חשוב יותר בכלכלת ישראל .
 ד"ר בנצי נחמן ,  מרצה במרכז ללימודים אקדמיים - אור יהודה ,  נשיא לשכת המסחר ישראל  אירלנד .
 
זה לא השר - זה המשרד
משרד התיירות נתפש על ידי שרי הממשלה כמשרד שולי שאינו יכול לתרום רבות לכלכלת המדינה .  דר' בנצי נחמן טוען כי יחס זה הוא זלזול או טעות ,  ואף עלול ליצור את אפקט פיגמליון

