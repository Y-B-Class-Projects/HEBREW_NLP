עדלאידע באחד העם 
ת"א 25 עלה ב-0.7% ונסגר ב-1,195 נק' ;  מדד הביומד זינק ב-2.9% .  רמקו :  מסתמנת תקופה ארוכה של שוק חיובי ;  בזק בשיא של כל הזמנים ואלוביץ רושם רווח של 1.6 מיליארד שקל 
המסחר באחד העם התנהל היום במגמה חיובית על רקע עליות השערים אמש בוול סטריט וברחבי העולם .  נתוני מקרו חיוביים בזירה הגלובלית והמקומית סייעו למדדים לשוב למגמה חיובית .  מדדי תל אביב 25 ו-100 רשמו שיא של 25 חודשים ,  מאז ינואר 2008 ,  כאשר מדד ת"א 25 מרוחק 0.35% מהרמה הפסיכולוגית של 1,200 נקודות .  
בסיכום היומי :  מדד תל אביב 25 עלה ב-0.7% ,  ונסגר ברמה של 1,195.72 נקודות ;  מדד תל אביב 100 נסגר ברמה של 1,124.31 נקודות לאחר שהוסיף 0.7% לערכו .  היום הושק בראשונה מדד מניות הביומד ,  אשר התחיל להיסחר הבוקר ברמה של ת"א 100 ,  וזינק במהלך היום ב-2.9% .  מדד מניות הבנקים התחזקו ב-1.7% ומדד מניות הנדל"ן הוסיף 0.3% .  
היום השיקה הבורסה לניירות ערך בראשונה מדד חדש למניות ענף הביומד ,  המורכב מ-26 מניות של חברות שעוסקות במחקר ובפיתוח בתחום מדעי החיים ,  ביוטכנולוגיה ,  תרופות ומכשור רפואי בשווי שוק כולל של כ-10 מיליארד שקל .  מניית אינטק פארמה ,  שנרשמה למסחר לאחר המועד הקובע לקביעת הרכב המדד ,  תצורף למדד התחלתי של 25 ניירות באיחור של שבוע .  מדד הבסיס של מדד הביומד נקבע הבוקר כזהה למדד הבסיס של מדד ת"א 100 .  המשקל של כל מניה במדד יחושב מדי יום לפני תחילת המסחר על פי נוסחה ,  כאשר המשקל המרבי לא יעלה על 9.5% מהמדד .  בנוסף ,  הרכב המדד החדש יעודכן פעמיים בשנה - ינואר ויולי .  
בשוק הסולידי :  היום נפדה המלווה קצר מועד  ( מק"מ )  סדרה 0310 .  ההנפקה של סדרה 0311 החדשה המחליפה נסגרה בתשואה 2.07% עם 8.3% הקצאה .  מדדי איגרות חוב הקונצרניות רשמו עליות של 0.3% בדירוגים הגבוהים ו-0.5% בדירוגים נמוכים יותר .  במקביל ,  חלה מגמה מעורבת באפיק הממשלתי ,  כאשר גם איגרות צמודות מדד וגם שקליות נסחרו תוך שינוים של עד 0.15%
רמי רחימי ,  מנכ"ל רמקו בית השקעות ,  אמר הבוקר כי  " נראה שהולכים לתקופה ארוכה של שוק חיובי ,  בהנחה שאותם נתוני מקרו חיוביים ימשיכו את המגמה ".  רחימי התייחס לאפיק מנייתי וציין כי הדו"חות של חברות שמתפרסמים בתקופה זו הם בהחלט טובים ,  והמחירים השוררים סבירים ביותר .  רחימי סבור כי הפוטנציאל קיים במידה רבה יותר במניות קטנות המרכיבות את מדדי היתר .  ברמקו מדגישים את האטרקטיביות של מגזר האנרגיה ומקצים כ-4% למניות הסקטור מכלל השקעה באפיק .  
לגבי האפיק האג"חי ,  ציין רחימי כי השוק נמצא בסביבת ריבית מאוד נמוכה אך העלאת הריבית הדרגתית בדרך .  לכן ,  מתמקדים ברמקו במח"מ קצר עד בינוני ונזהרים מהאג"חים הארוכים על מנת למנוע בהמשך הפסדי הון .  ברמקו מעדיפים את האג"חים הקונצרניים מכיוון שבאפיק הממשלתי ,  במח"מ עד 4 שנים ,  מגיעים לתשואות אפסיות ואף שליליות ,  כדוגמת גליל 5427 הנסחר בתשואה שלילית של 1.2% .  תיקי האג"ח של רמקו משלבים כ-30% איגרות לא מדורגות אך מחפשים יותר חוב מובטח בבטוחות .  
סמוך לשעת הסגירה באחד העם ,  הצביעו החוזים העתידיים על המדדים המובילים בארה"ב על פתיחה חיובית של עד 0.5% .  
 
נתוני מקרו שפורסמו אתמול בארה"ב ,  העידו כי הפעילות במגזר הייצור בארה"ב צמחה זה החודש השביעי ברציפות ,  אם כי בשיעור מתון מהתחזיות .  הצריכה הפרטית בארה"ב גדלה בינואר ב-0.5% לעומת תחזית של 0.4% ,  זה החודש הרביעי ברציפות ,  ואילו ההכנסה האישית צמחה בשיעור נמוך באופן ניכר מהתחזיות .  
עוד בזירת המקרו האמריקאית ,  מדד מנהלי הרכש למגזר הייצור בארה"ב ירד בפברואר לרמה של 56.5 נקודות לעומת 58.4 נקודות בינואר - אשר היה רמתו הגבוהה ביותר מאז אוגוסט 2004 ,  מסרה אתמול חברת המחקר ISM .  כלכלנים צפו ירידה מתונה יותר של המדד לרמה של 57.9 נקודות .  קריאה של המדד מעל לרמה של 50 נקודות מצביעה על צמיחה בפעילות הכלכלית במגזר ,  ואילו מדד מתחת לרמה זו משקף ירידה בפעילות .  
בישראל ,  עלה מדד אמון הצרכנים של בנק הפועלים  ( 0.62%  ,  1620.0 )  ו-TNS טלסקר בחודש פברואר ב-1.1 נקודות לרמה של 134.9 .  המדד למצב השוטף רשם בפברואר עלייה של 2.9 נקודות ומדד הציפיות רשם ירידה של 0.1 נקודות .  כלכלני בנק הפועלים מוסרים כי מדד אמון הצרכנים יציב למעשה ברמה גבוהה .  מחודש אוגוסט 2009 נמשכת המגמה של עלייה במדד למצב השוטף ,  וירידה במדד הציפיות .  כמו כן ניתן לראות שיפור בתפיסת המצב של שוק העבודה .  
חברת תקשורת סלקום  ( -1.37%  ,  12920.0 ) דיווחה היום על תוצאותיה השנתיות ,  מהם עולה כי חל גידול של 1.9% ברווח התפעולי הנקי ל-2.529 מיליארד שקל .  הכנסות החברה צמחו ב-1% ל-6.483 מיליארד שקל ,  ואילו הרווח הנקי בשנת 2009 הסתכם בכ-1.182 מיליארד שקל - עלייה של 19.5% .  ברבעון הרביעי רשמה החברה EBITDA של 610 מיליון שקל ,  אשר מהווים כ-37.2% מההכנסות ,  כלומר ברבעון הרביעי חלה שחיקה מתונה ברווחיות של החברה .  עם זאת ,  תוצאות סלקום מתיישרות עם תחזיות האנליסטים ,  אך אינן מכות אותן כפי שנהגה החברה לעשות בשנים האחרונות .  
מניית אפריקה ישראל  ( 1.3%  ,  3900.0 )  ממשיכה לרכז עניין בפרק הבא בסאגת ההסדר :  אתמול סוכם כי המוסדיים יקבלו 5%-6% נוספים ממניות אפריקה נכסים ,  כפיצוי בגין ההפחתות הצפויות בחברות הבת ,  עליהם דיווחה החברה בסוף השבוע .  המוסדיים יחזיקו 17.7% ממניות אפי פיתוח ובכ-17% מאפריקה נכסים  ( -1.2%  ,  5447.0 )  .  חברת אפריקה ישראל פירסמה ביום חמישי בלילה אזהרות רווח לרבעון הרביעי של החברות הבנות אפי פיתוח ואפריקה נכסים עקב הפחתות בשווי הנכסים שלהן בהיקף כולל של כ-1.1 מיליארד שקל .  
בוני התיכון  ( 8.15%  ,  1805.0 )  צפויה להציג ברבעון הרביעי של 2009 רווח של כ-28 מיליון שקל ,  כך חשפה חברת דירוג האשראי מידרוג ,  בסקירה שפירסמה באמצע ינואר ,  ובה אישררה דירוג של Baa2 לאג"ח חדשות שאותן החברה עתידה להנפיק .  מידרוג התבססה על נתונים שפורסמו בדו"ח הרבעון השלישי של החברה לגבי מסירת דירות צפויה ברבעון הרביעי .  מידרוג מציגה בסקירה נתונים מאזניים בדו"חות פרופורמה ,  שלפיהם תציג החברה ברבעון הרביעי הון עצמי של 93.3 מיליון שקל ,  לעומת 64.9 מיליון שקל בסוף הרבעון השלישי .  
מניית בזק  ( 0.7%  ,  1007.0 )  עלתה היום ב-0.7% ,  וכך השלימה עליה של 5% מתחילת השנה לרמת שיא .  המניה נסגרה בסוף היום על 10.07 שקלים .  שאול אלוביץ ,  שרכש מניות בזק מחיים סבן על פי המחיר של 8 שקל למניה ,  רושם רווח של 1.6 מיליארד שקל עוד טרם סגירה הסופית של העסקה .  מחר ,  תפרסם החברה את דו"חותיה הכספיים לרבעון האחרון של 2009 ולשנה כולה .  
אתמול דווח כי חברת פריגו  ( 1.83%  ,  19470.0 )  ,  היצרנית והמשווקת הגדולה בארה"ב של תרופות ללא מרשם רופא במותג פרטי ,  כי חתמה על הסכם לרכישת חברת Orion Labs שבסיסה בפרת' אוסטרליה תמורת 48 מיליון דולר במזומן .  העסקה צפויה להגדיל את מכירותיה של פריגו ב-30 מיליון דולר לשנה ולהגדיל את הרווח למניה כבר בשנתה הראשונה של העסקה .  מימון העסקה יתבצע באמצעות הכספים שתקבל פריגו ממכירת חברת קרליין לחברת אמיליה פיתוח שהושלמה לפני יומיים בתמורה ל-47 מיליון דולר .  
מניית גולן מלאכת מחשבת  ( -7.45%  ,  286.9 )  מתממשת היום לאחר שזינקה אתמול ב-67% בעקבות ההודעה שגרמה למשקיעים לשפשף את עיניהם במבט ראשון .  השלד הבורסאי שבבעלות מור דן ואילון ברוך  ( 73% ביחד )  ,  שנסחר בפתיחת יום המסחר בשווי של 36 מיליון שקל ,  הודיע כי הוא בודק אפשרות למזג לתוכו נכסי נדל"ן השייכים לבעלי השליטה בו בהיקף של 100 מיליון דולר .  נכון להיום ,  אין לחברה שום פעילות עסקית והחזקות הציבור מסתכמות ב-27% .  
שותפות חיפושי הגז והנפט , " הזדמנות ישראלית-מקורות אנרגיה ",  שהוקמה על ידי רוני הלמן ואורי אלדובי ,  חתמה הבוקר על הסכם ראשון לרכישת זכויות בהיתר ימי .  השותפות החדשה חתמה על הסכם לרכישת 10% מזכויות ההיתר  " גל "  של שותפות רציו  ( -5.07%  ,  13.1 )  .  


עדלאידע באחד העם 
ת"א 25 עלה ב-0.7% ונסגר ב-1,195 נק' ;  מדד הביומד זינק ב-2.9% .  רמקו :  מסתמנת תקופה ארוכה של שוק חיובי ;  בזק בשיא של כל הזמנים ואלוביץ רושם רווח של 1.6 מיליארד שקל 

