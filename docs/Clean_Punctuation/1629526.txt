סין הפכה ב-2009 ליצואנית הגדולה בעולם
הדיחה את גרמניה מהמקום הראשון .  בעשרת החודשים הראשונים של 2009 ייצאה סין סחורות בשווי 957 מיליארד דולר
 >  >  סין עקפה את גרמניה כיצואנית הגדולה בעולם ב-2009 ,  בעקבות המשבר הכלכלי העולמי ,  שפגע בביקוש מצד שותפות הסחר של גרמניה - כך דיווח שלשום העיתון  " וול סטריט ג'ורנל ".  סין ייצאה סחורות בשווי 957 מיליארד דולר ב-10 החודשים הראשונים של 2009 ,  בהשוואה לסחורות בשווי 917 מיליארד דולר שייצאה גרמניה - על פי נתונים שאספה חברת global trade information services השווייצית .  מומחים לסחר אמרו כי הנתונים עבור נובמבר ודצמבר לא צפויים להצביע על שינוי .  עליית סין למקום הראשון ביצוא העולמי היתה צפויה ,  לאחר שבעשור האחרון עלה היקף היצוא ממנה ביותר מ-20% מדי שנה .  סין נמצאת גם בדרכה לעקוף את יפן ככלכלה השנייה בגודלה בעולם ,  אחרי ארה"ב .  ב-2007 תפסה סין את מקומה של גרמניה ככלכלה השלישית בגודלה בעולם .  אף שגרמניה - הכלכלה הגדולה באירופה - היתה בין המדינות שיצאו מהר באופן יחסי מהמיתון ,  היה זה בעיקר הודות לצריכה המקומית שבה ,  ששמרה על יציבות .  היצוא מגרמניה ,  שהוא המרכיב העיקרי של הכלכלה שלה ,  נפגע באופן קשה בעקבות המשבר .  גרמניה מתמחה במיכון וסחורות בנות-קיימא - רכישות שחברות ועסקים יכולים לדחות בתקופות של אי ודאות - ולכן הביקוש למוצרים אלה ירד .  בשבוע שעבר נכנס לתוקפו הסכם סחר חופשי בין סין לבין שש מדינות נוספות בדרום מזרח אסיה .  ההסכם ,  שיוצר את איזור הסחר החופשי הגדול בעולם ,  כולל ביטול של 90% מהמכסים על יבוא בין מדינות אלה ,  וצפוי להגדיל את היקף המסחר בין המדינות .  היקף הסחר בכלכלות הנכללות בהסכם מגיע לכ-4.5 טריליון דולר בשנה .
 
סין הפכה ב-2009 ליצואנית הגדולה בעולם
הדיחה את גרמניה מהמקום הראשון .  בעשרת החודשים הראשונים של 2009 ייצאה סין סחורות בשווי 957 מיליארד דולר

