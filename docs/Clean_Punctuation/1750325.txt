בשר בכאילו
האם מתקרב היום בו במקום לאכול בעלי חיים נוכל לאכול בשר שגודל במעבדה ?  עידן סייר עם כל הפרטים על המהפכה שמתקרבת לצלחת שלכם
בשר מתורבת הוא בשר העשוי מרקמות שריר שגודלו במעבדה .  המונח  " בשר מתורבת "   ( כמו גם המונח המקביל באנגלית ,  cultured meat )  נגזר מהמילים תרבית וגם תרבות .  מזה שנים רבות שמדענים מנסים לפתח בשר מתורבת ,  שיהווה אלטרנטיבה מוסרית להריגת בעלי חיים למען בשרם .  הטכנולוגיה עדיין בחיתוליה .  וכך ,  למרות שבספטמבר השנה אירעה פריצת דרך בתחום ופרופ' מארק פוסט ההולנדי הודיע שהוא מייצר את הנקניקייה הראשונה בעולם ממעבדה ,  הדרך לייצור מסחרי עדיין רחוקה .  ועדיין ,  אי אפשר להימנע מהשאלה - האם ייתכן שבעתיד זה מה שיעצור את ההתעללות בבעלי החיים ? 
התהליך ידוע - גידול בשר מתורבת נעשה באמצעות גידול תאי גזע המתרבים על גבי רשת ,  או מצע אחר המדמה את מחזור הדם ומאפשר פיזור חמצן לכול התאים והדמיה של התכווצות שרירים ,  בתוך נוזל הזנה המכיל חלבונים ,  שומנים וחומצות מזינות .  כיום התהליך הוא יקר מאוד וייצור הנקניקייה ההולנדית ,  שמשקלה 400 גרם ,  עולה רבע מיליון דולר .  אבל ,  כאשר הטכנולוגיה תתפתח ,  סביר שהמוצר יהיה זול בהרבה .  על פי ההערכות ,  בשר מתורבת יעלה בעתיד פי שניים מבשר עוף בימינו  מחיר זול ,  אם לוקחים בחשבון את העובדה שהמין האנושי לא יוכל להרשות לעצמו להמשיך לאכול בעלי חיים עוד זמן רב ,  אם אנחנו מתכננים להמשיך לחיות כאן .
 מלבד הבעיות הטכניות ,  עליהן החוקרים מתגברים בהצלחה עם התקדמות המחקר ,  מספר סוגיות נותרו עדיין לא פתורות ,  או פתורות בתיאוריה בלבד .  אף על פי שהן קיימות ,  חשוב לזכור שכול הבעיות שלהלן קיימות גם בייצור של בשר על ידי הרג בעלי חיים  ובניגוד לתעשיות הבשר של ימינו ,  החוקרים מצהירים כי הם יפתרו אותן עם המשך המחקר .
 הסוגיה הראשונה היא ניצול בעלי החיים כחלק מתהליך הייצור .  בשר מתורבת בימינו מיוצר על ידי לקיחת ביופסיה מבעלי חיים ,  וחומרי ההזנה נלקחים גם הם מבשר .  לדעת ד"ר האנק האגסמן ,  ביוכימאי בפקולטה לרפואה וטרינרית באוניברסיטת אוטרכט ההולנדית ,  הפתרון מצוי באצות .  לדעתו אצות יכולות להוות בסיס לחומר הזנה ,  בגלל השימוש היעיל שהן עושות באנרגיית השמש לערכים תזונתיים .  באשר למקור התאים ,  פרופ' מוריס בנג'מינסון ,  שביצע מחקר נרחב על בשר מתורבת עבור סוכנות החלל האמריקנית NASA ,  מציע טכנולוגיה תיאורטית של גידול דורות של תאים זה מזה .  ולמרות שעלולה להיות בעיה ראשונית עם העניין ,  ושימוש מסויים בבעלי חיים ,  בסופו של דבר המחקר יוביל לסבל של הרבה פחות בעלי חיים מאשר בתעשיית הבשר המוכרת היום .
 הסוגיה השנייה היא שאלת הידידותיות לסביבה .  בעוד שגורמים באו"ם קוראים לראשי מדינות ליזום את הפחתת צריכת הבשר במדינה  ( בישראל נערך קמפיין  " יום שני צמחוני ",  ופורטלים רבים באינטרנט נרתמים ביום זה לפרסום מתכונים מן הצומח )  ,  לא נראה שלייצר בשר מתורבת ידידותי לסביבה הוא אתגר גדול כל כך ,  לפחות לא בהשוואה לתעשיית הבשר כיום .  הבעיות העיקריות שמוזכרות בנושא הבשר המתורבת הן שימוש בדלקים פוסיליים בתהליך הייצור ,  וכן שימוש במשאבים מתכלים לגידול התאים וחומרי ההזנה .  שתי הבעיות האלה קיימות בהיקף נרחב בגידול בעלי חיים לבשר ,  יחד עם בעיות נוספות רבות ,  שגורמות לתעשיות הבשר לגמד את הנזק הסביבתי של כל שאר התעשיות בימינו .
 הסוגיה השלישית היא בריאות הצרכן .  פס ייצור רחב של בשר שגודל במעבדה עשוי לכלול הורמונים שיוספו לתרבית הרקמה לייצור בשר .  בנוסף עשוי להתבצע גם שימוש באנטיביוטיקה למניעת זיהום בקטריאלי .  ישנה גם אפשרות ששימוש בצמחים כחלק מתהליך הייצור יגרום לתגובות אלרגיות לחלק מהצרכנים  זו אפשרות בלתי סבירה יחסית ,  מכיוון שהצמחים לא יהיו חלק מהמוצר המוגמר .
 גם כאן ,  נדמה שאפשרות הבשר המתורבת עדיפה .  שימוש בהורמונים נעשה כיום בתעשיית הבשר ותעשיות המזון מהחי בכלל ,  ואנטיביוטיקה היא למעשה חלק הכרחי מגידול בעלי חיים ,  מכיוון שהמשקים המתועשים הם קרקע פורייה להתפתחות מחלות  המוני בעלי חיים מצופפים בתנאים היגייניים ירודים .  דווקא לבשר המיוצר בתנאי מעבדה סטריליים יש פוטנציאל להיות בריא הרבה יותר .
" נכון שעוף מלאכותי יעלה יותר מעוף שגודל בתנאים רגילים ",  אומר האגסמן . " אבל גידול במעבדה הוא תהליך בריא יותר ,  מבוקר יותר ,  כמעט נקי ממחלות .  סכנת השפעת עולה מיליארדים ,  לאוכלוסייה עצמה וגם לארגוני בריאות ולממשלות .  תחשוב כמה סבל וכסף תוכל למנוע אם תמנע מגיפות של שפעת ". 
אם כן ,  נותרה רק הסוגיה התרבותית .  אחד מן האתגרים שאנשי שיווק מתמודדים איתם הוא הטענה שבשר מלאכותי אינו טבעי .  בתשובות לשאלות נפוצות באתר החברה New Harvest ,  נכתב : " בשר מלאכותי אינו טבעי באותו אופן שבו לחם ,  גבינה ,  יוגורט ויין אינם טבעיים .  בכולם מעורב עיבוד של מרכיבים שנלקחו ממקורות טבעיים ."  באתר מזכירים שבמשקים מתועשים הכול מלאכותי :  המכלאה ,  הורמונים סינתטיים הניתנים בהזרקה ,  תזונה המלאה באנטיביוטיקה ובהפרשות בעלי-חיים .
 ובישראל ,  בה ישנו ייצוג חרדי לכול דבר ,  שאלת הכשרות עומדת בפתח .  נכון לכתיבת שורות אלה ,  אף רב עוד לא התייחס לשאלה האם בשר מתורבת הוא כשר ,  האם הוא אסור מתוקף  " איבר מן החי ",  או שמא הוא בחזקת  " חומר חדש "   ( מה שיהפוך גם בשר חזיר לכשר פרווה )  .  נותר רק לקוות שהדת שמתגאה כל כך באיסור צער בעלי חיים ,  אף על פי שכיום הוא בהחלט לא מיושם בפועל ,  לא תוקיע את מה שיכול באמת למנוע סבל ממאות מיליוני בעלי חיים כל שנה בישראל .
 
בשר בכאילו
האם מתקרב היום בו במקום לאכול בעלי חיים נוכל לאכול בשר שגודל במעבדה ?  עידן סייר עם כל הפרטים על המהפכה שמתקרבת לצלחת שלכם

