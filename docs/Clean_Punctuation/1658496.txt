העימות המדיני :  איך זה נראה מוושינגטון ? 
וושינגטון לא התכוונה לערוך דווקא עכשיו שינוי דרמטי במדיניותה .  השתלשלה שורת אירועים שהובילה למציאות חדשה בתוך ימים אחדים ,  ואחריתה עדיין בלתי ברורה .  ביקורו של סגן הנשיא ג'ו ביידן נועד לחדש את המחויבות האמריקנית לישראל ולתהליך המדיני בינה לבין הפלשתינים .  ביקורו אמור היה ,  במידה רבה ,  לענות על הביקורת על כך שהנשיא ברק אובאמה עקף את ישראל בביקורו במזרח התיכון אשתקד .
 אין בממשל האמריקני ספק שנתניהו הופתע מן הידיעה על הפקדת התוכנית לבנייה ברמת שלמה .  יש להם גם מודעות ברורה בנוגע להבדל בין הפקדת תוכנית ,  אישור תוכנית ובנייה מעשית .  ההערכה היא שמישהו רצה להביך את נתניהו ,  ושראש הממשלה נפל בפח שנטמן לו :  ההתנצלות על העיתוי רק הדגישה את הזדהותו המלאה עם כוונת הבנייה ,  ולפתע התמקד הכל בירושלים ובעמדות העקרוניות של הצדדים :  ארה"ב מתנגדת לכל בנייה מעבר לקו הירוק עד להסכם השלום .  נקודה .  נתניהו מחויב לבנייה בכל השטח הריבוני העצום של ירושלים שמעבר לקו הירוק .  נקודה .
 לכן לא היה עניין לקיים את המפגש האחרון בין נתניהו לאובאמה .  הן משום שהנשיא אמור היה לבקר באינדונזיה ,  והן משום שתחושת הנשיא היתה שזהו שלב רותח מדי ביחסים בין הממשלות  ( להבנת אובאמה ,  השיחה השנייה בין נתניהו להילארי קלינטון היתה גרועה מן הראשונה )  .
 תוכננה ביניהם פגישה לאפריל ,  והנשיא חשב שדי בכך ,  בעיקר משום שראשו ורוב מענייניו היו נתונים לחוק הבריאות .  בסופו של דבר נעתר לבקשות שטענו כי אי פגישה ביניהם תתפרש כקרע חמור מאוד ,  ומשום שלא היה לו עניין בקרע כזה .
 הנשיא הבין כי נתניהו לחץ על פגישה איתו משום שהיו בידו תשובות שאותן לא העניק למזכירת המדינה .  הרמזים ששר הביטחון ,  אהוד ברק ,  העביר לאמריקנים לגבי סוריה גרמו לאובאמה לחשוב שגם לנתניהו יהיו חדשות בתחום זה .  
הוא לא הבין מדוע נתניהו מצא לנחוץ להזכיר לבאי ועידת איפא"ק שירושלים היא בירתה של מדינת ישראל ומדוע יצר רושם שהוא מנסה לבנות קואליציה של חברי הקונגרס האמריקני נגדו ,  ערב הפגישה ביניהם .
 הידיעה על אישור הבנייה במלון שפרד שבמזרח ירושלים כבר הקפיצה אותו .  ההישג ההיסטורי שלו בהעברת הרפורמה בבריאות ,  לצד מה שראה כחוצפה ישראלית בכל הנוגע לכוונה לבנות בלב העיר המזרחית ,  הפכו את השיחה בין השניים לגרועה שבמפגשים בין מנהיג ישראלי לנשיא אמריקני אי פעם .
 אמנם היתה ביניהם הסכמה חוזרת באשר למסוכנות האיראנית ,  אך גם בנושא זה התבהר שוב הפער בשאלה אם שלום בין ישראל לפלשתינים יקל על הטיפול באיראן או - כפי שמנסה נתניהו לשכנע את העולם ללא הצלחה - אין שום קשר בין הדברים .
 אובאמה לא קיבל את ההסברים של נתניהו לגבי שפרד ,  לא הסתפק בתשובות שכבר ניתנו למזכירת המדינה בעניין המחוות לפלשתינים  ( שחרור אסירים וכו' )  ,  לא השתכנע כלל מאיך שנתניהו הציג לו את האילוצים הפוליטיים שלו והתאכזב מהתייחסותו לחידוש המו"מ עם סוריה .
 הוא דרש מנתניהו שורה של מחויבויות בכתב באשר להתנהגות ישראל במהלך שיחות הקירבה ובאשר לנושאים שיועלו בהן .  לאחר המפגש השני באותו ערב היה אובאמה משוכנע שנתניהו לא יעזוב את וושינגטון מבלי שיעביר אליו נייר .  ברגע שנתניהו הודיע כי הוא שב כדי  " להתייעץ "  עם השביעייה ,  ברור היה לנשיא מה התשובות שיקבל .
 הדילמה של הממשל האמריקני בשעה זו היא האם לקבל את הצעתו של תום פרידמן ,  הפובליציסט הבכיר של ה"ניו יורק טיימס ",  לנטוש את הסכסוך עד שהצדדים יזדקקו לסיוע אמריקני ,  או למנף את אווירת המשבר ,  לנצל את שורת האירועים המקריים האחרונים - וללחוץ על ישראל עד שתכריז על הפסקה מלאה של ההתנחלויות ,  על נכונות לדון בכל נושאי הליבה ועל הסכמה ללוח זמנים של שנתיים עד לפתרון .
 הפור לא נפל .  עדיין .
 
העימות המדיני :  איך זה נראה מוושינגטון ? 
nan
