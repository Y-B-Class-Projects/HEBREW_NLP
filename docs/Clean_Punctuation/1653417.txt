סיטרואן SM :  צעירה בת 40
לפני ארבעה עשורים התחברה סיטרואן למזרטי כדי להפיק מכונית אלגנטית ,  עוצמתית וכובשת דרכים שהקדימה את זמנה .  ציון דרך
בהשקת הסיטרואן DS3 שנערכה בפריס ,  יצא לנו לבקר בבית השימור ההיסטורי  ( קונסרבטואר )  למכוניותיה של סיטרואן .  הדגמים עמדו מסודרים באופן כרונולוגי כך שהכניסה היא מ-1919 ועד מתחם המיועד לעידן המודרני  פלוריאל,C6 קונספט ,  קקטוס ועוד קונספטים של שנות ה-2000 ,  חלקם לא ראו הגשמה סדרתית למרבה הצער .  
האפקט והתחושה מהמקום הותירו אותנו די נפעמים .  דגמים שנדמה היה שנכחדו מעל פני האדמה ולא נראה אותם לעולם ,  מוצבו שם כאילו עזבו את פס הייצור רגע לפני שנחתנו בשדה-התעופה .  מסדרות הטרקשן אוואנט לדה-שבו המיתולוגית ,  מכוניות ראלי מכל הזמנים וכלה בסיטרואן BX  ( מדגם GTI )  נוצצת ומבריקה ,  שאין עליה אפילו דפיקה מסורתית בדלת הנהג ,  מה תגידו על זה ?  
את השיטוטים בין המכוניות ההיסטוריות עשינו לפחות עשר פעמים .  אך ביחד וכל אחד לחוד נותרנו שבויים בקסמיה של מכונית מעורבת  סיטרואן SM  ( סימול ל-Sport Maserati )  .  בקופה הצרפתיה-איטלקית תכונות שלא ניתן לשחזר אותן בעולם שכולו מבודד מרגשות ומאמץ מוצרי לוואי .  הכלאה מתקופה זוהרת שנשאה שני מותגים אובר-יצרתיים בשנות השישים המאוחרות אל עולם שנכנס למשבר נפט שישנה את פני התעשייה ללא היכר .
 ה-SM פרצה לתודעה ב-1961 במסגרת פרוייקט S .  מיזם שנוצר עבור סיטרואן שקצרה הצלחה עם ה-DS אבל חיפשה סודות לשעות הפנאי .  המרשם של מחלקת העיצוב נתקל במכשולים משונים הקשורים בקווי המתאר של מבנה תא המנוע ,  הקבינה ,  והאלקטרוניקה בין שני הסרנים כולל רעיון בעייתי למערכת היגוי מתוחכמת מאוד .  יותר מחמש שנים חלפו עד שהסימנים הראשונים ל-SM החלו להופיע ,  וזה קרה רק לאחר שסיטרואן רכשה ב-1968 את מזרטי והפקידה את הפרויקט אצל שני הצוותים .  
בלי להתבלבל ,  התלבשה סיטרואן על מנוע ה-V8 של מזרטי ,  אבל רק לאחר שהסירה ממנו שני צילינדרים וצימקה את הנפח ל-2.7 ל' בגלל תקנות מקומיות .  בין 1970 ל-1975 מזרטי סחטה ממנועים אלה 170 עד 180 כ"ס ,  הן בשימוש קרבורטורים והן בהזרקה ישירה במחצית הדרך ,  ומנועי 3.0 ל' בארצות בהן הותר התפעול בנפחים מוגדלים .  העוצמה נשלחה לסרן הקדמי שנתמך בתיבה ידנית חמישה הילוכים ,  ואילו המתלים ההידורפנואמטים של ה-DS באו קומפלט עם העסקה .  עוד במפגן הטכנולוגי המרשים ,  מנגנון היגוי מבוסס תגבור הידראולי  (  DIRAVi )  מתקדם עם שני סיבובים מנעילה לנעילה ,  חמוש מנגנון מירכוז אוטומטי של ההיגוי שהפך את הנהיגה בה לחוויה בלתי-רגילה .  
את ההצלחה הגדולה שלה לא גרפה סיטרואן בכבישים הציבוריים .  במספרים היא נמכרה בכמויות סבירות לעומת השאיפות ,  עם שיא של 5,000 מסירות בשנת הבכורה אל דעיכה ל-4,000 ולמאות בודדות עד הדופק האחרון ב-1975 .  בדיעבד ,  כולם כנראה יזכרו לה את ההבלחה על מסלולי הראלי ,  ובפרט הניצחון בראלי מרוקו ב-1971 .  הדרך לפסגה נראתה אז כמו חלום של ממש ,  אך התסבוכות הכלכליות והטכנולוגיות העשירות שה-SM הציבה בפני המתכננים ,  קטעו את חייה .  
בגדול ,  ה-SM צוידה ביסודות ומנגנונים שהקדימו את זמנם כפי שכבר התרגלנו להכיר בסיטרואן ,  גם בעידן המודרני .  כך בין היתר הותקנו בחזיתה נורות עוקבות אחר כיוון המכונית  אור ראשון  ( תרתי-משמע )  למערכות האדפטיביות עוקבות הפניה שאנו מכירים כיום  ועוד שלל פיתוחים תחת הגלגלים ובסט הבלימה .  
ממשיכת דרכה של ה-SM עדיין לא נולדה ,  אולי אצל מזרטי יש לכך יותר ביטוי רשמי במסגרות השונות .  סיטרואן מבחינתה הפיקה מספר ורסיות קצוצות-זנב או פתוחות לצרכי ראווה אך שם זה נשאר .  אקזמפלרים בודדים מה-SM קיימים כיום בעולם ,  אפילו בישראל ,  ואלה לבטח מקבלים את היחס ההולם ביותר למי שסוגרת עשור רביעי .
  .
 
סיטרואן SM :  צעירה בת 40
לפני ארבעה עשורים התחברה סיטרואן למזרטי כדי להפיק מכונית אלגנטית ,  עוצמתית וכובשת דרכים שהקדימה את זמנה .  ציון דרך

