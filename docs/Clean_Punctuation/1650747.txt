לוח הזמנים מתקצר :  באוצר רוצים להשיק המסלקה הפנסיונית תוך שנה 
אתמול הצליח המפקח על הביטוח לקבל את הסכמתן של חברות הביטוח להצטרף להקמת המסלקה .  בשבועות הקרובים יקיימו נציגי האוצר פגישות עם מומחים מתחום הסליקה
 >  >  לאחר דחיות ועיכובים המסלקה הפנסיונית קורמת עור וגידים ונמצאת במרחק שנה בלבד מהשקתה .  מאז כניסתו לתפקיד של עודד שריג ,  המפקח החדש על הביטוח ,  הועלתה המסלקה הפנסיונית לראש סדר העדיפויות ,  ובאגף הפיקוח קוצר לוח הזמנים להקמתה משלוש שנים לשנה אחת בלבד .  אתמול נפגש שריג עם ראשי חברות הביטוח והצליח לשכנעם להצטרף ליוזמה ,  לאחר שבעבר הם התנגדו לה .  בשבועות הקרובים צפויים באוצר להמשיך ולקיים פגישות בעניין ,  כולל עם מומחים בתחום הסליקה .  גם סגן שר האוצר ,  ח"כ יצחק כהן ,  נתן אור ירוק ליוזמה לזירוז הקמת המסלקה הפנסיונית ורואה בה המשך ישיר של רפורמת בכר .  במסלקה הפנסיונית אמורים לעבור כל המידע והכסף הקשורים בחיסכון הפנסיוני .  פעילותה אמורה להקל ולפשט את העברות הכספים בין הגופים המנהלים ואת ניהול המוצרים .  משמעותה בעבור החוסכים היא קיצור הזמן הדרוש להעברת כספי חיסכון פנסיוני בין הגופים ובין המוצרים השונים .  כך ,  בעקיפין ,  המסלקה אמורה להגדיל את יכולת הניידות בשוק החיסכון הפנסיוני וכתוצאה מכך להגביר את התחרות בשוק זה .  התקווה באוצר היא שהמסלקה תוביל בטווח הארוך גם להוזלת דמי הניהול .  אחד התנאים ההכרחיים לכך הוא פורמט דיווח אחיד בין כל הגופים המנהלים ,  כך שיתאפשר מעבר מידע פשוט ומהיר .  ואכן ,  עם האצת תוכנית המסלקה מגבשים באוצר פורמט דיווח חדש שיוחל באחידות על כל יצרני המוצרים הפנסיוניים .  מדיונים שקיים בשבועות האחרונים אגף הפיקוח באוצר מסתמן כי המסלקה ,  שתוקם בשנה הקרובה ,  תהיה בבעלותם של כמה גופים ותפוקח בידי האוצר - בדומה למצב הקיים במסלקה הרגילה שנמצאת בבעלות הבורסה לניירות ערך ושתפקידה לשלוט בכל פעולות הקנייה והמכירה המתבצעות מדי יום בניירות הערך בבורסה .  בשלב הקמת המסלקה יידרש כל גוף שיצטרף לשלם סכום מסוים כשעם הפעלתה יגיעו ההכנסות מתשלום שייגבה מהגופים המנהלים מוצרים פנסיוניים ,  בגין השימוש שיעשו בה .  עדיין לא ברור מבנה התשלום .  הגופים שמנסה האוצר לרתום ליוזמה כדי להוציא את הקמת מסלקה לפועל הם השחקנים העיקריים בשוק הפנסיוני :  גופים מוסדיים ,  בנקים ולשכת סוכני הביטוח .  בעבר התנגדו חברות הביטוח למסלקה ודרשו לכלול בחוזה ההקמה סעיף מילוט שיאפשר להן לפרוש מהמסלקה כשירצו .  חששן היה כי לאחר הקמה של מסלקה כזו הפעילות בשוק הפנסיוני תהיה פשוטה יחסית ,  מה שיהפוך את סוכנויות ההסדרים ,  שרובן בבעלות חברות הביטוח ,  למיותרות .  האוצר התפשר והסכים להכניס סעיף שלפיו חברות הביטוח יוכלו לפרוש מהמסלקה באישור המפקח על הביטוח .  אבל לחברות הביטוח זה לא הספיק - הן דרשו גם לצמצם את הכוח של הבנקים במסלקה שתקום .  אתמול ,  כחלק מהמאמצים להאיץ את הקמת המסלקה ,  נפגש שריג ,  לראשונה מאז כניסתו לתפקיד המפקח ,  עם התאחדות חברות הביטוח המאחדת את חברות הביטוח הפעילות בתחום ביטוחי החיים .  בפגישה נכחו ראשי חברות הביטוח הגדולות .  שריג הבהיר להם כי מבחינת האוצר המסלקה היא דבר מוגמר - כך שעם ובלי חברות הביטוח היא צפויה לקום בקרוב .  נציגי חברות הביטוח שטחו את טענותיהם וחששותיהם מהקמת המסלקה הפנסיונית ,  אבל לבסוף הביעו נכונות להצטרף למהלך ההקמה .  מקורב לתחום אמר כי אחת מדרישות חברות הביטוח שהאוצר הסכים להן היא לפעול לצמצום כוחם של הבנקים במסלקה העתידית .  הבורסה לא תתמודד שחקן בשוק שהחליט לא להתמודד על הקמת המסלקה הוא הבורסה לניירות ערך . " זה משהו אחר לגמרי וכמעט לא דומה בכלום למסלקה הקיימת .  במסלקה הרגילה מעבירים מלאי תמורת כסף .  לעומתה ,  במסלקה הפנסיונית אפילו זה לא מתקיים - שם ,  ברוב הזמן יצטרכו להעביר מוצר מגוף לגוף .  מסלקה כזו תצטרך להגיע לקשר עם הלקוח הסופי כי מדובר בקופת גמל מסוימת של מישהו מסוים עם סכום מסוים ,  שעוברת מגוף אחד לגוף אחר .  דבר כזה לא קיים במסלקה הרגילה ",  מסביר בכיר בבורסה .  מקרובים להקמת המסלקה פסלו את הטענות שהושמעו בעבר בשוק כי העלויות הכבדות הכרוכות בהקמתה יובילו בסופו של דבר להתייקרות דמי הניהול של המוצרים הפנסיוניים : " מדובר בפרומיל של פרומיל - יש בכל החברות בישראל מערכת סליקת אשראי ולא ראינו שזה ייקר את המוצרים ".  לשכת סוכני הביטוח הודיעה בעבר כי תצטרף ליוזמת המסלקה ,  אבל ההודעה לוותה בחששות רבים .  עדות לכך היא התנגדות גלויה שהתפרסמה בעבר מכיוון של גוף קרוב במהותו לסוכני הביטוח - פורום מנהלי ההסדרים .  החשש הוא שהמסלקה תייתר חלק גדול מהשירותים שמעניקים הסוכנים ללקוחות ,  בפרט כשהמסלקה תשולב עם הייעוץ הבנקאי - פעילות הנחשבת סדין אדום מבחינת סוכני הביטוח . " היועץ בבנק יכול להחתים את הלקוח על כתב מינוי יועץ - ולנתק בכך את הקשר של הלקוח עם הסוכן .  בכך ,  דקת ייעוץ בנקאי מורידה לטמיון שנות עבודה של סוכן .  והכי אבסורדי ,  שלרוב היועץ הבנקאי אומר ללקוח להישאר באותו מוצר שהתאים לו הסוכן ",  קובל בכיר בלשכת סוכני הביטוח על אובדן העמלות של סוכני הביטוח כתוצאה מהייעוץ הפנסיוני בבנקים .  עד היום היקפי הייעוץ הפנסיוני הבנקאי קטנים מהמצופה .  הסיבה לכך היא שהבנקים עדיין לא מוכנים לייעץ במוצרים מורכבים יותר מקופות גמל ,  בעלי רכיבים ביטוחיים ,  כמו קרנות פנסיה וביטוחי חיים . " מסלקה אוטומטית אינה תחליף לסוכנים"בנוסף ,  יש נקודה לא פתורה בין הבנקים לחברות המנהלות .  מלבד שיווק המוצרים ,  מספקים הסוכנים ללקוחות גם שירות .  הסוכן משמש בעבור הלקוח כתובת בדרך להתמודדות מול החברה המנהלת .  הבנקים ,  לעומתם ,  לא רוצים להתעסק בשירות ומעוניינים להתמקד בייעוץ בלבד . " לדעתי ,  צריך שתהיה מסלקה למידע ,  אבל אסור שתהיה מסלקת גבייה ",  אומר מנכ"ל של סוכנות הסדרים גדולה . " השירות שנותנים הסוכנים לא יכול להיות מוחלף בידי מסלקה אוטומטית ". 

לוח הזמנים מתקצר :  באוצר רוצים להשיק המסלקה הפנסיונית תוך שנה 
אתמול הצליח המפקח על הביטוח לקבל את הסכמתן של חברות הביטוח להצטרף להקמת המסלקה .  בשבועות הקרובים יקיימו נציגי האוצר פגישות עם מומחים מתחום הסליקה

