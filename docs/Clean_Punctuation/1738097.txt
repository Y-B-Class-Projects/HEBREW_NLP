בלי פאניקה
תולעת המחשבים שתקפה את מתקני הגרעין האירניים נכשלה בתחום ההסוואה ,  אבל קיבלה את מלוא הנקודות ביחסי הציבור
ספטמבר 2003 .  משהו לא טוב קורה בארה"ב .  מישהו פרץ למחשבים בחברת התעופה הענקית לוקהיד מרטין וגנב מידע רגיש .  כמה שבועות לאחר מכן ,  פרצה דומה תתגלה במפעל בטחוני ,  ולאורך השנה וחצי הבאות ייפרצו אלפי מחשבים ,  ומחלקם ייגנב מידע רגיש .  התקריות האלה יקבלו את השם Titan Rain ,  וחוקרים אמריקאים יגלו כי מאחוריהן עומדים אזרחים סינים שפועלים מתוך סין ,  אולי בחסות הממשל .
 אפריל 2007 .  משהו לא טוב קורה באסטוניה .  כחלק מהניסיון לשכוח את תקופת ברית המועצות ,  מחליטים בעיר הבירה טאלין להזיז קברי אחים של חיילים סובייטיים ממלחמת העולם השניה ,  ואת הפסל שמוצב לידם ,  ממרכז הבירה .  רוסיה זועמת ,  רוסים רבים מחליטים להפסיק לקנות מוצרים מתוצרת אסטוניה - עד כאן הכל שגרתי למדי .  אך ב-27 באפריל ,  מתחילה מתקפה מאורגנת על תשתית האינטרנט במדינה .  אתם חייבים להבין - אסטוניה היא אחת המדינות המתקדמות ביותר מבחינה טכנולוגית במזרח אירופה ,  עם השקעה עצומה בתשתיות רשת ,  והסתמכות רבה עליהן .  והתשתיות האלה קורסות ,  אחת אחרי השניה .  גודל המתקפה ותחכומה מרמזים כי לא מדובר במעשה קונדס רגיל
ינואר 2010 .  משהו לא טוב קורה בגוגל .  במתקפה שהחלה באמצע 2009 ונמשכה כמה חודשים הצליחו פורצים ,  ככל הנראה סיניים ,  להגיע לשרתי החברה המאובטחים .  עשרות חברות נוספות הותקפו באותו הגל ,  ומידע נגנב .  בסין מכחישים כי יש לממשל במדינה קשר כלשהו ,  אבל בגוגל מתעקשים כי אחת המטרות של הפורצים הייתה להגיע למידע של מתנגדי משטר במדינה .  
ספטמבר 2010 .  בחברת אבטחה בלורוסית קטנה VirusBlokAda הכל טוב .  הם על המפה ,  לאחר שפרסמו התראה מפני תולעת המחשבים הראשנה שתוקפת מערכות שליטה ובקרה תעשייתיות .  ולא סתם תולעת - Stuxnet היא שיא התחכום ,  שמשתמשת בכמה פרצות שטרם נחשפו ונבנתה על ידי מקצוענים.המערכות אותן היא תוקפת הן מערכות ספציפיות של חברת סימנס ,  שנמצאות בין השאר גם במתקני הגרעין האירניים .  אגב אירן ,  זו גם המדינה בה נמצאים 60 אחוזים מהמחשבים שהודבקו ,  זאת על פי חברת האבטחה סימנטק .
 כיום אנחנו יודעים כי תועלת ה-Stuxnet נמצאת ברשת כבר יותר מחצי שנה .  אין קונצנזוס לגבי מקורה והארגון שעומד מאחוריה ,  אך מקורות זרים רבים מפנים אצבע מאשימה כלפי ישראל ,  לה אינטרס מובהק לחבל בתוכנית הגרעין האירנית .  עם זאת ,  ישנן לא מעט טענות אחרות ,  שמאשימות את ארה"ב ,  או אפילו את ברית נאטו ,  בתכנון המתקפה הזו .  מה שאנחנו כן יודעים ,  הוא ש-Stuxnet נמצאת ברשת כבר יותר מחצי שנה ,  וכי חוץ מלהדביק מערכות בפרוייקט הגרעין האירני  ( ובאירן אכן הודו כי מחשבי עובדים נדבקו )  היא  " התיישבה "  בעוד עשרות אלפי מחשבים לא קשורים ,  מה שכנראה גם הביא לגילויה על ידי VirusBlokAda .  
וזה ,  יחד עם אי היכולת לעקוב אחר המקור ,  בדיוק מה שמבדיל בינה לבין המתקפות האחרות שצוינו בתחילת הכתבה .  התקפה על מדינה קשה להסתיר ,  וכך גם פריצה לעשרות ארגונים ,  בייחוד כשהניסיון הוא לגנוב מידע ולהעביר אותו לאנשהו .  אך במקרה של סטוקסנט נראה כאילו מישהו עשה טעות - התולעת שהייתה אמורה לחבל במערכות קיבלה פרופיל גבוה מדי .  כי בואו לא נשלה את עצמנו ,  ככל הנראה לא מדובר באמת בתולעת הראשונה ברמת תחכום כזו ,  רק בתולעת הראשונה שמתגלה .  טעות ?  אולי .
 הגילוי הזה הוביל לכמה שינויי מדיניות מעניינים דווקא בחברות אבטחה .  בשנה האחרונה ,  שאלתי בכירים בכמה חברות אבטחה גדולות על וירוסים ותולעי מחשב שמפותחים על ידי ארגונים בטחוניים .  כולם ,  מהראשון ועד האחרון ,  סירבו לדבר על הנושא לציטוט .  לא מפתיע - ארגונים ממשלתיים גם הם לקוחות של תוכנות אבטחה ,  ואף חברה לא תרצה להעליב לקוחות פוטנציאליים .  מומחה עצמאי עמו דיברתי העלה סברה כי זו גם אחת הסיבות לכך שסטוקסנט לא נחשפה קודם ,  וכשכן ,  היה זה באמצעות חברה קטנה .
 אבל ברגע בו כן פורסם המקרה ,  הוא הפך לנושא השיחה החם ביותר בתעשיה ,  ועכשיו כולם שמחים להתייחס אליו ולהשלכותיו .  יוג'ין קספרסקי - אחד האנשים הצבעוניים ביותר בתעשיית האבטחה ,  אפילו קרא לסטוקסנט  " פתיחה של תיבת פנדורה ",  וטען כי  " אנחנו נמצאים בעולם חדש ,  בו יש לא רק פושעי רשת אלא גם מחבלים מקוונים ,  נשק מקוון ומלחמות מקוונות ".  
כך ,  יכול להיות שההישג הגדול של סטוקסנט הוא תקשורתי .  התולעת שפישלה בתחום ההסוואה גורמת לנו לדבר על העוצמה המקוונת של כוחות הבטחון הישראליים והאמריקאים ,  ומכניסה לראשינו רעיונות להתמודדות עם איום הגרעין האירני שכאילו נלקחו מסרט ג'יימס בונד ,  רעיונות עליהם לא היינו חושבים ברצינות עוד לפני שבוע .  ואולי זו בדיוק הייתה המטרה .
 
בלי פאניקה
תולעת המחשבים שתקפה את מתקני הגרעין האירניים נכשלה בתחום ההסוואה ,  אבל קיבלה את מלוא הנקודות ביחסי הציבור

