על מה כועסים סוכני הביטוח ? 
סוכני הביטוח יצאו בקול מחאה רמה על רקע דבריו של מנכ"ל מגדל שוקי הון ,  כי הם נוגסים משמעותית ברווחים של חברות הביטוח .  שוקי שטאובר עושה סדר בבלגן
בשבוע שעבר סער שוק הביטוח .  רונן טורם מנכ"ל מגדל שוקי הון ,  בית ההשקעות של חברת הביטוח מגדל ,  קבל בראיון עיתונאי על כך שסוכני ביטוח נוגסים משמעותית ברווחיהן של חברות הביטוח .  הסוכנים יצאו בקול מחאה רמה ומנכ"ל מגדל יונל כהן ,  התנצל וקבע כי לא היה צריך להתבטא בצורה כזו .  
הסערה אמנם שככה ,  אך ללא כל התמודדות עם תוכן אמירתו של טורם .  האם היו אלו דברים של טעם ,  או פליטת פה שאין מאחוריה דבר ?  הבה נעשה קצת סדר בעולם רוגש זה ונציץ מעט מאחורי הקלעים :
 ראשית ,  מגדל כחברת ביטוח מסורתית ,  עדיין תלויה מאד בסוכניה כערוץ הפצה מרכזי ,  ולכן חשוב לה לשמור עמם על יחסי עבודה תקינים .  לעומתה ,  בתי ההשקעות פחות תלויים בסוכנים ומתמקדים יותר בערוצי ההפצה הבנקאית .  ממילא רבים מהם אינם שייכים לחברות ביטוח ושאלה זו לא רלוונטית מבחינתם .  
שנית ,  לא הכול שמו לב לכך כי יונל כהן לא אמר שטורם אינו צודק - הוא רק אמר שאין הוא היה צריך להתבטא כך .  כהן התנצל על האמירה ,  אך לא שלל את נכונותה ,  ולא בכדי - רונן טורם צודק ,  וגם יונל כהן יודע זאת .  מעבר לכך ,  טורם דווקא עשה לו שירות טוב והציף עבורו את הבעיה ,  מה שחשוב בעיקר למגדל כיוון שהתשלומים העיקריים לסוכנים מגיעים ממגדל ולא ממגדל שוקי הון .  במילים אחרות ,  טורם אמר את מה שיונל כהן לא יכול היה להגיד .
 שלישית ,  במשך שנים ארוכות היחסים בין סוכני הביטוח לחברות הביטוח היו יחסים של תלות שאינה תמיד בריאה ,  ושהזיקה גם למבוטחים ,  ובמידה מסוימת גם לחברות הביטוח .  מסגרת התגמול של הסוכנים  ( הסוכן היה בעצם לקוח של חברת הביטוח ולא המבוטח עצמו )  הייתה פעמים רבות מעוותת ומוגזמת .  לא את הסוכנים יש להאשים בכך ,  נתנו להם אז הם לקחו ,  אלא את הניהול הגמלוני של חברות הביטוח בהקשר זה .
 עיוותים אלו היו הקרקע הפוריה עליה צמחו באמצע שנות התשעים חברות הביטוח הישיר .  הן דילגו על פער התיווך על שלל עיוותיו ,  ולא חוו התנגדות רבה מדי מצד מתחרותיהן - חברות הביטוח המסורתיות .  
שלא במפתיע ,  הסוכנים הם שהיו המתנגדים הבולטים להקמתן ,  משום שבדומה למקרה של טורם ,  שעשה את העבודה לכהן ,  כך לפני 15 שנה חברות הביטוח הישיר עשו את העבודה לחברות הביטוח .  הן ניגחו את הסוכנים וכך אפשר שסייעו למתן את דרישותיהם מחברות הביטוח התלויות בהם .  
טורם לא הזיק לסוכנים .  נעלבו ,  בסדר .  אבל גם עבורם הוא הציף את הבעיה .  הרי שבסופו של דבר ,  כל ניעור אמיתי וכן של מערכת מועיל בסופו של דבר לכולם .  אם עיוותים לא יתוקנו ,  וסוכני ביטוח לא ימצאו דרכים להמשיך ולהיות רלוונטיים גם בהסדרים החדשים במשק ,  הם יגיעו למצב בו כבר יהיה מאוחר מדי לנער אותם .  אז שישלחו פרחים לטורם .
 שוקי שטאובר כתב תשעה ספרי ניהול ומנהל האתר ניהול ,  עבודה ,  קריירה www.shukistauber.co.il

על מה כועסים סוכני הביטוח ? 
סוכני הביטוח יצאו בקול מחאה רמה על רקע דבריו של מנכ"ל מגדל שוקי הון ,  כי הם נוגסים משמעותית ברווחים של חברות הביטוח .  שוקי שטאובר עושה סדר בבלגן

