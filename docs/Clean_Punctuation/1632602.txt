עדכונים חמים ממסלול המירוצים
פורמולה 1 :  חוגגים 60 ;  סופרליג :  לכדורגל כן יש גלגלים ;  WTCC :  סיאט פורשת ;  IRC :  קוביצה מצטרף ;  WRC :  הירדנים מתחשבים בנו ;  נאסקאר :  פיקה מצא מי שייקח אותו ;  ישראלי :  דאי ספורטאי מצטיין ;  וגם :  מי הנהג הטוב בעולם ? 
סבב הפורמולה 1 יחגוג השנה 60 להיווסדו .  כדי לציין את המאורע באופן מכובד ,  הוזמנו כל אלופי העולם שטרם הזדכו על הציוד לקחת חלק במירוץ פתיחת העונה שיערך ב-14 למרץ בבחריין .  במסלול מצפים לראות את כל העשרים ,  כאשר ארבעה מהם יהיו על הגריד - ג'נסון באטון ,  לואיס המילטון ,  פרננדו אלונסו ומיכאל שומאכר .  מי שעשוי להצטרף אליהם הוא ג'אק וילינייב שעדיין לא התייאש מחיפושיו אחר קבוצה שתסכים לאמץ אותו ויש כמובן את קימי רייקונן שאולי עוד יחזור בעתיד .
 עבור מי שלא הכיר את אלופי העולם האחרים שעדיין בחיים ,  קיבצנו את כולם מהצעיר למבוגר ביותר מבחינת שנת האליפות - מיקה האקינן ,  דיימון היל ,  אלאן פרוסט ,  נייג'ל מנסל ,  נלסון פיקה ,  ניקי לאודה ,  קקה רוזברג ,  אלאן ג'ונס ,  ג'ודי שכטר ,  מריו אנדרטי ,  אמרסון פיטפלדי ,  ג'קי סטיוארט ,  ג'ק ברבהאם וג'ון סורטיס .  
אלוף הפורמולה 1 הראשון שהוכתר ב-1950 הוא נינו פארינה האיטלקי ופרט לו ישנם עוד 30 נהגים מתוך המאות שהתחרו בסבב שמחזיקים בתואר הנכסף .  את מרב התארים מחזיק כמובן מיכאל שומאכר - שבעה ,  ואחריו חואן מנואל פאנחיו המנוח עם חמישה ואלאן פרוסט עם ארבעה .
 קולו של אלוהי הפורמולה 1 כמעט ולא נשמע לאחרונה ,  להוציא התייחסות כזו או אחרת פה ושם .  כעת מביע ברני אקלסטון את דעתו הנחרצת על שיטת הניקוד החדשה שהציעה ההתאחדות עם טענות שזה עדיין לא זה ,  בערך כמו הטענות שהעלנו כאן ב'על הגריד' מייד עם חשיפתה .
 הבריטי ,  כמונו ,  טוען כי הרפורמה בניקוד לא יוצרת שום שינוי מהותי בעיקר כי הפער בין כל אחד מארבעת הראשונים בכל מירוץ קבוע על 5 נקודות .  הצעתו היא לבצע שינוי כך שפער הנקודות בין הראשון לשני יהיה גדול יותר מזה שבין השני לשלישי וכן הלאה .  לדבריו ,  זה מה שיגרום לנהגים להתגושש כדי להרוויח עוד מקום ולא סתם לצבור נקודות .
 ולצד ההצעה ההגיונית ,  מביא אקלסטון רעיון אחר שאפילו בנאסקאר הסופר יצירתיים עוד לא חשבו עליו .  כדי לשפר את השואו לקהל ,  הוא מציע להתיר לנהגים לקצר את המסלול במספר מוגבל של פעמים וכך ליצור מתח ועניין היות ועקיפות של ממש הן מצרך נדיר .  אם השינויים של השנתיים האחרונות - תקנות מוזרות ,  קבוצות חדשות וחזרתו של מיכאל שומאכר - לא יעבדו ,  כנראה שבאמת לא תהיה ברירה אלא לשקול הצעה מטופשת זו בחיוב .
" אנחנו חייבים קודם כל להציג אמינות ",  זה מה שאומר השבוע מנהל קבוצת פרארי סטפנו דומיניקלי לכל עיתונאי ששאל לשלומו .  2009 לא תהיה שנה שירצו לזכור במארנלו ו-2010 חייבת להציג שינוי משמעותי .  בינתיים ,  התקוות תלויות ברכש החדש פרננדו אלונסו ובפליפה מאסה שחוזר מפציעה קשה .  בצל עומדת עזיבתו של מיכאל שומאכר כיועץ לקבוצה ומתחרה על המסלול ומכאן ,  שהעומס הפיזי והנפשי גדול מאוד .
 אחרי שעיקר מאמצי הקבוצה נגעו לשיפור האמינות עד כה ,  מאמץ משני נוגע לשיפור המכונית ובעיקר המעטפת האווירודינמית שלה .  אם כל זה יצליח ,  תושג המטרה העיקרית והיא אליפות כפי שנוטים בפרארי להאמין .  בינתיים הם מודיעים כי יחשפו את המכונית החדשה ב-28 לינואר במטה הקבוצה .
 השבוע גם ציינה פרארי נקודת דרך חשובה לעתיד .  לראשונה הוצג אלונסו כשהוא לבוש אדום ועליו סמל הסוס הצוהל .  האמת ,  אפילו כשצולם לראשונה במדי מקלארן זה לא היה כזה מוזר .  בפרארי לא אומרים זאת בפה מלא ,  אך אלונסו יהיה כמובן הנהג המוביל על חשבונו של פליפה מאסה ששוב לא ירשום אליפות .  הספרדי לעומת זאת טוען כי היחס יהיה שווה ,  אך ראינו כבר מה קורה כששמים אותו ליד נהג שלא כל כך מסכים לזה .
 בזמן שהמכוניות שלו נותנות לכולם בראש בדקאר ,  מתפנה קונצרן פולקסווגן לדבר קצת על פורמולה 1 .  בעבר כבר דובר על רצון הגרמנים להצטרף לסבב החשוב בעולם וזאת לאחר שכל מקום אליו הגיעו הם רשמו אליפות - אודי בלה-מאן ,  סיאט ב-WTCC ופולקסווגן בדקאר .  אולם ,  זה כנראה לא יקרה בשנתיים הקרובות כפי שאומר מנהל חטיבת הספורט המוטורי כריס ניסן .
 ניסן טוען כי סבב הפורמולה 1 עדיין צריך לשנות את אופיו כדי שמי ממותגיו יצטרף אליו וכמו כן ,  עדיין נדרשות הורדות עלויות .  אם זה אכן יקרה ,  הכי מוקדם מבחינתם היא 2013 אז תכנסנה לתוקפן תקנות מנועים חדשות .  ככל הנראה ,  קבוצה אם תקום לא תורץ תחת השם פולקסווגן אלא תחת אודי ,  בוגטי ,  למבורגיני ,  סיאט ואולי אפילו פורשה .  הקונצרן מחזיק בעשרה מותגים ככה שהאפשרויות הן רבות ,  הכל תלוי בהחלטות מחלקות השיווק .  בינתיים ,  יש להם דקאר לנצח וארגון מחדש לפעילות ה-WTCC כפי שתקראו בהמשך .
 טורו רוסו :  ברונו סנה נקשר עם טורו רוסו השבוע לאחר רמיזות כי קבוצתו קאמפוס לא תצליח להגיע לגריד .  הוא מבחינתו מכחיש .  
קאמפוס :  הקבוצה החדשה עדיין לא מצאה שותפה אסטרטגית .  מועמדים להכנס הם הבוס של סבב ה-A1GP טוני טישיירה או הבעלים של קבוצת סטפן GP זורן סטפנוביץ' שכבר רכש חלקים מקבוצת טויוטה ומתעקש להצטרף לסבב עוד העונה .  אם קאמפוס לא תפרוש ,  לצידו של סנה ינהגו קאזוקי נאקג'ימה ,  ויטלי פטרוב או פסטור מאלדונדו .
 מרצדס :  ניק היידפלד מתרחק מתפקיד הנהג ספייר שנקשר כעת השוודי מרקוס אריקסון ,  אלוף סבב הפורמולה 3 היפני שבמקביל ינהג השנה בקבוצת ה-GP2 סופר נובה שאצלה מתאמן כעת שומאכר .  
סאובר :  דיווחים באירופה מספרים כי פדרו דה לה רוסה הוא הנהג שחתם בקבוצה .  אם זה נכון ,  הוא מדיח את פיסיקלה שהיה המועמד המוביל עד כה .  אמש  ( חמישי )  חגג פיסיקלה 37 שנות חיים ומתנה הוא כנראה לא יקבל פרט לכיסא השלישי של פרארי .  את המכונית תחשוף הקבוצה בוולנסיה ב-31 בינואר .
 USF1 :  חוזה מריה לופז יוחתם כנראה סופית לאחר שממשלת ארגנטינה הסכימה לתמוך בו כספית .  הבריטי ג'יימס רוסיטר נרמז לכיסא השני .
 רנו :  המכונית החדשה R30 תחשף בוולנסיה ב-31 בינואר .  מי ישב לצידו של רוברט קוביצה ?  טאקומה סאטו ,  היידפלד ,  רומן גרוסז'אן ,  הו-פין טונג או ג'רום דאמברוסיו .
 מקלארן :  הקבוצה כבר אישרה נהגיה מזמן ,  אז רק נספר כי את המכונית החדשה MP4-25 היא תחשוף ב-30 לינואר .
 לוטוס :  תחשוף את המכונית ב-12 לפברואר .
 למי שלא מכיר את סבב הסופרליג פורמולה ,  כדאי לקרוא את הקישור המצורף שמסביר כמעט הכל .  לעצלנים בינכם נספר כי מדובר בסבב מירוצים שבו למעשה המתחרות הן קבוצות כדורגל מכל העולם .  על ההגה יושבים אמנם נהגי מירוץ ולא כדורגלנים ,  אולם אל לכם לטעות - גם כאן חשיבות גדולה למקום ממנו הם באים .  אלופת 2009 אגב ,  היא ליברפול .
 2010 תהיה העונה השלישית של הסופרליג ,  שמתחילה להכנס למוד עבודה מלא .  כך למשל ,  השנה יערכו 12 מירוצים במקום שישה עד כה וגם הפרסים צמחו לסכום כולל של חמישה מיליון יורו - מיליון לאלוף ,  חצי מיליון לסגנו ו-250 אלף לנהג שידורג בסוף העונה שלישי .  שאר הכסף יפוזר בין ששת הראשונים בכל מירוץ כשהמנצח יגרוף 100 אלף דולרים ,  75 אלף לסגנו וכך הלאה .  אם במקרה האלוף ינצח את כל מירוצי העונה ,  2.2 מיליון יורו ישולשלו לכיסו וזאת פרט למשכורת אותה הוא גם כך מקבל .  רק בשביל הסכסוך נספר כי בנאסקאר מרוויחים הרבה יותר .
 פרס נוסף שמבטיחים מארגני הסבב לאלוף הוא סדרת מבחנים באחת מקבוצות הפורמולה 1 בתום העונה .  עם איזו קבוצה לא נקבע עדיין ,  אך סביר כי תהינה כמה שתקפוצנה על המציאה לחבר עצמה לענף הספורט הפופולרי ביותר בעולם .  זה גם מתחבר לכך שבסופרליג רוצים לצאת ממחוץ לגבולות אירופה ובעתיד לערוך מירוצים גם בדרום אמריקה והמזרח התיכון .  יענקל'ה שחר ,  אולי הגיע הזמן להצטרף ? 
תאריכי סבב הסופרליג פורמולה ל-201003-04/04 - סילברסטון ,  בריטניה15-16/05 - אסן ,  הולנד22-23/05 - מאני-קור ,  צרפת19-20/06 - חארמה ,  ספרד26-27/06 - נורבורגרינג ,  גרמניה03-04/07 - אושרסלבן ,  גרמניה17-18/07 - זולדר ,  בלגיה31/08-01/09 - ברנדס-האץ' ,  בריטניה18-19/08 - אסטוריל ,  פורטוגל02-03/10 - מונזה ,  איטליה13-14/11 - חרז ,  ספרדתאריך ומסלול למירוץ סיום העונה טרם נקבעו
הקבוצה המצליחה ביותר בשנתיים האחרונות בסבב ה-WTCC פורשת .  סיאט הודיעה כי תחדל להתחרות באופן רשמי בסבב המירוצים בו הוכתרה לאלופה עם איבן מולר ב-2008 וגבריאל טארקיני ב-2009 ,  ובמקום זאת היא רק תעזור לקבוצות הפרטיות שתמשכנה לנהוג במכוניות הלאון שלה .  למרות פרישתה מה-WTCC ,  תמשיך היצרנית מספרד להריץ את שני הסבבים הפרטיים שלה - 'סיאט יורקאפ' ו'סופרקופה סיאט לאון' .  
פרישתה של סיאט היא עוד מכה לסבב ,  שבחודש שעבר איבד ארבע משש מכוניותיה הקבועות של ב.מ.וו .  יחד עם שלוש מכוניות רשמיות של שברולט ולפני שלאדה הודיעה אם תמשיך או תפרוש ,  כעת מדובר בחמש מכוניות יצרן רשמיות בלבד וכל השאר פרטיות .
 סבב הראלי IRC יצא לדרך במונטה קרלו ב-19 לינואר ובין עשרות המשתתפים יהיה גם רוברט קוביצה ,  שבהתאם לקבוצתו החדשה ינהג במכונית רנו  ( קליאו R3 )  .  קוביצה כבר מכיר את הרכב משני מירוצי ראלי שערך לאחרונה ,  באחד סיים הרחק מאחור ובשני התרסק .  קוביצה אמור היה להתחרות במירוץ פולין של ה-WRC בשנה שעברה ,  אולם נעדר לבסוף מהמסלול .  האם גם הפעם הוא יבחר שלא להגיע לארוע ברמה גבוהה ?  
מי שתצטרף על תקן יצרנית לסבב ה-IRC היא סדנת M ספורט ,  המריצה את מכוניות פורד ב-WRC .  לסבב המקביל היא תביא את הפיאסטה S2000 ,  כנראה שבעיקר למטרות פיתוח עבור ה-WRC .  מאחורי ההגה ישב לא אחר ממיקו הירבונן ,  מה שמאשר זאת .  
עוד נהג פורמולה 1 ששמו נקשר עם מירוצי ראלי הוא הייקי קובליינן ,  שהקשר לקבוצתו החדשה לוטוס הוא דרך בעלת הבית המלזית שלה פרוטון ,  שמריצה מכונית בקטגוריות הסופר 2000 .
 אם כבר נגענו בנהגי פורמולה 1 שמנסים מזלם בראלי ,  חשוב שנזכיר את מי שהימר על כל הקופה .  השבוע ערך קימי רייקונן את טבילת האש הראשונה שלו במדי קבוצת סיטרואן ,  עת בחן את ה-C4 WRC של קבוצת המשנה ג'וניור .  הפיני הגיע לצרפת ,  שם נהג לראשונה במכונית במסלול הניסוי של הסדנה עליו השלים 50 ק"מ .
 פרט לרכב ,  רייקונן ניצל את ההזדמנות להכיר את כל אנשי הצוות בקבוצה עימם הוא צריך לעבוד בשנה הבאה ואולי גם בשנים שלאחר מכן אם נאמין לו שהוא לא רוצה לחזור לפורמולה 1 .  ב-28 לינואר יתחרה רייקונן לראשונה עם ה-C4 ב'ארקטיק ראלי' בארצו ושבועיים אחר כך יתייצב למירוץ ה-WRC הראשון לעונה שיתקיים בשוודיה .
 סיטרואן נוספת שתתייצב לראלי השוודי שייכת לפטר סולברג שהשבוע הודיע סופית כי רכש שתי מכוניות יד שנייה משנת 2009 .  סולברג יתחרה כמובן במסגרת קבוצתו הפרטית שהוקמה בשנה שעברה אולם לא נמסר אם לצידו יהיה נהג נוסף .
 לנו הישראלים ,  ממש לא טוב שמירוצים מתקיימים בימי ראשון .  אמנם לגויים זהו יום חופש ,  אך לנו זה יום העבודה שפותח את השבוע ככה שהוא כבר מתחיל בביאוס רציני .  במפתיע ,  מי שמתכננת לעזור לנו שלא במודע היא ירדן הסמוכה שב-1 לאפריל תארח את המירוץ השלישי לעונת 2010 של ה-WRC .  
מארגני המירוץ המקומיים מתכננים לקצר את המירוץ כך שיערך בימי שישי ושבת שאלה גם ימי החופש של המוסלמים המקומיים כפי שהסבירו ל-FIA .  למי שמתכנן לסור למדינה השכנה כדי לראות את המירוץ ,  זו בטח בשורה חיובית שכן יוכל לצפות גם בטקס הסיום .
 זה סופי .  נלסיניו פיקה יעביר את עונת 2010  ( לפחות )  בסבב הנאסקאר האמריקני .  מאז פוטר מקבוצת הפורמולה 1 של רנו בבושת פנים ולאחר חשיפת פרשת ההתרסקות בסינגפור ,  ניסה הבריזלאי לפתוח דף חדש עם קבוצה חדשה אולם ללא הצלחה .  את המזור הוא מצא בטנדר טויוטה שפתח לו עתיד חדש בסבב הנאסקאר .
 סבב 'קמפינג וורלד' יחל ב-12 לפברואר בדייטונה ופיקה עשוי למצוא עצמו על הגריד כפי שהוא רומז .  לפניו עומדים 25 מירוצים בתנאי שלא יצטרף לאחד משני סבבי הנאסקאר האחרים - 'ניישנווייד' או 'ספרינט קאפ' הבכיר .  לדבריו הוא לא ממהר לשום מקום ויש לכך סיבה היות וההתקדמות כאן היא לא קלה .  מומחי נאסקאר גורסים כי שלוש שנים הן זמן מינימלי להתאקלמות וזאת בתנאי שיש לך כשרון .  לפחות כאן התרסקויות הן חלק אינטגרלי מהמירוצים .
 נהג המירוצים הישראלי אלון דאי קבע תקדים עם היותו הראשון בישראל המוכר כספורטאי מצטיין בתחום זה .  את ההודעה על כך מוסר לנו אביו אברהם שמצפה בקוצר רוח לחודש מרץ אז אמור בנו להתגייס .  עדיין לא ידוע אם דאי יחל מייד בטירונות היות ובחודש זה הוא אמור להתחיל את אימוניו בפורמולה 3 במסלול סילברסטון הבריטי ולאחר מכן להמשיך להולנד ולגרמניה שם תחל העונה בחודש אפריל .  במשפחה יבקשו כי הטירונות תדחה לחודש יוני כדי שלא תפגע בתקדמותו המקצועית .
 בינתיים ,  ממש בימים אלה מציגה קבוצת 'פרפורמנס רייסינג' בתערוכת 'אוטוספורט אינטרנשיונל' הבריטית את המכונית עליה שמו של דאי ודגל ישראל .  לדברי האב ,  זהו כבוד גדול עבורו שבנו ישמש כסוג של שגריר למדינה תחת שירותו הצבאי שבעינו לא פחות בחשיבותו מזה שעשו שלושת אחיו הגדולים ביחידות קרביות .
 אנו שוב מנצלים הזדמנות זו כדי לאחל לאלון דאי הצלחה בדרכו החדשה .
 השאלה שמעסיקה כל חובב ספורט בין אם מדובר במירוצים או בבדמינגטון ,  היא מי הוא הטוב מכולם .  'אוטוספורט' בשיתוף יצרנית השמנים קסטרול ,  ינסו לתת תשובה עם שיטת דירוג חדשה שנחשפה בתערוכת 'אוטוספורט אינטרנשיונל' .  הדירוג החדש יבחן ביצועיהם של מעל לאלפיים נהגים בכל סבבי המירוצים החשובים בעולם ,  כדי להחליט מי הוא הטוב מכולם .
 עונת 2010 אמנם טרם החלה ,  אבל אפשר לסכם את העונה שהייתה .  את הדירוג כעת מוביל ג'נסון באטון  ( פורמולה 1 )  ואחריו סבסטיאן ווטל  ( פורמולה 1 )  ,  סבסטיאן לואב  ( WRC )  ,  רובנס באריקלו  ( פורמולה 1 )  וג'ימי ג'ונסון  ( נאסקאר ספרינט קאפ )  .
 אופן הדירוג לוקח בחשבון את מספר המירוצים בעונה  ( 36 בנאסקאר ספרינט קאפ למשל מול 19 בפורמולה 1 או 13 ב-WRC )  ועוד כל מיני פרמטרים אחרים .  אבל ,  אל תסתבכו יותר מידי כי אנחנו בטוחים שגם בשנה הבאה יהיה שם נהג פורמולה 1 בראש .
 
עדכונים חמים ממסלול המירוצים
פורמולה 1 :  חוגגים 60 ;  סופרליג :  לכדורגל כן יש גלגלים ;  WTCC :  סיאט פורשת ;  IRC :  קוביצה מצטרף ;  WRC :  הירדנים מתחשבים בנו ;  נאסקאר :  פיקה מצא מי שייקח אותו ;  ישראלי :  דאי ספורטאי מצטיין ;  וגם :  מי הנהג הטוב בעולם ? 

