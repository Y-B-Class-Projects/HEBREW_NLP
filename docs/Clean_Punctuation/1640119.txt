שוב :  צה"ל ירה לעבר מתפללים יהודים בשכם
חיילי צה"ל פתחו באש לעבר 5 מתפללים יהודים אשר נכנסו ללא אישור לשכם .  זוהי הפעם השלישית השבוע בה יורים חיילים על מתפללים .  צה"ל : " המתפללים עוברים על החוק ומסכנים חיים "
 בפעם השלישית השבוע פתחו חיילי צה"ל בנוהל מעצר חשוד אל עבר מתפללים יהודים שנכנסו הלילה להתפלל בקבר יוסף בשכם ,  כך נודע לוואלה !  חדשות .  הלילה  ( שישי )  נכנסו חמישה מתפללים יהודים ,  בניגוד לחוק ,  אל תוך העיר שכם וזאת על מנת להתפלל במתחם קבר יוסף .  
לקראת תום התפילה במקום זיהו אותם שוטרים פלסטינים וירו באוויר ,  מה שהבריח את המתפללים אל מחוץ לשכם .  כשיצאו החמישה מתחומי העיר זיהו אותם חיילי צה"ל סמוך לצומת בה"ד 3 וירו ,  לדברי גורם ביטחוני ,  מספר יריות באוויר ,  זאת לאחר שחשדו כי מדובר בתקרית חבלנית .  המתפללים הצליחו להימלט מהמקום .  זוהי הפעם השלישית השבוע שבה יורים חיילים על מתפללים יהודים ,  זאת לאחר שבלילה שבין שלישי לרביעי ,  בשני מקומות שונים ,  ירו חיילים על רכבם של מתפללים ומספר קליעים אף פגעו ברכבם . " אירועים כאלה יכולים להיגמר באסון ",  אמר בנימין מחלב מארגון ועד שוכני שומרון המארגנים תפילות מוסדרות של יהודים בקברי צדיקים . " אנחנו רגילים שערבים יורים לעברנו ולא חיילי צה"ל .  חשוב להדגיש שאנחנו מתנגדים לכניסות ללא תיאום כפי שהיה הפעם ,  אך אם צה"ל לא יתעשת ויאפשר כניסות של אוטובוסים עם מתפללים יהודים לכל הסקטורים בציבור ,  הכניסות ללא תיאום רק יתגברו ".  
בצה"ל רואים בחומרה את הכניסות של המתפללים ללא תיאום . " החיילים הלילה זיהו את הרכב כשהוא יוצא במהירות מכיוון שכם ועל כן פתחו בנוהל מעצר חשוד ",  אומר גורם ביטחוני , " כל הנכנס לקבר יוסף מסכן את חייו ומסכן את חיי החיילים צה"ל מקיים כניסות תקופתיות למקום והמתפללים שנכנסו ביומיים האחרונים משחקים בחייהם ובחיי החיילים הניצבים במקום "  בשבועות האחרונים עדים בצה"ל לעלייה משמעותית בכניסות הפיראטיות לקבר יוסף ,  הנמצא בפאתי העיר שכם .  בצה"ל חוששים כי הכניסות יביאו לעימות אפשרי של המתפללים מול תושבי שכם ומול המשטרה הפלסטינית בעיר .  המתפללים לעומת זאת ,  מתכוונים להמשיך ולהגיע למתחם הקבר ,  שננטש על ידי הצבא במהלך האינתיפאדה .
 מדובר צה"ל נמסר בתגובה כי  " במהלך הלילה נכנסו מתפללים ישראליים לקבר יוסף בשכם ,  ללא תיאום עם צה"ל ,  תוך מעבר על החוק וסיכון חייהם .  שוטרים פלסטינים הבחינו במתפללים וירו יריית אזהרה בודדת באויר .  מדובר במקרה שני במהלך היומיים האחרונים בו נכנסים ישראלים לקבר יוסף ללא אישור ,  על אף העובדה כי צה"ל מאפשר באופן שוטף כניסות מוסדרות ,  מתואמות ומאובטחות לקבר .  
עדכון ראשון :  13:18

שוב :  צה"ל ירה לעבר מתפללים יהודים בשכם
חיילי צה"ל פתחו באש לעבר 5 מתפללים יהודים אשר נכנסו ללא אישור לשכם .  זוהי הפעם השלישית השבוע בה יורים חיילים על מתפללים .  צה"ל : " המתפללים עוברים על החוק ומסכנים חיים "
 
