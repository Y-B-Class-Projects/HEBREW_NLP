אדריאן ,  אדריאן ! 
הופעת  " רוקי "  של פארב מול הגנת הסיינטס תיזכר לו לא פחות מההפסד הכואב .  ומה הדאגה הגדולה של רקס ריאן והג'טס ? 
הנחילים השחורים לא הפסיקו לזרום ,  מתבייתים על מטרה אחת בלבד :  מספר 4 בלבן .  גרג וויליאמס ,  מתאם ההגנה של ניו אורלינס ,  ידע שכדי לצאת עם כרטיס לסופרבול הוא חייב ללכת על לבה של חלת הדבש ,  לא לרסס את הדבורים ששומרות עליה .  זה אולי יעלה בדגל או שניים ,  אבל בטווח הארוך זה ינטרל את המלכה .
 ברט פארב עמד שם וספג את המכות .  הקו שאמור היה להגן עליו התפרק ללא תנאי ,  הראשרים של ניו אורלינס לא שידרו שהם עומדים להפסיק . " רחמנות ,  הבן אדם בן 40 ",  אמר לי בבוקר חבר שראה את המשחק בחצי ציניות חצי רצינות .  זה היה רע ,  מרגיש כמו כאב מוחשי וחד גם לצופה ,  במיוחד כשבובי מקריי ,  האיש ששלח בשבוע שעבר את קורט וורנר לבחון פרישה ,  עשה את זה לפארב עם כניסה אלימה שנראה היה שסגרה את הגולל על קריירה מפוארת .  פארב נראה דואב ,  אבל נחבש וחזר .  הוא את הצ'אנס שלו להגיע למיאמי לא יפסיד .  
פארב הוא דמות של שחור ולבן .  קל לאהוב אותו ,  יותר קל לא לאהוב אותו ,  במיוחד אחרי פארסת הפרישה של השנים האחרונות .  הוא אדם לא נוח ,  אנוכי ודורש תשומת לב ברמות מוגזמות .  אלה שמחפשים סימוכין מקצועיים לעוינות הזו יכולים להזכיר שלשלוש מארבע ההדחות האחרונות של קבוצותיו בפלייאוף ,  כולל האחרונה ,  הוא היה אחראי במישרין עם כדור שנחטף בזמן קריטי .  זה קרה בפילדלפיה ב-2003 ,  נגד הג'איינטס ב-2007 וביום שני לפנות בוקר .  אבל קשה למצוא אפילו אחד שיגיד משהו נגד האהבה הבלתי מוגבלת שלו למשחק .  
זו הייתה מלחמת גבורה של ענק מוכה שמסרב ליפול ,  גם אם היריב קרוב לתת את הנוק אאוט .  כמו בהרבה רגעים אחרים בקריירה שלו ,  פארב לא נראה כמו כוכב פוטבול ,  הוא היה כוכב קולנוע .  הוא היה רוקי בלבואה שלא נכנע למהלומות של אפולו קריד ומחזיר מלחמה .  לצידו של רוקי עמדה אדריאן ,  וגם לפארב היה את האדריאן שלו ,  רק שלאדריאן הזה הכדורים החליקו לעתים קרובות מדי מהידיים .  וכמו בקרב בין רוקי לאפולו ,  גם מפה נזכור לנצח בעיקר את המפסיד .
 שחקן שלא דובר עליו מספיק בפלייאוף הזה הוא ג'ריקו קוצ'רי .  קוצ'רי הוא האיש שעל שמו רשומות זריקות האדרנלין של מארק סאנצ'ז .  בכל פעם שהקוורטרבק הרוקי חיפש להזיז את השרשראות ,  הוא מצא את התופס שלו פנוי על הקווים ,  מהנדס תפיסות וירטואוזיות ומשמש איום ממשי לקו האחורי של הגנות סינסינטי ,  סן דייגו והקולטס .  
קוצ'רי הגיע לג'טס ב-2004 ,  שנתיים לפני כניסתו של ה-GM מייק טננבאום לתפקיד .  יחד עם הבנייה של טננבאום  ( דסטין קלר ,  ד'בריקשאו פרגוסון ,  דארל ריוויס ,  דייויד האריס ,  סאנצ'ז ,  לאון וושינגטון ,  שון גרין ,  הטרייד על תומאס ג'ונס ועוד )  ,  הליהוק של רקס ריאן ,  שהביא אתו כנדוניה סלעים כמו ג'ים לאונרד ובארט סקוט והדעיכה המסתמנת של בליצ'יק ,  בריידי והפטריוטס ,  תור הזהב של הג'טס נראה קרוב מתמיד .  
אז איפה הבעיה ?  הבעיה היא שב-NFL העתיד תמיד קרוב ,  אפילו קרוב מדי .  המשימה של ריאן היא להראות המשכיות ,  להצעיד את הקבוצה שלו שלב אחד ואפילו שניים קדימה בשנים הקרובות וזה ,  כידוע ,  לא תמיד קורה .  הג'טס לא צריכים להסתכל רחוק מדי .  ככה הם נראו בעשור האחרון :  גמר ה-AFC בשנה השניה של ביל פארסלס ומאזן חצוי בעונה שלאחר מכן  ( שנה לא מייצגת של אל גרו בעונה העוקבת )  .  עם הרמן אדוארדס הם הגיעו לפלייאוף בשנתיים הראשונות  ( בשנה השניה קצרו את ניצחונם הגדול ביותר בשלושת העשורים האחרונים ,  0:41 על הקולטס )  ושקעו שוב בבינוניות .  אריק מנג'יני הביא אותם לינואר בשנתו הראשונה וכל ניו ג'רזי נשמה לרווחה כשעזב אחרי השלישית .  
ריאן יהיה חייב לשנות את המגמה הזו ,  וזה לא יהיה קל ,  כי ניו יורק היא מדינה של ציפיות בלתי מרוסנות והפה הגדול שלו עלול להיות בעוכריו .  בכל מקרה ,  לעונה הבאה ניכנס עם מבט שונה לחלוטין על ה-AFC מזרח .
 - מסתובבת בין אוהדי הג'טס סברה שלולא היה שון גרין נפצע בתחילת המחצית השניה ,  תוצאת המשחק ב"לוקאס אויל "  הייתה שונה .  יכול להיות ,  גרין היה התקפת הריצה של הג'טס לאורך הפלייאוף ופתח מצוין לאחר ההפסקה ,  אבל הקונטרה לטענה הזו לא היפותטית אלא מעשית :  ברגע שפייטון מאנינג פיצח את ההגנה שמנגד ,  המשחק הזה היה גמור .  פשוט וקל .  
- הגדולה של מאנינג לא מתמצה בכך שהוא הופך את חבריו להתקפה לטובים יותר ,  אלא משפיע גם על משחק ההגנה .  ברגע שהתקפת הקולטס התחילה לתקתק ,  ההגנה האחורית ,  ובמיוחד קלווין היידן ,  נכנסו לטירוף .  
- אם כל שחקן שלא סומן ככוכב והגיע ל-NFL רואה את עצמו בר מזל ,  איך מסתכלים אוסטין קולי ופייר גארסון על העובדה שלא רק הגיעו לליגה של הגדולים ,  אלא זכו לשפץ את הסטטיסטיקה שלהם ולהתענג על ריחות הסופרבול בזכות מאנינג ? 
- הסיכוי היחיד של ניו אורלינס לנצח בסופרבול הוא דרך ההתקפה .  הגנת הסיינטס נחותה בהרבה מזו של הג'טס ,  ואף קבוצה לא עמדה העונה בפני העומס של מאנינג ,  במיוחד במחצית השנייה .  מאנינג יידע לשחרר את הכדור מהר יותר מפארב ,  ולקולטס יש פוטנציאל לשים 30-35 נקודות על הלוח .  כדי שניו אורלינס תנצח ,  דרו בריס חייב להיות הרבה יותר חד מאשר במחצית השנייה נגד מינסוטה ,  בה נעלם כליל .  
- שני צדדים לרג'י בוש .  האחד ,  זה שמנסה יותר מדי ועושה שטויות ,  מול השני ,  זה שיש לו ערימות של כישרון ,  אותן הוא מנצל למהלכי מפתח .  עד עכשיו ,  הפלוסים של בוש עולים על המינוסים בפלייאוף הזה .  מיאמי תהיה הצ'אנס הגדול שלו להראות למה יש ברזומה של ה-NFL אפילו משחק שקרוי על שמו .
 
אדריאן ,  אדריאן ! 
הופעת  " רוקי "  של פארב מול הגנת הסיינטס תיזכר לו לא פחות מההפסד הכואב .  ומה הדאגה הגדולה של רקס ריאן והג'טס ? 

