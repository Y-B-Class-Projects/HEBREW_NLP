ארוך טווח :  דיווח שני
בחודש השני סופר הפיאג'ו בברלי 3,095 ק"מ על מד המרחק ,  ובמהלכו הוא ביקר במוסך ואף לן שם לילה .  מה קרה ? 
מה הם התנאים המושלמים למבחן דרכים ?  האם זהו שילוב של כבישים איכותיים ,  שמיים כחולים ודרכים דלות תנועה ?  אלה בהחלט יכולים להפוך את המבחן לאידיאלי ,  אבל דווקא בתנאים סביבתיים קשים ,  אפשר לטעמנו להשיג התרשמות עשירה יותר ותנאים כאלה לא חסרו לנו גם החודש .
 אם בחודש הראשון הגשמים גרמו לנו להדיר גלגלינו מהכבישים ,  הרי שאל החודש הגשום השני השנה ושל המבחן ארוך הטווח הגענו מוכנים ,  עם ביגוד מתאים שישאיר אותנו יבשים גם בסערה .  הבברלי ,  או כמו שהתרגלנו לקרוא לו ,  בבר  ( BEBER )  הספיק לשכשך בשלוליות ,  לשעוט על כבישים רטובים ולהתמודד עם רוחות ,  גם ברכיבות ממושכות .  החוויה מכל זה הפתיעה מאוד .  אחיזת הכביש של הצמיגים שלו טובה מאוד גם בתנאים רטובים ,  מים לא חודרים אל התאים השונים  ( מתחת למושב ומול ברכי הרוכב )  ומיגון הרוח המצוין מסיט את רוב טיפות הגשם מחזהו ומרכז גופו של הרוכב .
 החודש גם לא כל כך שמרנו לו אמונים ולא פעם מצאנו את עצמנו עולים על קטנועים אחרים ,  אך במקרה של רובם תמיד התגעגענו אל בבר .  אל המנוע הגמיש ,  התנועה החלקה ,  ההיגוי וההתנהגות המהנים וגם הנוחות שהוא מעניק גם כשמבלים על גבו מעל לשלוש שעות ברצף .  מה המשיך להפריע לנו ?  מכל הדלק הזעיר שמחייב עצירת תדלוק עוד לפני שרואים 200 קילומטרים על מד המרחק המתאפס בין התדלוקים .  החודש ,  צריכת הדלק עמדה על 27 קילומטרים לליטר בממוצע .
 כחלק משגרת המבחן ,  מדי יום נבדק מפלס שמן המנוע בבברלי ונמצא תקין ,  ללא כל סיבה להוסיף מחדש .  אולם ,  בסביבות ה-2,600 קילומטרים ,  התחלנו לחוש ברעידות בקטנוע ,  ובעיקר בכידון .  אלה הופיעו עם סגירת המצערת  ( בזמן האטה ,  ללא שימוש בבלמים )  בתחום המהירות 100 ועד 70 קמ"ש לערך .  רעידות שנעלמו בפתיחת מצערת מלאה ובכל מצב מחוץ לתחום המהירות שהוזכר לעיל .
 ככל שנצברו הקילומטרים ,  הרעידות הללו המשיכו להתגבר עד שהחלטנו להיכנס למוסך כדי לעמוד על הבעיה .  וכך ,  ללא תאום מוקדם ,  הגענו בשעה 10:00 בבוקר אל המוסך המרכזי של אבניר .  נציג השירות ניגש מייד ,  רשם את התלונה והקטנוע הופקד בידיו .  שעתיים מאוחר יותר ,  מחלקת השירות הודיעו כי הקטנוע מוכן ובבדיקה ,  הוחלט לבצע איזון מחדש לגלגל הקדמי .
 אולם ,  כבר לאחר דקות ספורות של רכיבה ,  גילינו כי דבר לא השתנה בכל הקשור לרעידות .  הקטנוע הוחזר לאחר כבוד אל המוסך וזה נשאר שם למשך היום וגם למשך יום נוסף .  למחרת ,  בשעות אחר הצהריים ,  צלצול טלפון מהמוסך בישר שהקטנוע מוכן וכי הבעיה נפתרה .  הפעם הוחלט להחליף את הצמיג הקדמי בחדש  ( למרות שעבר רק 2,600 ק"מ )  משום שיתכן וזה התעוות מסיבה כל שהיא וגרם לרעידות .  בהמשך לכך ,  עבר הגלגל הקדמי שוב איזון .
 הפעם ,  הרעידות נחלשו מעט בתחילה ,  אך כמאה ק"מ אחר כך ,  הן חזרו להופיע בעוצמה דומה בתחום המדובר  ( בין 100 ל-כ-70 קמ"ש )  בעת סגירת המצערת .  אנו נמשיך לעקוב אחר התופעה ואם יהיה צורך ,  גם נבקר שוב במוסך .
 
ארוך טווח :  דיווח שני
בחודש השני סופר הפיאג'ו בברלי 3,095 ק"מ על מד המרחק ,  ובמהלכו הוא ביקר במוסך ואף לן שם לילה .  מה קרה ? 

