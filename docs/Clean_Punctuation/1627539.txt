אפילו אפריקה ודלק נדל"ן זינקו בעשרות אחוזים 
נדל"ן
 >  >  אחרי שנה של זינוקים במניות הנדל"ן ב-2007 ,  שנת 2008 תפסה את מניות הנדל"ן עם המכנסיים מופשלים .  הענף נהפך למרוסק ביותר בבורסה ,  כשהמשקיעים אינם מבחינים בין אופי הפעילות של החברות  ( ייזום למגורים ,  מניב או שילוב שלהם )  לבין הפריסה הגיאוגרפית  ( צפון אמריקה ,  מערב אירופה ,  ישראל ומזרח אסיה )  .  הצרות של רוב חברות הנדל"ן נמשכו גם ב-2009 .  חברות הנדל"ן היו הרוב המוחץ ברשימת החברות שנקלעו למשברי נזילות ונאלצו לגבש הסדרי חוב עם הלווים ,  כשאפריקה ישראל של לב לבייב היא הדוגמה המפורסמת .  ברשימה הזו נכללים גם סקורפיו נדל"ן של בני שטיינמץ ,  גמול של ליאון רקנאטי ובוימלגרין קפיטל של שעיה בוימלגרין .  ואולם מסתבר שהדרמה לא באה לידי ביטוי בביצועי מניות הנדל"ן ,  שאחרי מניות הגז נהפכו ללהיט החם של הבורסה ב-2009 .  מתוך מבט על תשואות של קרנות נאמנות המתמחות בנדל"ן ניתן לראות שהקרנות האלו השיגו למשקיעים שלהם תשואות פנטסטיות של עד 200% ,  גבוה מרוב הקרנות האחרות .  מדד נדל"ן ת"א 15 השיג תשואה של 132% ב-2009 ,  אך ניכרת בו שונות גדולה .  כך ,  למשל ,  כלכלית ירושלים ,  אלוני חץ ,  קרדן אן.וי ואלביט הדמיה - שמניותיהן זינקו ב-234% ,  304% ,  164% ו-155% בהתאמה - משכו את המדד מעלה .  לעומת זאת ,  דלק נדל"ן ,  אפריקה ,  גב ים ומליסרון ,  השתרכו מאחור עם תשואות של 31% ,  58% ,  82% ו-74% בהתאמה .  חלק מהמניות שהניבו תשואה גבוהה ב-2009 עשו זאת פשוט מפני ששנה קודם לכן הן קרסו .  כך ,  למשל ,  כלכלית ירושלים ,  שנפלה ב-90% ב-2008 .  במקרים אחרים ,  כמו של אלוני חץ ,  קרדן ואלביט הדמיה ,  התברר כי הן נערכו כמו שצריך למחנק האשראי ,  והירידה שלהן ב-2008 היתה חריפה מדי .  עם זאת ,  ב-2009 כל כדור פגע .  גם מי שנכנס למניות של חברות שעדיין לא ברור אם ישרדו ,  כמו אפריקה ודלק נדל"ן ,  רשם תשואה של עשרות אחוזים .  האם נראה גם עליות דומות ב-2010 ?  מרבית האנליסטים סבורים כי מניות הנדל"ן השלימו את התיקון ב-2009 ומרביתן מתומחרות כיום לפי מלוא השווי הכלכלי שלהן - כך שהמשקיעים יצטרכו השנה לברור בפינצטה לפני שיקבלו החלטות באילו מניות להשקיע .  ביטוי לחשש של השוק מהיציבות של חלק מהחברות אפשר למצוא במחירים של האג"ח של אותן חברות .  למשל ,  האג"ח של כלכלית ירושלים מתעלמות לפי שעה מהעלייה במניה .  הן נסחרות עדיין בתשואה גבוהה של כ-20% .  סיפור דומה קיים גם באג"ח של דלק נדל"ן וגם באג"ח של אפריקה ,  שגם אחרי הסדר החוב נסחרות בתשואה דו-ספרתית של כ-15% .
 
אפילו אפריקה ודלק נדל"ן זינקו בעשרות אחוזים 
נדל"ן

