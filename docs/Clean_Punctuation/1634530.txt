קריאה נואשת לנתניהו :  המועצה הלאומית למחקר ופיתוח הודיעה על הפסקת פעילותה בדרישה לעצמאות
המועצה מבקשת לפעול ללא תלות במשרד ממשלתי - הן מנהלתית והן תקציבית
המועצה הלאומית למחקר ולפיתוח  ( המולמו"פ )  הודיעה היום ,  כי אישרה את החלטת חברי המליאה להפסיק עבודתם בסוף 2009 ולא להמשיך בפעילותם ,  בעקבות כישלון המאמצים להקנות למועצה מעמד עצמאי .  חברי מליאת המועצה התריעו על הפגם במעמדם המונע מהם לתפקד ולקדם נושאי מחקר ופיתוח ברמה הלאומית בצורה ראויה .  הם קראו לראש הממשלה ,  בנימין נתניהו ,  לשנות את מעמדה ולצרפה - כמו מועצות לאומיות אחרות - למשרד ראש הממשלה ,  כנהוג במדינות מפותחות.המועצה הוקמה לתיאום של מחקר ופיתוח  ( מו"פ )  תעשייתי ,  אקדמי וממשלתי ולייעוץ לשרים בנושאי טכנולוגיה .  בהחלטת הפסקת עבודתה תמכו יו"ר המועצה עודד אברמסקי ,  המשנה ליו"ר יגאל ארליך והמנכ"ל רוני דיין .  ארליך אמר כי  " הודעת ההתפטרות היא קריאה לראש הממשלה שיתערב ויציל את המועצה בכך שיבטיח את עצמאותה - יכפיף אותה אליו - או שהיא לא תתפקד יותר ".  לדבריו ,  לא ניתן לתפקד תחת מגבלות בירוקרטיה של משרד ממשלתי .  בנוסף ,  תוקף המלצות המועצה מקבל סטטוס נחות יחסית ,  כשהיא כפופה למשרד המדע .  המועצה הוקמה על פי החלטת ממשלה שהתקבלה ב-2002 ביוזמת הח"כ מיכאל איתן ,  כשכיהן כשר המדע .  לפני כשנתיים הממשלה הכפיפה אותה בחקיקה למשרד המדע .  מטרתה המוצהרת של המועצה היתה לתת לממשלה ייעוץ מקצועי בלתי תלוי בתחומי הארגון ,  התיאום והתקצוב של כל סוגי המו"פ האזרחי לצורך גיבוש מדיניות לאומית כוללת ומאוזנת .  המועצה התכוונה להבטיח יציבות ורציפות בתכנון המדעי הלאומי ,  ליצור מסגרת תומכת למאמצים לניצול מיטבי של הפוטנציאל המדעי הטכנולוגי של מדינת ישראל ,  ולהבטיח את פיתוחו ואת מיצויים של המשאבים הלאומיים המושקעים במחקר ובפיתוח.במועצה דרשו לפעול עצמאית ללא תלות במשרד ממשלתי כלשהו ,  לרבות תלות מנהלית שעלולה לפגוע לכאורה בהתייחסותה האובייקטיבית של המועצה ובדימויה העצמאי ,  וכן תלות תקציבית אשר בפועל מהווה בעיה חוזרת ונשנית במהלך השנים מאז הקמתה.המועצה פועלת כיום במסגרת משרד המדע ,  ואיננה זוכה לעצמאות לה היא ראויה .  הדבר מונע ממנה ראייה ממלכתית ובלתי תלויה והופך את המלצותיה לבלתי קבילות על משרדי הממשלה האחרים .  הצעת יו"ר ועדת הכנסת למדע וטכנולוגיה להפוך את המועצה לתאגיד סטטוטורי ,  אף היא לא צלחה .
 
קריאה נואשת לנתניהו :  המועצה הלאומית למחקר ופיתוח הודיעה על הפסקת פעילותה בדרישה לעצמאות
המועצה מבקשת לפעול ללא תלות במשרד ממשלתי - הן מנהלתית והן תקציבית

