 " הנדל"ן בהרצליה פיתוח בצלילה "
 בשש השנים האחרונות ביצר אורי טל מהרצליה פיתוח את מעמדו כמתווך הדירות הרווחי ביותר ברשת רימקס .  בראיון בלעדי לנדל"ן דה מרקר הוא צופה כי השוק בהרצליה פיתוח עומד לפני זעזוע ,  ומייעץ לקולגות : " שיתוף פעולה זו הדרך ".  ראיון עם מתווך שנהנה מהעבודה
 >  >  השנה הקרובה עשויה להיות אחת הקשות בקריירה של המתווך אורי טל ,  בן 66 ,  ושל האזור שבו הוא פועל - הרצליה פיתוח .  טל מודה כי עד לעסקה האחרונה שביצע ,  עברו עליו שלושה וחצי חודשים ללא עסקה אחת .  הצפה של מוכרים ,  התרוקנות של תושבי חוץ וזרם מועט של קונים שדורשים  " שבעל הבית יוריד לא רק את המכנסיים אלא גם את התחתונים ",  כדבריו ,  הם רק חלק מקשת רחבה של גורמים שמביאים לבלבול מוחלט בשוק של השחקנים הכי עשירים בישראל . " בשלוש השנים שקדמו ל-9 החודשים האחרונים היתה כאן עלייה חדה גדולה במחירים ,  ברמה של 70%-100% .  אלא שאז המגמה נעצרה ,  וכעת אנחנו נמצאים במגמה של צלילה במחירים ",  מתאר טל את השוק בהרצליה פיתוח . " עבור מרבית בעלי הבתים ירידת המחירים עדיין לא באה לידי ביטוי ,  בגלל מיעוט העסקות .  להערכתי ,  אצל בעלי הנכסים לא ירד האסימון שהם צריכים לרדת חזק אם הם רוצים למכור ,  כי פשוט אין קונים .  פעם היו באים קונים בלי כסף בכיס - ולמחרת ,  אחרי שסיכמו על המחיר ,  הם היו נכנסים לבנק ,  לוקחים משכנתא וסוגרים את הסיפור .  כיום לך תנסה להוציא משכנתא מהבנק - אתה צריך להביא ביטחונות בלי סוף ",  הוא אומר . " מבחינת הרוכשים יש הצעות מחיר שמגלמות ירידות דרסטיות ,  אבל מצד המוכרים אין עדיין הבנה שזה המצב החדש ".  מה שיעור הירידות שאתה צופה באזור שבו אתה פועל ?   " אף שמרבית השוק בישראל עבר לשקלים ,  המחירים אצלנו הם בדולרים ,  כך שקורה דבר מעניין .  אם היה נכס שהוצע בשני מיליון דולר בשער של 3.5 שקלים ,  בעלי הבתים קיבלו 7 מיליון שקל .  היום הם הורידו ל-1.8 מיליון דולר ,  אבל השער הוא כבר יותר מ-4 שקלים לדולר ,  כך שלמעשה הם מקבלים יותר .  הירידות שלהם היום בסך הכל מקזזות את שער הדולר ולא יותר ,  אבל הירידה במחיר צריכה להיות הרבה יותר מ-20% ".  אם השוק יתייצב ויעלה בעתיד ,  האם אתה צופה שנראה רמות מחיר גבוהות מהשיאים אליו הוא הגיע ?   " לא נראה לי .  אני חושב שהמחירים הגיעו לרמות גבוהות מאוד ,  בדיוק כפי שכל הכלכלה העולמית הגיעה לרמות גבוהות ,  שהיו מעל ומעבר לטבעי .  הנדל"ן כאן הוא השתקפות של הכלכלה העולמית :  הוא התנפח מעל למימדים שלו ,  כשהטבעי הוא קצת יותר נמוך ממחירי השיא שהיו כאן ".  מפולגת לרימקס לתחום הנדל"ן הגיע טל לפני 11 שנים . " במשך מרבית חיי הייתי בתחום הטקסטיל ,  ועסקתי בשיווק בישראל ובחו"ל ",  הוא מספר .  טל עבד במגוון חברות ,  בהן אדרת ,  צמר החסידה ופולגת ,  ואף הקים מפעל משלו עם זוג שותפים בתחום .  לדבריו ,  את ההחלטה לפנות לכיוונים חדשים הוא קיבל כשהבין שהענף ירד מגדולתו : " כשתחום הטקסטיל עזב את ישראל ,  הבנתי שזה הזמן למצוא משהו אחר ,  והחלטתי לנסות את התיווך .  מכיוון שהמשפחה שלי מאזור הרצליה פיתוח ,  החלטתי לפעול כאן כי האמנתי שזו נקודת פתיחה טובה - אף שלא ידעתי הרבה על התחום ".  ואולם ,  בסניף אנגלו סכסון בהרצליה סירבו לקבל את המתווך החדש . " כנראה שזו היתה תקופה חלשה ,  והם לא היו צריכים סוכנים והתייחסו אלי בזלזול ",  הוא נזכר .  הוא פנה לרשת רימקס ,  שבאותה התקופה היו לה 13 סניפים בלבד בישראל  ( כיום יש ברשת יותר מ-80 סניפים )  .  מאז הוא עובד בסניף  " רימקס על הים ".  ההתחלה דווקא לא היתה מבטיחה . " בשמונת החודשים הראשונים לא עשיתי אף עסקה .  אחת הסיבות לתחלופה גדולה של סוכני נדל"ן זה המצב שבו הם נכנסים לתחום ,  ואחרי חצי שנה רואים שהם לא עשו שום דבר ומתייאשים ,  כי הם צריכים להתפרנס .  להקים עסק בתיווך זה זול כי ההוצאות נמוכות ,  אבל יש סעיף אחד יקר :  עד שלא תעשה עסקים אף אחד לא ישלם לך משכורת .  זה ההבדל בין תיווך נדל"ן לבין כל תחום אחר ".  כאשר טל נשאל אם יש לדעתו בישראל נישה של  " מתווכי על ",  הוא עונה בחיוך : " יכול להיות שכן ,  אני לא יודע .  אם יש כאלה אני לא מכיר אותם ".  על השאלה אם הוא נמנה על קבוצה שכזו הוא מעדיף שלא לענות ,  אלא שהמספרים מדברים בעדו :  בכל אחת משש השנים האחרונות הוא נבחר ,  לעתים יחד עם מתווכים אחרים ,  למתווך הרווחי ביותר ברשת התיווך רימקס .  בכל אחת מהשנתיים האחרונות ,  הוא גרף עמלות מעסקות שביצע ביותר ממיליון שקל .  לא רע עבור מי שנכנס לתחום לפני 11 שנים בלבד .  מה היתה העסקה הראשונה שביצעת ?   " העסקה הראשונה היתה השכרה של בית .  כיום מחירי ההשכרה בהרצליה פיתוח נעים בין 3,000 דולר ל-30 אלף דולר לחודש .  ההשכרה הראשונה שעשיתי היתה 800 דולר ,  ומאז האשה שהשכרתי לה שלחה לי עוד כמה קליינטים . " העבודה הזו קשה ושוחקת בצורה לא רגילה .  הייתי הולך עם אשתי בעשר בלילה לחלק פלאיירים בשכונה .  ברימקס אומרים שהכסף נמצא על הרצפה ,  ואתה צריך רק להתכופף ולהרים אותו ,  אבל זה לא מתאים לכל אחד :  למשל לא למנהל שהיה רגיל לסמלי סטטוס ולמזכירה .  אבל אני מאמין שאם אתה עובד קשה תצליח .  אם אתה מוכן לעשות את התנועה הזאת של ההתכופפות ,  אתה תצליח .  ולגבי הפלאיירים ,  אחר כך אנשים אחרים כבר חילקו בשבילי את הפלאיירים ",  הוא מספר בגאווה בלתי מוסתרת .  טל גם גאה בשיטות העבודה שלו : " ויתרתי בחיי על הרבה עסקים ,  כי לא הסכמתי לעשות עסקות ,  אם הן היו מנוגדות לאתיקה המקצועית שלי ".  מה הכוונה ב"אתיקה מקצועית "?  אתיקה מקצועית זה שהאינטרס של הלקוח קודם לאינטרס שלך .  למשל ,  במקרה שבו גם בעל הבית וגם הלקוח הם לקוחות שלך ,  כך שאתה יכול ליהנות מעמלה של 4%  ( 2% מכל צד ,  ג"ל )  ,  האם תלחץ לקיים את העסקה על אף שאתה יודע שהרוכש יכול לקבל בית אחר שבו אין לך הסכם עם המוכר ?  "  לראיה ,  טל נותן דוגמה מהחיים . " לפני כמה שנים קיבלתי בית למכירה בבלעדיות ,  ואחרי כמה חודשים ללא הצעות גבוהות קיבלתי עבורו הצעה בסך 660 אלף דולר ,  שבעל הבית נטה להסכים לה .  אלא שאחרי שעה התקשר אלי מתווך ואמר שיש לו לקוח עם הצעה גבוהה מאוד .  אמרתי לו שאם מדובר בהצעה דומה יחסית ,  אני לא אתקע מקלות בגלגלים של העסקה שרצה כעת ,  אבל אם יביא לי הצעה גבוהה יותר באופן משמעותי ,  אעביר את זה לבעל הבית והוא יחליט .  אם הייתי דואג רק לאינטרסים שלי לא הייתי חושב לפנות לבעל הבית ,  כי למעשה הבית נמכר ,  אבל לא עשיתי את זה . " זמן קצר אחר כך חזר אלי אותו מתווך שסיפר לי שהלקוח שלו מציע 690 אלף דולר ,  ופניתי לבעל הבית שקיבל את ההצעה החדשה .  בשורה התחתונה ,  ללקוח יש 30 אלף דולר יותר ,  ולאורי טל יש פחות 15 אלף דולר בכיס ,  כי הייתי צריך לחלוק את העמלה עם המתווך השני .  זה ההבדל בין האינטרס של הלקוח לבין האינטרס של המתווך .  אני לא יכול להגיד לך שכל המתווכים עובדים בצורה הזו .  יש מתווכים כאלה ויש כאלה ".  יותר מתווכים - יותר עסקות בשנים האחרונות ,  שנות השפע של הנדל"ן בישראל ושל הרצליה פיתוח בפרט ,  התמלא האזור במתווכים ובסוכנויות תיווך ,  כאשר כיום רק בהרצליה פיתוח פועלות יותר מ-20 סוכנויות תיווך שונות .  למרבה ההפתעה ,  טל דווקא מרוצה מכמות המתחרים וצוחק תוך שהוא אומר : " השיטה שבה אני עובד ,  שיטת רימקס ,  בנויה על שיתוף פעולה .  אני מוכר הרבה בתים ,  ו-70% מהם זה לא עם לקוחות שלי ,  אלא עם לקוחות של מתווכים אחרים .  השיטה שבה אני עובד אומרת 'קח בית בבלעדיות ,  ותציע את זה לכל משרדי התיווך שיביאו קונים' . " אני עובד עם 60 משרדים שונים בישראל .  החשיפה האדירה שהבית הזה מקבל גורמת לכך שמגיעים אלי כל יום לקוחות שבחיים לא הייתי מגיע אליהם .  כמובן שיש לי רק חצי מהרווח ,  קרי עמלה רק מצד המוכר ,  אבל אין לי בעיה עם זה .  במשרד שלנו ברימקס על הים יש כיום 9 סוכנים ,  ואני אומר שיהיו 15 ויהיו גם 20 ".  לדברי טל , " כל מתווך שפותח משרד בהרצליה פיתוח אני הראשון שמגיע אליו ,  מאחל לו בהצלחה ,  ואומר לו שאני רוצה לעבוד אתו בשיתוף פעולה .  כך גם אצלנו במשרד .  ברגע שיש יותר מתווכים ,  יש לכל אחד את הנישה שלו .  שיתוף פעולה מגדיל את הסיכוי לעשות עסקה ".  יש לך עוד עצות למי שפועל בתחום ?   " עניין האמון הוא מאוד חשוב .  באופן כללי ,  לקוחות לא מאמינים למתווכים והם חושבים שכולנו תחמנים .  כשלקוח נפגש עם מתווך שמראה לו גם את הצדדים הפחות טובים של הבית ,  זה יוצר אמון ,  כי הוא יודע שאני גם שומר עליו . " נקודה חשובה נוספת היא לא לנסות לייצג את שני הצדדים בכל מחיר .  יש הרבה מאוד מתווכים שחשוב להם לעבוד עם שני הצדדים ,  אלא שלטעמי מצב כזה יכול ליצור פגיעה באינטרס של בעל הנכס .  ראיתי מצבים שבהם מתווך הביא לקוח שלו ושל מתווך אחר :  הלקוח שלו הציע על הבית 1.5 מיליון דולר והלקוח השני הציע 1.6 מיליון דולר ,  ובעל הבית לא ידע שום דבר .  הכי חשוב זה ליצור אמון ,  ואני מאמין שהיושרה היא אחד הגורמים שהביאו להצלחה שלי ".  

" הנדל"ן בהרצליה פיתוח בצלילה "
 בשש השנים האחרונות ביצר אורי טל מהרצליה פיתוח את מעמדו כמתווך הדירות הרווחי ביותר ברשת רימקס .  בראיון בלעדי לנדל"ן דה מרקר הוא צופה כי השוק בהרצליה פיתוח עומד לפני זעזוע ,  ומייעץ לקולגות : " שיתוף פעולה זו הדרך ".  ראיון עם מתווך שנהנה מהעבודה

