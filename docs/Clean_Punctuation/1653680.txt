ארה"ב :  מגיע לישראל הסבר
זה הזמן לשאול ,  ודווקא בתוך כל הרעש סביב יחידות הדיור ברמת שלמה ,  מדוע שגרירות ארצות הברית בישראל אינה נמצאת ,  כנהוג בכל מדינה אחרת ,  בעיר הבירה הישראלית .
 זה הזמן לשאול מדוע ישראל נמנעת זה שנים מלתבוע - בכל הכבוד הראוי ,  אבל לתבוע - כי לפני שארה"ב תביע את דעתה על מה שאנחנו עושים או לא עושים בעיר הבירה שלנו ,  היא תקיים סוף סוף את החלטת הקונגרס האמריקני משנת 2002 ותעביר את השגרירות שלה מתל אביב לירושלים .
 אישור הבנייה בשכונה הירושלמית דווקא בעת ביקור סגן הנשיא האמריקני אולי אכן הפגין חוסר טקט מסוים ,  ובעיקר חוסר תבונה מדינית .  אבל התגובה האמריקנית על כך לא היתה עד כדי כך קשה ,  עד כדי כך מזלזלת בזכותה של ממשלת ישראל לשלוט במדינתה ,  לו כל זה היה מתרחש על מצע הסברתי המדגיש ,  באופן שיטתי ונבון ,  את הקונצנזוס הישראלי סביב ירושלים מאז שחרור העיר ב ? 1967 .
 קרוב לוודאי שארה"ב ,  כמי שמקפידה הן על טקט והן על תבונה מדינית ,  לא היתה מתנגחת ככה בנתניהו אילו הבינה שבעשותה כן היא מתנגחת ,  למעשה ,  בכל ממשלות ישראל לדורותיהן .  שערעור על זכותה של ישראל לבנות במזרח ירושלים אינו דומה לערעור על זכותה לבנות ביו"ש ,  אלא לפגיעה בלב ליבו של האתוס המקיים את המדינה היהודית במזרח התיכון .
 אילו שגרירות ארה"ב היתה עומדת היום בירושלים כי אז גם הדרישות שמציבים לנו כעת האמריקנים היו נשמעות יותר טוב .  לדרוש שנימנע למשך זמן מה מבנייה באזורים רגישים יחסית ,  כשמי שדורש זאת מקבל את הנחות היסוד של הזיקה היהודית אל העיר הזאת ,  זה עוד סביר .  להקפיא את הבנייה ,  לעומת זאת ,  על רקע הסירוב האמריקני המתמשך להכיר בעצם היותה של ירושלים בירת ישראל ,  זה להעמיד את כל יחסה של ארה"ב כלפינו באור בעייתי מאוד .
 ארה"ב מערערת ,  בהתנשאות שאפשרית כנראה רק בין ידידות טובות ,  לא רק על סמכותה של מדינת ישראל לקבוע מה תהיה עיר הבירה שלה ,  אלא גם על עצם הריבונות הישראלית בירושלים .  
הדבר מתבטא בין היתר בעובדה המדהימה שאזרחים אמריקנים ילידי ירושלים רשומים בדרכוניהם כמי שנולדו בירושלים ,  ולא במדינת ישראל .  החלטת הקונגרס ב ? 2002 חייבה את הרשויות האמריקניות לתקן את הנוהל הזה .  אבל עד היום זה לא קורה - ואין כל הבדל מבחינה זו בין ילידי שכונות מזרחיות כמו רמת שלמה ,  הגבעה הצרפתית או גילה ,  ובין ילידי רחביה או בית הכרם .  מבחינת ארה"ב ,  באופן רשמי ומוצהר ,  ירושלים - על כל חלקיה - פשוט איננה חלק ממדינת ישראל .
 הזעם האמריקני הקדוש מביע חוסר התחשבות בסיסית ברגישות הלאומית של ישראל .  אבל ישראל לא יכולה לצפות כי אחרי שנים רבות של הדחקת בעיית ירושלים לקרן זווית דיפלומטית והסברתית ושל השלמה עם ההתנכרות של כל מדינות העולם לריבונות הישראלית בירושלים - כולל קביעת השגרירויות של כל המדינות בתל אביב - בנייה ברמת שלמה ש"בפאתי רמאללה "  תתקבל בעולם בטבעיות .
 לא די בעמידה הלומת רעם מול הנזיפה האמריקנית .  עם כל המבוכה על העיתוי המסורבל של פרסום האישור על 1,600 הדירות המסכנות האלה ,  הרי גם לארה"ב יש בסיפור הזה מקום למבוכה מסוימת .  מותר לישראל לומר לה זאת - ואפילו לבקש ממנה הסברים .
 
ארה"ב :  מגיע לישראל הסבר
nan
