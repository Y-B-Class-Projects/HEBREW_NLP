ביטוח רכבת ישראל לא חל על נזקי השריפה
רכבת ישראל לא ביטחה את הקרונות כנגד פגיעה בזמן נסיעה וכעת צפויה לשלם בעצמה את הנזק ,  העומד על כ-10 מיליון יורו .  עם זאת ,  חברת הפניקס תישא בכיסוי נזקי הפצועים
ארבעה ימים לפני שמסתיים חוזה הביטוח בין חברת הביטוח הפניקס לרכבת ישראל ,  פרצה אתמול שריפה ברכבת עמוסת נוסעים שהייתה בדרכה מנהריה לתל אביב .  חמישה נוסעים נפצעו באורח בינוני ועשרות נוסעים נפגעו באורח קל .  
הפניקס אחראית לביטוח החובה של הרכבת ,  הכולל את נזקי הגוף של הנוסעים שנפצעו .  החוזה בין הרכבת לפניקס מסתיים בסוף השבוע לאחר עשר שנים .  ההערכה הראשונית היא שנזקי הגוף ,  הכוללים בעיקר שברים בקרב הפצועים בינוני ושריטות ובהלה אצל הפצועים קל - יסתכמו לנזק בהיקף קטן יחסית של עשרות אלפי שקלים .  ככל הידוע לא היו בשריפה פצועים שסובלים מכוויות .  
את הנזק העיקרי ספגו קרונות הרכבת שנפגעו ישירות מהשריפה ומניסיונות הנוסעים להיחלץ מהם .  בשריפה נפגע קרון אחד עם מנוע  ( קרנוע )  שמחירו הוא 10 מיליון יורו ,  וככל הנראה הערכת הנזק בפועל תגיע לסכום דומה .  אף שרכבת ישראל ביטחה את הקרונות והקטרים בחברת כלל ,  בפרמיה שנתית של כ-5 מיליון שקל ,  הביטוח לא יחול על המקרה הנוכחי ,  ורכבת ישראל תיאלץ לשאת בנזק בעצמה .  
על פי תנאי הפוליסה של רכבת ישראל בחברת כלל ,  הביטוח חל רק על נזק שמתרחש כשהם לא בתנועה ,  כמו נזקי שריפה ורעידת אדמה .  הפוליסה לא מכסה נזקי תאונות ואירועים שקרו תוך כדי נסיעה .  ההחלטה של רכבת ישראל שלא לבטח את הקרונות מנזקי תאונות נבעה בין היתר מפרמיית הביטוח היקרה בביטוחים כאלה ,  כשתשלום של פרמיית ביטוח למצבים כאלה לקרון בודד יכולה להסתכם בתוך כמה שנים בשווי של קרון חדש .
 תיק הביטוח של רכבת ישראל מורכב משלושה סוגי ביטוחים בהיקף פרמיה שנתית של 40 מיליון שקל .  ב-10 שנים האחרונות בוטח בפניקס תיק בפרמיה שנתית של 35 מיליון שקל ,  הכולל כיסוי לביטוח החובה בפרמיה של 30 מיליון שקל ,  ונזקי רכוש של רכבת ישראל ,  לא כולל נזקי קרונות וקטרים ,  בפרמיה של 5 מיליון שקל .  שאר התיק בסך 5 מיליון שקל ,  המכסה נזק לקרונות ולקטרים כשהם במצב דומם ,  נמצא בקבוצת כלל ביטוח .  
במהלך השנים האחרונות נאלצה הפניקס להתמודד עם שתי תאונות גדולות שהתרחשו ברכבת ישראל .  ב-2005 התנגשה רכבת ליד קיבוץ רבדים במשאית שחצתה את המסילה .  בתאונה נהרגו שמונה אנשים ומאות נוסעים נפצעו .  שנה לאחר מכן בתאונה שארעה בבית יהושע ,  נהרגו חמישה נוסעים ועשרות נפצעו .  כאן הופעל ביטוח רכב חובה של הפניקס ,  והיא נשאה בנזק המצטבר של שתי התאונות שהגיע ל-18 מיליון שקל .  
בשבוע האחרון זכתה הראל בתיק הביטוח של רכבת ישראל והוא יועבר אליה במלואו על כל שלושת המרכיבים החל מה-1 בינואר 2011 .  גם כאן העדיפה רכבת ישראל שלא לבטח נזקי תאונות לקרונות ולקטרים והיא תישא בהם בעצמה .  מרכבת ישראל נמסר בתגובה : "  הנהלת ודירקטוריון רכבת ישראל קיבלו החלטה אסטרטגית ,  לאור ההצטיידות המאסיבית במאות קרונות חדשים והקמת קרן פנימית לנזקים ,  שלא לעשות ביטוח מקיף לציוד הנע על המסילה .  חברות עם ציי רכב גדולים בכל העולם ,  פועלות גם הן בדרך זו ". 
רכבת הנוסעים הורכבה משלושה מערכים של שלושה קרונועים  ( IC3 )  ,  קרונות ממונעים .  מדובר בקרונות ותיקים יחסית שסופקו ב-1995-1999 .  בידי הרכבת 48 סטים שכאלה - מהם 42 בשימוש פעיל .  במערכים אלה אירעו בעבר שני מקרים דומים של התלקחות קרונות שנבעו מדליפת סולר ממיכלי הדלק הצידיים של הרכבת ,  כתוצאה מרשלנות בתדלוק הרכבת .  הסולר שנותר על המיכלים התחמם במהלך הנסיעה וניצוץ גרם אז לבערה .  מתחקור ראשוני שבוצע אתמול בשטח ,  נמצא כי האש לא פרצה מאזור המנועים ,  אלא סמוך לחוגונים  ( מרכב )  שבנקודת החיבור בין שני מערכים .  
לפיכך ,  לא נשללה האפשרות כי גם הפעם השריפה נגרמה בגלל רשלנות בתדלוק או דליפה כלשהי ממיכלי הדלק הסמוכים לחוגונים ,  בשילוב כשל חשמלי שיצר ניצוץ ובעירה .  במערכי קרונועים מדובר במקרה מסוכן יותר ,  משום מיקום המנועים תחת קרונות הנוסעים ולא בקרון כוח נפרד .  בסיכום האירוע התברר כי שני מערכים מבין השלושה שברכבת נפגעו ,  כששלושה מבין ששת הקרונות בהם נשרפו כליל .  לשלושה אחרים נגרם נזק קל יחסית וברכבת ינסו לאחדם לכדי מערך פעיל אחד במהלך החודשים הקרובים .
 סימני העשן שחדרו לקרונות יצרו בהלה בקרב נוסעי הרכבת ,  שניסו לפרוץ לשווא את דלתות היציאה .  הדלתות נותרות סגורות לפי הנחייה עד השבתת הרכבת ,  מחשש למקרי דריסה על המסילה .  מאבטחי הרכבת פתחו את דלתות הניהוג שבקצה כל מערך קרונות ,  אך הנוסעים לא המתינו ליציאה ,  שברו את חלונות הקרונות וקפצו החוצה .  לאחר שהתאפשרה פתיחת דלתות הקרונות התברר כי שלוש הדלתות במערך שניזוק קשה לא נפתחו .  נסיבות המקרה נבדקות .  
הדי האירוע כללו ביקורת קשה כלפי רכבת ישראל שהתמקדה בהעדר מערכות לגילוי עשן ולכיבוי שריפות באזורי המנועים .  ברכבת קיבלו לפני כחמש שנים הצעה כספית להתקנת מערכות שכאלה בחדרי המנועים ,  אך לא מימשו אותה .  ברכבת טענו אתמול כי אזורי המנועים ממילא פתוחים ,  אך כאמור מערכות שכאלה מותקנות ברכבות בעולם .  בהעדרן ,  אין למעשה לנהג הרכבת כל אינדיקציה לגבי תחילתה של שריפה עד שזו נצפית בידי הנוסעים  ( בגובה של כשני מטר )  .  
טענה נוספת הופנתה כלפי מחסור בפטישים לשבירת החלונות מה שחייב את החיילים להשתמש בכתות נשקיהם כדי להדוף אותם החוצה .  באחד הקרונות ,  ירה שוטר מג"ב בחלון כדי לשבור אותו .  ברכבת ישראל הביעו זעם נוכח המעשה כי לטענתם ,  לא היה כל קושי בהדיפת החלונות החוצה ,  וכי הירי היה מסוכן לשלומם של הנוסעים .  
הרכבת הפגועה פונתה מן המסילה בשעה 14:00 לאזור שפיים ,  אז חזרה התנועה בקו החוף לפעול כסדרה .  ברכבת מינו אתמול צוות בדיקה פנימי ושכרו מומחים  ( בהם גם מומחי בטיחות אש )  מישראל ומחו"ל .  
שר התחבורה ישראל כץ הנחה את המשנה למנכ"ל משרדו ,  אלכס לנגר ,  להקים צוות מיוחד שיבדוק את נסיבות הדליקה .  בראש הצוות יעמוד מומחה הבטיחות בדרכים פרופ' שלום הקרט מהטכניון ,  וחברים בה :  אינג' משה יצחקי ,  ראש אגף רישוי מסילתי במשרד התחבורה ,  מפקד שירותי כבאות והצלה בנתניה ,  יצחק שילן ,  ראש מדור תאונות דרכים באגף התנועה ,  סנ"צ נועם ביגילסקי ומהנדסת אגף תכנון תחבורתי במשרד התחבורה ,  מריה כהן-אתגר .  
מנכ"ל רכבת ישראל ,  יצחק  ( חקי )  הראל ,  אמר אתמול : " קור הרוח של צוות הרכבת ושל הנוסעים סייעו לחילוץ הנוסעים ובמניעת פגיעה בנפש מהשריפה .  חברת רכבת ישראל תתחקר את האירוע ,  תפיק לקחים ותיישם אותם .  ככלל ,  רכבת ישראל נחשבת אחת החברות הבטוחות בעולם ". 

ביטוח רכבת ישראל לא חל על נזקי השריפה
רכבת ישראל לא ביטחה את הקרונות כנגד פגיעה בזמן נסיעה וכעת צפויה לשלם בעצמה את הנזק ,  העומד על כ-10 מיליון יורו .  עם זאת ,  חברת הפניקס תישא בכיסוי נזקי הפצועים

