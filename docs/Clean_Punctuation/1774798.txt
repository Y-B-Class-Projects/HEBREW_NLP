רכישות הדולרים של פישר סופגות ביקורת
עם שיא של 70 מיליארד דולר ביתרות מט"ח ,  מתחזקת הביקורת על מדיניות רכישת הדולרים של נגיד בנק ישראל סטנלי פישר ועל עלותה
יתרות המט"ח של ישראל צמחו במהלך 2008 בכ-14 מיליארד דולר ,  גידול של כ-50% ;  ב-2009 גדלו היתרות בעוד 18 מיליארד דולר ,  42.6% - וב-11 החודשים הראשונים של 2010 תפחו היתרות בכ-7.7 מיליארד דולר .  במילים אחרות ,  ב-35 החודשים האחרונים קפצו יתרות המט"ח של ישראל בכ-40 מיליארד דולר .  רק ביום חמישי האחרון רכש בנק ישראל עוד רבע מיליארד דולר .  
האם מהלך רכישות הדולרים יסתיים במועד כלשהו ?  נגיד בנק ישראל סטנלי פישר ובכירי משרד האוצר סירבו בסוף השבוע להשיב לשאלה זו .  בחצי השנה האחרונה גברה הביקורת במשק ,  כולל במשרד האוצר ,  על ההיקף הגדול של יתרות המט"ח שבידי בנק ישראל ועל עלות החזקתן למשק ,  המגיעה למיליארדי שקלים בשנה .  באחרונה אמר שטייניץ כי שר האוצר צריך לאשר תקרה לגובה היתרות של ישראל ,  וכי אין להעלות על הדעת שיתרות ישראל יחצו רמה של 100 מיליארד דולר .  
בנובמבר 2010 הגיעו יתרות בנק ישראל לשיא של כל הזמנים ,  69.61 מיליארד דולר  ( הבנק המרכזי עדיין לא פירסם את נתוני דצמבר )  - הרבה מעבר ליעד ולהבטחות בנק ישראל ,  מאז הפתיע פישר במארס 2008 כשלאחר הפסקה של תשע שנים הורה לבנק ישראל לרכוש דולרים בשוק ההון בתל אביב ,  בטענה שזיהה כשל שוק . 
" עוצמת השקל ב-2010 מבטאת בראש ובראשונה את העודף בחשבון השוטף של מאזן התשלומים ",  אמר יורם גבאי ,  יו"ר פעילים תיקי השקעות . " גם גילויי הגז והנפט כבר משפיעים על הציפיות של ציבור המשקיעים ,  אף שמדובר על רווחים עתידיים :  הם מביאים למשיכת השקעות פיננסיות פנימה ,  ותמונת המראה של כך היא שגם השקעות ישראלים בשוק הפיננסים בחו"ל קטנו מאוד .  כל אלה הביאו להתחזקות השקל ".  
גבאי הוסיף כי  " כל עוד העודף בחשבון השוטף ימשיך להיות חיובי ,  אנחנו נמשיך לראות את השקל מתחזק .  בכל הנוגע להתערבות הנגיד ,  כצפוי האפקט שלה שולי .  הנגיד רוכש מט"ח ,  אבל מצד שני הפרש הריביות החיובי מביא את הזרים לרכוש מק"מים ואג"ח קצרות ,  שנותנים תשואות קצרות טווח הגבוהות פי שלושה או ארבעה מאשר בחו"ל ".  
גם פרופ' דן גלאי ,  דיקאן בית הספר למינהל עסקים באוניברסיטה העברית בירושלים ויו"ר סיגמא בית השקעות ,  אמר כי  " היתרות הגבוהות הן מעל ומעבר לצורכי המדינה ".  הוא הוסיף כי  " השקל יתחזק כך או כך .  זו מגמה האופיינית בעשר השנים האחרונות למטבעות של כל המדינות המתפתחות ,  ולא רק לישראל .  ישראל בשלוש השנים האחרונות היא יצואנית נטו ,  כלומר סך כל המט"ח הנכנס לישראל גדול מסך כל המט"ח היוצא .  תופעה זו תתחזק בקרוב כשנהפוך ליצואני גז ".  
ד"ר מיכאל שראל ,  ראש אגף כלכלה ומחקר בקבוצת הראל ביטוח ופיננסים ,  סבור כי אין כל מקום להמשך רכישות הדולרים על ידי בנק ישראל .  לדבריו ,  הרכישות גורמות נזק לקופת המדינה .  שראל מסביר כי יתרות הן כמו ביטוח - אתה רוצה שיהיה לך אותו ,  אבל אתה לא רוצה יותר מדי ממנו : " אין מספר מדויק לרמת היתרות האופטימלית לישראל .  בנק ישראל לא נקב במספר מדויק .  היתרות שלנו הן מהגבוהות בעולם לפי קריטריונים כלכליים ,  בוודאי בהשוואה לתוצר ".  
אמיר כהנוביץ ,  כלכלן ראשי בכלל פיננסים ,  אמר כי  " משקיעים מרגישים בנוח להחזיק בשקל .  בנק ישראל מספק תעודות ביטוח ,  ויתרות מט"ח של 70 מיליארד דולר מבטיחות שלא תהיה קריסה של הדולר אלא אם תפרוץ מלחמה עם איראן .  משקיעים זרים רואים בגודל יתרות המט"ח אינדיקטור מרכזי ליציבות המטבע ".  
רפי גוזלן ,  אסטרטג המקרו הראשי של בית ההשקעות לידר ,  אמר כי  " העודף בחשבון השוטף היה גבוה מהצפוי .  ההפתעה הזאת הביאה להתחזקות השקל .  הריבית אצלנו אמנם עלתה השנה אבל לא בעוצמה משמעותית ,  כך שנפתחו פערי ריביות מול ארה"ב ואירופה .  היחלשות הדולר בעולם הביאה את המגזר העסקי למכירות אגרסיביות של מט"ח .  שני אירועים שהשפיעו באופן רוחבי ,  ולא רק כנגד השקל אלא מול כל המטבעות בעולם ,  היו ההרחבה המוניטרית של הפד בארה"ב והצרות באירופה ,  שהתגלו כחריפות יותר מכפי שהוערך תחילה .  לכן הדולר התחזק מול היורו ,  וזה מסביר את הירידה החדה יותר בשער היורו-שקל לעומת שער הדולר-שקל השנה ".   
" כלכלת ישראל הולכת ותופסת מקום כאחת הכלכלות האיתנות בעולם על רקע השיפור הנמשך בנתוניה המקרו-כלכליים .  הדבר קיבל ביטוי באחרונה בכניסתה של ישראל למועדון המכובד של מדינות oecd ",  אומרים בבית ההשקעות פריקו . 
" ניתן לראות מתאם ברור למדי בין רכישות הדולרים של בנק ישראל לבין רכישות המק"מ והאג"ח של הזרים ",  אומר יוסי פריימן ,  מנכ"ל פריקו . " הזרים מבקשים לקנות אג"ח שקליות ולכן מזרימים לשוק היצעים גדולים של דולרים .  בנק ישראל ,  שחושש לשער החליפין של השקל ,  רוכש מהם דולרים ובעצם מוזיל עבורם את ההשקעה ",  אומר פריימן .  בנק ישראל ניהל לאורך השנה כולה מלחמת הגנה על שער החליפין של השקל .  רכישות הדולרים של הבנק ישראל ,  בהיקף כולל שמוערך ביותר מ-10 מיליארד דולר ,  מיתנו את היחלשות הדולר אך לא שינו את המגמה .  
התערבותו של בנק ישראל במסחר במט"ח באה גם לבלום את הפעילות הספקולטיבית ,  שעל פי נתוני בנק ישראל גדלה ב-2010 .  הספקולנטים נוהגים לבצע הימור על מטבעות באמצעות עסקות לטווח קצר ,  לרוב עד 30 יום ,  כדי לשמור על נזילות גבוהה .  רפי גוזלן ,  אסטרטג המקרו הראשי של לידר : " ספקולנט שמשקיע בשקל רוצה שהוא יתחזק .  מדיניות רכישות המט"ח של בנק ישראל מנסה להדוף את הספקולנטים והיא אפקטיבית - זרים נזהרים מההתערבות של בנק ישראל ומפחדים מפיחותים של השקל כתוצאה ממנה ".  
התוצאה המרכזית של התחזקות השקל לעומת הדולר והיורו היתה פגיעה בפעילות היצוא הישראלי ,  קטר הצמיחה של הכלכלה המקומית ,  בעיקר לארה"ב ולאירופה .  נתוני היצוא של המחצית השנייה של 2010 מדאיגים :  היצוא הישראלי לארה"ב ירד בחודשים ספטמבר-נובמבר ב-33% בחישוב שנתי ,  לאחר ירידה של 23.5% בשלושת החודשים הקודמים .  היצואנים הישראלים מתחילים לחפש אלטרנטיבות :  היצוא למדינות אסיה גדל משמעותית ,  ומשקלו צפוי לראשונה להגיע לכחמישית מסך יצוא הסחורות של ישראל .  
ומה צפוי לשקל בשנה הבאה ?  גוזלן מעריך כי  " השקל ימשיך להתחזק בשנה הבאה .  נצמח מהר יותר ממשקים אחרים ,  וגם הריבית אצלנו תעלה בקצב מהיר יותר .  בנק ישראל ימשיך בניסיונותיו למתן את התחזקות השקל ,  אבל האתגר בשנה הבאה יהיה גדול יותר .  בניגוד ל-2010 שבה לא נרשמו לחצים אינפלציוניים משמעותיים ,  ב-2011 נעמוד כמו מרבית השווקים המתעוררים בפני הדילמה איך להתמודד עם האינפלציה ,  והמחיר של התערבות בשוק המט"ח יהיה גבוה יותר ". 

רכישות הדולרים של פישר סופגות ביקורת
עם שיא של 70 מיליארד דולר ביתרות מט"ח ,  מתחזקת הביקורת על מדיניות רכישת הדולרים של נגיד בנק ישראל סטנלי פישר ועל עלותה

