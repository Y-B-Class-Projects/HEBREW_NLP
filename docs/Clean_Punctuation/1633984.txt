אלי תאנה
אלי גוטמן לא יוכל להתחמק מזה אם יפסיד למכבי חיפה גם בשני הבא :  בלי אליפות ,  העונה של הפועל ת"א תהפוך לכישלון .  ההישגים באירופה לא יחפו על המפלה בליגה .  אם כבר ,  הם מוכיחים את מה שפוספס .  חמי אוזן סוגר מחזור בספיישל מיוחד לקראת משחק העונה
גם אם ולדימיר דבאלישווילי יסיים כמלך השערים של הליגה ,  הוא יתקשה להסיר מעליו את הכתם האירופי .  גם אם בסופה של עונת בכורה מרשימה למדי יכפיל את 13 השערים שכבש עד כה ,  הוא עדיין ידיר שינה מראשי מכבי חיפה ,  כשהם יצטרכו להצביע על החלוץ המרכזי שאמור להוביל את הקבוצה במסע חזרה לעבר ליגת האלופות .  דבאלישווילי הרוויח את הספק הזה ביושר :  היו לא מעט רגעים בליגת האלופות בהם הוא נראה כמו חלוצי הפועל רמת גן או הפועל רעננה ,  כשאלו פוגשים במכבי חיפה .  זו ,  ללא ספק ,  תהיה השאלה המרכזית בבניית הקבוצה לעונה הבאה של מכבי חיפה .  
עם זאת ,  למרות הזיכרונות הרעים ,  תהיה זו טעות להשליך את הכישלון ההתקפי של מכבי חיפה באירופה על שחקן אחד .  כל הקבוצה הצעירה התרגשה יותר מדי ברגע שהיא בעטה למסגרת .  יחסית לעונת התאקלמות בקבוצה שהיא קפיצת המדרגה הראשונה בקריירה שלו ,  הכישרון של דבאלישווילי הרבה יותר בולט מחוסר הכישרון שבלט בששת המשחקים בליגת האלופות .  דבאלישווילי הוא כישרון שאפשר עדיין לפתח ,  חלוץ שעדיין לא הבשיל לגמרי ,  ויכול גם להתפתח וגם להבשיל אם הקבוצה שתשחק מאחוריו בעונה הבאה באירופה תתפתח ותבשיל איתו .  לא מחליפים חוליה שעובדת מצוין ,  אלא מחזקים אותה .  יתכן מאוד שעדיף דווקא למכבי חיפה לחפש את הסקורר הנוסף בדמות קשר מצד שמאל  ( שזה קצת מדאיג בהקשר של פורוקארה ,  מאחר שהוא לא מחזיק ברזומה של כובש מחונן )  או קשר מצד ימין  ( למקרה שקטן משחק חלוץ שני )  .  
אסור לפסול את האיכויות שדבאלישווילי מבליט בליגה הקטנה שלנו ,  איכויות של חלוץ מגוון שלא נכנס בינתיים לבצורות ארוכות מדי .  גם יעקובו ,  להבדיל אלפי הבדלות ,  לא קרע רשתות במשחקים הראשונים שלו באירופה תחת אברהם גרנט ועדיין הוכיח בליגה הקטנה שלנו שהוא יהלום ששווה לבזבז עליו זמן ליטוש .  יתרה מזאת ,  מכבי חיפה של העשור הקרוב תהיה הרבה יותר דומה לדבאלישווילי מאשר ליעקובו :  קבוצה מדרג ג' באירופה ,  שרוצה לפעול בשפיות כלכליות ודגה כישרונות רעבים שבולטים בליגות שמעט מתחת לישראל או יהלומים שנפלטים מהליגות שמעט מעל ישראל ומחפשים בית נכון לצמוח בו .  נכון לעכשיו ,  אין סיבה לסטות פתאום מהמדיניות הזו ולבגוד פתאום באנשים שהוכיחו שהיא נכונה .
 את ההבדלים בין מכבי חיפה להפועל תל אביב לא יטשטש גם ניצחון במשחק העונה .  אם העשור האחרון לא הספיק כדי להבין זאת ,  קיבלנו את השבועיים האחרונים מאז פתיחת חלון ההעברות ששמו פוקוס נוסף על השוני בין קבוצה טובה למועדון טוב .  מצד אחד ,  מכבי חיפה ,  שלא מחפשת רכש שאמור לשנות אותה מהקצה אל הקצה .  רכש שלא מופעל עליו לחץ להציל את העולם .  רכש שאמור להשתלב ,  להשפיע ככל שניתן ,  אבל בשום צורה שהיא לא מחפשים שם מושיע .  זו הסיבה לכך שמכבי חיפה התחזקה בצורה כושלת אחרי העלייה לליגת האלופות ,  ועדיין זה לא הורגש .  ומצד שני ,  הפועל תל אביב ,  שמביאה את דניאל דה רידר .  
יש רק הסבר אחד להחתמה של פרימדונה כמו דניאל דה רידר בהפועל תל אביב :  לחץ מיותר שמקהה את שיקול הדעת .  דה רידר הוא שם ,  שם שנועד להגיד :  הנה ,  עשינו הכל ,  ניסינו הכל ,  אבל לא הצלחנו .  קודם כל ,  הוא לא חלוץ .  הוא משחק ,  פחות או יותר ,  בעמדה של גילי ורמוט .  דה רידר הוא שחקן שרואה בישראל פחיתות כבוד ,  תחנת מעבר .  קשר אייאקס ,  שגינוני הכוכבות שלו פגעו בו מאוד בשנים האחרונות ,  אמר מפורשות שהוא מגיע רק לחצי עונה ,  וגם פרטי עסקת השאלתו לחצי עונה מאשרים שמדובר בבזבוז כסף מיותר ללא סיכוי לפירות בעתיד הרחוק .  מי שחושב לקצר תהליכים עם שמות כמו דה רידר ,  מטעה את עצמו ואת אוהדי הפועל תל אביב שמשוועים לאליפות .
 שליאור רפאלוב התעורר דווקא כשהחלו לחפש לו מחליף זר לעמדה שלו .  אולי סופסוף הוא הבין ששום דבר לא מגיע לו כמובן מאליו
גם לאלי גוטמן ,  מאמן יסודי ורציני בדרך כלל ,  יש חלק לא קטן בפערי ההתנהלות בין מכבי חיפה להפועל תל אביב .  מותר ללגלג על ההנהלה הדו ראשית של האדומים ,  אפשר לתהות מי אחראי להחתמות המוזרות של שחקניו של דודו דהאן ,  מי דוחף ,  מי מושך ,  אבל גם אלי גוטמן משתף פעולה עם ההיסטריה הזו .  גוטמן ,  כמו דרור קשטן ,  הסתיר לא מעט פגמים בדרכי העבודה של הפועל תל אביב ,  אבל בניגוד לראשון ,  לקשטן רחשו הרבה יותר כבוד ואף אחד לא התערב לו יותר מדי בשיקולים המקצועיים .  
ההצגות הנהדרות של הפועל תל אביב באירופה ובליגה לא יספקו לגוטמן עלה תאנה אם גם העונה זה יסתיים בלי אליפות .  אין שום סיבה שקבוצה שמנצחת את ראפיד בוינה לא תנצח את מכבי חיפה בקרית אליעזר .  אם כבר ,  אירופה רק מוכיחה את מה שהפועל תל אביב צריכה להשיג גם בליגה .  אם כבר ,  מותר לשאול למה גוטמן לא הכין את מסע הרכש שלו מוקדם יותר בקיץ ,  בדיוק כמו שקורה לו עכשיו ,  שני עיכובים שהובילו לבזבוז זמן יקר בחיבור בין הסגל הקיים לסגל החדש .  
למזלו של גוטמן ,  גורלו עדיין בידיו .  הוא בנה קבוצה מספיק טובה כדי להביך את מכבי חיפה בקרית אליעזר .  הסיפורים על קללת קרית אליעזר הם לא יותר ממעשיות .  תירוץ עלוב וקטן למשהו הרבה יותר גדול .  גם מכבי נתניה ,  עד ראובן עטר ,  לא ניצחה תקופה ארוכה בקרית אליעזר והחזיקה במאזן נוראי באצטדיון הזה ,  עד שלמדה לחשוב אחרת והבינה שאין ממש בסטטיסטיקה הזו מעבר לעוד אנקדוטה .  גוטמן צריך להקרין לשחקניו במשך כל השבוע את המשחקים מול סלטיק ומול המבורג ומול ראפיד ,  כדי להסביר להם ולעצמו שעם ארסנל התקפי כמו שיש להפועל תל אביב ,  המחסום היחיד מניצחון בקרית אליעזר ומהפך בהתפתחות של העונה ,  הוא רק בראש .  
כי בלי אליפות ,  העונה הזו ,  למרות הארומה האירופית שלה ,  תיחשב לכישלון מהדהד .  כן .  קבוצה שצירפה בקיץ את בן דיין ,  שכטר ,  זנדברג ,  ווצ'יצוביץ' ,  לעומת דבאלישווילי וטישיירה שבאו מהליגות הקפריסאית והלטבית ,  לא יכולה לצפות מעצמה למשהו אחר .  הפועל תל אביב תשגה אם תעשה לעצמה הנחות ושוב תברח לתירוץ האירופי .  להפועל נוח לברוח למגרש הזה ולדמיין שהנה היא מנצחת את מכבי חיפה ,  אבל זה יהיה אסקפיזם במיטבו .  בדיוק כמו שעכשיו הפועל תל אביב בורחת מהלחץ בליגה דרך רכישת שמות .  ההיסטוריה המפוארת של הפועל תל אביב חייבת לדרוש ניצחון בקרית אליעזר ואליפות .  מי שינסה במקרה אחר ליפות את המציאות עם סיפורים על אירופה ושביעיות על פתח תקווה ,  רק עושה עוול להיסטוריה הזו ובעצם מקבע את הלוזריות הקיימת והחשש המוגזם שכל הליגה רוחשת למכבי חיפה .
 מכבי חיפה - הפועל תל אביב
מי שיכול ,  אם כן ,  לעשות את זה עבור הפועל תל אביב זה רק הסגל הקיים .  לא דה רידר ,  לא סאדאת ולא בגין .  להפועל תל אביב יש את הקשר הכי טוב בליגה כשנחה עליו המוזה ,  גילי ורמוט ,  שלמד העונה כנראה מה עושה את ההבדל בין קשר מבטיח למאסטרו :  האופן שבו הוא מסכן את השער .  מי שחושב שמה שעשה את מלמיליאן וסיני לשחקנים כאלה אדירים היתה הטכניקה ,  מפספס את הערך המוסף :  סיני ומלמיליאן סיכנו כל הזמן את השער .  זה מה שמבדיל בין אינספור הקשרים המוכשרים עליהם אנחנו שומעים מדי עונה במדורי הכדורגל העולמי ,  לבין מסי ורונאלדו :  שערים ,  בישולים ואיומים על המסגרת .  אם ורמוט יעשה את זה גם מול מכבי חיפה בשבוע שעבר ,  גם שאר שחקני הפועל תל אביב פחות יאמינו לשטות הזו שנקראת  " קללת קרית אליעזר ". 

אלי תאנה
אלי גוטמן לא יוכל להתחמק מזה אם יפסיד למכבי חיפה גם בשני הבא :  בלי אליפות ,  העונה של הפועל ת"א תהפוך לכישלון .  ההישגים באירופה לא יחפו על המפלה בליגה .  אם כבר ,  הם מוכיחים את מה שפוספס .  חמי אוזן סוגר מחזור בספיישל מיוחד לקראת משחק העונה

