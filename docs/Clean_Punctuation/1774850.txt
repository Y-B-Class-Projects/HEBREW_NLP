טיל שיוט :  על  " קול אנשי הדממה "  של גדי סוקניק
הסרט  " קול אנשי הדממה ",  שחוזר לאסון השייטת ושודר בערוץ 10 ,  מצליח לחדש ומוכיח שגדי סוקניק מסוגל לחזור לימי הזוהר העיתונאיים שלו .  עינב שיף קומנדו 
" אסון השייטת ",  שהתרחש בספטמבר 1997 ובו נהרגו 12 חיילים בכפר אנסריה שבלבנון ,  לא היה עוד אירוע דמים בשרשרת הבלתי נגמרת שמלווה את המציאות הישראלית מאז קום המדינה .  יחד עם אסון המסוקים שאירע בפברואר של אותה שנה ,  האירוע הטראומטי היה לאחד מאלו שהגדישו את הסאה ביחס לשהייה בבוץ הלבנוני והיה מנוף ללחץ הציבורי שבסופו הנסיגה מרצועת הביטחון הארורה במאי 2000 .  למי שזוכר את תחושת התבוסה ,  העלבון וגם הצער הטבעי שליוו את הדיווחים על האירוע החריג ,  שנחשב לאסון הגדול ביותר ביחידה המובחרת ,  מובנת גם הנטייה לרצות ולהבין מה באמת קרה שם ,  כפי שניסה לעשות גדי סוקניק בסרטו  " קול אנשי הדממה "  ששודר אמש  ( שבת )  בערוץ 10 .  
סוקניק ,  שעברו כאיש הקומנדו הימי לא רלוונטי לסרט אלא כמקדם מכירות  ( "איש השייטת עושה סרט על השייטת ")  ,  יצא לראיין את רוב הגורמים הרלוונטיים לפעולה הכושלת ,  בניסיון להבין כיצד ,  אחרי 13 שנים ובעקבות נאום מפוקפק של מזכ"ל חיזבאללה חסן נסראללה אודות צילומי מזל"ט מזמן הפעולה ,  שינה צה"ל את עמדתו ביחס לסיבה לכישלונה  מארב מתוכנן של חיזבאללה ולא מארב אקראי ,  כפי שקבעה ועדת הבדיקה הראשונה שמינה צה"ל מיד אחרי האירוע .  המוצר שסוקניק הוציא הוא לא סרט דוקומנטרי קלאסי ,  כזה שמחזיק הקרנות בסינמטק ונוסע לפסטיבלים כמו  " חיים יקרים "  ו"שתיקת הארכיון ",  אלא כתבה קצבית ועניינית שמדלגת במהירות על הידוע ועל הנאמר ורצה אל החידושים שהסרט הביא איתו .
 כך ,  בניגוד למסורת הכאילו-דוקו שהונחלה בערוצי הטלוויזיה ,  לפורמט המהודק של סוקניק יש הצדקה :  הוא באמת מחדש .  זאת בזכות טענות קשות של מפקד השייטת לשעבר ,  שי ברוש ,  שהיה קצין בכיר במערך המודיעין דאז וטוען שחובה לבדוק את מטעני החבלה עמם יצאו החיילים למבצע .  כלומר ,  ייתכן שבכלל מדובר פה ברשלנות שאם היתה  היא למעלה מפושעת .  סוקניק ,  לזכותו ייאמר ,  לא לוקח את הגרסה הזו כתורה מסיני .  הוא מעמת את ברוש עם הטענות הנגדיות ומאפשר זמן מסך סביר לגורמים שחושבים שמדובר בקשקוש .  
מלבד מוזיקה אובר-דרמטית וצילומי וויז'ואל שחוזרים על עצמם עד להתפקע ,  הסרט לא מתלהם ,  לא מדלג על זמנים ולא מציג רק דעה אחת אלא מגולל נכון ובמדויק את הסיפור לפי לוח האירועים .  המרואיינים שנבחרו מקיפים את כל הזוויות ומלבד היעדרותו של ראש אמ"ן דאז משה  ( בוגי )  יעלון ,  שעל פי הסרט תמך בתיאוריית פיצוץ המטענים  ( ואי מתן הסבר להיעדרות זו )  ,  העבודה העיתונאית שנעשתה כאן יכולה לגרום למערכות כמו  " עובדה "  ו"המקור "  לקנא .  אלו בדיוק האייטמים שהן אמורות להרים מדי שבוע כדי להצדיק את עצמן ,  בוודאי ביחס לכתבות עם שחורציאניטיס  ( "המקור ")  ויוסי הררי  ( "עובדה ")  .
 בנוסף לעצם הענייניות שבה נוקט הסרט כלפי האסון , " קול אנשי הדממה "  מלמד אותנו כמה דברים .  ראשית ,  כשגדי סוקניק משתחרר משמרנותו במשדרים מגוחכים כמו  " מתודלקים ",  מתגלה העיתונאי שנשכח אי שם בערוץ 1 ,  לפני שהתקלקל בחדשות 2 והתבלבל לגמרי ב"הפוליגרף ".  שנית ,  מסתבר שערוץ 10 יכול לספק משדרי תעודה ראויים למדי שאינם כוללים את המילים ציצים ,  בז'ז'ים והרב איפרגן .  
ולבסוף ,  וספק אם סוקניק שם לב לזה בעצמו ,  יש משהו בהתנהלות ההורים השכולים של אסון השייטת בסרט שמדגים את כל הזעם והחרון שצה"ל מסוגל לעורר :  בשלב מסוים בסרט מסבירים חלק מההורים המרואיינים שלא באמת אכפת להם האם מדובר במארב מתוכנן ,  אקראי או פיצוץ מטענים ;  כל מה שהם רצו הוא שצה"ל יבוא אחרי 13 שנים ויבקש סליחה על שבפעולה במסגרתו ,  הם איבדו את הדבר היקר להם מכל וכתוצאה מכך חייהם השתנו לעד .  כך ,  בתוך הנתונים המעניינים והחדשים ש"קול אנשי הדממה "  חשף ,  הוא גם סיפק סדק של הצצה לאנושיות ההורים מצד אחד ולאדישות שנתקלו בה מצד שני ,  עד כדי כך שאחד ההורים נאלץ לבקש את התערבות בית המשפט העליון בפרשה .  רק בעבור ההמחשה הכואבת הזו ,  טוב ש"קול אנשי הדממה "  שודר .
 
טיל שיוט :  על  " קול אנשי הדממה "  של גדי סוקניק
הסרט  " קול אנשי הדממה ",  שחוזר לאסון השייטת ושודר בערוץ 10 ,  מצליח לחדש ומוכיח שגדי סוקניק מסוגל לחזור לימי הזוהר העיתונאיים שלו .  עינב שיף קומנדו

