גרנט : " החיים לא קלים ,  על ומחוץ למגרש "
 מנג'ר פורטסמות הודה לאחר התבוסה : " יונייטד טובה מאיתנו ".  מאנצ'יני : " אם נשחק ככה ,  4 המקומות הראשונים לא אפשריים "
 לא היה נעים להיות אוהד פורטסמות הערב  ( שבת )  .  הקבוצה כבר סובלת מזה מספר שבועות ,  אבל לחטוף חמישייה ,  אחרי שבוע בו מנג'ר הקבוצה מואשם בביקור בבית בושת ,  זה כבר ממש לא נעים .  פורטסמות מרוחקת כרגע לא פחות מ-7 נקודות מעלייה מעל לקו האדום ,  כשהיא גם אוחזת במשחק אחד יותר מיריבותיה .  מנג'ר הקבוצה ,  אברם גרנט ,  שבוודאי היה מעדיף לפגוש את אלכס פרגוסון בכל שבוע אחר ,  אמר לאחר התבוסה 0:5 לשדים האדומים : " החיים לא קלים ,  אבל זה אתגר ".  
גרנט התייחס גם לפרשה שמלווה אותו בימים האחרונים ,  ואמר : " קשה מחוץ למגרש ,  אבל גם עליו .  מנצ'סטר יונייטד היא קבוצה טובה יותר מאיתנו ,  אבל במשך 40 דקות הרגשנו שאנחנו יכולים לעשות משהו .  היו לנו שתי הזדמנויות גדולות ,  אבל אז ספגנו שער מקרן ,  ועוד אחד מהכדור מוטה ,  ולאחר שניהם עוד כדור ששינה כיוון ,  כמו גם שער עצמי ".  הישראלי לא חשב שקבוצתו היתה צריכה לרדת בתוצאה כזו ,  ואמר : " אני לא רוצה להשתמש במילים 'חוסר מזל' ,  אבל אלו לא המשחקים שאנחנו צריכים לנצח .  רצינו את הנקודות ,  אבל עכשיו אנחנו נתמודד עם קבוצות שאנחנו מסוגלים לנצח ". 
אצל היונייטד לעומת זאת ,  היה ברור כי השערים יגיעו ,  רק לא היה ברור מתי .  השדים האדומים לחצו את פורטסמות מהשניה הראשונה ,  אבל כבשו רק בדקה ה-40 . " לקח לנו זמן למצוא את השער הראשון שלנו ",  אמר אלכס פרגוסון בסיום , " אבל לחצנו הרבה ,  החזקנו בכדור והיינו מאוד סבלניים .  אני חושב שזה חשוב ,  במיוחד עם קבוצות שיושבות ליד השער ,  כמו שהם עשו היום ".  פרגוסון המשיך ואמר : " הם הגיעו כדי לעשות לנו חיים קשים ,  אבל בסופו של דבר כבשנו פעמיים ,  וזה פתח את המשחק עבורנו במחצית השניה ,  והיתה לנו הופעה טובה ". 
מהצד השני של הכביש במנצ'סטר ,  הסיטי סיימו את היום מאוכזבים ביותר .  האל סיטי ,  הקבוצה הקטנה שפתחה את המחזור מתחת לקו האדום ,  גברה על קבוצת המיליונים של מאנצ'יני 1:2 ,  ופגעה במאבקה של סיטי להתברג במקום הרביעי בפרמיירליג . " אם נשחק כמו ששיחקנו במחצית הראשונה ,  אז ארבעת המקומות הראשונים לא אפשריים ",  כך אמר מאנצ'יני הכעוס בסיום . " לא שיחקנו טוב במחצית הראשונה ,  שמנו על עצמנו הרבה לחץ וספגנו שני שערים ".  
האיטלקי ניסה להסתכל על הצד החיובי ,  ואמר : " במחצית השניה היינו הרבה יותר טובים ,  והראנו שאנחנו מסוגלים לשחק .  פטריק ויירה ואדם ג'ונסון עשו עבודה טובה כשהם נכנסו והם שינו את המשחק .  אני מאמין שאחרי שהבקענו ,  יכולנו לסיים בתיקו או אפילו לנצח ,  אבל צריך להתקדם הלאה ".  על ההמשך ,  אמר האיטלקי : " אנחנו חייבים לשנות את המנטליות ,  ולשחק בחוץ כמו שאנחנו משחקים בבית .  יש לי שחקנים טובים ,  אבל אנחנו צריכים ללמוד מהתוצאה הזאת ". 
בליברפול לעומת הסיטי לא היו יכולים לבקש יותר .  גם ניצחון בדרבי ,  גם הפסד של קבוצתו של מאנצ'יני ,  וגם תיקו בין אסטון וילה לטוטנהאם ,  החזירו את התקווה לאוהדים ,  שכבר ראו איך העונה שלהם הולכת לכל הרוחות . " זה היה ענק עבורנו ",  אמר מנג'ר ליברפול ,  רפא בניטז . " לנצח בדרבי זה תמיד חשוב ,  ולנצח ב-10 שחקנים באנפילד זה אפילו חשוב יותר ".  על שחקניו אמר בניטז : " כולם עבדו כל כך קשה ,  והגיע לנו לנצח ".   
" מההתחלה עשינו עבודה טובה ,  ואחרי ההרחקה היה מדהים לראות את כל השחקנים עובדים כל כך קשה ,  מגינים ובו זמנית מנסים לצאת קדימה כדי לכבוש ".  על המשך העונה ,  אמר הספרדי : " אני מקווה שנישאר במקום הרביעי ,  אבל זה מירוץ ארוך ,  אז אנחנו חייבים להמשיך לעבוד קשה ולנצח משחקים .  לפחות ניצחנו את המשחק הזה ועכשיו נוכל להינות מהימים הקרובים ". 

גרנט : " החיים לא קלים ,  על ומחוץ למגרש "
 מנג'ר פורטסמות הודה לאחר התבוסה : " יונייטד טובה מאיתנו ".  מאנצ'יני : " אם נשחק ככה ,  4 המקומות הראשונים לא אפשריים "
 
