ענף ההיי טק - מקור של אי שוויון
על אף צמיחתה המואצת של תעשיית היי טק הישראלית מאז מחצית שנות ה-90 ועל אף מספר האקדמאים הרב במגזר הערבי ,  ירון זליכה טוען כי עד לאחרונה נמנע שילובו של המגזר בענף
על אף צמיחתה המואצת של תעשיית ההיי-טק הישראלית מאז מחצית שנות ה-90 ועל אף מספר האקדמאים הרב במגזר הערבי ,  לרבות בתחומי המדע ,  נמנע עד לאחרונה שילובו של המגזר בענף .  
ב-20 השנים האחרונות גדל והלך משקלן של תעשיות ההיי-טק במשק ,  עד שנהפכו למקור העושר הגדול ביותר בישראל .  תודות להיי-טק נהפכה ישראל לאחת מהמדינות המפותחות בעולם ,  ולמעשה לאחת המעבדות החשובות בעולם בתחומי הטכנולוגיה השונים .  יתר על כן ,  כ-80% מהיצוא התעשייתי הישראלי מקורו בתעשיות ההיי-טק ומרבית ההשקעות הזרות יעדן אל תעשיות אלה .  
עם זאת ,  לצד הצמיחה המואצת של הענף ,  נהפך ההיי-טק הישראלי ,  שלא בטובתו ,  גם לאחד ממקורות האי-שוויון הגדולים ,  בפרט בכל הנוגע למגזרים הערבי והחרדי .  על אף ששני המגזרים מהווים יותר מ-30% מהאוכלוסייה בישראל ,  אין הם שותפים כמעט לחלוטין בפוטנציאל הצמיחה העשיר של תעשיות ההיי-טק .  יתר על כן ,  שני המגזרים כמעט שאינם משתתפים גם בכוח העבודה הפוטנציאלי להיי-טק ,  ומטבע הדברים גם אינם מייצרים מיזמי סטארט-אפ שייהפכו להון שיושקע חזרה בתעשיות .  
אשר למגזר הערבי ,  הרי זה נותר עד לא מכבר מיותם ומוזנח הן על ידי הממשלה ,  הן על ידי התעשיות והן על ידי בני המגזר עצמם .  מספר הסטודנטים הלומדים באוניברסיטאות מקצועות היי-טק ישירים הוא זניח .  ניכר כי על אף העניין הגובר בתחומי ההיי-טק ,  נרתעים צעירים ערבים המבקשים ללמוד באוניברסיטה מלבחור בלימודים טכנולוגיים מחשש כי לא ימצאו עבודה .  
ברקע לחשש עומד ,  כפי הנראה ,  מקורן הביטחוני של תעשיות ההיי-טק הישראליות הוותיקות ,  שמנע בעבר את שילובם של אקדמאים ערבים .  זאת ,  על אף שההתפתחויות במשק הפכו כבר מזה שנים את מרבית תעשיות ההיי-טק לתעשיות אזרחיות ,  ללא כל מניעה לשילובם המוצלח של סטודנטים ערבים .  בד בבד ,  המספר המצומצם של עובדים ערביים בתעשיות ,  כמה מאות בלבד מתוך כ-200 אלף עובדים ישראלים ,  מקשה אף הוא על משיכת סטודנטים ערביים נוספים ומנציח את אי השתלבותו כמכלול של המגזר הערבי כולו .  זאת ,  מאחר שהתעשיות מרבות לעשות שימוש במדיניות גיוס של  " חבר מביא חבר ".  
גם תוכנית ההסבה המוצלחת שיזם במחצית השנייה של שנות ה-90 איגוד תעשיות ההיי-טק והאלקטרוניקה בשיתוף משרד התמ"ת  ( שהכשירה יותר מ-20 אלף עובדים להיי-טק )  לא קלטה כמעט איש מהמגזר הערבי .  ייתכן שברקע לכך עמדו שני מניעים :  ראשית ,  התוכנית היתה ארצית ולא הותאמה באופן ייעודי לצורכי המגזר הערבי .  שנית ,  ייתכן כי לציבור הערבי היתה רתיעה מהשתתפות בתוכנית ממשלתית .  למעשה ,  עד לאחרונה לא היתה תוכנית הסבה כלשהי להיי-טק המיועדת למגזר הערבי .  
המספר הזניח של בעלי תארים אקדמיים במקצועות טכנולוגיים במגזר הערבי והמספר האפסי של עובדים בפועל בתעשיות ההיי-טק הישראליות מנעו אפוא את צמיחתם של מיזמים טכנולוגיים חדשים בבעלות ערבית או בבעלות ערבית-יהודית משותפת .  כך נוצר מעגל קסמים שלילי שבו היעדר בוגרים הביא להיעדר עובדים בעלי ניסיון ומכאן לאי צמיחת מיזמים חדשים ,  ובוודאי לאי התבססותן של תעשיות היי-טק ערביות .  אלה אינם תורמים למשיכת סטודנטים ללימודי טכנולוגיה ,  וחוזר חלילה .  
זאת ועוד ,  בעוד שהתעשיות המסורתיות בישראל מצטמצמות והולכות באופן יחסי ,  ממשיכים כל האקדמאים הערבים לפנות אליהן ,  או לתעשיית הבנייה החסומה בחלקה עבורם מטעמים סטטוטוריים שונים .  כך ממשיך שיעור האבטלה בקרב האקדמאים הערבים להרקיע שחקים .  כל עוד לא ישכילו צעירים ערבים אקדמאים ותעשיית ההיי-טק לשלב ידיים ,  ימשיכו יותר ויותר דורשי עבודה להיאבק על פחות ופחות משרות ,  ואילו התעשייה הישראלית תוסיף לחפש אחר אלפי העובדים החסרים לה במקומות רחוקים מעבר לים .  
בה בעת ,  על אף הגידול הניכר במספר הבוגרים הישראלים של מקצועות ההיי-טק ,  עלה והלך השכר הממוצע בתעשיות .  שילובם של בוגרים ערבים ,  שפוטנציאל הגיוס לעבודה בקרבם מוערך בכמה אלפי עובדים חדשים מדי שנה ,  יסייע לבלום מגמה רב-שנתית מסוכנת זו להיי-טק הישראלי ,  הגורמת לחברות ישראליות רבות להעביר עבודות בהיקף גדל והולך למדינות מתפתחות .  כך ,  בעוד שהמשק מעודד את הפעילות במדינות מתפתחות - הוא מזניח את החלק מתפתח במדינתו הוא .  
על רקע זה נולדו בשנתיים האחרונות כמה יוזמות עסקיות והתנדבותיות ,  ובאחרונה אף ממשלתית ,  המנסות להתמודד עם הבעיה משני קצותיה :  מחד ,  פעילות חינוכית והסברתית המדרבנת צעירים ערבים ללמוד את מקצועות ההיי-טק ;  ומאידך ,  רתימתן של חברות ההיי-טק להגביר את מאמציהן לשלב עובדים ערבים .  עם זאת ,  לאחר שנתיים של עבודה ניתן לומר כי המאמצים רבים ,  הנכונות בתעשייה מרשימה ,  אך התוצאות ,  למרבה הצער ,  עדיין חלקיות .  
למשל ,  בנוגע למיזם התנדבותי שבו אני עצמי הייתי מעורב להקמת מרכז טכנולוגי בנצרת ,  הצלחנו לרתום עשרות אקדמאים ערבים להסבה .  יתר על כן ,  רתמנו כתריסר מחברות ההיי-טק הגדולות בישראל ואף נשיא המדינה נרתם לכך באופן אישי .  עם זאת ,  לא הצלחנו לרתום מאות אקדמאים ,  אלא עשרות בלבד ,  וכך גם לא הצלחנו לרתום אותם לתוכנית הסבה מלאה לרמת מהנדס ,  אלא לרמה נמוכה יותר ,  בדומה להסבה שנערכת במגזר החרדי .  האם זו הצלחה או לא ?  ללא ספק הדרך עוד ארוכה .  
הכותב הוא ראש תוכנית MBA בקריה האקדמית אונו ומיוזמי הקמת מרכז טכנולוגי ערבי-ישראלי בנצרת .
 
ענף ההיי טק - מקור של אי שוויון
על אף צמיחתה המואצת של תעשיית היי טק הישראלית מאז מחצית שנות ה-90 ועל אף מספר האקדמאים הרב במגזר הערבי ,  ירון זליכה טוען כי עד לאחרונה נמנע שילובו של המגזר בענף

