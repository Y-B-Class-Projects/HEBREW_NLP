תומס פרידמן : " להפסיק לספק קראק לישראלים "
 בעל הטור המשפיע ב"ניו יורק טיימס "  קורא לממשל להפסיק להציע כסף והטבות למנהיגי ישראל והפלסטינים  " המנותקים מהמציאות ",  ולאפשר להם לעשות כרצונם  - " ולחיות עם ההשלכות "
" כבר מזמן הגיעה העת שנפסיק להיות סוחרי הקראק של הישראלים "  - כך קובע הפרשן המדיני המשפיע תומס פרידמן ,  בטור שהתפרסם אתמול  ( שבת )  ב"ניו יורק טיימס ",  בו הוא קורא לממשל האמריקאי להפסיק להציע תגמולים לישראל תמורת התקדמות בתהליך המדיני .
" התמיכה והסיוע האמריקאיים הבלתי מותנים מהווים עבור הישראלים סם הזיה שגורם להם לחשוב שהם יכולים להפר את חוקי ההיסטוריה ,  הגיאוגרפיה והדמוגרפיה ",  הוא כותב . " הישראלים והפלסטינים יושבים בידיים שלובות ,  מצפים לעוד כסף וערבויות מארה"ב שאמורים לשכנע אותם לפעול למען משהו שהוא בעצם האינטרס שלהם :  לשאת ולתת על פתרון שתי המדינות .  שיתביישו להם .  הגיע הזמן שנעזוב אותם לנפשם ,  שיפעלו על פי סדרי העדיפויות שלהם - ויחיו עם ההשלכות ". 
פרידמן ,  יהודי שטוריו משקפים לרוב את עמדות הזרם המרכזי בארה"ב ,  מתייחס במאמר לכשלון העסקה שנדונה בשבועות האחרונים בין הממשל לראש הממשלה בנימין נתניהו ,  בדבר הקפאת הבנייה בשטחים לשלושה חודשים ,  בתמורה לערבויות בסך שלושה מיליארד דולר ,  מטוסי F-35 וגיבוי דיפלומטי .  ההתפתחות הזו ,  לדבריו ,  משקפת  " עד כמה המנהיגות הישראלית מנותקת מהמציאות ".  
" הם פשוט לא קולטים את זה ",  מוסיף פרידמן . " אנחנו כבר לא אמריקה שהכירו הסבים שלהם .  יש לנו בעיות גדולות יותר ".  הוא סוקר את הקיצוצים הנרחבים בשירותים ובחינוך ברחבי ארה"ב ,  ואומר כי בכל אחד מהמקומות שסובלים מהקיצוצים ישמחו לקבל את אותם שלושה מיליאד דולר ,  בלי לשאול שאלות או להציב תנאים כמו ישראל .  על הדרישה להקפיא התנחלויות לשלושה חודשים ,  אליבא דפרידמן ,  ישראל הייתה צריכה להשיב לאמריקאים : " איפה לחתום על זה ?  תקבלו כל מה שתרצו ,  כי אתם החברים היחידים שלנו בעולם כולו ". 
פרידמן תוקף גם את סרבנותו של יו"ר הרשות הפלסטינית ,  אבו מאזן : " מה אתה חושב לעצמך ?  אהוד אולמרט הציע לך עסקת שתי מדינות מעולה ,  כולל מזרח ירושלים ,  ונתת לזה לברוח ..  .  הנה עצה עבורך :  כשאמריקה תיחלש ,  אתה חושב שהסינים יגישו לכת את ישראל על מגש ?  אתה טועה .  אני מכיר את סין היטב .  היא תמכור אתכם בשנייה עבור חבילה ישראלית של תוכנות ,  מזל"טים ומיקרוסקופים ".  
" אני מבין את הבעיה ",  הוא מסכם . " המנהיגים בשני הצדדים לא יכולים לסיים את הסכסוך ביניהם ללא מלחמות אזרחים פנימיות ,  נתניהו נגד המתנחלים ועבאס נגד החמאס וקיצוניי הפתח .  בשני הצדדים יש רוב שקט שיתמוך בהסדר ,  אך שניהם לא מעוניינים להסתכן במלחמת אחים .  אין שם לינקולנים ".  הוא מצטט את הפילוסוף הישראלי משה הלברטל ,  בקובעו כי חלון ההזדמנויות לפתרון שתי מדינות הולך ונסגר : " הכל הונאה אחת גדולה .  על ארה"ב לזוז הצידה ,  כדי שישראל והפלסטינים יראו בבהירות איזה נזק גורמים מנהיגיהם ". 

תומס פרידמן : " להפסיק לספק קראק לישראלים "
 בעל הטור המשפיע ב"ניו יורק טיימס "  קורא לממשל להפסיק להציע כסף והטבות למנהיגי ישראל והפלסטינים  " המנותקים מהמציאות ",  ולאפשר להם לעשות כרצונם  - " ולחיות עם ההשלכות "
 
