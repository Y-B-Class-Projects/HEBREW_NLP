מתא העינויים לפסגה :  דילמה רוסף - נשיאת ברזיל
מנהיגת המחתרת לשעבר וראש מטהו של הנשיא הקודם ,  דילמה רוסף נבחרה לנשיאה החדשה של ברזיל .  בנאום הניצחון התקשתה להסתיר דמעותיה והבטיחה לפעול לטובת העניים והכלכלה
 ( צילום:רויטרס ,  עריכת וידאו :  גדי וינסטוק ) 
דילמה רוסף ,  בת ה-62 ,  היא נשיאת ברזיל החדשה .  הכלכלנית ויד ימינו של הנשיא הקודם הפופולרי לולה דה-סילבה ,  רוסף היא האישה הראשונה בתולדות ברזיל שעתידה לעמוד בראש המדינה .  בתו של מהגר בולגרי אמיד ,  רוסף החלה את דרכה הציבורית במקום הכי לא צפוי לנשיאה לעתיד :  בתור נערה הצטרפה לקבוצת מחתרת שהתנגדה לדיקטטורה הצבאית ששררה במדינה .  היא נתפסה ועונתה בכלא .  אחרי שחרורה החלה לטפס בסולם הדרגות במערכת השלטונית הברזילאית ,  תחילה בממשל המקומי ואז ברמה הלאומית .  הלילה  ( שני )  היא גרפה 56% מהקולות בסבב השני לנשיאות ,  כשהיא גוברת על נציג האופוזיציה ג'וסה סרה ,  בפער של כ- 12% .
 הצלחתה של רוסף נעוצה לאו דווקא ביכולתה כפוליטיקאית או בכריזמה שלה ,  אלא בעובדת היותה מחליפתו הרשמית ובת טיפוחיו של הנשיא הקודם .  לולה דה-סילבה עמד בראשה של ברזיל במשך שמונה שנים האחרונות ,  כשהוא יוצר צמיחה כלכלית וחברתית חריגה בנוף העולמי .  תחת הנהגתו של לולה ,  כפי שמכונה ,  ברזיל הפכה לכלכלה השמינית בגודלה בעולם ,  וקרוב ל-20 מיליון ברזילאים  ( המהווים כעשירית מכלל האוכלוסיה )  עלו מעל קו העוני .  רוסף מילאה שורה של תפקידים בממשלתו ,  תחילה בתור שרת האנרגיה ולאחר מכן כראש מטהו של לולה .
 בנאום הניצחון שלה הלילה ,  כשדמעות זולגות על לחייה ,  הודתה רוסף לכל תומכיה ,  ואמרה כי  " קיבלתי ממיליוני ברזילאים את המשימה ,  אולי החשובה ביותר ,  של חיי ".  לאחר מכן היא הבטיחה כי תמשיך במדיניות החברתית של הממשלה הקודמת ,  אך בהמשך הוסיפה ,  בקריצה למשקיעים זרים ,  כי הברזילאים לא יסבלו  " ממשלה המבזבזת יותר מכפי שהיא יכולה ".  ניצחונה נראה מרשים אף יותר לאור העובדה כי מעולם לא התמודדה על תפקיד פוליטי בעבר .  לולה בחר את רוסף כמחליפתו אף שהייתה אנונימית למדי במדינה וחסרת נסיון פוליטי ,  בגלל יכולותיה כטכנוקרטית  " שיידרשו לברזיל בשנים הקרובות ",  לדבריו .
 האתגרים שעומדים בפני רוסף רבים .  למרות הצמיחה המרשימה ,  התוכניות החברתיות של הממשלה הקודמת מעיקים על תקציב המדינה וישנם כלכלנים הרואים בריאל הברזילי כמטבע המוערך יתר על המידה בעולם .  מטלה נוספת היא שיפור התשתיות במדינה ,  בעיקר לקראת האירוח המשמש של גביע העולם ב-2014 ושל האולימפיאדה ב-2016 .  יועץ קרוב לרוסף אמר כי  " ממשלתה תתרכז בעיקר בשחרור 'צווארי הבקבוק' של ברזיל ". 
לולה הודתה כי במהלך הקדנציה שלה  " תדפוק לעתים קרובות על דלתו של לולה ".  פרשנים מסוימים רואים בבחירתו של הנשיא הקודם במועמדת הלא דומיננטית כדרכו לעקוף את המגבלה החוקתית נגד התמודדות שלישית לנשיאות .  הפרשנים אומרים כי רוסף תאפשר ללולה  " להישאר בעניינים "  אחרי שיעביר את התפקיד ,  ב-1 בינואר .  רוסף לא צפויה להיתקל בבעיות בהרכבת ממשלתה ,  מאחר והקואליציה שלה צפויה לשלוט ברוב מוחלט בפרלמנט ,  ואף להחזיק באחוזים הדרושים לשינוי חוקתי במדינה .
 ההמונים חגגו בבירת המדינה ברזיליה ובערים נוספות .  אלפים התרכזו ברחובות ,  רקדו והניפו דגלים אדומים ,  המסמלים הן את מפלגת הפועלים ,  ממנה מגיעה רוסף ,  והן את האיגודים המקצועיים המהווים את בסיס כוחה של המפלגה . " אני חושבת שהיא תמשיך את עבודתו של דה-סילבה ",  אמרה עובדת מפעל מסאן פאולו , " הוא משל למען האנשים שהיו זקוקים לו יותר מכל  העניים ". 

מתא העינויים לפסגה :  דילמה רוסף - נשיאת ברזיל
מנהיגת המחתרת לשעבר וראש מטהו של הנשיא הקודם ,  דילמה רוסף נבחרה לנשיאה החדשה של ברזיל .  בנאום הניצחון התקשתה להסתיר דמעותיה והבטיחה לפעול לטובת העניים והכלכלה

