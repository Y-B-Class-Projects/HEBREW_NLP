מוריניו : " לא היה סיכוי שנעזוב את סן סירו מנוצחים "
 מאמן ריאל התייחס ל-2:2 הדרמטי עם מילאן ,  והעליה לשמינית הגמר : " הפוטנציאל שלנו עצום ".  אינזאגי : " הוכחתי לכולם "
 צילום :  רויטרס ,  עריכת וידאו :  יאיר דניאל
איזה משחק נהדר ראינו הלילה  ( רביעי )  בסן סירו .  יתרון ,  מהפך ,  שער שוויון ארבע דקות תוספת זמן - כל אלה היו מנת חלקן של ריאל מדריד ומילאן ,  שסיימו בסופו של דבר ב-2:2 הכי דרמטי שיש .  לאחר שהבלאנקוס עלו ליתרון לקראת סיום המחצית משער של גוזאלו היגואין קם פיפו אינזאגי הבלתי נגמר וביצע מהפך ענק בשלהי המחצית השניה ,  אלא שהמילה האחרונה ,  כאמור ,  היתה של האורחים מספרד - ושל פדרו לאון ,  שקבע 2:2 והפך את חזרתו של ז'וזה מוריניו לסן סירו למאושרת .  ריאל מדריד עולה לשמינית הגמר .
" במחצית הראשונה ,  כמו במדריד ,  זו היתה הצגה נהדרת של השחקנים שלנו ",  אמר מוריניו בסיום . " מילאן לא קבוצה פנטסטית מבחינת כדורגל ,  אבל האופי שלהם מדהים ,  עם שחקניו כמו אינזאגי ,  גאטוסו וסיידורף ,  שמשחקים כבר שנים בליגת האלופות .  בשער הראשון שלהם פיפו החליק ובשני הוא היה בנבדל ברור ,  אבל איני רוצה לדבר על השופט ". 
לאחר מכן התייחס 'המיוחד' לשער השוויון הדרמטי של קבוצתו ,  כשאמר : " לא היה סיכוי שנעזוב את האצטדיון מנוצחים ,  השער המאוחר היה מגיע לנו .  יש לנו קבוצה צעירה שעוד צריכה לגדול ,  אבל הפוטנציאל שלנו עצום .  הערב הוכחנו את הכישרון שלנו וגם שאנחנו קצת נאיבים .  עלינו להיות קצת יותר ציניים כדי לזכות בליגת האלופות ".  
הכוכב הגדול של הערב ,  פדרו לאון המחליף ,  השתדל להישאר צנוע ,  למרות השער שהעלה את קבוצתו לשלב הבא . " אני מאושר ,  כי השער שלי נתן לנו את הנקודה שהיינו צריכים כדי לעלות .  שיחקנו טוב עד שני השערים של אינזאגי ,  ואז הצלחתי להבקיע ,  אבל הדבר החשוב הוא הקבוצה ",  אמר הקשר הצעיר .  לאחר מכן נשאל לאון לגבי השתלבותו עד כה בקבוצת הפאר ,  ואמר : " אני מאוד מרוצה כאן .  לכולם קשה להבטיח מקום בהרכב של ריאל מדריד ,  ואני לא שונה ".  
אלא שעם כל הכבוד לפדרו לאון החביב ,  כוכב המשחק האמיתי של הערב הזה היה פיליפו אינזאגי הבלתי נגמר ,  שהבקיע הערב צמד שהביא אותו ל-70 שערים באירופה . " היו כמה פרשנים ששכחו ממני .  אני מאוד גאה להיות כאן בגילי ,  לשמוע הכל ,  ולהוכיח לכולם את האיכויות שלי על כר הדשא ",  אמר פיפו הנפלא ,  וסגר כמה חשבונות עם התקשורת .
 השערים של אינזאגי עזרו לו לעקוף את מרקו ואן באסטן האגדי בטבלת השערים של מילאן ,  עם 145 במספר . " זהו כבוד ענק ",  התייחס החלוץ הוותיק להישג . " אני רוצה להקדיש את הערב הנפלא הזה ,  ככל הנראה הטוב בקריירה שלי ,  לחברים שלי ".  
מאמן המילאנזים ,  מאסמיליאנו אלגרי ,  ניסה למצוא את חצי הכוס המלאה . " לאור המצבים אליהם הגיעה ריאל מדריד ,  התוצאה הוגנת ",  הודה מאמן הרוסונרי . " גם לנו היו מצבים טובים ,  במיוחד במחצית השנייה הטובה יותר שלנו .  התגובה והרצון שלנו היו טובים ולמרות שחבל שלא ניצחנו ,  טוב לראות את הצד החזק שלנו .  שיחקנו טוב יותר לעומת המשחק בברנבאו ואני מרוצה ממה שהראינו .  התוצאה חשובה לנו למרות שלא ניצחנו ". 
צ'לסי נהנתה מערב קליל במיוחד עם 1:4 בסטמפורד ברידג' על ספרטק מוסקבה .  הקבוצה הלונדונית שמרה על המאזן המושלם והבטיחה את עלייתה לשלב הבא . " זה היה ערב מצוין ,  שיחקנו משחק טוב למעט רבע השעה האחרונה של המחצית הראשונה ",  אמר קרלו אנצ'לוטי . " עלינו ועכשיו נילחם על המקום הראשון .  אנחנו מציגים המשכיות ומשחקים עם יותר ביטחון לעומת שעברה ".  
המגן אשלי קול הוסיף : " אנחנו לא משחקים טוב כמו בפתיחת העונה ,  אבל אנחנו משיגים את התוצאות .  אנחנו מנצחים וזה הדבר הכי חשוב .  יש לנו רעב ותשוקה לזכות בליגת האלופות ,  אבל הדרך עוד ארוכה ".  המגן שיבח את השילוב בין אלנקה לדרוגבה ,  שכבשו שער כל אחד : " מגני היריבה לא יכולים לעצור אותם .  הקצב והיכולת שלהם יוצרים מצבים לשחקנים אחרים ". 
ארסנל הפצועה הופיעה בהרכב טלאים למשחק החוץ באוקראינה וספגה הפסד ראשון בשלב הבתים ,  2:1 לשחטאר .  אדוארדו ,  אקס התותחנים ,  כבש את שער הניצחון והעדיף לא לחגוג . " פתחנו טוב את המשחק ,  אבל אחר כך הפכנו שאננים .  יריבה טובה הענישה אותנו וזה שיעור טוב לשחקנים ",  אמר ארסן ונגר והסביר : " אי אפשר להצליח בלי 100 אחוז ריכוז בהגנה .  שיחקנו טוב יותר במחצית השנייה ,  אבל שחטאר שיחקו חכם .  היו לנו מצבים ,  אבל לא ניצלנו אותם .  כשאתה לא מרוכז במשך 90 דקות ,  אתה סובל ".  
ונגר הודה כי קיווה לסגור את סיפור ההעפלה כבר הערב : " החמצנו הזדמנות ,  תיקו היה מספיק לנו .  היינו צריכים להוציא יותר אחרי שכבשנו שער יתרון מהיר .  ההפסד נבע מחוסר בגרות .  הורדנו רגל מהגז ונענשנו ".  
תיאו וולקוט ,  שכבש את שער היתרון ,  הוסיף : " לשחטאר יש מאזן טוב בבית וזה מקום קשה לשחק בו .  רצינו להבקיע שער מהיר כדי להשתיק את הקהל ,  אבל לא הגנו כמו שצריך אחרי שכבשנו .  אנחנו עדיין מובילים את הבית ונמצאים בעמדה מצוינת ". 

מוריניו : " לא היה סיכוי שנעזוב את סן סירו מנוצחים "
 מאמן ריאל התייחס ל-2:2 הדרמטי עם מילאן ,  והעליה לשמינית הגמר : " הפוטנציאל שלנו עצום ".  אינזאגי : " הוכחתי לכולם "
 
