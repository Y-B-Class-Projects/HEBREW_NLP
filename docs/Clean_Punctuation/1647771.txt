ככה עושים זאת נכון
כשהבניה חכמה וסבלנית וההגנה מהטובות בליגה ,  זה לא פלא שסוד ההצלחה של אוקלהומה לא מתחיל ונגמר בקווין דוראנט
מיהי הפתעת העונה ב-NBA עד כה ?  אטלנטה בסך הכל ממשיכה קו התקדמות טבעי ,  מילווקי ושארלוט נאבקות על מקום בפלייאוף רק בגלל שהן במזרח ומציגות חוסר יציבות משווע ,  ממפיס הסימפטית במערב אז היא מדורגת רק עשירית ,  וקשה להעניק למדורגת עשירית את התואר .  יש ,  אם כך ,  רק מועמדת ראויה אחת :  אוקלהומה סיטי ת'אנדר .  
הקבוצה עם השם המעיק מדורגת כרגע שישית במערב ,  עם 33 נצחונות ו-23 הפסדים ,  קצב של כ-48 נצחונות בעונה שיהווה שיפור של 25 נצחונות מהעונה שעברה ,  למרות שלא ביצעו שום שינוי בקיץ .  לפני פתיחתה ,  הייתה תחושה שלת'אנדר תהיה עונה טובה ,  שאולי אפילו תכלול מאבקי פלייאוף ,  אבל אף אחד לא ציפה שלקראת מרץ החבורה הצעירה תמצא את עצמה מעל קבוצות כמו סן אנטוניו ,  פורטלנד ,  ניו אורלינס ויוסטון ותיראה הרבה יותר קרובה ליתרון ביתיות בפלייאוף מאשר לחופשת קיץ מוקדמת .
 60 שניות של רקע ,  בכל זאת :  בקיץ 2007 סיאטל סופרסוניקס נכנסה לתהליך של בנייה מחדש .  הקבוצה הלא רעה של ריי אלן ורשארד לואיס התפרקה כאשר השניים עזבו והשאירו את ה-GM החדש ,  סם פרסטי בן ה-30  (  !  )  ,  כמעט בלי כלום .  בנוסף ,  הבעלים החדש קליי בנט ביצע מה שרבים חשדו שיעשה והעביר ב-2008 את הפרנצ'ייז לעיר הולדתו אוקלהומה סיטי תוך כדי שינוי הכינוי .  עיר חדשה ,  קבוצה חדשה - מעטים נתנו לת'אנדר סיכוי להתקדם .  כמו כמעט חצי מקבוצות ה-NBA ,  הם היו אמורים להיכנס לתהליך אינסופי של בניות מחדש .  
זה לא קרה .  תוך שנתיים וחצי נוצרה באוקלהומה סיטי קבוצת כדורסל נהדרת שמראה לכל הנמושות איך עושים את זה נכון ומהר .  נא להוציא עטים ולרשום .
 אוקיי ,  אפשר באותה מידה לקרוא לסעיף הזה  " צריך מזל ".  סופרסטארים לא נופלים מהשמיים כל רגע ,  אבל דראפט 2007 לא היה סתם עוד יום עבור הסוניקס/ת'אנדר .  הבחירה השנייה בדראפט הזה השיגה להם את קווין דוראנט - ילד פלא ,  שחקן בגובה 2.06 ומוטת גפיים שגורמת לו להיראות כמו 2.15 שמתפקד כגארד לכל דבר .  ידענו שהפוטנציאל שלו בשמיים ,  שהוא יכול להפוך לאחד הסקוררים הגדולים בתולדות המשחק .  לא ידענו שגרג אודן ,  שנבחר לפניו כבחירת קונצנזוס ,  יתברר כפיל עם ברכיים מחרסינה ויהפוך את דוראנט לפרס אפילו גדול יותר .
 היו גם סימני שאלה לגבי דוראנט וההשתלבות שלו ב-NBA .  ראשית ,  העמדה הטבעית שלו לא ממש היתה ברורה - הוא בנוי כמו פאוור פורוורד ומשחק כמו שוטינג גארד .  מלבד זאת ,  לא ממש הייתה אינדיקציה לכך שהוא יודע לעשות עוד משהו חוץ מלייצר נקודות ואף אחד לא ידע אם מתחבא בתוכו מנהיג ופרנצ'ייז פלייר .  התהייה המשמעותית ,  עם זאת ,  הייתה לגבי היכולת ההגנתית שלו .  דוראנט נראה אז כמו טווינר הגנתי - חלש מכדי להתמודד עם שחקני פנים אמיתיים ומגושם מכדי להתמודד עם שחקני חוץ אמיתיים .  האפשרות שהוא יתברר כסקורר גדול לקבוצות קטנות לא נראתה מופרכת .  אחרי שנתיים וחצי אפשר כבר לשכוח מכל התהיות .  דוראנט לא מפסיק להשתפר ,  וכסקורר הוא מבטיח את מה שקיים מהר מהצפוי - הוא בדרך להפוך למלך הסלים הצעיר בתולדות ה-NBA .  
במספרים זה שווה כמעט 30 נקודות למשחק ביעילות מדהימה :  אחוזים גבוהים מהשדה  ( כמעט 48 ובעלייה מתמדת )  ,  שלשה וחצי למשחק באחוזים טובים ,  10 הליכות לקו למשחק בכמעט 90 אחוז .  שלשום נקטע לו רצף של 29 משחקים עם לפחות 25 נקודות ,  רק למייקל ג'ורדן היה רצף ארוך יותר .  בקצב הזה ,  אף אחד לא יופתע לראות ממנו עונות של 35 נקודות למשחק ,  אולי אפילו יותר .  אין לדוראנט בעיית טווח ועם הגובה והאתלטיות שלו אין דרך הגיונית למנוע ממנו לזרוק זריקות שהוא קולע באחוזים גבוהים מאוד .  זה גם מה שעוזר לו להפוך לשחקן קלאץ' נהדר .
 אלא שהשנה דוראנט מוכיח שהוא גם יותר מסקורר מושלם .  הוא הפך למנהיג אמיתי שמוביל קבוצה מנצחת ,  יש לו את הדרייב הבלתי מתכלה שמאפיין שחקנים גדולים .  מאז שהוא מתפקד כסמול פורוורד הרבה יותר נוח לו בהגנה .  הוא אמנם עדיין רחוק מלהיות שומר אישי גדול אבל הוא מחפה על כך בהגנה קבוצתית נהדרת .  הוא ריבאונדר ,  חוטף וחוסם נהדר עבור סמול פורוורד .  התכונה היחידה שחסרה לו היא יכולת לייצר עבור החברים לקבוצה - פחות מ-3 אסיסטים פר ערב זה מעט מאוד עבור שחקן שמחזיק בכדור כל כך הרבה .  אבל זה לא מונע ממנו מלהפוך לאחד השמות הלוהטים בליגה ,  ולמועמד לגיטימי ל-MVP .
 כתלמיד של אר .  סי ביופורד וגרג פופוביץ' בסן אנטוניו ,  סם פרסטי הגיע עם אסטרטגיה ברורה מהרגע שנפל לו ליד סופרסטאר .  בכל אחת משלוש השנים שלו בקבוצה הייתה לו בחירת טופ 5  ( ב-2007 הוא ארגן בחירה נוספת פרט לדוראנט דרך הטרייד שהעביר את ריי אלן לבוסטון )  ובכל שלושת המקרים הבחירה שלו הייתה מפתיעה יחסית .  הוא העדיף לקחת שחקנים עם פוטנציאל מוגבל ביחס לגובה הבחירה ,  אבל שחקנים שיכולים לתפקד כשחקנים משלימים .  ג'ף גרין הגיע ב-2007 על תקן פורוורד סולידי שמשלים את דוראנט ,  ראסל ווסטברוק ב-2008 על תקן פוינט גארד מגוון עם אופי נהדר וג'יימס הארדן ב-2009 על תקן שוטינג גארד שמתמחה בקליעה מבחוץ .  
בשלושת המקרים ניתן משקל מכריע לאופי של השחקן וליכולת שלו לתפקד כשחקן משני .  בינתיים זה עובד מצוין עם ווסטברוק ,  שעושה רושם של פגיעה בול ועולה על כל הציפיות :  הוא משתפר בניהול המשחק ,  מתכתב עם טריפל דאבלים ,  יודע להריץ את הקבוצה ונראה כמו מספר 2 נהדר לדוראנט .  גרין פחות מלהיב ,  אבל בהחלט יעיל כשחקן השלישי בקבוצה .  הארדן לומד בזריזות את המקום שלו ונראה בדרך להיות אחד הפיור שוטרים הטובים בליגה .
 מסביב פרסטי לא עשה יותר מדי ,  אבל כן דאג לרפד את הקבוצה בעוד צעירים מוכשרים .  ת'אבו ספולושה הגיע משיקאגו והתברר כרכש נהדר  ( אליו נגיע עוד רגע )  ,  אריק מיינור נחטף מיוטה החוסכת ומתפקד על תקן הפוינט גארד המחליף וסרג' איבקה נבחר מאוחר יותר בדראפט ונראה כמו פוטנציאל לסנטר הגנתי טוב .  בעונה שעברה פרסטי ניסה להביא את טייסון צ'אנדלר ,  אך ויתר לאחר שהבדיקות הרפואיות של הסנטר היו בעייתיות .  גם במקרה הזה הוא צדק .
 השילוב בין סופרסטאר להגנת ברזל הוא אחד השילובים המנצחים של העשורים האחרונים .  שיקאגו של ג'ורדן ,  סן אנטוניו של דאנקן המוקדם וקליבלנד של לברון בשנים האחרונות מוכיחות שניתן להגיע רחוק מאוד ככה .  גם החוליה הנוספת בהצלחה המפתיעה של הת'אנדר ,  המאמן האלמוני סקוט ברוקס ,  הבין את חשיבות ההגנה והצליח ליצור את קבוצת ההגנה המפתיעה בליגה .
 למרות דוראנט  ( וגם ווסטברוק )  ,  אוקלהומה סיטי היא בסך הכל קבוצת התקפה בינונית .  בהגנה ,  לעומת זאת ,  היא נמצאת בצמרת כמעט בכל קטגוריה חשובה - נקודות ,  אחוזים מהשדה ומהשלוש של היריבה ,  ריבאונדים ,  חטיפות וחסימות .  זה מפתיע משלוש סיבות .  הראשונה היא שעד לא מזמן דוראנט נחשב לחור רציני בהגנה .  השנייה היא שאין לת'אנדר סנטר הגנתי קלאסי ,  אין לה עוגן של ריבאונד וחסימות מתחת לסל .  את הדקות בסנטר מחלקים ביניהם ננאד קרסטיץ' הרך ,  ניק קוליסון הנמוך ואיבקה המתלמד .  השלישית היא שבערך אותה קבוצה העמידה את אחת ההגנות הגרועות בליגה בעונה שעברה .  ביחס לשנה שעברה ,  הת'אנדר קיצצו מהיריבות 7 נקודות ו-3.7 אחוזים מהשדה .  אלו מספרים מדהימים .
 הכוכב ההגנתי האמיתי ,  עם זאת ,  הוא ספולושה .  השוויצרי שפחות או יותר נזרק מהבולס מרגיש טוב על תקן הסטופר והפך השנה לאחד משחקני ההגנה הטובים ב-NBA ,  לא פחות .  גם ג'ף גרין מתברר כשחקן הגנה טוב .  אבל הגדולה של אוקלהומה סיטי נמצאת בעבודה הקבוצתית .  הם הדגישו את ההגנה כבר מהקיץ והתוצאות ניכרות .  המימדים הבולטים שהיריבות מדברות עליהם הם אורך ואתלטיות .  השילוב של ספולושה ,  גרין ודוראנט מספק לברוקס שלושה שחקנים מאוד אקטיביים עם ידיים מאוד ארוכות .  השלישייה הזאת יוצרת יער של ידיים ותחושה שבכל מקום יש מישהו .  ביחד הם מספקים 3.8 חטיפות ו-2.5 חסימות למשחק .
 הגענו לשלב הבא ,  השלב שאוקלהומה סיטי תצטרך לעבור בעתיד הקרוב .  כמה שקשה להביא קבוצה מהתחתית למקום טוב בפלייאוף תוך שלוש שנים ,  הרבה יותר קשה לעשות את הצעד הנוסף מעוד קבוצת פלייאוף לקונטנדרית אמיתית .  לת'אנדר יש את כל הכלים - סופרסטאר ,  סגל משלים צעיר ומגובש ,  מאמן מוצלח ו-GM שעד עכשיו לא עשה טעות .  
פרסטי היה מוצלח מספיק כדי להביא את הקבוצה לקיץ גם עם מקום מתחת לתקרת השכר להחתמה משמעותית .  הוא יודע בדיוק מה הוא מחפש- סנטר קלאסי שיספק אופציה של משחק פוסט בהתקפה ומטריה אווירית ויכולת לשמור על סנטרים דומיננטיים בהגנה .  הבעיה היא שלא ממש מסתובבים כאלה בשוק החופשי .  הסנטר המשמעותי העיקרי שיתפנה בקיץ הוא אמארה סטודומאייר - לא בדיוק כוכב הגנתי ובעיקר שחקן עם יותר מדי אופציות אחרות שיכולות לעניין אותו .  אבל עבור קבוצה במגמת שיפור כל כך משמעותית ,  גם סנטר סולידי כמו ברנדן הייווד או ותיק כמו מרקוס קמבי או ג'רמיין אוניל יכול להתברר כפיסה החסרה בדרך לצמרת הגבוהה באמת .  ואל תטעו ;  היום הזה מתקרב בצעדי ענק .
 
ככה עושים זאת נכון
כשהבניה חכמה וסבלנית וההגנה מהטובות בליגה ,  זה לא פלא שסוד ההצלחה של אוקלהומה לא מתחיל ונגמר בקווין דוראנט

