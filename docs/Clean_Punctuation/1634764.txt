דם כחול
וומפייר וויקנד הם עשירים וחכמים ולדנה קסלר לא היתה בעיה עם זה ,  אם ב"Contra "  החדש הם היו עושים מוזיקה לשם המוזיקה ולא רק לשם האמירה
אף פעם לא הבנתי את ההערצה העיוורת או את השנאה היוקדת כלפי Vampire Weekend .  מהאלבום הראשון שלהם ,  שיצא לפני שנתיים ,  מאוד חיבבתי את השיר  " Cape Cod Kwassa Kwassa "  ויתר האלבום סתם שיעמם אותי .  
עכשיו מלכי הפופ האפרו-קאריבי של ליגת הקיסוס חוזרים עם אלבום שני ,  בו הם מקצינים את מה שעשו באלבום הראשון ,  מה שגורם למי שאוהב אותם לאהוב אותם עוד יותר ולמי ששונא אותם לשנוא אותם עוד יותר ,  ואני עדיין לא מבינה על מה כל המהומה .
 שני המאפיינים הבולטים ביותר בוומפייר וויקאנד הם היותם ילדי שמנת עשירים והיותם חכמים כאלה .  אני מנחשת שזה מה שמפלג את הציבור .  הבה נתבונן בשני המאפיינים הללו .
 נתחיל בזה שהם מה שקראו פעם  " בני טובים ".  התפיסה הרווחת לגבי כוכבי פופ היא שהם אמורים להתחיל עניים ולהתעשר מהמוזיקה .  אם הם היו עשירים מראש זה מעצבן אנשים ,  כאילו זה מוכיח שהמוזיקה לא בוערת בעצמותיהם  הם עושים אותה פשוט כדי למלא את הזמן הפנוי הרב שיש להם כי הם לא צריכים לדאוג לפרנסתם .  כמו שאנשים התעצבנו בזמנו על הסטרוקס ,  עכשיו הם מתעצבנים על וומפייר וויקאנד .  אלא שבניגוד לסטרוקס ,  וומפייר וויקאנד הולכים עם תדמית ילדי התפנוקים עד הסוף ,  ותרמו תרומה לא קטנה לעובדה שהלוק ה-preppy האייטיזי  שנחשב לבזוי על ידי טיפוסים אלטרנטיביים בזמן אמת  הפך בשנים האחרונות למדי היפסטרז פופולריים .  
עכשיו בקשר להיותם חכמים כאלה .  זה נכון .  בלי וויקיפדיה בחיים לא היינו מפענחים מה הם רוצים .  נתחיל בשם אלבומם החדש ,  Contra - כינויים של המורדים הימניים שיצאו נגד שלטון הסנדיניסטים בניקרגואה בשנות השמונים .  הסיפור בקצרה :  החזית הסנדיניסטית לשחרור לאומי היא מפלגת שמאל בניקרגואה ,  שהחלה כתנועה פוליטית מהפכנית .  בסוף שנות השבעים הצליחו הסנדיניסטים להפיל את הדיקטטורה של סומוסה ולתפוס את השלטון ,  בו הם החזיקו במהלך כל שנות השמונים ,  למורת רוחם של רונלד רייגן ומרגרט תאצ'ר .  הקונטרה הם קבוצת המורדים הימניים שיצאו נגד שלטון הסנדיניסטים ,  ובעוד הסנדיניסטים נתמכו על ידי ברית המועצות ,  הקונטרה נתמכה בידי ממשלת ארצות הברית .  
הבחירה לקרוא לאלבום  " קונטרה "  היא כמובן הנגדה לאלבום המשולש של הקלאש ,  Sandinista !  .  האלבום הזה ,  שיצא ב-1980 ,  נחשב לאלבום חלוצי שהקדים את טרנד מוסיקת העולם ששטף את הפופ בשנות השמונים  אליו וומפייר וויקאנד עושים רטרו .  חוץ מזה , " קונטרה "  זה גם משחק וידיאו מ-87' ,  שכיכב במכונות משחק ובנינטנדו ,  בו המשחק מגלם חייל קומנדו שרירי ונטול חולצה עם לוק של רמבו שיורה כמו משוגע במטרה לנטרל אירגון טרור בשם  " הבז האדום ".  
שתי הקונטרות כמובן מתקשרות למוזיקה של וומפייר וויקאנד שמשלבת מוזיקת עולם ,  מתוך מקום של מודעות מלאה לסכנות הגלובליזציה ולניצול העולם השלישי בידי המערב .  אם באופן שבו השתמשו פיטר גבריאל ,  פול סיימון ודיויד ביירן במוזיקת עולם באייטיז היה משהו מתחסד ,  יפה נפש ועידן רייכלי ,  וומפייר וויקאנד מודעים לפרובלמטיות של הדבר ומתעסקים בה .
 על כל זה מעידה ,  בין היתר ,  עטיפת האלבום .  וומפייר וויקאנד לא מספיק נאיביים או חצופים לקשט את אלבומם החדש בתמונה של לוחמי גרילה זועמים ורעולי פנים עם עוזי ביד  לכן הם עושים ההפך .  על עטיפת  " קונטרה "  מתנוסס פורטרט משנות השמונים של נערה וואספית בלונדינית בחולצת פולו ,  שמישירה מבט למצלמה ללא בושה ,  כי אין לה מה להסתיר  או לפחות זה מה שהיא חושבת .  לבחורה על העטיפה אין שמץ של מושג איזה עסקים מלוכלכים אבא שלה עשה כדי לממן למשפחה את הפנטהאוס בסנטרל פארק ווסט ואת המנוי לקאנטרי-קלאב .  אבל לעזרא קניג ,  הסולן של וומפייר וויקאנד ,  ולחבריו יש גם יש .
 בגלל זה ,  למשל ,  הם מסמפלים את M.I.A בשיר שקוראים לו"Diplomat's Son "   .  וומפייר וויקאנד יודעים שהם ההפך מ-M.I.A ,  או יותר נכון  שני צדדים של אותו מטבע .  בעוד שהיא מגיעה מהעולם השלישי ,  וומפייר וויקאנד הם בניהם של מי ששולטים במדיניות ההתערבות האמריקאית מעבר לים .  בתור בת של פעיל מיליטנטי טמילי ,  שברחה עם משפחתה ממלחמת האזרחים בסרי לנקה והגיעה ללונדון כפליטה ,  M.I.A היא לוחמת הגרילה של הפופ .  וומפייר וויקאנד ,  לעומת זאת ,  שייכים למעמד של דיפלומטים ,  בנקאים ,  סוכני CIA או פוליטיקאים אמריקאים .  הם הבנים של האנשים שעיצבו את חייה של M.IA ,  ולפיכך העמדה שלהם הרבה יותר מורכבת .  חבל רק שהמוזיקה שלהם הרבה פחות טובה משל M.I.A .
 מבחינה מוזיקלית ,  כאמור ,  ממשיכים וומפייר וויקאנד לשלב אינדי פוסט-פאנקי עם כלים ומקצבים אפריקאים וקאריביים ,  אבל אם המיש-מש הגלובאלי הופך בידי M.I.A למסיבה מטורפת ,  אצל וומפייר וויקאנד הוא נשאר בגדר הערה אינטלקטואלית .  ונדמה שבכל אחד משירי האלבום יש איזשהו גימיק ,  בין אם טקסטואלי או מוזיקלי .
 האלבום נפתח בשיר  " Horchata "  - על שם המשקה ההיספני הפופולרי  בו הם מנגנים בקלימבה  פסנתר אגודלים אפריקאי  ומארחים את הפרקשניסט הברזילאי מאורו רפוסקו שמנגן עם דיויד ביירן ותום יורק ,  והביא לאולפן מרימבה וכל מיני כלי הקשה ברזילאים .  עזרא קניג סיפר שאת ההורצ'אטה הטובה ביותר הוא שתה במסעדה מקסיקנית בלוס אנג'לס ,  ודווקא לא במקסיקו ,  שם הקליטו את הסינגל  " Cousins "   קטע פוסט-פאנק די בסיסי מבחינת הכלים שבו ,  בתוספת אווירת פיאסטה בגוודלחרה .
 מבחינה מוזיקלית האלבום החדש יותר מורכב ,  צבעוני ,  מגוון ועמוס השפעות מקודמו ,  עם תוספת של מקצבי היפ הופ וצפצופי אלקטרו .  יש פה ושם נגיעות של דאנסהול ,  רגאיי ובאילה-פאנק ,  ובאופן כללי להטוטנות מרשימה .
 Holiday הוא המחווה של וומפייר וויקאנד ללהקות הסקא-פאנק של הניינטיז שהם גדלו עליהן ,  בעוד הטקסט מדבר על מישהו שהפסיק לאכול בשר בעקבות הפלישה האמריקאית לעירק .  חוסר האותנטיות המכוונת של וומפייר וויקאנד ,  שהיא כמובן גם חלק מהחן שלהם ,  בולטת במיוחד ב"California English "  שמשתמש באפקט האוטו-טיון המצחיק של T-Pain וקנייה ווסט  אקט שלא ייעשה בעולם האינדי .  הכל מתוחכם ומחושב ,  ותורם לסוג ההנאה היחידי שניתן להפיק מוומפייר וויקאנד  הנאה שכלתנית .  
אין לי בעיה עם זה שוומפייר וויקאנד עשירים ,  חכמים ומשכילים .  הבעיה היא שהם לא עושים מוזיקה .  העניין של פול סיימון במוזיקת עולם היה מוזיקלי ,  וההתאהבות הכנה שלו במוזיקה אפריקאית הולידה את  " גרייסלנד "  - אחד האלבומים החמים והיפים של האייטיז .  אני בספק אם וומפייר וויקאנד באמת התאהבו בצליל הקלימבה  הם פשוט משתמשים בו כדי לומר משהו .  ולפעמים לא ברור למה הם בחרו לתקשר דווקא בעזרת שירים .
 עוד נקודה היא שפיטר גבריאל ,  פול סיימון ודיויד ביירן עשו לא מעט מוזיקה טובה וחשובה לפני שהם החלו לשחק בכלים אקזוטיים .  המשחקיות הזאת היא פשוט הרחבה של התשתית המוזיקלית העצומה של כל אחד מהם .  אצל וומפייר וויקאנד המשחק הזה הוא כל מה שיש .  התוצאה לא מעצבנת או מקוממת ,  ובטח שלא נפלאה  היא פשוט די משעממת .
 וומפייר וויקנד , " Contra ",  היי פידליטי  ( XL ) 

דם כחול
וומפייר וויקנד הם עשירים וחכמים ולדנה קסלר לא היתה בעיה עם זה ,  אם ב"Contra "  החדש הם היו עושים מוזיקה לשם המוזיקה ולא רק לשם האמירה

