רוקדים עם פוליטיקאים
בהוליווד כבר מזמן לא עושים רק סרטים .  לאחר שאופרה ווינפרי הפכה את אובמה לכוכב ,  הגיעו הבחירות בארה"ב ,  והבהירו לפוליטיקאים שכדי להיבחר הם צריכים להתחכך בזוהר - ולא יזיק גם צ'ק קטן מאיזה סלב
 >  >  לשרה פיילין ,  מושלת אלסקה לשעבר וכיום אחת הדמויות המזוהות ביותר עם המפלגה הרפובליקאית בארה"ב ,  היו ביום שלישי השבוע לפחות שתי סיבות למסיבות .  החגיגה הראשונה החלה כבר במשך היום ,  כשתוצאות ומדגמי ההצבעה בבחירות לקונגרס סימנו מפלה למפלגת הדמוקרטית של הנשיא ברק אובמה .  אבל בעוד פיילין האם התרוצצה מראיון לראיון בין אולפני הטלוויזיה ,  חגגה בתה בריסטול שלב נוסף ללא הדחה מהתוכנית  " רוקדים עם כוכבים ".  באחד הראיונות עמה אף התלוצצה שרה פיילין ואמרה : " עכשיו ,  כשבריסטול עברה עוד שלב ,  אני יכולה שוב להתמקד בתוצאות ההצבעה האחרות ".  ספק אם מישהו היה שומע אי פעם את שמה של הנערה בריסטול פיילין ,  אלמלא היתה נסחפת לתודעה הציבורית בארה"ב ובעולם כולו בעקבות מועמדותה של אמה לתפקיד סגנית נשיא ארה"ב .  ימים ספורים לאחר שהוכרזה כמועמדת לתפקיד ,  הודיעה פיילין כי בתה בריסטול ,  אז עוד לא בת 18 ,  הרתה לחברה לספסל הלימודים בתיכון וכי השניים יינשאו ויגדלו את התינוק .  ההכרזה עוררה עניין תקשורתי רב ,  בין היתר בעקבות עמדותיה השמרניות של פיילין בנושא חינוך מיני .  מאוחר יותר נפרד הזוג הצעיר ובריסטול פצחה בקריירה תקשורתית ענפה :  לצד היותה דוברת של אגודות נגד הפלות ,  היא מככבת בתפקידי אורח בסדרות טלוויזיה וכעת היא מככבת בעונה השישית של  " רוקדים עם כוכבים "  בארה"ב .  הפוליטיקאים האמריקאים יודעים היטב כיצד לגזור קופון מהחשיפה התקשורתית העצומה שלה זוכים סלבריטאי הוליווד .  הנשיא ברק אובמה הגיע לעמדה הפוליטית הבכירה ביותר לא מעט בעזרת נקודות הזכות שצבר מידידותו עם אופרה ווינפרי ,  ג'ורג' קלוני ודנזל וושינגטון .  מפיקים הוליוודיים ובכירים נוספים בתעשייה ,  כמו חיים סבן ,  הם בני בית אצל הקלינטונים .  אבל מעבר לחשיפה התקשורתית ,  גם לתרומות ולתמיכה הפיננסית יש משמעות רבה .  פוליטיקאית אחת שכנראה לא תרקוד טנגו עם מפיק הוליוודי היא קרלי פיורינה ,  שהפסידה השבוע בהתמודדות על מושב בסנאט מטעם הרפובליקאים בבחירות בקליפורניה .  האתר thewrap ,  שעקב אחר רשימת התורמים לפיורינה ,  גילה כי רק שלוש דמויות בכירות מתעשיית הבידור התייצבו לצדה ותרמו למסע הבחירות שלה .  שחקנים ומפיקים רבים שידועים בתמיכתם במפלגה הרפובליקאית ,  כמו ג'רי ברוקהיימר ,  גארי סיניז וג'ון ווייט ,  בחרו הפעם שלא להתערב במערכת הבחירות בקליפורניה .  הם העדיפו לתרום למועמדים רפובליקאים ממדינות אחרות .  התרומות ,  גם אם הן מסתכמות בכמה עשרות אלפי דולרים מכל תורם ,  חשובות ביותר בבחירות לסנאט ולראשות המדינה ,  מכיוון שהן בסיס חשוב לקמפיינים יקרים בעיתונות ובעיקר בטלוויזיה .  על פי אומדנים ראשונים ,  הכנסות תחנות הטלוויזיה מתשדירי הבחירות של המועמדים השונים ברחבי ארה"ב הסתכמו השנה בכ-3 מיליארד דולר .  קמפיין הבחירות לנשיאות ב-2008 ,  למשל ,  ייצר הכנסות של 2 מיליארד דולר .  עבור אמצעי התקשורת מדובר בקרש הצלה ששיפר את שורת ההכנסות שלהם מפרסום ,  שהתכווצה בשנים האחרונות בעקבות המשבר הכלכלי .  המועמדים ,  מצדם ,  רתמו לטובתם את מיטב הרעיונאים באחת ממערכות הבחירות הקולניות ואולי אף האלימות ביותר שנראו עד כה .  במדינה שבה הפוליטיקה ותעשיית הבידור רוקדות טנגו כה צמוד - החל מכהונתם של שחקני הקולנוע רונלד רייגן כנשיא וארנולד שוורצנגר כמושל קליפורניה - אין זה מפתיע גם שפוליטיקאית כמו שרה פיילין בחרה להצהיר על כוונתה להתמודד לתפקיד נשיאת המדינה דוו קא בראיון למהדורת חדשות הבידור הפופולרית  " entertainment tonight ".  נראה שבישראל יידרשו עוד כמה שנים עד שראש עירייה בצפון יודיע על כוונתו להתמודד לראשות הליכוד בראיון לתוכנית  " הערב עם גיא פינס ". 

רוקדים עם פוליטיקאים
בהוליווד כבר מזמן לא עושים רק סרטים .  לאחר שאופרה ווינפרי הפכה את אובמה לכוכב ,  הגיעו הבחירות בארה"ב ,  והבהירו לפוליטיקאים שכדי להיבחר הם צריכים להתחכך בזוהר - ולא יזיק גם צ'ק קטן מאיזה סלב

