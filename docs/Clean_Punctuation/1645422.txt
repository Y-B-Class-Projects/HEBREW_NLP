45 שנים לרצח - מה נשאר ממלקולם אקס ? 
אחד ממנהיגי זכויות האזרח הבולטים ביותר של שנות ה-60 נרצח לפני 45 שנים .  למרות שחייו היו קצרים ,  הספיק מלקולם אקס להשאיר חותם על החברה אמריקאית ,  ומורשתו ממשיכה להשפיע עד היום
היום  ( ראשון )  לפני 45 שנים נרצח מלקולם אקס ,  הלאומן השחור האמריקאי ,  באולם אירועים בהארלם שבניו יורק .  הוא נורה למוות דקות לפני שעמד לנאום על הארדון החדש אותו הקים  הארגון לאחדות אפרו-אמריקאית  ( OAAU )   כשאשתו ,  בטי שבאז ,  וארבעה מבנותיו יושבות בשורה הראשונה וצופות ברוצח ניגש לקדמת האולם ופותח באש .  מלקולם אקס ,  שנשא אז את השם אל חאג' מאליק אל שבאז ,  נלקח לבית חולים ,  שם נקבע מותו .  הוא היה בן 39 במותו .  שלושה חברים בארגון  " אומת האיסלם "  הורשעו במותו - תאלמג' האייר ,  נורמן באטלר וחאליל איסלם .  
חייו של מלקולם אקס -אחד ממנהיגי זכויות האזרח הבולטים ביותר בשנות ה-60 בארצות הברית - היו קצרים מורכבים .  הוא התפתח והשתנה לאורך השנים ,  אך ניתן לזהות ארבעה שלבים מרכזיים לאורך חייו .
 מלקולם אקס נולד בשם מלקולם ליטל ב-19מאי 1925 באומהה שבמדינת נברסקה .  הוא היה הרביעי מתוך שבעת ילדיהם של ארל ולואיז ליטל .  כשהיה בן ארבע עברה משפחתו למישיגן ,  לאחר שאביו ,  כומר בפטיסטי ,  החל לקבל איומים על חייו עקב הרצאותיו על מארקוס גארווי ,  לאומן אפרו-אמריקאי .  אולם גם אחרי המעבר לא הפסיקו הרדיפות אחר משפחת ליטל .  ביתם נשרף ב-1929 ,  ושנתיים אחר כך ,  כשמלקולם היה בן שש ,  גופתו של ארל נמצאה שוכבת על פסי הרכבת הקלה .  המשטרה פסקה ששני מקרים היו כתוצאה מתאונה אך משפחת ליטל היתה משוכנעת שהם מעשה ידי גזענים לבנים .  
לאחר מות האב ,  התקשתה אמו של מלקולם לטפל בילדיה .  כשמלקולם היה בן 12 היא עברה התמוטטות עצבים ואושפזה במוסד לחולי נפש .  מלקולם ואחיו הופרדו ועברו לגור עם משפחות אומנה ובתי יתומים .  עד אותה תקופה היה מלקולם תלמיד למופת ,  אולם כשהיה בכיתה ח' ,  אחד ממוריו האהובים אמר לו שהוא לעולם לא יוכל להיות עורך דין כי זהו חלום לא ריאלי של סתם עוד  " ניגר ",  איבד מלקולם עניין בלימודים .  הוא עזב את בית הספר ,  עבר לבוסטון לחיות עם אחותו הגדולה אלה ,  ועבד בעבודות מזדמנות .  בבוסטון באו לקיצם חייו התמימים .
 אחרי שעבר לבוסטון ,  למרות ההשפעה החיובית של אלה ,  החל מלקולם להיות מעורב בחייה פשע של העיר .  הוא צבע את שיערו לאדום וזכה לכינוי  " דטרויט האדום ".  כשהיה בן 20 ,  הוא נתפס והרשע בגניבה ,  וישב שש שנים וחצי בכלא מ-1946 ועד 1952 .  במהלך שהותו בבית הסוהר נעזר מלקולם באסיר בשם בימבי ובאחיו כדי לשנות את חייו .  בימבי לימד אותו על חשיבות הלימוד ,  ואחיו חשפו אותו לארגון  " האומת האיסלם "  וכתבי הלאומנות השחורה של אלייג'ה מוחמד ,  ואף הציעו לו להפוך למוסלמי .  
בכתביו טען מוחמד שהחברה הלבנה פעלה באופן אקטיבי כדי למנוע מהאפרו-אמריקאים להעצים את עצמם ולהשיג הצלחה פוליטית ,  כלכלית וחברתית .  הוא כינה את הלבנים שטן ,  ושם לו למטרה להקים מדינה לשחורים ,  נפרדת מזו של הלבנים .
 באוגוסט 1952 ,  כשהוא בן 27 ,  השתחרר מלקולם מבית הסוהר ועבר לדטרויט להתחיל בשלב חדש בחייו לאחר השינוי הרוחני שעבר .  הוא הפך לתלמיד של אלייג'ה מוחמד ,  ושינה את שם משפחתו ל"אקס "   ( איקס )  ,  כסמל לחוסר שם המשפחה שנלקח מאבותיו העבדים .  בתוך שנה הפך מלקולם לכומר המצליח ביותר של אלייג'ה מוחמד ,  וגייס מצטרפים רבים לתנועה .  ב-1957 הוא הפך לנציג הרשמי של אומת האיסלם ,  התפקיד השני בחשיבותו .  שנה אחר כך ,  בגיל 33 ,  הוא התחתן עם בטי אקס ,  שהפכה אחר כך לבטי שבאז ,  ולזוג נולדו שש בנות .  מלקולם ומשפחתו עברו להארלם ,  שבניו יורק .  
הכריזמה וכושר הנאום המהפנט שלו ,  הפכו אותו לדמות נערצת בקרב צעירים שחורים ,  אותם הוא עודד להיפרד מהלבנים ולהשיג את חירותם  " בכל אמצעי אפשרי ".  מלקולם גם ביקר בחריפות את אסטרטגיית האי-אלימות בה דגל מרטין לות'ר קינג . " מהפכה היא מדממת ,  מהפכה היא עוינת ,  מהפכה לא יודעת פשרות ,  מהפכה הופכת והורסת כל מה שעומד בדרכה ",  הוא אמר .  
למרות הביקורת שלו על קינג ,  מלקולם עדין הזדהה עמו ,  לאחר שהחל לחוש חוסר שביעות רצון עם עמדתו הא-פוליטית של אלייג'ה מוחמד .  בביוגרפיה שלו הוא הסביר את השינוי : " יכולת לשמוע את זה יותר ויותר בקהילה השחורה :  'המוסלמים האלה מדברים קשוח ,  אבל הם אף פעם לא עושים דבר ,  אלא אם כן מישהו מפריע למוסלמים' ".  
התפכחותו של מלקולם מהמנהיג המוסלמי נבעה לא רק מחילוקי הדעות הפוליטיים ביניהם אלא גם מהעובדה שלמוחמד היו ילדים מחוץ לנישואין ,  דבר שמלקולם תפס כצביעות .  באותו זמן ,  חברים אחרים באומת האיסלם החלו לנטור טינה למלקולם עקב הפופולאריות הגוברת שלו ,  וחששו כי הוא מתכוון לתבוע את הנהגת הארגון ,  עד שמוחמד אסר עליו לנאום בפומבי .
 למרות ניסיונות ההשתקה ,  מלקולם אקס המשיך למשוך תשומת לב ציבורית .  בשנת 1964 הוא הפך ליועץ קרוב של המתאגרף קאסיוס קליי ,  שזמן קצר לאחר שזכה בתואר אלוף המשקל כבד הודיע שהוא מצטרף לאומת האיסלם ומשנה את שמו למוחמד עלי .  
במרץ 1964 עזב מלקולם אקס את אומת האיסלם כדי להקים ארגון משלו בשם מסגד מוסלמי .  השבר הדתי בינו לבין מוחמד התעצם במהלך טיול באפריקה ובמזרח התיכון ,  שכלל עלייה לרגל למכה באפריל 1964 .  לאחר המסע שלו אמר מלקולם שהוא ראה מוסלמים מכל הצבעים מתפללים ביחד ,  וזה גרם לו לדחות את הטענה של מוחמד לפיה הלבנים הם השטן .  הוא התכחש למשנתה הגזענית של אומת האיסלם והחל לעסוק באיסלם סוני אורתודוקסי .  כמו כן ,  בשובו מערב הסעודית הוא הודיע כי הוא מאמץ לעצמו שם מוסלמי - " אל חאג' מאליק אל שבאז "   ומקים ארגון משלו בשם הארגון לאחדות אפרו-אמריקאית שיאחד את כל המרכיבים של המאבק האפרו-אמריקאי לחופש עם תפיסתו האנטי-אימפריאליסטית והפאן-אפריקאית החדשה .  
היו שטענו שמלקולם הפך בשנה האחרונה למעשה לסוציאליסט   " הראה לי קפיטליסט ,  ואראה לך גזען ",  הוא נהג לומר ,  אך בפועל ,  לדעה הפוליטית שלו לא היה מספיק זמן להתגבש .  הוא טען שלא תהיה סולידריות בין העובדים  שחורים ולבנים- עד שלא תהיה סולידריות בין השחורים עצמם .  למרות שטען שנבחרי הציבור השחורים ,  המעטים שהיו ,  עברו קואופטציה ,  הוא האמין ששחורים צריכים להגביר את מאמציהם ולבחור במועמדים עצמאיים .  זאת אף היתה אחד המשימות של ארגונו החדש ,  הוא גם טען לא פעם שהבוחרים השחורים היוו את הקול המכריע בבחירות לנשיאות בין הרפובליקנים לדמוקרטים ,  כלומר ,  שבכוחם להביא לבחירת מנהיג המדינה .
 44 שנים אחרי מותו ,  96% מהבוחרים השחורים הצביעו עבור ברק אובמה והפכו אותו לנשיא השחור הראשון של ארצות הברית .  
מלקולם אף התקרב לחלקים המיליטנטיים יותר של התנועה לזכויות האזרח .  באחד הנאומים המפורסמים ביותר שלו  " הקול בקלפי או הכדור ",  הוא דחק בשחורים להניח לחילוקי הדעות ביניהם ולהבין ש"כולנו באותה הסירה .  כולנו כאן ,  במדינה זאת ,  סבלנו דיכוי פוליטי בידי האיש הלבן ,  ניצול כלכלי בידי האיש הלבן וביזוי חברתי בידי האיש הלבן .  עכשיו ,  כשאני אומר את זה אני  ,  אין פירוש הדבר שאנו אנטי-לבנים ,  אבל זה אומר שאנו אנטי-ניצול ,  אנטי-ביזוי ,  אנטי-דיכוי .  ואם האיש הלבן לא רוצה שנהיה אנטי-הוא ,  אז שיפסיק לדכא ,  לנצל ולבזות אותנו ".  ניסיונותיו של מלקולם לחזק את קשריו עם התנועה לזכויות האזרח בארה"ב ומנהיגים שחורים ברחבי העולם הביאו עליו יריבים פוליטים רבים בקרב ממשל האמריקאי .  האף.בי.איי ראה בו כחתרן וניסה למתן את השפעתו .  במקביל ,  בכירים בתנועת האיסלם ,  ביניהם לואיס פראחאן ,  גינו אותו בפומבי וקראו לו בוגד מכיוון שמתח ביקורת על אלייג'ה מוחמד .  ב-14 בפברואר 1965 ניזרק רימון על ביתו של מלקולם בהארלם ,  ומבצעי הפיגוע מעולם לא נתפסו .  שבוע אחר כך ,  שלושה חברים באומת האיסלם ירו בו למוות .  
יותר מ-1,500 בני אדם ליוו את מלקולם בדרכו האחרונה .  אוזי דייוויס ,  פעיל חברתי ושחקן ,  ספד לו ותיאר אותו לא כאדם כועס ,  אלא כגבר אוהב ועדין שנתן קול לכאב של בני עמו ואומץ לאלה שפחדו לומר את האמת .
 לאחר מותו ,  דעותיו של מלקולם אקס זכו להגיע לקהלים רבים יותר מבחייו .  הביוגרפיה שלו ,  אותה כתב עם אלכס הילי ,  הפכה לרב-מכר ,  ובמהלך השנים פורסמו ספרים רבים המאגדים את נאומיו ומשנתו.ב-1992 ביים ספייק לי סרט על חייו בכיכובו של דנזל וושינגטון .
 מאז מותו פרחה ההתעניינות של שחורים רבים באיסלם ובשורשיהם האפריקאיים .  רבים התאסלמו ואף שינו את שמם .  בנוסף ,  ישנם הטוענים ששורשי תרבות ההיפ הופ נטועים במשנתם של מלקולם אקס ומרטין לות'ר קינג .
 מאחד מאלבומי ההיפ הופ החשובים ביותר בתחילת דרכו של הז'אנר הנקרא  " בכל אמצעי אפשרי "  ותמונתו של מלקולם אקס מתנוססת על העטיפה ,  לפני כשנה ,  כיכב הראפר טי.איי על שער המגזין המוזיקה השחורה  " וייב ",  טרם כניסתו לבית סוהר ,  כשהוא לבוש כמו מלקולם אקס . " הראפ מסמל ביקורות חברתיות ,  פוליטיות ,  ורוחניות של גזענות ומעמדות ,  בדיוק כפי שנעשה לפני ארבעה עשורים על ידי מרטין לותר קינג ומלקולם אקס ",  כתב ריצ'רד ברנט טרנר ,  פרופסור לדת במחלקה ללימודי אפרו אמריקאים באוניברסיטת וויין ,  במאמר בעיתון  " יו .  אס .  איי טודיי "   .  
מורשתו של מלקולם אקס ,  הכוללת מאבק לשחרור השחורים כחלק ממהפכה עולמית נגד גזענות ,  חברת מעמדות וסקסיסטיות ,  קנתה לו מעריצים ,  לא רק בקרב הקהילה האפרו אמריקאית .  שבועות לפני מותו ,  נאם מלקולם בפני סטודנטים באוניברסיטת קולומביה שניו יורק ואמר להם כי  " אין זה נכון לסווג את ההתקוממות של האדם השחור רק כקונפליקט בין שחורים ללבנים ,  או כבעיה אמריקאים בלבד .  אלא ,  אנו רואים היום מרד גלובאלי של המדוכאים נגד המדכאים ,  המנוצלים נגד המנצלים ". 

45 שנים לרצח - מה נשאר ממלקולם אקס ? 
אחד ממנהיגי זכויות האזרח הבולטים ביותר של שנות ה-60 נרצח לפני 45 שנים .  למרות שחייו היו קצרים ,  הספיק מלקולם אקס להשאיר חותם על החברה אמריקאית ,  ומורשתו ממשיכה להשפיע עד היום

