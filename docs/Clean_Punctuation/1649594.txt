ואז הגיע ההמבורגר 
האווירה טובה ,  השירות משתדל ,  המנות הראשונות לא רעות - ובכל זאת התאכזבנו .  עסקית מפוספסת ב-MEATOS גריל בר
הארוחה ב-meatos גריל בר התל אביבית התחילה טוב ,  אולי גם מפני שהיינו רעבים מאוד .  האווירה היתה נעימה ,  השירות ידידותי ומסביב היה עמוס למדי בשעת צהריים מאוחרת אך לא מעיק או צפוף .  המלצרית החביבה שניגשה אלינו במהירות הציגה את העסקית :  לחם עם צלוחיות קטנות של סלט ,  מנה ראשונה ,  מנה עיקרית ולסיום קינוח או שתייה חמה ב-79 שקל .  מגוון המנות רחב למדי ,  ובין הראשונות יש גם הרבה צמחוניות .  תמהיל הסועדים היה מגוון וכלל בין השאר תיירים חובשי כיפה מצרפת  ( המקום כשר )  ,  זוגות ,  נשים מבוגרות ועובדים ממוזיאון תל אביב ,  מבית המשפט ומהמשרדים שבבית אסיה ובמגדל המוזיאון .  למנות הראשונות בחרנו סלט פורטובלו ,  שכלל מיקס עלי בייבי ופטריות פורטובלו בגריל ברוטב וינגרט הדרים ;  ומנה של פטריות מטוגנות בבלילה ברוטב שום ופסטו .  עוד לפני שהמנות הגיעו ,  נחת על השולחן לחם הבית - לבן ,  פריך וטרי ,  ולצדו צלוחיות של זיתים ;  עגבניות מרוסקות חריפות ;  סלט אבוקדו ;  בטטות צלויות קטנטנות ;  סלט גזר ;  חציל מטוגן עם בצל וגמבה ;  וסלט מטבוחה .  הסלטים היו טריים ,  ועל רובם גם אפשר להגיד שהיו מוצלחים וחוסלו במהירות ,  אפילו סלט הגזר שהיה חריף באופן יחסי .  כשהגיעו המנות הראשונות הרגשנו די מלאים .  שתיהן היו גדולות וחביבות בטעמן אם כי לא נפלנו מהכיסא .  לא סיימנו כי לא רצינו להתמלא לפני העיקריות ,  וגם כי הן לא היו מוצלחות מספיק כדי להצדיק אכילת כמות כה גדולה .  ציפינו למנות הבשר שבחרנו :  המבורגר 280 גרם מבשר אנטרקוט  ( שהומלץ על ידי המלצר )  וקבב טלה על מצע של חציל בלאדי וטחינה ירוקה .  קבבוני הטלה היו נחמדים ועסיסיים ,  אבל אז הגיע ההמבורגר ואתו נקודת השפל של הארוחה .  אמנם ביקשנו דרגת צלייה מדיום ,  אבל ההמבורגר הגיע וול דאן .  המלצר שזיהה די מהר את מפח הנפש הציע מיד המבורגר חדש ,  הפעם מדמם יותר ,  ובעקבותיו הגיעה גם המארחת לשולחן שלנו והתעקשה שהמנה תוחלף במהירות .  וכך היה .  המנה החדשה היתה עשויה הפעם במידה הנכונה ,  אבל עדיין מאכזבת - סוג הבשר ,  המרקם וההגשה לא היו איכותיים מספיק כנדרש ממסעדה ברמה כזאת ,  ובוודאי שלא השאירו טעם של עוד .  זאת היתה מנה פשוטה מדי ולא מושכת ,  שהזכירה יותר מנה במסעדת מזון מהיר בקניון עזריאלי ,  שנמצא לא הרחק משם .  ויתרנו על קינוח והזמנו תה עם נענע ואספרסו קצר שתאמו את מזג האוויר המתקרר בחוץ .  יחד עמם הגיעו שתי צלחות שעל כל אחת מהן שלושה פלחי תפוז ותמר ,  כפיצוי קצת מוזר על פרשת ההמבורגר .  שילמנו 170 שקל כולל דיאט ספרייט  ( 12 שקל )  וסיכמנו שבסך הכל מדובר בדיל סביר לצהריים - יצאנו שבעים ,  האוכל היה ברובו סביר פלוס והשירות מתאמץ .  מצד שני ,  לא הרגשנו בחך את שמחת הטעמים ולא מצאנו את ההקפדה ואת האיכות שהיינו מצפים למצוא במסעדה טובה בלב תל אביב .  חשבון ,  בבקשה ההצעה :  לחם וסלטים ,  ראשונה ,  עיקרית ,  קינוח או שתייה חמה ב-79 שקל .  טוב לביזנס :  מיקום מרכזי אך מספיק שקט ונעים כדי לנהל שיחה עסקית .  בשולחנות הסמוכים :  עובדים מהמשרדים באזור ,  תיירים חובשי כיפה וחבורה של נשים מבוגרות ביום כיף .  יתרון יחסי :  המקום כשר והמנות נדיבות .  את האיכות ואת ההקפדה צריך לחפש במקום אחר .  מישהו מטפל בך :  שירות אדיב ומהיר .  meatos גריל בר ,  ויצמן 2  ( מגדלי אירופה )  ,  תל אביב .  טל' :  6932002-03 .  העסקית מוגשת בימים א'-ה' בשעות 12:00-17:00

ואז הגיע ההמבורגר 
האווירה טובה ,  השירות משתדל ,  המנות הראשונות לא רעות - ובכל זאת התאכזבנו .  עסקית מפוספסת ב-MEATOS גריל בר

