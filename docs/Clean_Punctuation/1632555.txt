פחד גבהים או אופוריה זהירה ? 
בתחילת השבוע נראה היה שהטירוף חוזר לבורסה ,  ומדד תל אביב 25 נשק לשיא של כל הזמנים - אבל מסתבר שקריסות השערים הכואבות מהשנה החולפת לא נשכחו מהר כ"כ 
" זה בית משוגעים ,  כולם רצים לקנות מניות ",  סיפרו בתחילת השבוע בכירים בבתי השקעות .  עיני כולם היו נשואות אל מדד תל אביב 25 ,  שהמשיך לטפס בתחילת השבוע והגיע ביום ראשון למרחק של 4% בלבד מהשיא של כל הזמנים - 1,230 נקודות .  אבל אז הגיעו הנפילות ,  או התיקונים כפי שנהוג לכנות אותם בשוק :  מדד ת"א 25 ירד ב-2% ביום שלישי .  
הניצנים ראשונים על התאוששות מהמשבר ,  הריבית הנמוכה ומחירי השפל תרמו לנהירה של הציבור לבורסה - שקפצה בכמעט 80% בשנה האחרונה .  אבל לא רק חישובים פיננסיים קרים גרמו לזה . " מה שמאיץ את הכניסה של הציבור לבורסה היא התקשורת :  כיום יש לא מעט תוכניות כלכליות .  בימים שמדברים על הבורסה יש יותר משקיעים שרוצים לקנות מניות ",  מעיד צחי  ( שם בדוי )  ,  סוחר באחד מבתי ההשקעות הגדולים בארץ . " אפשר לראות שהציבור נכנס לבורסה בעיקר במחזורים שעלו ",  הוא הוסיף .  
בבתי ההשקעות מספרים גם כי חל שינוי משמעותי בפרופיל של האנשים שנכנסים לבורסה :  יש יותר צעירים בשנות ה-20 לחייהם .  הם קונים בסכומים של 1,000 או 2,000 שקל ,  מספרים הסוחרים ומציינים גם כי גם עקרות בית מביעות עניין במסחר . 
" החדשים יותר לחוצים בימים של ירידות ",  אומר יואב . " המבוגרים פחות משתוללים עם הכסף וגם יודעים להשקיע לטווח ארוך יותר ",  אומרת מירב ,  אחת הסוחרות בבית ההשקעות . " יש אנשים שאוהבים לתפוס סכין נופלת :  הם קונים עוד ועוד מניות שהתרסקו בניסיון למצע את מחיר הרכישה  ( רכישת מנייה במספר מנות במטרה להקטין בממוצע את מחיר הרכישה )  ,  לא מחכים בסבלנות ויוצאים בסוף בהפסד גדול ",  מספר יואב .  
על ההתנהגות העדרית אפשר ללמוד מהתיאור של מירב : " לא מעט חברים משקיעים במניות ביחד - אחד מושך את השני להשקיע במניה כזו או אחרת .  לעתים זה שתי שיחות עוקבות של משקיעים שמבקשים לקנות את אותו נייר באותה כמות ". 
בעוד שבבתי ההשקעות מספרים על הסתערות המונית על המניות ,  מדגם לא מייצג ברחוב רוטשילד בתל אביב השבוע מראה כי הפחד ברחוב הישראלי עדיין קיים והמשקיעים לא נופלים לרגלי הבורסה .  בבתי הקפה ספונים העיתונים הכלכליים בסלסלות . " לא מושקעים ",  ענו לא מעט אנשים לשאלה האם הם מפקידים את כספם בבורסה .  נהג מונית מספר כי הוא לא ייכנס לבורסה .  הוא תקוע בדירה קטנה רק בגלל הכסף שהפסיד שם במפולת של 1983 . " אם לא הייתי מפסיד את הכסף שם ,  הייתי משאיר לילדים שלי וילה ".   
" הבורסה זה כמו משחק קלפים :  אף אחד לא מספר שהוא מפסיד - רק כמה הרוויח ",  מספר אברהם ,  פנסיונר ש-10% מהכסף שלו מושקע בבורסה . " הבורסה גבוהה מדי ,  צריך לחכות לנפילה בשביל להכניס כסף ".   
" כל מה שאנחנו נוגעים בו יורד ",  מספרים זוג פנסיונרים בשנות ה-70 לחייהם .  על הניסיון הלא גדול שלהם במניות הם מספרים כי  " קנינו מניות טבע לפני כמה שנים ב-25 אלף שקל .  המניה היתה בשיא שלה לאותה תקופה ,  אך אז היא החלה לרדת .  לא הרבה זמן אחרי התכווצה ההשקעה שלנו ל-16 אלף שקל ".  הזוג צחק ואמר כי  " חשבנו לפנות לטבע ולהבטיח להם שהמניה תקפוץ ברגע שנמכור ובתמורה נקבל הטבה ".  מאז ,  הם מצייינים ,  הם כבר הרוויחו . 
" אני לא מודאג מהכסף שלי שמושקע בבורסה .  זה כסף 'ספייר' כך שאני יכול לשחק אתו ",  אומר יאיר גולן ,  בן 37 בעל חברה לניהול פרויקטים בתחום הבנייה ,  שמחזיק בתיק השקעות בסך 300 אלף שקל .  הוא משקיע בארבע חברות 'סולידיות' ,  לדבריו ,  כמו גוגל ,  טבע ומארוול . " הספקולנטים צריכים לדאוג מהרמות שבהן הבורסה נמצאת .  לי אין מה לדאוג ,  אלה מניות טובות - הן רק עולות ",  מראה לנו יואב את המייל שלו שבו הוא מקבל התרעות על מחירי המניות . 
" אני משקיע לטווח ארוך ",  מספר עידו קרמי ,  בן 31 ,  מהנדס תוכנה שמנהל תיק של 600 אלף שקל ,  בעיקר בתעודות סל . " רוב הכסף שלי הוא לטווח ארוך - אני לא נבהל אם הבורסה יורדת ולא מנסה לנחש מתי היא תעלה .  אולי אני ארגיש אחרת אם בעוד 10 שנים אראה כי התיק שלי מופסד ". 
אחד הסוחרים הבכירים בחדר המסחר מחזק את המדגם : " אני לא חושב שכל העדר בפנים .  נראה לי שיש עדיין טראומה גדולה מהנפילה האחרונה .  אני לא חושב שמדובר בבועה .  אני לא מבין הרבה בנדל"ן ,  אבל שם נראית לי הבועה גדולה יותר .  
נכון ,  כיום קונים יותר מלפני שנה ,  אבל לא באופן דרמטי .  לא חזרנו לימי הבועות שהיו באים ואומרים לך איפה לשים את כל הכסף ,  או 'בן דוד שלי המליץ לי' .  יכול להיות שבעוד חצי שנה ,  אם הבורסה תמשיך לעלות ,  נדבר אחרת ". 
מצד אחד ,  מספרים בבתי ההשקעות על נהירה של הציבור לבורסה ,  ומנגד אווירת הנכאים מהמשבר הכלכלי העולמי עדיין מורגשת .  אבל יש מגזר אחד שממשיך למגנט אליו את המשקיעים :  חיפושי הגז .  
משקיעים רבים הרוויחו השנה בתחום זה לא מעט כסף .  בשבוע הבא תחגוג הבורסה שנה לגילוי הגז מול חופי הים התיכון ,  שהצית את העליות בבורסה בשנה החולפת .  סוחרים רבים בבתי ההשקעות מספרים כי אם פעם הטרנד היה מניות הביומד ,  כיום השם החם הוא מניות הגז .  מניות אלה עלו במאות ואף באלפי אחוזים בעקבות תגלית הגז בתחילת 2009 וגררו גם כאלה כמו גבעות ,  זרח או רציו ,  שכלל לא קשורים למאגרים שהתגלו מול חופי ישראל .  
ההסתערות של המשקיעים הקטנים על מניות הגז היתה גדולה .  היו כאלה שהשקיעו כמה מאות אלפי שקלים בישרמאקו - סכומים שהם לפעמים 30% וגם 50% מהתיק .  היו שידעו גם להרוויח מאות אלפים על ההשקעה הזו .  אפשר לשמוע את האושר בקול שלהם  " זרח זורח היום "  הם פותחים את השיחה ,  מספר צחי . " היו גם כאלה שההשקיעו בעבר במגזר ומחקו את מרבית הכסף ברבות השנים ועם התגלית יצאו ברווח של חצי מיליון שקל .  אפשר לשמוע את הקול שלהם ממש רועד בשיחה ",  מספר סוחר אחר . 
" היו כאלה שהרוויחו חצי מיליון מהשקעות שכאלה - הם נדבקים לניירות גם כשהם מאבדים מומנטום ",  מספר יואב .  אחת המניות החמות של המשקיעים הקטנים נהפכה להיות מניית רציו .  רציו היא שותפה במאגר לוויתן הממוקם ליד מאגר תמר ועדיין אין סימוכין כי יש בו גז .  המניה נסחרת בתנודתיות רבה תוך תנועות של עשרות אחוזים בתוך ימים ואפילו שעות . " היה לנו משקיע שביקש לקנות רציו בכל מחיר ,  גם כשהמחיר השתולל למעלה ",  מספר יואב . " דקות לאחר מכן המניה התחילה לצנוח והוא הפסיד כמה עשרות אלפי שקלים ".  
היו גם משקיעים שהצליחו לנחש את המספרים המנצחים בלוטו ,  אך בטעות זרקו את טופס ההגרלה לפח .  עזרא  ( שם בדוי )  ,  פנסיונר ,  השקיע כמה שנים בגבעות עולם כ-200 אלף שקל .  לפני כשלושה שבועות התקשר אליו בנו בשעה מוקדמת בבוקר ואמר לו , " אבא די תמכור ,  אין טעם להישאר במניה הזאת ".  
מה שלא ידעה המשפחה הוא שכמה שעות קודם לכן נמצאו סימנים ראשונים של נפט בראש העין ובאותן דקות עמלים בחברה על שיגור ההודעה על כך .  עזרא מיהר למכור - ופיספס זינוק של מאות אחוזים .  המניה קפצה פי 3.5 באותו יום לאחר שכבר במהלך המסחר עלתה ב-473% .
 
פחד גבהים או אופוריה זהירה ? 
בתחילת השבוע נראה היה שהטירוף חוזר לבורסה ,  ומדד תל אביב 25 נשק לשיא של כל הזמנים - אבל מסתבר שקריסות השערים הכואבות מהשנה החולפת לא נשכחו מהר כ"כ

