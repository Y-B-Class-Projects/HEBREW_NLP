ביי ביי קייט
קייט מוס משיקה היום קולקציה אחרונה בטופשופ ותוחלף כנראה על ידי בתו השאפתנית של בעל הבית .  מי אמר נפוטיזם ולא קיבל ? 
לאחר ארבע שנים של שיתוף פעולה ,  תשיק הערב  ( שני )  טופשופ את הקולקציה האחרונה בעיצובה של קייט מוס .  הקולקציה ,  לסתיו/חורף 2010-2011 ,  מבוססת על פריטים רבי מכר מקולקציות קודמות של מוס והיא כוללת ,  לראשונה ,  גם ליין תכשיטים ,  לכל מי שלא מצא את עצמו במערכת הביגוד של הסופרמודל הבריטית .
 כמדי שנה ,  גם הפעם הקולקציה משקפת את טעמה הטרנדי-נוח של מוס ,  והיא כוללת פריטים בהשראת שנות ה-70 ,  שמלות ערב ארוכות במהדורה מוגבלת ,  שמלות קוקטייל קלילות ,  קרדיגנים ,  שכמיות ,  מכנסי סיגר ,  עליוניות פרווה סינתטית וחולצות טי יומיומיות .
 לרגל ההשקה הועלו לאתר הרשמי של הרשת מספר ויז'ואלים מרשימים ,  כמו למשל תמונת חדר שינה הגדוש בפריטים מן הקולקציה החדשה וסדרת תמונות שעלו במהלך השבוע האחרון ובהן נראית מוס בפריטים בעיצובה לצד 'תובנות אישיות' הנוגעות לפריטי הביגוד העשויות ,  בתקווה לעורר השראה בקהל היעד .   ההשקה תיערך בנוכחות מוס בחנות הדגל של טופשופ ברחוב אוקספורד בלונדון  ( שנחשבת לחנות האופנה הגדולה בעולם )  ,  שתגיד שלום יפה ותפנה את מקומה ,  אותו תתפוס ,  ככל הנראה ,  קלואי ,  בתו של סר פיליפ גרין בעלי טופשופ .  קלואי בת ה-19 למדה שיווק ונראית בקביעות בשורה הראשונה של תצוגות אופנה .  היא מועסקת במשרדי החברה של אביה בלונדון ולאחרונה היא הביעה את רצונה להשתלב ברשת כמעצבת .  
לפי הצהרות רשמיות של קייט מוס וטופשופ ,  הרקע לפרידה נובע מפאת לוח זמנים צפוף של הדוגמנית העסוקה .  בינואר 2011 יושק ליין תיקים בעיצובה ,  לחברת מוצרי העור והתיקים הצרפתית לונגשאמפ  ( Longchamp )  שפונה ,  כמובן ,  לקהל צרכנים בוגר יותר מזה של טופשופ .  בנוסף ,  היא השיקה בהצלחה מספר בשמים על שמה והיא מבוקשת ,  כמו תמיד ,  להופעה בקליפים ,  כמוזה לעבודות אמנות ,  כמעניקת חסות למטרות צדקה ,  וכמובן לעבודות דוגמנות .
 קייט מוס תמשיך להיות עסוקה נורא ואנחנו נותרים עם השאלה האם בתו של הבוס תצליח לשחזר את הביקוש שיצרה קייט מוס ,  שהוביל לתורים ארוכים ,  הגבלות קנייה ומדידה ,  ובעיקר להצלחה השיווקית של קולקציות הסופרמודל ? 

ביי ביי קייט
קייט מוס משיקה היום קולקציה אחרונה בטופשופ ותוחלף כנראה על ידי בתו השאפתנית של בעל הבית .  מי אמר נפוטיזם ולא קיבל ? 

