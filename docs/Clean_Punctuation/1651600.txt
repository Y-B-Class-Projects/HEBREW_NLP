הרגשנו שכל מה שנעשה - יצליח 
הבועה ואני
 >  >  איזה זיכרון ארוך יש לנו :  עברו עשר שנים וזה נראה כמו נצח .  כולנו הסתובבנו אז בהרגשה שהכל אפשרי .  שכל מה שנעשה יצליח .  זה התחיל איפשהו ב-98' ,  כשכל חברה שהוקמה גייסה בערך פי שלושה מהסכום שהיה נחוץ לה .  לאוויר נזרקו מלים כמו אינטרנט ,  מספר משתמשים ומסחר מקוון .  מודל עסקי ?  תעזבו את זה עכשיו ,  זה לא מעניין .  הכנסות או רווח ?  הס מלהזכיר .  בארה"ב הכל זרם מהר ובקצב מסחרר .  נסענו כל שבועיים לתערוכה אחרת ,  עם ביתנים ענקיים והמון מצגות .  שאלו אותנו :  מתי יהיו מוצרים ?  ענינו :  או-טו-טו ,  תוך שנה-שנתיים .  באחת התערוכות הצגנו בביתן של חברות ישראליות .  אחת החברות שם נמכרה בתחילת התערוכה ,  והיזם שלה תלה שלט  " sold ";  יזם אחר הכין שלט  " ready to sell ".  אני זוכר ישיבת מועצת מנהלים בבוסטון של חברה שהייתי בין מקימיה שגייסה 14 מיליון דולר .  המנכ"ל  ( אמריקאי כמובן ,  זה מה שכולם רצו אז )  הציג את תוכניתו ואמר שהוא מתעכב עם המוצר בחמישה חודשים .  החברה הוציאה אז מיליון דולר בחודש .  כשהצעתי לקצץ בהוצאות הסתובב אלי אחד המשקיעים ואמר : " זה רק 5 מיליון דולר ".  הורדתי את הראש בהכנעה .  היה ברור שהם מבינים יותר מאתנו .  באפריל 2000 מכרנו סטארט-אפ עם 16 עובדים ובלי הכנסות ב-33 מיליון דולר .  זה היה כשבוע לפני שהנאסד"ק התרסק .  כינסנו את המשקיעים הפרטיים והודענו להם על העסקה .  הם השקיעו רק חצי שנה קודם לכן ,  וכבר הרוויחו בערך פי תשעה על השקעתם ,  אבל הם חשבו שאנחנו משוגעים ,  כי עוד מעט החברה תהיה שווה 300 מיליון דולר .  למה ?  ככה .  כי כולם חשבו כך .  ייאמר לזכותם שאחרי כמה חודשים ,  כשהשוק קרס ,  הם היו מספיק הגונים להתקשר ולהגיד שצדקנו .  איזה ימים יפים אלה היו .  כל עורך דין ,  רופא וטיס רצו להצטרף לחגיגה .  את האופוריה חווינו כולנו .  לא רצינו שהיא תיגמר ,  על אף שכולם הרגישו שמדובר במצב זמני .  מה למדנו מהתפוצצות הבועה ?  למדנו צניעות מהי ,  ולמדנו שהיסודות לא השתנו .  חברה צריכה לצלוח את שלב הפיתוח ולדעת למכור ולהרוויח .  למדנו שלא כל מנכ"ל אמריקאי הוא כוכב גדול  ( תסתכלו על מספר המנכ"לים האמריקאים שניהלו אז סטארט-אפים ישראלים לעומת מספרם כיום )  .  למדנו ש"החלטה של 5 מיליון דולר "  היא מהותית ,  ושצריך לקבל אותה בכובד ראש .  והכי חשוב - למדנו מה זה כישלון .  מה כן יצא מהבועה ?  יצאו טכנולוגיות מדהימות ומוצרים נפלאים .  אינטרנט וסלולר ששינו את החיים של כולנו .  רק תנסו לחשוב איך זה לחיות בלי גוגל ,  סקייפ ,  פייסבוק ואמזון .  מה הלאה ?  הרבה שנים נסענו לכיוון אחד - ארה"ב .  אני זוכר עשרות טיסות שכל המושבים לידי ,  מלפני ומאחורי היו תפוסים על ידי יזמים ,  קרנות וחברים מהתעשייה .  אבל כיום המשפט  " רק באמריקה "  כבר לא כל כך נכון .  בתור משקיע אני אומר ליזמים להסתכל ,  לחקור ,  לנסוע ולעשות עסקים בברזיל  ,  הודו ,  סין וקוריאה - שוק קטן של 2.5 מיליארד איש שמתקדם בקצב מסחרר .  - הכותב שימש ב-2000 יו"ר החברות אורקה אינטראקטיב ודוטומי .  כיום הוא משקיע פרטי בחברות סטארט-אפ ישראליות

הרגשנו שכל מה שנעשה - יצליח 
הבועה ואני

