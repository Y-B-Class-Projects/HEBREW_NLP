גיא עזורי התפטר מהפועל ב"ש
המאמן הודיע על עזיבה יממה לאחר שהותקף על ידי אוהדים .  ביהמ"ש האריך את מעצרו של חשוד באיומים .  טלסניקוב מועמד
יממה לאחר שרכבו הותקף על ידי מספר אוהדים ועקב המצב הקשה ששרר סביבו במועדון ,  הודיע היום  ( ראשון )  מאמן הפועל באר שבע גיא עזורי על התפטרותו לבעלים של הקבוצה אלונה ברקת במהלך שיחה שערכו השניים בארבע עיניים .  אחרי השיחה אמרו במועדון כי  " במצב שנוצר עזורי לא יכול היה להוביל את הקבוצה ". 
יצוין כי ברקת קיבלה את התפטרותו של המאמן תוך כדי שהיא מבינה שבעקבות המצב נבצר ממנו להוביל את הקבוצה קדימה .  לאחר הפגישה והתפטרותו של עזורי ,  מסרה ברקת בתגובה : " נחצה אמש קו אדום ואני לא מתכוונת לעבור על כך בשתיקה .  אני בספק אם יש ערך ספורטיבי ,  כך אי אפשר להמשיך ".  במועדון הוסיפו כי ברקת הודתה לעזורי על תפקודו בקבוצה ואמרה לו כי הוא עמד ביעדים שהוצבו לקבוצה .
 לאחר ההתפטרות התכנסה הנהלת הקבוצה לישיבת חירום במטרה לבדוק אילו חלופות עומדות בפני הקבוצה למינוי מאמן במקומו של עזורי .  גורמים במועדון לא רוצים להתחייב לעונה הבאה ומעוניינים כנראה למנות מאמן עד תום העונה הנוכחית .  כרגע הועלתה בין היתר האפשרות שעוזרו של עזורי בקבוצה ,  ז'אן טלסניקוב ,  יחליף אותו .
 תכנית  " בועטים את הגזענות והאלימות מהמגרשים ",  מטעם הקרן החדשה לישראל ,  הוציאה הערב הודעה שמגנה את התקיפה ,  וקוראת להוריד את החוליגנים לשוליים .  על החתומים היו ארגוני האוהדי של הפועל באר שבע  ( הקאמלס והקרייזי דיאמונד )  ,  מועדוני ליגת העל ,  אלי אוחנה ,  מוטי איוניר ,  וכן אמנון רז ,  יו"ר ארגון מאמני הכדורגל .  
מה שהוביל בין היתר להתפטרותו של עזורי היו האירועים שהתרחשו לאחר משחק התיקו 2:2 עם מכבי אחי נצרת אמש במחזור ה-24 בליגה .  אחרי המשחק מספר אוהדים ניסו להוריד את רכבו של עזורי לשוליים .  לאחר שרכבו סטה ממסלולו ,  אותם אוהדים ירקו ,  קיללו וקראו לו להתפטר ,  כל זאת כשהמאמן נמצא ברכב עם מספר קרובי משפחה .
 המקרה הקשה אמש הגיע לאחר רצף אירועים שכוונו נגד המאמן בעיקר ונגד השחקנים על ידי הקהל .  אוהדי הקבוצה דורשים זה זמן רב את פיטוריו של עזורי מהבעלים של הקבוצה אלונה ברקת ,  כשהם מקללים ומגדפים את המאמן והשחקנים חדשות לבקרים במשחקי הקבוצה .  לפני מספר שבועות אף טלטלו האוהדים את רכבו של עזורי .  אחרי המקרה הקשה אמש ובעקבות הכאוס הגדול החליט היום עזורי לקחת אחריות ולהתפטר .
 מוקדם יותר להתפטרותו של עזורי הגיש המאמן הבוקר תלונה רשמית במשטרת הרצליה נגד אותם אוהדים שניסו לתקוף אותו אמש לאחר משחקה של הקבוצה .  עזורי אישר ואמר : " הגשתי תלונה במשטרת הרצליה ואני מקווה שהמקרה יטופל ". 
בהקשר לתקיפתו של עזורי ,  מוסיף כתב וואלה !  חדשות רמי שני כי בית משפט השלום בבאר שבע האריך היום ביומיים את מעצרו של תושב העיר בן 20 ,  בחשד שהיה מעורב בהשמעת איומים על עזורי .
 עוד קודם להתפטרות של עזורי ,  ערכו שחקני הקבוצה אסיפה בחדר ההלבשה טרם האימון בנוכחות כל השחקנים ,  מבלי שעזורי היה נוכח בה .  אסיפת השחקנים הקצינה עוד יותר את ההסלמה בין שני הצדדים - שחקנים ואוהדים - של הקבוצה .  במהלכה של השיחה תקפו השחקנים באופן חריף ביותר את התנהלות אוהדי הקבוצה בעקבות המחאה נגד השחקנים במהלך המשחק וכן בעקבות תקיפת המאמן גיא עזורי .
 בין ההתבטאויות שנשמעו באסיפה : " אי אפשר לשחק עם קהל כזה ,  הם יורידו אותנו ליגה ".  שחקן אחר אמר במהלך אותה אסיפה : " מהדקה הראשונה במשחק האוהדים מלכלכים על כל ה-11 ,  אם יש להם בעיה עם המאמן שיעשו את זה מולו .  בגלל האוהדים האלה ,  שחקנים בחיים לא ירצו לבוא לפה .  הם גורמים למועדון להיראות רע ,  אי אפשר לשחק ככה ". 
אחד השחקנים הסביר לאחר מכן את מהות האסיפה ,  ואמר : " כולם יזמו את השיחה הזאת ,  הגיע הזמן שנראה לאוהדים שהמועדון מעל כולם .  אף אחד לא יצליח לפרק אותנו .  לא יכול להיות שמהדקה הראשונה הם יקללו את כולם .  כל השחקנים הרגישו שהם התבזו ,  בין אלה ששותפו ובין אלה שלא ". 
הקשר משה אסולין צפוי לקבל הודעה כי בפעם הבאה שיעבור עבירת משמעת הוא ייקנס על ידי המועדון .  כזכור ,  השחקן הורחק במחזור הליגה שעבר נגד מ.ס .  אשדוד  ( 5:2 )  במה שכונה על ידי המועדון  " הרחקה סתמית ומעשה טיפשי ". 

גיא עזורי התפטר מהפועל ב"ש
המאמן הודיע על עזיבה יממה לאחר שהותקף על ידי אוהדים .  ביהמ"ש האריך את מעצרו של חשוד באיומים .  טלסניקוב מועמד

