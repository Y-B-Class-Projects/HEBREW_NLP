האורקל מאומהה ממשיך לספק את הסחורה
חברת ההחזקות ברקשייר התאוויי ,  שבשליטת המשקיע המיליארדר וורן באפט ,  דיווחה היום על זינוק של כ-2,600% ברווחיה ברבעון הרביעי של 2009
חברת ההחזקות ברקשייר התאוויי ,  שבשליטת המשקיע המיליארדר וורן באפט ,  דיווחה היום על זינוק של כ-2,600% ברווחיה ברבעון הרביעי של 2009 הודות לגידול בשווי השקעותיה והתאוששות שווי השקעותיה בשוק הנגזרים .  זה הרבעון השלישי ברציפות בו נרשם שיפור ברווחי החברה ,  לאחר שברבעון הראשון של 2009 רשמה את ההפסד הרבעוני הראשון מאז שנת 2001 .
 ברקשייר ,  שרכשה את השליטה בחברת ישקר הישראלית ממשפחת ורטהיימר לפני כשלוש שנים ,  רשמה ברבעון רווח נקי של 3.06 מיליארד דולר ,  או רווח של 1,969 דולר למניה ,  לעומת רווח של 117 מיליון דולר ,  או רווח של 76 דולר למניה ,  בתקופה המקבילה בשנה הקודמת .  התוצאות עלו באופן ניכר על תחזית האנליסטים לרווח של 1,208 דולר למניה .
 השווי המאזני של ברקשייר ,  המדד החביב על באפט עצמו להערכת הצלחת החברה ,  זינק בשנת 2009 ב-21.8 מיליארד דולר - הקפיצה השנתית החדה מעולם .  השיא הקודם נרשם בשנת 2006 ,  אז גדל השווי המאזני של ברקשייר ב-16.9 מיליארד דולר .  עם זאת ,  הזינוק בשווי המאזני ב-2009 בא לאחר הנפילה שנתית החדה מעולם :  השווי המאזני של ברקשייר נפל ב-11.5 מיליארד דולר בשנת 2008 - הירידה השנתית השנייה בלבד במהלך 45 השנים שבהן באפט מנהל את ברקשייר .
 במונחי שווי מאזני למניה ,  עלה השווי המאזני בשנת 2009 ב-19.8% ל-84,487 דולר למניה ,  לעומת 70,530 דולר בסוף שנת 2008 - פחות מעלייה של 26.5% שרשם מדד המניות S & P 500 בשנה שעברה .  זו השנה השביעית בלבד מאז השתלט באפט על ברקשייר בשנת 1965 ,  שהצמיחה בשווי המאזני של החברה נמוכה מעלייתו של מדד S & P 500 .  מאז 1962 ,  עלתה ברקשייר בממוצע ב-20.3% מדי שנה לעומת תשואה שנתית ממוצעת של 9.3% של מדד S & P 500 .
 האנליסטים ציינו כי הפער בין השווי המאזני למניה בדו"חות ברקשייר ,  שהוא כאמור 84,487 דולר ,  לבין שווי מניית ברקשייר בסוף 2009 ,  שהיה 99,200 דולר ,  משקף פרמיה גדולה הנובעת בין השאר מעסקת רכישת חברת הרכבות ברלינגטון נורתרן סנטה פה  ( BNSF )  עליה הודיעה באחרונה ברקשייר .
 הדו"חות הכספיים שפירסמה ברקשייר היום אינם משקפים את רכישתBNSF בעסקת מזומן ומניות בהיקף של 44 מיליארד דולר - ההשתלטות הגדולה בתולדות ברקשייר - שנסגרה לפני כשבועיים .  לפי ההערכות העסקה צפויה לתרום עד 16 מיליארד דולר להכנסות ברקשייר בשנת 2010 ,  והקפיצה את מספר עובדי החברות הבנות של ברקשייר ליותר מרבע מיליון .
 הכנסות ברקשייר בשנת 2009 כולה הסתכמו ב-61.67 מיליארד דולר לעומת הכנסות של 66.1 מיליארד דולר בשנה הקודמת .  בשורת הרווח הנקי רשמה ברקשייר בשנת 2009 רווח של 8.01 מיליארד דולר ,  או רווח של 5,193 דולר למניית קלאס A ,  זינוק של 61% לעומת רווח של 4.99 מיליארד דולר ,  או רווח 3,224 דולר למניה בשנת 2008 .  החברה ייחסה את השיפור לרווחים בסך 787 מיליון דולר שרשמה מהשקעות והשקעות בנגזרים ב-2009 ,  לעומת הפסד של 7.5 מיליארד דולר שרשמה מהשקעות אלו ב-2008 .
 השקעותיה של ברקשייר בשוק הנגזרים עוררה חששות בקרב המשקיעים במהלך המשבר הכלכלי .  הפסדים של 1.52 מיליארד דולר על השקעות בנגזרים ברבעון הראשון של 2009 גררו את ברקשייר כולה להפסד רבעוני ראשון מאז שנת 2001 .  עם זאת ,  במכתב השנתי למשקיעים של המנכ"ל באפט ,  שפורסם היום ,  ציין המשקיע הנודע כי החברה רשמה מאז שלושה רבעוניים רווחיים על השקעותיה בנגזרים .  רווח של 2.35 מיליארד דולר ברבעון השני ,  רווח של 1.73 מיליארד דולר ברבעון השלישי ,  ורווח של 1.05 מיליארד דולר ברבעון הרביעי של 2009 .
 במסגרת הדו"חות הכספיים דיווחה ברקשייר גם על הגדלת החזקותיה ביצרנית התרופות סנופי-אוונטיס ובענקית הקמעונאות הבריטית טקסו .  ברקשייר הגדילה את החזקותיה בסנופי-אוונטיס ב-14% ל-1.9% ממניות החברה ,  ואת החזקותיה בטסקו ב-3.1% ל-3% ממניות החברה .
 באפט הקדיש את מרבית המכתב השנתי למשקיעים להצגת פעילות החברה בפני המשקיעים החדשים הרבים שנוספו באחרונה בעקבות פיצול מניות החברה ורכישת BNSF .  פרשנים ציינו כי הנימה שעולה מהמכתב הרבה פחות עגומה ופסימית מזו של המכתב של שנה שעברה ,  וכי באפט ביקש לנצל את המכתב כדי להסביר לבעלי המניות החדשים את העקרונות שעל פיהם הוא מנהל את ברקשייר זה כמעט מחצית מאה שנים . " ברקשייר דבקה בעקרונות הללו זה עשרות שנים ,  ותמשיך לעשות זאת גם זמן רב אחרי שאסתלק ". 
בקטע מעניין אחר מהמכתב למשקיעים כתב באפט כי  " החיסרון הגדול שלנו הוא שהיתרון שהיה לנו בביצועים התכווץ באופן דרמטי ככל שהפכנו לגדולים יותר ,  ומגמה בלתי נעימה זו עתידה בוודאי להימשך ".  באפט גם התייחס לרכישות עתידיות שעשויה ברקשייר לבצע . " צ'רלי  ( מאנגר )  ואני נמנעים מעסקים שאיננו מסוגלים להעריך את עתידם ,  לא משנה כמה המוצרים שלהם מלהיבים .  בברקשייר אנחנו דבקים לעסקים שניתן לצפות ברמת ודאות סבירה את רווחיהם עשרות שנים קדימה .  וגם אז ,  אנחנו מבצעים הרבה שגיאות ",  כתב באפט .
 באפט התייחס במכתב גם לביצוע השקעות במהלך תקופת המשבר הכלכלי . " לעולם לא נהיה תלויים בנדיבות של זרים .  ברקשייר לעולם לא בונה על כך שהיא תהיה גדולה מכדי ליפול ",  כתב באפט . " כאשר המערכת הפיננסית חטפה דום לב בספטמבר 2008 ,  ברקשייר היתה בצד שסיפק נזילות והון למערכת ,  לא בצד שהתחנן להם .  בשיאו של המשבר ,  הזרמנו 15.5 מיליארד דולר לעולם העסקים אשר אחרת היה יכול לפנות רק לממשל הפדרלי לעזרה ". 
באפט גם ביקר בחריפות במכתב את הנזקים שהסב המגזר הבנקאי לכלכלה במשבר . " התנהגותם של המנכ"לים והדירקטורים הללו היא שמחייבת שינוי ",  כתב באפט . " מזה זמן הם נהנים מגזרים פיננסים גדולים מדי ;  הגיע הזמן להפעיל גם מקלות משמעותיים כלפיהם ",  הוסיף .  באפט ,  שמשכורתו מסתכמת ב-100 אלף דולר בשנה זה עשרות שנים ,  גם תקף את המשכורות המנופחות של בכירי המגזר הפיננסי .
 ברקשייר ,  המעסיקה 257 אלף עובדים באמצעות קרוב ל-80 חברות בנות ,  ביצעה בחודש שעבר את פיצול המניה הגדול תולדותיה במטרה לסייע במימון רכישת BNSF .  הפיצול הביא לזינוק במספר המשקיעים במניות החברה ,  שכן בעקבותיו הפך מחיר מניית קלאס B של החברה לפחות מ-70 דולרים לעומת קרוב ל-3,400 דולר עד הפיצול .  לדברי באפט ,  נוספו בשנה החולפת לפחות 650 אלף בעלי מניות חדשים בנוסף לכ-500 אלף בעלי מניות קיימים .
 יתר על כן ,  בעקבות הפיצול אף צורפה מניית ברקשייר למדד המניות S & P 500 - מהלך שהגדיל אף יותר את מספר המשקיעים הפוטנציאלים במניה באופן ישיר ובאמצעות השקעות במדדים .  ביום שבו צורפה מניית ברקשייר למדד S & P 500 הסתכם מחזור המסחר היומי במנייה ביותר מ-24 מיליארד דולר - המחזור היומי השני בגובהו של מנייה בארה"ב בעשור החולף .
 ברקשייר הודיעה בנובמבר על רכישת BNSF ,  שב-22.6% ממניותיה כבר החזיקה ,  תמורת 34 מיליארד דולר ,  או 100 דולר למניה ,  בנוסף לחובות בסך 10 מיליארד דולר .  השווי הכולל של העסקה ,  44 מיליארד דולר ,  הפך אותה לרכישה הגדולה ביותר בתולדות ברקשייר .  העסקה ,  אותה הגדיר באפט כ"הימור על עתידה הכלכלי של ארה"ב ",  בוצעה במזומן ובמניות ,  ביחס של 60% מזומן ו-40% מניות .
 באפט הסכים לפצל את מניית ברקשייר כדי לאפשר לבעלי המניות הקטנים יותר ב-BNSF ,  המעוניינים להמשיך להיות מושקעים בחברה ,  לקבל מניות של ברקשייר במקום מזומן .  ההחלטה לפצל את המניה הפתיעה רבים ,  מאחר שבאפט היה ידוע בהתנגדותו לפיצול מניות .
 בתחילת פברואר איבדה ברקשייר את דירוג האשראי המושלם שלה - AAA - שהעניקה לה חברת דירוג האשראי סטנדרד אנד פור'ס  ( S & P )  במשך למעלה מעשרים שנה .  S & P הורידה את דירוג ברקשייר לרמה של AA פלוס בעקבות רכישת BNSF ,  אולם ציינה כי תחזית דירוג האשראי יציבה ,  כלומר לא צפויה הורדה נוספת של הדירוג בזמן הקרוב .
 S & P היתה האחרונה מבין שלוש חברות דירוג האשראי הגדולות שעדיין העניקה לברקשייר דירוג מושלם .  פיץ' הורידה את דירוג החברה מדרגת AAA לדרגת AA פלוס במארס 2009 ,  וכעבור חודש הצטרפה אליה גם מודי'ס ,  שהורידה את דירוג ברקשייר מ-AAA ל-AA2 .
 הורדות הדירוג מצד פיץ' ומודי'ס בשנה שעברה בוצעו לאחר שברקשייר רשמה ברבעון הראשון של 2009 הפסד רבעוני ראשון מאז שנת 2001 .  עם זאת ,  החברה חזרה מאז לרווחיות בכל הרבעונים ,  למרות ירידה ברווחים של חלק מחטיבותיה .
 ברקשייר לא נפגעה מהמשבר הכלכלי בארה"ב באופן קשה כמו חלק מהחברות הגדולות האחרות בשוק האמריקאי ,  בין היתר ,  הודות לקופת מזומנים שמנה ,  שאיפשרה לחברה לנצל את הזדמנויות ההשקעה שנוצרו בעקבות הנפילות בשוקי המניות .
 באפט בן ה-79 ,  המשמש כמנכ"ל ברקשייר ,  העריך כבר בסתיו שכלכלת ארה"ב הגיעה לתחתית כי לא צפוי מיתון חוזר ,  וכי שיאו של המשבר בשוק הדיור כבר חלף .  שנה קודם לכן הכתיר באפט - הידוע בכינויו  " האורקל מאומהה "  - את המשבר הפיננסי בתור  " פרל הרבור כלכלי ". 
ברקשייר רכשה נתח של 80% ממניות ישקר ממשפחת ורטהיימר תמורת ארבעה מיליארד דולר בשנת 2006 .  בראיון לספקית המידע הפיננסי בלומברג בשנה שעברה ,  הגדיר את עצמו יו"ר ישקר ,  איתן ורטהיימר ,  בתור  " סוכן הנסיעות "  של באפט לחיפוש הזדמנויות השקעה עבור ברקשייר מחוץ לארה"ב .  

האורקל מאומהה ממשיך לספק את הסחורה
חברת ההחזקות ברקשייר התאוויי ,  שבשליטת המשקיע המיליארדר וורן באפט ,  דיווחה היום על זינוק של כ-2,600% ברווחיה ברבעון הרביעי של 2009

