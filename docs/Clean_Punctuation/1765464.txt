חברי כנסת בוועדת העבודה :  רשות השידור מנצלת את העובדים בניגוד לחוק
עורך  " מבט שני "  ומנהל מחלקת התעודה בערוץ 1 : " אני בן 56 ושכר היסוד שלי הוא 6,500 שקלים בחודש "
 חברי כנסת בוועדת העבודה האשימו את רשות השידור בכך שהיא מנצלת עובדים בניגוד לחוק .  יו"ר הוועדה ,  חיים כץ ,  הציע כי יתאפשר לעובדים שמעוניינים לפרוש לעשות זאת גם בלי שהושגה רפורמה ,  מה שיביא להפחתת תקציב רשות השידור .  הדברים קרו בדיון בעניין הסכמי העובדים במסגרת הרפורמה שהתקיים בוועדה.איתי לנדסברג ,  מנהל מחלקת התעודה בערוץ 1 ועורך התכנית  " מבט שני ",  סיפר בדיון כי  " אני בן 56 ושכר היסוד שלי הוא 6,500 שקלים בחודש .  התחקירנים שלי מרוויחים 3,800 .  מקצוע העיתונות הפך להיות מלצרות .  ברגע שהצעירים צוברים ניסיון הם עוברים לערוץ 2 שמציע להם יותר .  אין אצלנו דור ביניים .  אם חלילה תיחתם הרפורמה ,  רשות השידור תחוסל ". לנדסברג הוסיף , " שלא יספרו לי שאין כסף .  מקימים ערוץ הסברה בתקציב אדיר על חשבון תקציב העובדים ,  חותמים עם ההתאחדות לכדורגל על חוזה שידור בסך 15 מיליון שקלים ,  ולנו העובדים לא נשאר כסף לשעות נוספות ,  אחרי שמסיימים את יומנו באחת בלילה ". עובדי רשות השידור אמרו כי יש עובדים המועסקים בשכר גלובלי הכולל שעות נוספות ,  אשר עומד על 5,600 שקלים בחודש ואפילו פחות .  ח"כ חיים כץ אמר בעניין כי  " זה ניצול עובדים ,  זה אסור ומנוגד לחוק ". ח"כ שלי יחימוביץ' הוסיפה כי  " התיקון לחוק הגנת השכר שיזמתי אוסר על העסקה בשעות נוספות מבלי לשלם עליהן ,  גם בשכר גלובלי .  בתי הדין קבעו שזה מותר רק במקרים של שכר גבוה במיוחד .  לכן ,  כשאני הרווחתי 54 אלף שקל בערוץ 2 בשכר בכירים מותר היה להעסיק אותי גם בשבת בלא תמורה ,  ובצדק רב .  אבל להעסיק עובד בשכר של 5,600 שקלים ולחייב אותו לעבוד לילות כימים זו עבירה על החוק וניצול ". ח"כ אילן גילאון ציין כי  " אני מבין שרוצים יעילות ורוצים חיסכון ברשות השידור ,  אבל אנחנו דואגים גם לעובדים עצמם ונמשיך לעקוב אחר ההתפתחויות .  בינתיים אני מתרשם שיש לנו ממה להיות מוטרדים ". יו"ר הוועדה ח"כ כץ סיכם ואמר כי  " אני מציע להנהלת רשות השידור לגשת למשרד האוצר ולהציע להם לאפשר לעובדים המעוניינים לפרוש מרצון לעשות כן ,  מבלי שהאוצר יתנה את המהלך באישור הרפורמה כולה .  בנוסף ,  הוועדה בראשותי מוכנה לשבת עם כל ועד מהרשות בנפרד ,  לעבור יחד על ההסכמים ולנסות לגבש פיתרון .  נוכל גם להעביר ליו"ר ההסתדרות עופר עיני את המסר שלא כל עובדי רשות השידור מרוצים מההסכמים המוצעים ". יו"ר ועד טכנאי הרדיו ,  רן אפרתי ,  ההצטרף לקריאתו של כץ .  לדבריו , " אנחנו שותפים לקריאה לאפשר לכל מי שרוצה לפרוש לעשות זאת בלי קשר לרפורמה ,  ולהפסיק להחזיק את הפורשים כבני ערובה של הרפורמה ". 

חברי כנסת בוועדת העבודה :  רשות השידור מנצלת את העובדים בניגוד לחוק
עורך  " מבט שני "  ומנהל מחלקת התעודה בערוץ 1 : " אני בן 56 ושכר היסוד שלי הוא 6,500 שקלים בחודש "
 
