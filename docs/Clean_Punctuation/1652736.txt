מנכ"ל גרינפיס העולמי : " הלובי של חברות הנפט הוא החזק בהיסטוריה "
 קומי נאידו ,  בטוח שאין שום בעיה לפתח תחליפים זולים לנפט ,  אבל טוען שאף מדינה ,  כולל ישראל ,  לא מתאמצת מספיק כדי לעשות זאת ■ למה ?  פשוט מאוד - הן מפחדות  ■ " ישראל צריכה לוותר על תוכניות כמו הקמת תחנת כוח פחמית באשקלון ,  שאנחנו מנהלים מאבק נגדה "
 עוד לפני ששיקולים כלכליים וגיאו-אסטרטגיים אילצו את מדינות העולם לפעול להפסקת התלות שלהן בנפט ,  היו אלה הארגונים הירוקים שטענו שיש לחפש לו תחליף בגלל הזיהום הסביבתי ושינויי האקלים שלהם הוא אחראי .  כיום ממשיכים ארגונים סביבתיים להוביל מהלכים למציאת תחליפים לנפט ,  אבל הם אינם מדברים יותר בלשון של מאבק ומחאה בלבד .  במוקד המאבק הציבורי שמנהלים כיום הירוקים ברחבי העולם נמצאות הצגת תחליפים והצבעה על היתרונות הכלכליים של תחליפים אלה .  הם משוכנעים שבתוך שלושה עשורים נוכל להפחית באופן משמעותי את התלות בנפט ונחליף את הנוזל המזהם בתמהיל של אנרגיות מתחדשות .  אחד הארגונים הסביבתיים שמוביל זה שנים את פעילות הירוקים בתחום האנרגיה הוא גרינפיס ,  שמשרדיו הראשיים נמצאים בהולנד ופועל במדינות שונות שישראל ביניהן .  הארגון החל את דרכו כאוסף של פעילים שהתמחו בפעולות מחאה ראוותניות ,  אך כיום הוא נעזר במומחים כדי לגבש מדיניות המבוססת על היגיון טכנולוגי וכלכלי .  הראיון הטלפוני עם מנכ"ל גרינפיס העולמי ,  קומי נאידו ,  התקיים כפי שמצופה מאיש בעל תפקיד כזה - בדרכו הביתה ברכבת .  נאידו מגדיר את ועידת קופנהגן - שהיתה אמורה להכתיב לעולם מדיניות אנרגיה שאינה מבוססת על שימוש בדלק כמו נפט - כאכזבה .  לצערו ,  בוועידה שהתקיימה בדצמבר לא הושג כל הסכם מחייב להפחתת פליטות של גזי חממה .  אבל בדומה לנציגי ארגונים סביבתיים נוספים ,  גם נאידו וארגונו מסתכלים על השלכות נוספות של הוועידה ומצליחים למצוא בה היבטים חיוביים . " יש התפתחות חשובה בכך שלוועידה הזאת הופיעו ראשי מדינות רבים ",  אומר נאידו . " הם הראו שהם מבינים את הצורך בכלכלה חדשה כדי להתמודד עם משבר האקלים ועם צורכי האנרגיה שלנו .  מה שחשוב עכשיו הוא ללחוץ על מדינות כדי לגרום להן להבין שלא צריך לחכות להסכם מחייב להתמודדות עם שינויי האקלים ,  ויש להתחיל כבר עכשיו בצעדים לשינוי הכלכלה וייצור האנרגיה .  כל עיכוב יעלה את המחיר שנשלם - מחיר בריאותי וסביבתי ,  אך גם כלכלי .  מדינות העולם צריכות להחליט אם אנחנו ממשיכים בתרחיש של עסקים כרגיל ומתמודדים עם ההשלכות או שאנחנו מפתחים עולם ללא נפט המבוסס על התייעלות בצריכת חשמל ועל אנרגיות מתחדשות .  כך גם ניצור כלכלה חדשה של תעשיות נקיות .  הצהרות של ראשי מדינות המכירים בצורך לפעול אינן מספיקות .  יש צורך במעשים ".  נאידו מודה שכמה מכשולים משמעותיים מעכבים את הפחתת התלות של העולם בנפט ואת פיתוח האנרגיות המתחדשות . " אנחנו עומדים מול הלובי החזק ביותר שפעל אי פעם בהיסטוריה .  זהו הלובי של חברות הנפט ,  שלהן יש השפעה כלכלית ופוליטית אדירה והרבה להפסיד .  אתגר נוסף הוא הניסיונות לערער על הקביעות המדעיות שלפיהן אנחנו מצויים במשבר אקלים .  אני חושב שאנחנו עדים כיום לניסיונות האחרונים והנואשים של מי שמנסים להטיל ספק שמדובר בסכנה ממשית . " אני מאמין שאנחנו יכולים להקטין תוך שלושה עשורים את התלות שלנו בנפט באופן משמעותי ",  טוען נאידו . " אני זוכר שבמולדתי ,  דרום אפריקה ,  אמרו שיעברו כמה עשורים עד שמשהו ישתנה - אפילו ב-1989 ,  שנים ספורות לפני שמשטר האפרטהייד הגיע לקצו .  אני מאמין שאם יש התגייסות פוליטית וציבורית ,  אפשר לחולל שינויים ".  גם ישראל צריכה לעשות יותר גרינפיס פירסם בשנה שעברה מתווה מקיף למה שהוא מגדיר  " מהפכת אנרגיה ",  שבו נבחנו תרחישים שונים לפיתוח אנרגיות מתחדשות ולהפחתת התלות בנפט .  התוצאה הסופית של מהפכה זו אמורה להיות הפחתה של 80% בפליטת גזי חממה עד אמצע המאה .  האמצעי - מקורות אנרגיה מתחדשים יספקו מחצית מאספקת החשמל בעולם עד 2030 וקרוב ל-100% באמצע המאה . " ניתחנו תרחישים הנוגעים לכמה מדינות וראינו שזה אפשרי ",  אומר נאידו . " אנחנו מדברים על מגוון מקורות אנרגיה ,  אבל מדובר גם בפעולות להתייעלות ולחיסכון - שלכולן יש כמובן תרומה לכלכלה .  למשל ,  כדי לתכנן ולבנות בניינים ירוקים נזדקק לבעלי מקצוע מומחים ".  גם ישראל צריכה לעשות יותר ,  טוען נאידו ,  ולפתח את האנרגיה הסולארית ,  תחום שבו היא מובילה בפיתוח הטכנולוגי . " ישראל צריכה לוותר על תוכניות כמו הקמת תחנת כוח פחמית באשקלון ,  שאנחנו מנהלים מאבק נגדה .  היא צריכה להביא בחשבון לא רק את ההשפעות האקלימיות שיש לתחנה כזו ,  הפולטת גזי חממה ,  אלא גם את ההשפעות הבריאותיות .  המחקרים שנעשו אצלכם מראים שתחנה כזאת יכולה לפגוע בבריאות של תושבי האזור .  לעומת זאת ,  פיתוח נוסף של אנרגיה סולארית לא יגרום לבעיות בריאותיות ויוסיף אלפי מקומות עבודה ". אחד הצעדים שנקט גרינפיס למען השימוש באנרגיה מתחדשת הוא פרסום הדו"ח  " 24/7 ".  מטרתו היא להוכיח שמבחינה טכנולוגית יכולים מקורות אנרגיה מתחדשים כמו רוח ,  שמש ,  זרימת נהרות וביומסה  ( צמחייה )  לשמש מקור לאספקת החשמל קבועה .  הדו"ח סתר את אחד הטיעונים כבדי המשקל נגד השימוש במקורות אלה - שאינם זמינים באופן קבוע בגלל השינויים בעוצמת הרוח ובקרינת השמש במשך היממה .  במוקד הדו"ח החדש עומד השימוש הנרחב בטכנולוגיות של רשת חכמה  ( smart grid )  ,  המסוגלת לקשר בין מוקדי ייצור אנרגיה שונים ולהעביר את החשמל לרשת האספקה באופן יעיל .  הדו"ח טוען שרשתות חלוקת החשמל כיום הן מיושנות ומרוכזות מדי .  לעומת זאת ,  מערכת של רשת חכמה תהיה מבוזרת יותר ותאפשר להעריך את צורכי הביקוש ולווסת בהתאם להם את אספקת האנרגיה תוך הפעלת אמצעי בקרה מרחוק וניתוח השינויים בביקוש בזמן אמיתי .  הקמת רשת על חכמה  ( super grid )  תאפשר למדינות שבהן יש שפע של אנרגיה להעביר חלק ממנה לשכנותיה ,  שבהן נוצר מחסור כתוצאה מאי זמינות של מקור מסוים של אנרגיה מתחדשת .  כך קורה כיום בדנמרק :  כשטורבינות הרוח במדינה לא מספקות די אנרגיה ,  היא מקבלת אנרגיה המבוססת על מקורות מים משכנתה שוודיה .  בגרינפיס מאמינים כי רשת חכמה ושימוש בשיטות חדישות לאגירת אנרגיה יהיו פריצת דרך משמעותית ,  שתאפשר שימוש נרחב ואמין באנרגיות הנקיות כתחליף לנפט או לפחם .  אנרגיה גרעינית - לא אפשרות גורמים שונים בעולם מקדמים את השימוש באנרגיה גרעינית כסוג נוסף של אנרגיה מתחדשת ,  אך בגרינפיס לא מביאים אותה בחשבון .  הארגון מציג את העמדה הזאת בעקביות ,  ולא מתכוון לשנות אותה . " בכורים גרעיניים יש בעיה מתמדת של בטיחות ,  והם הרבה יותר יקרים מסוגים אחרים של אנרגיה ",  אומר נאידו . " תקלות כמו זאת שאירעה בצ'רנוביל אינן הסיבה היחידה לדאגה ,  אלא גם הטיפול בפסולת הרדיואקטיבית .  גם אם מדינות וארגונים יחליטו שזה הפתרון הנכון ,  זה יהיה מעט מדי ומאוחר מדי בגלל ההשקעות הנדרשות ומשך הזמן שייקח להשלים את בניית הכורים .  זה פשוט חסר היגיון להשקיע בסוג כזה של אנרגיה .  צריך להשקיע במהפכה אמיתית של אנרגיות מתחדשות ".  המכון האמריקאי לענייני סביבה ,  worldwatch ,  הגיע למסקנות דומות לאלה של גרינפיס .  על פי אחד המומחים במכון , " המשוכה הגבוהה ביותר שעומדת בפני פיתוח כורים גרעיניים היא מה שתקע אותם לפני שני עשורים - הכלכלה .  על פי ההערכות הרווחות בארה"ב ,  עלות ההקמה של כורים גרעיניים גבוהה פי שניים מזו של תחנת כוח פחמית ופי חמישה מזו של תחנת כוח הפועלת על גז טבעי .  גם עלות הייצור של כל יחידת חשמל היא גבוהה יותר ".  המציאות מוכיחה שהליכי ההקמה ,  התכנון והרישוי של כורים יכולים לקחת לעתים לפחות שני עשורים .  ב-worldwatch טוענים שכדי לעשות שינוי משמעותי בהפחתת פליטת גזי חממה ובהחלפת מקורות האנרגיה ,  יהיה צורך להקים עד אמצע המאה יותר מ-1,000 כורים חדשים .  תרחיש כזה אינו נראה מציאותי על רקע קצב הקמת הכורים עד היום .  עד שייבנו חלק מהכורים החדשים ,  הם ישמשו בעיקר כתחליף לכורים הפועלים כיום ,  ולכן הכורים החדשים לא יהיו תוספת משמעותית לייצור אנרגיה .  פעילים סביבתיים רבים חוששים שסוגיית האנרגיה תדחק מסדר היום הסביבתי עניינים בוערים כמו הכחדת מינים ובעיות זיהום . " זאת בהחלט שאלה שראוי לדון בה ",  אומר נאידו . " שינוי אקלים הוא האיום הגדול ביותר כיום ,  אבל אנחנו משתדלים להמשיך לעסוק בבעיות גדולות אחרות כמו הגנה על האוקיאנוסים ,  טיפול בחומרים רעילים והצלת יערות .  נרצה להמשיך בכך גם בעתיד ". ■ איראן מתעשרת מנפט לתחבורה והמערב משקיע דווקא בפיתוח חשמל ירוק ;  האם נצליח להיגמל מהנפט ? ■ הבלוף הגדול של ארגוני הסביבה נחשף :  פיתוח אנרגיה חשמלית ירוקה לא ישפיע כלל על הביקוש לנפט■ האם יצליח בנימין נתניהו להקטין את התלות הישראלית בנפט ?  לא בטוח שכן ,  וגם לא בטוח שכדאי לנו■ המרוץ החדש לחלל :  התחרות בין ארה"ב לסין על פיתוח מקורות אנרגיה חלופית■ לתדלק בשמן לטיגון פלאפל או להזרים למנוע פסולת מעובדת - התחליפים הזולים לנוזל השחור■ ונצואלה במיתון ,  לאיראן עתודות של 100 מיליארד דולר ;  איך השפיע שפע הכסף על מדינות הנפט ? 

מנכ"ל גרינפיס העולמי : " הלובי של חברות הנפט הוא החזק בהיסטוריה "
 קומי נאידו ,  בטוח שאין שום בעיה לפתח תחליפים זולים לנפט ,  אבל טוען שאף מדינה ,  כולל ישראל ,  לא מתאמצת מספיק כדי לעשות זאת ■ למה ?  פשוט מאוד - הן מפחדות  ■ " ישראל צריכה לוותר על תוכניות כמו הקמת תחנת כוח פחמית באשקלון ,  שאנחנו מנהלים מאבק נגדה "
 
