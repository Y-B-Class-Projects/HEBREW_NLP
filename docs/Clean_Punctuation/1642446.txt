ארה"ב :  אירן משקרת בקשר להעשרת האורניום
נשיא אירן התרברב היום כי לארצו יש יכולת להעשיר אורניום עד לרמה של 80 אחוזים ,  ובארצות הברית מפקפקים .  הבית הלבן פרסם הודעה שבה נמסר כי  " הצהרות טהרן מבוססות על פוליטיקה ולא על פיזיקה "
 ארה"ב לא מאמינה שאירן מסוגלת להעשיר אורניום לרמה עליה הצהירה .  דובר הבית הלבן ,  רוברט גיבס אמר אמש  ( חמישי )  כי הצהרת המשטר האירני לפיהן הוא מסוגל להעשיר אורניום לרמות של עשרות אחוזים  " מבוססת על פוליטיקה ,  לא על פיזיקה ".  
מעט קודם לכן ,  אמר נציג אירן בסוכנות הבינלאומית לאנרגיה אטומית  ( סבא"א )  עלי אכבר סאלחי ,  כי העשרת האורניום ברמה של 20 אחוזים מתקדמת היטב .  לדבריו ,  לאירן יש אפילו את היכולת להעשיר אורניום עד לרמה של 100 אחוזים אם תרצה בכך .  עם זאת ,  הוא הדגיש כי לאירן אין כוונה לבצע מהלך כזה .
" אין גבול להעשרה .  אנחנו יכולים להעשיר אורניום עד לרמה של 100 אחוזים .  יש לנו את הקיבולת והיכולת לעשות זאת ",  אמר סאלחי אך הוסיף : " מעולם לא הייתה לנו כוונה ואין לנו כוונה לעשות זאת ,  אלא אם כן נזדקק לאורניום מועשר ברמה שכזאת ".  סאלחי אמר כי בחודשים הקרובים יהיו לאירן 'חדשות טובות' בנושא הצנטריפוגות להעשרה . " בחודש מרץ נתחיל לבנות את המתקן החדש להעשרת אורניום ",  אמר . " אנחנו מקווים שבשנה האירנית הקרובה נתחיל לבנות אתר חדש או אפילו שניים להעשרת אורניום ". 
גם נשיא אירן מחמוד אחמדינג'ד התייחס ליכולות העשרת האורניום של ארצו בנאום בעצרת המונית לציון יום השנה ה-31 למהפכה האיסלמית .  אחמדינג'ד אמר כי אירן הפיקה את המנה הראשונה של אורניום מועשר ברמה של 20% .  הנשיא האירני הוסיף כי  " אירן היא כעת מדינה גרעינית ",  אולם הכחיש כי ארצו מייצרת פצצה גרעינית . " כשאנו אומרים שאנחנו לא בונים פצצות גרעיניות ,  זה אומר שאנחנו לא עושים את זה כי אנו לא מאמינים שצריך להחזיק בהן .  האומה האירנית היא אמיצה מספיק שאם יום אחד נרצה לבנות פצצה גרעינית אנו נודיע על זה באופן פומבי בלי לפחד ".  לדברי אחמדינג'ד ,  לאירן יש את היכולת להעשיר אורניום ברמה גבוהה יותר ,  עד ל-80% ,  אך בוחרת לא לעשות זאת ,  וכי בעתיד הקרוב היא תוכל לשלש את תפוקת הדלק הגרעיני .  
המשטר באירן הצליח היום כך נראה ,  למנוע מפעילי האופוזיציה להפגין במהלך יום המהפכה .  גיבס אמר כי שירותי גוגל ואמצעי תקשורת באירן נותקו לחלוטין ,  והשלטון במדינה יישם סגר מידע כמעט מוחלט .  עוד הוסיף גיבס ,  שמעשי השלטון באירן גרמו לכך שהעולם מאוחד כעת כפי שלא היה במשך שנים רבות . " נראה שהשלטון באירן מפחד מהעם שלו ",  סיכם .
 
ארה"ב :  אירן משקרת בקשר להעשרת האורניום
נשיא אירן התרברב היום כי לארצו יש יכולת להעשיר אורניום עד לרמה של 80 אחוזים ,  ובארצות הברית מפקפקים .  הבית הלבן פרסם הודעה שבה נמסר כי  " הצהרות טהרן מבוססות על פוליטיקה ולא על פיזיקה "
 
