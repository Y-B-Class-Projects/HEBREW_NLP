מכללות :  עושים סדר בשיגעון
רגע לפני שמרץ המשוגע יוצא לדרך ,  הגיע הזמן לבחון את הפייבוריטיות ,  להציץ על המועמדות להפתיע ,  ולהמר על האלופה
הספירה לאחור תסתיים כבר הערב  ( חמישי )  ,  אז ייצא לדרך טורניר המכללות שכמו בכל שנה יעמוד במשך שלושה סופי שבוע גדושים במרכז תשומת הלב של חובבי הספורט האמריקאי .  אחרי שבשנה שעברה מרץ המשוגע ניפק מידה מעטה יחסית של הפתעות ,  הפעם מחכה לנו אחד הטורנירים המאוזנים בשנים האחרונות ,  כשבהיעדרן של קבוצות עילית אמיתיות התחושה היא שהכל יכול לקרות .
 ארבע המכללות שהגיעו לקו הגמר כמדורגות ראשונות הן קנזס ,  קנטאקי ,  סירקיוז ודיוק ,  אבל למרות שכל אחת מהן מחזיקה במספיק כישרון כדי לזכות בתואר ,  אין לנו הפעם פייבוריטית דומיננטית דוגמת צפון קרוליינה של השנה שעברה .  מי שמחפש את הטאר הילס ,  אגב ,  מוזמן לחפש אותם בטורניר ה-NIT הזניח ,  בו נאלצו להסתפק אחרי העונה המבישה שעברו בעקבות עזיבתם של טיילר הנסברו ,  טיי לאוסון ו-ווין אלינגטון ,  כשגם קונטיקט המאכזבת נפקדת השנה מהריקוד הגדול .
 מי שדווקא כן יזכו להשתתף בחוויה הייחודית הם כרמל בוכמן ונמרוד טישמן ,  למרות שנראה ששני הפרשמנים הישראלים יעשו זאת כצופים מהספסל בלבד ,  אחרי שלא השתלבו בקבוצותיהם בעונתם הראשונה במכללות .  בוכמן שותף בתשעה משחקים בלבד במדי טמפל ,  בהם זכה ל-12 דקות בסך הכל ,  ולעומתו טישמן שותף ל-16 דקות בשבעה משחקים בפלורידה .
 אחרי שבמשחק הפתיחה הרשמי שהפגיש בין שתי המכללות החלשות ביותר שהעפילו לטורניר ניצחה ארקנסו פיין בלאף את ווינת'רופ 44:61 וזכתה במפגש עם דיוק ,  ייפתח העסק האמיתי הערב ב-18:00 שעון ישראל ,  כשבלילה שבין חמישי לשישי ייערכו 16 משחקים בסיבוב הראשון ,  ובלילה שבין שישי לשבת יושלמו יתר 16 המשחקים .  כבר בלילה שבין שבת לראשון יתקיימו שמונת המשחקים הראשונים של הסיבוב השני ,  שייחתם בלילה שבין ראשון לשני .  אחרי מנוחת אמצע השבוע ייערכו משחקי הסוויט סיקסטין בימים חמישי ושישי הבאים ,  ואחריהם העלית אייט בשבת וראשון .  שני חצאי גמר הפיינל פור ,  שישוחק השנה באינדיאנפוליס ,  ייערכו ב-3 באפריל ,  והאלופה תוכתר בגמר ב-5 באפריל .
 בגזרת השידורים שוב ידאגו לנו ב-ESPN ישראל ללילות ארוכים ללא שינה עם עשרות שידורים ישירים .  מחר הם ייצאו לדרך עם נוטרדאם נגד אולד דומיניון  ( 18:00 )  וימשיכו עם ואנדרבילט נגד מורי סטייט  ( 20:30 )  ,  UTEP נגד באטלר  ( 23:00 )  ,  קנטאקי נגד מזרח טנסי סטייט  ( 1:00 )  וטקסס נגד וויק פורסט  ( 3:30 )  .
 קנזס  ( 1 )  - לייהי  ( 16 ) אוהיו סטייט  ( 2 )  - סנטה ברברה  ( 15 ) ג'ורג'טאון  ( 3 )  - אוהיו  ( 14 ) מרילנד  ( 4 )  - יוסטון  ( 13 ) מישיגן סטייט  ( 5 ) -ניו מקסיקו סטייט  ( 12 ) טנסי  ( 6 )  - סן דייגו סטייט  ( 11 ) אוקלהומה סטייט  ( 7 )  - ג'ורג'יה טק  ( 10 ) לאס וגאס  ( 8 )  - צפון איווה  ( 9 ) 
למרות העובדה שקנזס סיימה את העונה כמדורגת מספר 1 ביבשת ,  דווקא היא זכתה לשיבוץ הקשה ביותר מבין ארבע הראשונות .  לג'ייהוקס מחכים מוקשים לכל אורך הדרך לאינדיאנפוליס ,  אבל מרבית הפרשנים מאמינים שהם עדיין המועמדים העיקריים לזכייה .  בניגוד לחוסר הניסיון של יריבותיו על התואר ,  לביל סלף יש צמד קטלני בדמות הסיניור שרון קולינס והג'וניור קול אולדריג' ,  שהיו שם באליפות האחרונה של קנזס ב-2008 ויודעים איך להתמודד עם הלחץ של מרץ .  אליהם הצטרף הפרשמן הנהדר קסבייר הנרי ,  ויחד עם קפיצת המדרגה של מרכוס מוריס בשנתו השנייה יש לסלף מספיק עומק כדי לעשות שוב את כל הדרך אל הגביע .
 גם אוהיו סטייט נחשבת למי שמסוגלת לעשות רעש בטורניר ,  ובמקרה שלה מדובר בהצגה של איש אחד .  אוון טרנר סחב את הבאקאייז לאליפות הביג 10 אחרי פתיחת עונה בינונית תוך שהוא ממצב את מעמדו כאחד משני השחקנים הטובים במכללות ,  ואם ימשיך בכושרו המדהים הוא עשוי להשאיר גם את ג'ון וול מאחור במירוץ לתואר שחקן השנה ,  אבל ברמה הקבוצתית אין ספק שהוא יצטרך לקבל הרבה יותר עזרה כדי להתגבר על המכשולים הגבוהים שניצבים בפני האדומים .
 פרט לשתי המדורגות הבכירות באיזור נמצאות כאן עוד ארבע קבוצות נוספות שיכולות למצוא את עצמן בפיינל פור .  ג'ורג'טאון הלא יציבה התחברה בטורניר הביג איסט בו נעצרה רק בגמר עם הפסד לווסט וירג'יניה ,  ולג'ון תומפסון השלישי יש לא מעט כלים כדי להגיע רחוק .  מרילנד חלקה עם דיוק את אליפות העונה הרגילה של ה-ACC הודות לקסמים של גרייביס ואסקז ,  פיינליסטית השנה שעברה מישיגן סטייט לא מתכוונת לוותר בקלות ,  וטנסי כבר הפילה ברשתה העונה את קנזס ואת קנטאקי .
 ההימור שלנו :  קנזס תתגבר על שני אתגרים לא פשוטים מבית הביג 10 מול מישיגן סטייט ואוהיו סטייט ,  ותמשיך לפיינל פור .
 סירקיוז  ( 1 )  - ורמונט  ( 16 ) קנזס סטייט  ( 2 )  - צפון טקסס  ( 15 ) פיטסבורג  ( 3 )  - אוקלנד  ( 14 ) ואנדרבילט  ( 4 )  - מורי סטייט  ( 13 ) באטלר  ( 5 )  - U-טפ  ( 12 ) קסבייר  ( 6 )  - מינסוטה  ( 11 ) בריגהאם יאנג  ( 7 )  - פלורידה  ( 10 ) גונזאגה  ( 8 )  - פלורידה סטייט  ( 9 ) 
בשנים האחרונות העמידה סירקיוז כמעט דרך קבע את אחד הסגלים המוכשרים במכללות ,  אבל אף פעם לא הצליחה לממש את הפוטנציאל שלה .  השנה היה נדמה שג'ים בייהם מצא את הנוסחה ,  והעמיד סוף סוף קבוצה מאוזנת שנצמדה בעקביות לצמרת הגבוהה ואף זכתה להחזיק בבכורה בדירוג למשך שבוע אחד .  הכתומים לא ביקרו בפיינל פור מאז שכרמלו אנתוני הביא להם את האליפות ב-2003 ,  וכדי למנוע אכזבה נוספת הם קודם כל יהיו חייבים לקבל את הסנטר הפצוע ארינזה אונואקו בריא לשלבי ההכרעה ,  ולהסתמך על היעילות של ווס ג'ונסון והיד של אנדי ראוטינס .
 הסכנה העיקרית לחלום הפיינל פור של סירקיוז צפויה להגיע מכיוונה של קנזס סטייט .  למאמן המוחצן פרנק מרטין יש את אחד הקווים האחוריים הטובים במכללות עם ג'ייקוב פולן ודניס קלמנט ,  ולמרות חוסר הניסיון של מרבית שחקני הסגל ,  במנהטן מאמינים ביכולתם לנצח כל קבוצה ,  וחולמים על מפגש בחצי הגמר מול השכנה קנזס ,  שאחראית לשלושה מבין שבעת ההפסדים שלהם העונה ,  כולל בגמר טורניר הביג 12 בשבת .
 גם פיטסבורג השלישית חושבת בגדול אחרי עונה מוצלחת בביג איסט הצפוף ,  כשהמאמן המוערך ג'יימי דיקסון התגבר על עזיבתם של דוואן בלייר וסם יאנג והעמיד עוד חבורה לוחמת ומסוכנת .  באטלר מגיעה עם רצף מרשים של 20 ניצחונות רצופים ,  אבל קשה להעריך מה יכולתה האמיתית לאור חולשת ההורייזון ליג ,  בה שלטה לחלוטין עם מאזן 0:18 .  גונזאגה נחשבה לסינדרלה פוטנציאלית לפני ההתרסקות בטורניר ה-WCC ,  ובילי דונובן יסתפק ככל הנראה בחזרתה של פלורידה לטורניר אחרי היעדרות של שנתיים מבלי להותיר חותם משמעותי .
 ההימור שלנו :  סירקיוז תשייט עד לעלית אייט ,  שם תחכה לה פיטסבורג ,  היחידה שניצחה אותה בשלושת החודשים הראשונים של העונה ,  וגם הפעם הפנתרים יהיו אלה שיחגגו .
 דיוק  ( 1 )  - ארקנסו פיין בלאף  ( 16 ) וילאנובה  ( 2 )  - רוברט מוריס  ( 15 ) ביילור  ( 3 )  - סם יוסטון סטייט  ( 14 ) פרדו  ( 4 )  - סיינה  ( 13 ) טקסס איי .& .אם  ( 5 )  - יוטה סטייט  ( 12 ) נוטרדאם  ( 6 )  - אולד דומיניון  ( 11 ) ריצ'מונד  ( 7 )  - סיינט מרי  ( 10 ) קליפורניה  ( 8 )  - לואיוויל  ( 9 ) 
מאז האליפות האחרונה של דיוק ב-2001 חזר מייק ששבסקי פעם אחת בלבד לפיינל פור  ( 2004 )  ,  ורשם חמש הדחות בסוויט סיקסטין ושתי נפילות כואבות בסיבוב הראשון ובסיבוב השני .  גם השנה נדמה שהשדים הכחולים מוערכים קצת יותר מדי ,  ולמרות שהשלישייה הגדולה של קייל סינגלר ,  ג'ון שייר ונולאן סמית יכולה לעשות הכל ,  יש לדיוק לא מעט חורים במערך ,  אבל למזלו של קואץ' K הועדה המסדרת אירגנה לו דרך לא קשה עד לארבע האחרונות ,  ולצד השמחה לאידה של היריבה השנואה צפון קרוליינה ,  בדורהאם רוצים לחייך גם בזכות עצמם ולשחזר את הדומיננטיות שאבדה להם במהלך העשור האחרון .
 וילאנובה קיבלה תיאבון אחרי ההעפלה המפתיעה לפיינל פור אשתקד ,  אבל למרות שסקוטי ריינולדס הוא עדיין אחד השחקנים המענגים לצפייה במכללות ,  כשלצידו מככבת שורה של אקדוחנים כיאה למסורת של נובה ,  בחודש האחרון איבדה הקבוצה החביבה של ג'יי רייט המון גובה עם שישה הפסדים בעשרה משחקים .  חזרתו של טיילור קינג מפציעה עשויה להצית מחדש את האנרגיות של החתולים ,  ואם הכל יילך חלק עד לעלית אייט יוכל קינג לעקוץ את דיוק ,  אותה עזב לפני שנה וחצי אחרי שלא מצא את מקומו ברוטציה של ששבסקי .
 ביילור זכתה לפרגון גדול מהועדה המסדרת כששובצה כמדורגת שלישית ,  וכעת מוטלת על כוכביה לייסדריוס דאן וטוויטי קרטר המשימה להוכיח שלא מדובר בבדיחה .  פרדו הייתה אמורה להיות מדורגת גבוה הרבה יותר אחרי שכיכבה בטופ 10 לאורך כל העונה ,  אבל פציעתו של רובי האמל עלתה לה ביוקר והחזירה אותה לעמדת האנדרדוג .  קבוצה מסקרנת נוספת תהיה נוטרדאם ,  שנראתה נהדר ללא לוק הארנגודי הפצוע והחליטה להעלות את האול אמריקן שלה מהספסל גם לאחר שחזר ,  ואחד המשחקים המרתקים של הסיבוב הראשון יפגיש בין קליפורניה ולואיוויל ,  שתיים מהמאכזבות הגדולות של העונה שינסו להוכיח שיש להן עדיין מה לתת .
 ההימור שלנו :  הביזיון השנתי של דיוק יגיע כבר בסיבוב השני מול קליפורניה ,  וילאנובה תגיד תודה ותטייל להופעה שנייה ברציפות בפיינל פור .
 קנטאקי  ( 1 )  - מזרח טנסי סטייט  ( 16 ) ווסט וירג'יניה  ( 2 )  - מורגן סטייט  ( 15 ) ניו מקסיקו  ( 3 )  - מונטנה  ( 14 ) וויסקונסין  ( 4 )  - וופורד  ( 13 ) טמפל  ( 5 )  - קורנל  ( 12 ) מרקט  ( 6 )  - וושינגטון  ( 11 ) קלמזון  ( 7 )  - מיזורי  ( 10 ) טקסס  ( 8 )  - וויק פורסט  ( 9 ) 
שנה אחרי ההיעדרות הנדירה שלה מהטורניר ,  חוזרת קנטאקי בשיא הכוח .  עם דמות כמו ג'ון קאליפרי על הקווים וסופרסטארים כמו ג'ון וול ,  דמרכוס קאזינס ,  פטריק פטרסון ואריק בלדסו איש כבר לא זוכר את הקבוצה הכושלת של בילי גילספי מאשתקד ,  והמטרה המוצהרת היא החזרת תואר האליפות ללקסינגטון לראשונה מאז 1998 .  רק לפני שנתיים היה קואץ' קאל במרחק של שלשה מטורפת אחת של מריו צ'אלמרס מזכייה באליפות עם ממפיס על חשבון קנזס ,  והפעם הוא בונה על חבורת הפרשמנים המהוללת שלו ,  שגילתה כמויות של אופי בניצחון הדרמטי על מיסיספי סטייט בגמר טורניר ה-SEC .
 מי שעשוי לחכות לו בעלית אייט לעימות חזיתי בין שניים מהמאמנים הכי שנויים במחלוקת באמריקה הוא בוב האגינס ,  אחרי שווסט וירג'יניה שלו חוללה נס אחרי נס בדרך לזכייה בטורניר הביג איסט באדיבותו של דשון באטלר .  המאונטנירס שמרו על יציבות בצמרת במשך מרבית העונה ,  אבל נראה שבשבועיים האחרונים הם ביזבזו את שאריות המזל האחרונות שלהם ,  וקשה להאמין שיש להם בשרוול מספיק ניסים כדי לדהור עד לפיינל פור .
 ניו מקסיקו זכתה להיות מדורגת שלישית למרות ההפסד לסן דייגו סטייט בחצי גמר טורניר ה-MWC ,  שקטע לה רצף נהדר של 15 ניצחונות ,  ואם היריבות של הלובוס לא ייזהרו מדרלינגטון הובסון המגוון ומחבריו ,  הם עוד יגלו שהדירוג הכל כך גבוה שלהם מוצדק .  בוויסקונסין בונים על הגנת הברזל שלהם שעשויה לאמלל את קנטאקי בסוויט סיקסטין ,  ועוד קודם לכן תקבל טקסס המוכשרת הזדמנות לקרוא תיגר על הוויילדקטאס בסיבוב השני ,  אם רק תצליח לפתוח דף חדש אחרי הקריסה האיומה שלה בפברואר ,  שהצניחה אותה מפסגת הדירוג אל מחוצה לו .
 ההימור שלנו :  טקסס תמתח אותם ,  וויסקונסין תמרר להם את החיים וגם ווסט וירג'יניה תגרום להם להזיע ,  אבל ג'ון וול ולהקתו יעשו את כל הדרך לאינדיאנפוליס .
 עם כל הכבוד להפתעות ,  קנזס תסיים את המסע של פיטסבורג וקנטאקי תנפנף את וילאנובה בדרך לגמר קלאסי ,  בסיומו ישיג קאליפרי את נקמתו בג'ייהוקס ,  וייפרד מוול עם תואר האליפות השמיני של הווילדקאטס .
 עדכון ראשון :  17/3 21:55עדכון אחרון :  18/3 14:45

מכללות :  עושים סדר בשיגעון
רגע לפני שמרץ המשוגע יוצא לדרך ,  הגיע הזמן לבחון את הפייבוריטיות ,  להציץ על המועמדות להפתיע ,  ולהמר על האלופה

