יותר מדי  " אם "  ו"אולי "
 מחירי הדירות
 >  >  נתחיל בשורה התחתונה :  הרפורמה בחוק התכנון והבנייה לא תשפיע באופן מהותי על מחירי הדירות בישראל .  גם אם יירשמו בעתיד ירידות מחירים ,  אף אדם רציני לא יוכל לשייך אותה לרפורמה .  מדוע ?  כוחות חזקים בהרבה פועלים בשוק ,  וביכולתם להוריד את מחירי הדירות או להעלותם עם או בלי הרפורמה :  הריבית ,  למשל ,  היא גורם רב עוצמה שפעל בשוק הזה במרץ בשנה האחרונה ;  הביקושים לדירות ,  שקובעים אילו סוגי דירות ובאילו אזורים יהיו יקרות יותר מאחרות ;  המצב הביטחוני ;  תעסוקה ושכר ;  תשומות בנייה ;  והשקעות אלטרנטיביות .  גם יוזמי הרפורמה אינם ששים להגדיר אותה כבשורה להורדת מחירים ,  אבל רואים בה אחד משלושה צעדים שיחדיו ישנו את שוק הנדל"ן . " אנשים נדחסים לרצועה הצרה שבין גדרה לחדרה ,  ומחירי הדירות אסטרונומיים .  זה לא חייב להיות כך ",  אמר ראש הממשלה ,  בנימין נתניהו ,  במסיבת העיתונאים אתמול ,  ואז מנה את שלושת הצעדים המשולבים שהוא מקדם :  הגדלת היצע הקרקעות באמצעות רפורמת הקרקעות שיזם ;  תגבור והארכת נתיבי התחבורה  ( כבישים ומסילות ברזל )  שיובא להכרעת הממשלה בעוד שבועיים ;  וכאמור הרפורמה בחוק התכנון והבנייה . " בארה"ב אתה יכול לעלות על כביש בניו יורק ולצאת ללוס אנג'לס בלי לפגוש רמזור אחד בדרך ,  ואילו אצלנו אין דבר כזה .  אתה רק יורד מכביש 6 ,  כבר אתה נתקל בפקק בוואדי ערה ",  אמר נתניהו בהתייחסו לרפורמת התחבורה .  להערכתו ,  עם שיפור אמצעי התחבורה מהמרכז לפריפריה יסכימו רבים להתגורר בפריפריה מרוחקת יותר ,  מה שיקטין כנראה את הביקושים למגורים במרכז .  ואם יוגדל היצע הקרקעות לבנייה ,  הדבר יוכל להשפיע אף הוא על מחירי הדירות ;  ואם יזמים יוכלו לתכנן ולהקים דירות באופן מזורז יחסית למצב כיום ,  הדבר יתרום את שלו .  ייתכן ,  אבל בתוכנית שמלאה ב"אם "  ו"אולי "  יש גם אפשרות שדברים לא יקרו כמצופה .  הנה לדוגמה שני יישובים שמחוברים מצוין לתל אביב ומקושרים אליה גם ברכבות וגם בכבישים :  חיפה ובאר שבע .  החיבור הטוב אינו הופך אותם ,  בעיני רבים ,  ליעדים נבחרים למגורים .  תכנון מהיר וגידול בהיצע הקרקעות אמורים להוריד את מחירי הדירות ,  אבל זה על הנייר .  במקומות המבוקשים ביותר ,  ובראשם תל אביב ,  היצע הקרקעות לא יגדל ,  ואילו בפריפריה מחירי הקרקעות הם כה נמוכים ,  שלמהירות התכנון יש משקל מזערי במחיר הדירות .  סוגיית מחירי הדירות ,  אם כך ,  לא תיפתר באמצעות הרפורמה ,  אך זה אינו אומר שהיא לא טובה .  להפך ,  קיצור התהליכים ופישוטם הוא כורח המציאות ,  גם אם משמעותם אינם הורדת מחירים .  הבעיות של הרפורמה ,  שנגרמו ממהירות התכנון שלה ,  נמצאות במקומות אחרים - ובעיקר בהתנהלות הוועדות המקומיות .  האם הן יצליחו לעמוד ביעדים הגדולים של התוכנית ויפעלו בניקיון כפיים ,  מקצועיות ושקיפות ?  האם מערך התכנון אכן ייצור מערכת בקרה שתמנע מעשי שחיתות ?  האם הסביבה והשטחים הפתוחים לא ייצאו ניזוקים מהרפורמה ?  על אלה נקבל תשובות ברורות יותר רק עם תחילת יישום הרפורמה ,  ועד אז נהיה עדים למחלוקת ציבורית שרק תלך ותגבר עד לאישורה .
 
יותר מדי  " אם "  ו"אולי "
 מחירי הדירות

