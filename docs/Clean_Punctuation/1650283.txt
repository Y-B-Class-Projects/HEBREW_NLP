מעצבת מחפשת משקיע לקשר רציני
מעצבת האופנה מירית וינשטוק רוצה לפרוץ בגדול לשוק הבינלאומי .  להערכתה ,  200 אלף דולר בלבד עומדים בינה לבין החלום - אך ההשקעה הכספית מאחרת להגיע .  על בדידות היזם שלא יכול לפנות לקרן הון סיכון
 >  >  מה עושה יזם טכנולוגי שחושב שפיתוח פרי מוחו ישנה את העולם ?  הוא מקים סטארט-אפ ופונה לקרנות הון סיכון ,  למדען הראשי ,  לאנג'לים או למנטורים למיניהם .  דרכו לגיוס הון אינה פשוטה אמנם ,  אבל היא ברורה מאוד .  מה עושה סטארט-אפיסט שדווקא לא נמצא בתחום הטכנולוגי אבל עדיין מעוניין במשקיע ?  לרוב נקלע למבוי סתום .  זה בדיוק המצב שבו נמצאת כיום מעצבת האופנה מירית וינשטוק ,  32 .  למרות גילה הצעיר והעובדה שרק לפני שש שנים פתחה את הסטודיו ,  היא כבר רשמה לעצמה הישגים נאים בשוק המקומי והבינלאומי .  כיום ,  כשהיא כבר מוכרת בלונדון וניו יורק ורוצה לגדול ,  היא זקוקה להון נוסף - כ-200 אלף דולר .  היא מגלה שהיא אולי יזמת מוכשרת וחרוצה שמאמינה במותג שלה ,  אך משקיעים לא מתדפקים על הדלת .  וינשטוק לא לבד .  בעוד יזמי ההיי-טק פונקו במערכות מובנות ומוסדרות לגיוס הון ,  הרי שאין אף קרן ממשלתית ,  פרטית או גופים מוכרים אחרים ,  שמעוניינים ליהפך לשותפים של ממש בעסקים מתחומים לא טכנולוגיים .  האופציות העומדות בפני אלה הן שימוש בהון עצמי או התחייבות להלוואה - בין אם מהבנק או מקרנות ייעודיות ,  כמו קרן שמש ואחרות .  בכל המקרים לא מדובר בהשקעה בפורמט המוכר .  הבעיה גדלה והולכת ככל שהיזם עוסק בתחום הנחשב קרוב לשוליים ,  נגיד אופנה עילית . " משקיעים בישראל לא מכירים את התחום הזה ,  הוא לא קרוב ללבם והם מתייחסים אליו כגימיק ולא כסטארט-אפ שניתן להרוויח ממנו כסף ",  אומרת וינשטוק . " לטעמי ,  הדימוי הזה רחוק מהמציאות .  אופנה היא שוק שמגלגל מיליארדים ובחו"ל מקבל הרבה מאוד כבוד .  כיוון שמדובר במוצר ברור ובעסק מצליח ובעל קבלות - אין פה רעיונות שיכולים להיכשל .  בניגוד להיי-טק ,  הסיכון העומד בפני המשקיע קטן הרבה יותר ".  וכזה הוא גם הרווח . " נכון .  אני לא מדברת על אקזיטים של מאות מיליונים ,  אבל ברור לי שמי שישקיע בי לא רק יקבל את השקעתו בחזרה ,  אלא יכול ליהפך לבעליו של מותג מצליח ועסק רווחי לאורך זמן .  העסק הזה נבנה בזהירות רבה ,  צעד אחר צעד ,  אפשר בקלות לחזות כיווני התפתחות ".   " חברות האופנה פחות מעוניינות באופנה עילית"במהלך חיפושיה אחרי משקיע פנתה וינשטוק לחברות האופנה הגדולות . " התשובה היתה שאם כבר ישקיעו במשהו זה יהיה בקו מסחרי ",  היא מספרת . " פחות מעניינת אותן אופנה עילית ,  וזה חבל כי אני לא זקוקה להון גדול ובחברות האלה יש הרבה מאוד ניסיון שאני כן זקוקה לו ".  למה את בעצם לא ניגשת לבנק ולוקחת את הסיכון על עצמך ?   " ראשית כבר השקעתי כ-120 אלף דולר מכספי המשפחה בסטודיו ובגילי הצעיר אני קצת פוחדת מהתחייבויות פיננסיות נוספות ,  אבל מה שחשוב באמת הוא הרצון שלי למצוא שותף אמיתי .  אחרי שש שנים בהם העסק כולו עלי ,  אני מחפשת אדם שיעזור לי גם בצד הניהולי .  אני בוגרת בית ספר לעיצוב ,  מעולם לא למדתי ניהול ואני מרגישה שהסטודיו צריך לעבור לשלב הבא ".  את יכולה להביא מנכ"ל שכיר . " שכיר הוא בסופו של דבר אדם שאתה צריך לפקח עליו .  ברור שאם יבוא משקיע שקט שייתן לי את ההון הנדרש אני אקח ,  אבל אני מעדיפה משקיע פעיל שייקח פה חלק אמיתי וירצה כמוני שהעסק יצליח ".  אז איך את מחפשת אותו ?   " מכיוון שאין הרבה דרכים שלחתי מייל בתפוצה נרחבת .  אני מקווה שהוא יגיע לעיניים הנכונות ".  כשאתה לבד אתה לא יכול לגדול בדידותו של היזם הלא טכנולוגי היא בעיה כואבת ומוכרת .  בעוד הטכנולוגיה דורשת עבודת צוות והמשקיע נהפך בדרך כלל למנטור ולחלק פעיל מהקמת והרצת החברה ,  הרי שבתחום כמו עיצוב אופנה מדובר בעסק של אדם אחד .  וינשטוק עמדה עד עכשיו בתהליך .  אחרי שסיימה בהצטיינות את שנקר ויצאה לשלוש התמחויות בלונדון ובפאריס - ביניהן בבית האופנה של אלכסנדר מקווין שהתאבד לאחרונה ,  ובזה של מעצב העל הישראלי אלבר אלבז - החליטה לחזור לישראל ולהקים סטודיו משלה .  את ההשקעה הראשונית ,  120 אלף דולר ,  נתנו לה הוריה ואביה הכלכלן גם מסייע ככל יכולתו בייעוץ הפיננסי .  את העיצובים הראשונים ,  אופנת נשים מוקפדת וייחודית שמחירי פריטיה הם 1,200-2,300 שקל ,  עשתה בבית .  ההצלחה הגיעה מהר והיא שכרה סטודיו .  במקביל לפעילות בישראל נוצר קשר עם בוטיקים בניו יורק ובלונדון ,  כשבין היתר קנו את דגמיה השחקניות סקרלט ג'והנסון ולינדזי לוהן .  את המימון לפעילותה קיבלה מההשקעה הראשונית שהפכה לסוג של קופת מזומנים ,  וכל רווח הושקע ישירות בסטודיו .  המיתון שהחל בארה"ב והמשבר העולמי פגעו בתחום המיועד ללקוחות פרימיום ,  ווינשטוק החליטה לבדל את עצמה לפחות בתחום השיווק .  היא ביקשה מבחורות ברחבי העולם להצטלם לפורטרט עצמי עם בגדים שעיצבה ולהעלות את התמונות לאתר ,  מה שיצר הד תקשורתי משמעותי בחו"ל וסייע למכירות .  באחרונה התרבו הפניות מחו"ל והמעצבת שעד עתה עשתה הכל ,  כאמור ,  לבד - מעיצוב ,  שיווק ויחסי הציבור ,  דרך משלוחי הפריטים ועד תשלום המשכורות - החליטה שהבדידות עוצרת את גדילתה הפוטנציאלית .  כיום היא מוכנה לוותר על אחוזים מהעסק כדי לעבוד עם שותף שמבין את התחום ושיוכל לעזור לה למנף את הפעילות העסקית .  להון היא זקוקה כדי להציג בתערוכות ,  לבקר לקוחות ולהחזיק יחצ"ן קבוע בניו יורק ובלונדון . " רק באחרונה התקבלתי לתערוכה יוקרתית מאוד שההצגה בה עולה 7,000 דולר ואין לי איך לממן את זה ",  היא אומרת . " הכיוון הוא מעבר לים ,  ומי שירצה להצטרף גם ירוויח ".  yazam@themarker.com

מעצבת מחפשת משקיע לקשר רציני
מעצבת האופנה מירית וינשטוק רוצה לפרוץ בגדול לשוק הבינלאומי .  להערכתה ,  200 אלף דולר בלבד עומדים בינה לבין החלום - אך ההשקעה הכספית מאחרת להגיע .  על בדידות היזם שלא יכול לפנות לקרן הון סיכון

