מתלבטים מה ללמוד ?  מרגישים שנתקעתם בקריירה הלא נכונה ?  ייעוץ תעסוקתי עשוי לשנות לכם את החיים
נאוה הורן-רקנטי ,  מנהלת היחידה לייעוץ קריירה במכון אדם-מילא : " השפע של עולמות התוכן החדשים דורש היכרות עם עצמך .  אדם צעיר יוצא מהצבא וצריך לבחור ,  ולא תמיד יש לו את הכלים "  ■ אורניה יפה-ינאי : " המסר שלנו פשוט - יש בתוכך את התשובות ,  אנחנו נעזור לך למצוא או
שפע הוא עניין משמח בכל תחום ,  אך גם מבלבל . " הרבה מאוד צעירים מגיעים אלינו ואומרים :  'אני פשוט לא יודע איך להחליט' ",  מספרת נאוה הורן-רקנטי ,  מנהלת היחידה לייעוץ קריירה במכון אדם-מילא . " העולם נעשה מורכב וסבוך ,  השפע של עולמות התוכן החדשים דורש היכרות עם עצמך ועם גודש של אפשרויות .  אדם צעיר יוצא מהצבא וצריך לבחור ,  ולא תמיד יש לו את הכלים ".  בימים עברו ,  היו תחומי העיסוק ברורים ומוגדרים ,  ולרוב הוכתבו על ידי המשפחה ועברו מדור לדור .  באמצע המאה ה-20 חל מפנה משמעותי .  המעבר מהשימוש במלה פרנסה לשימוש במושג קריירה החל לקפל בתוכו את השאיפות להגשמה עצמית .  הצורך האישי ,  במקביל להתפתחות הטכנולוגית המואצת ,  לגלובליזציה ולדרישה להתמחות ,  הציפו את שוק העבודה באלפי מקצועות חדשים ,  שעבורם נדרשה גם השכלה נוספת .  מסלולי הלימוד החדשים נהפכו עם השנים לסל מגוון מאוד ,  לעתים מגוון מדי ,  ומולם עומד האדם הצעיר ומתקשה לבחור .  בישראל ,  סביר שאותם צעירים חזרו זה עתה מטיול בדרום אמריקה או במזרח הרחוק לאחר שירות צבאי ,  כך שגם חלפו אי אילו שנים מאז חבשו את ספסל הלימודים .  ההתלבטויות בתחום התעסוקה לא נעצרות בגיל 21 .  הורן-רקנטי מספרת כי אלפי האנשים שמגיעים לייעוץ תעסוקתי בכל שנה מתחלקים לשתי קבוצות :  60% הם בני 25 ומטה ,  העומדים בפני הבחירה הראשונה של מסלול לימודים .  השאר הם אנשים באמצע החיים ,  שכבר בחרו בעבר מסלול קריירה אך מרגישים שהגיע הזמן לשנותו .  המשבר הכלכלי הביא כמובן לעלייה בכמות הפונים .  מכוני ההכוונה :  מפוגגים את הערפל תהליך הייעוץ במכונים מסוג אדם-מילא פשוט וקבוע באופן יחסי .  יש הטוענים כי בזאת חולשתו .  לאחר מפגש ראשון בן שעה ,  מגיע האדם ליום שלם ,  שבמהלכו הוא עובר ארבעה סוגים של מבחני אישיות ,  וכן דינמיקה קבוצתית .  התהליך זהה עבור כל הפונים לשירות ואינו מותאם אישית .  המפגש הבא ייערך שוב עם יועץ הקריירה שאותו פגש בראשונה ,  ויחד ינתחו את הממצאים . " מדובר בדיאלוג ",  אומרת הורן-רקנטי . " אנחנו עוזרים לו לעשות סדר בחשיבה ".  והתוצאה ?   " לרוב זה מגיע להתמקדות בשניים-שלושה מקצועות ,  לפעמים נדרשת עוד פגישה ".  אתם לוקחים על עצמכם אחריות רבה . " למבחנים שבהם אנחנו משתמשים יש תוקף ומהימנות כבר הרבה מאוד שנים ".  יש אנשים שאתם לא מוכנים לתת להם הכוונה ברורה ?   " אנחנו אומרים למעטים :  'אתה עוד לא בשל לקבל החלטה כזאת' .  אלה אנשים שבמהלך המפגש עמם עולות שאלות שונות שאנחנו חושבים שכדאי לפתור לפני קבלת ההחלטה התעסוקתית ,  למשל בטיפול .  הרי בעצם לא מדובר רק בבחירת קריירה ,  אלא בזהות שלמה הנובעת ממנה .  העניין הזה חשוב ולעתים טעון מאוד ".  שלב נוסף בתהליך סינון האפשרויות הוא שלב שיעורי הבית .  לדוגמה ,  באדם-מילא - שלפני שלוש שנים מיזג לתוכו את מכון הדסה ,  ממייסדי תחום ההכוונה התעסוקתית בישראל - יש מערכת ייחודית ,  הכוללת יותר מ-500 מקצועות ויותר מ-5,000 מסלולי לימוד בישראל ,  ומתעדכנת באופן קבוע .  מקבלי הייעוץ מוזמנים להכיר את האפשרויות השונות ולהבין מה בעצם כולל כל תפקיד . " אם אתה מתאים ללמוד תקשורת חזותית ,  כדאי לך לדעת מה פירוש המקצוע הזה בדיוק ",  אומרת הורן-רקנטי . " מדובר בכלי נוסף ,  שמטרתו לפוגג את הערפל .  כמובן שאנחנו מעודדים לדבר גם עם אנשי מקצוע לפני ההחלטה ,  כדי להתמקד .  ככל שאדם ממוקד יותר ,  כך קל לו יותר לקבל החלטות נבונות באשר לעתידו ".  פסיכולוגים תעסוקתיים :  תהליך ממוקד אורלי צדוק ,  פסיכולוגית תעסוקתית בעלת מכון פרטי לייעוץ תעסוקתי ומרצה בכמה מוסדות אקדמיים ,  לא מתפעלת מהתהליך המהיר באופן יחסי שמציעים המכונים הגדולים . " תהליך ייעוץ משמעותי לא נמשך שלוש פגישות ",  היא אומרת . " כדי להבהיר את העניין ולגלות את הקונפליקטים האמיתיים הסובבים אותו ,  נדרשות 10-15 פגישות .  הזהות התעסוקתית של אדם היא חלק מהזהות הפנימית שלו ,  שהיא מורכבת ביותר ובנויה מעשרות גורמים שונים - ביניהם הילדות שעבר ,  החוויות המשפחתיות ,  מערכת האמונות שלו ,  הצלחותיו וכישלונותיו .  בחירה של מסלול לימודים או של מקצוע בעידן של אי ודאות היא שאלה הדורשת התייחסות אישית ומעמיקה .  תהליך קצרצר לא תמיד מביא את התוצאות הרצויות ".  היית מציעה לכל אדם לעבור ייעוץ לבחירת מקצוע בגיל 20 ?   " יש אנשים שיודעים מגיל צעיר מה הם רוצים לעשות ,  מה מתאים להם ומה לא ,  ותהליך הבחירה שלהם הוא אינטואיטיבי .  מי שלא נמצאים בקבוצה הזו ,  כדאי שישקלו לעבור את התהליך .  נכון יותר להקדיש חודשיים-שלושה מהחיים לבדיקת העניין ,  במקום לבלות שנים ארוכות במקום שאינו מתאים לך ,  ולהיות בתוך תהליך שקשה מאוד לצאת ממנו .  מסלול לימודים דורש שלוש-חמש שנים לפחות ,  עולה עשרות אלפי שקלים ,  ועשוי להסתיים במפח נפש ובבזבוז גדול של אנרגיה .  זה ממש לא פשוט להתחיל מחדש .  לכן ,  גם ברמה הרגשית וגם ברמה הכלכלית ,  הגיוני להשקיע בתהליך ממוקד כדי לוודא שאתה בכיוון הנכון ".  לדברי צדוק ,  תחום ההכוונה התעסוקתית עובר תהליך שלילי ,  שבו גורמים לא מוסמכים ולא מקצועיים נהפכים ליועצי קריירה מטעם עצמם . " חשוב לוודא שאם כבר מתחילים תהליך ,  זה קורה במקום המוכר על ידי משרד הבריאות ,  שבו יש אנשי מקצוע בעלי תואר ראשון ושני ,  תעודות וניסיון .  אל תשימו את כספכם על קרן הצבי ".  מחפשים גוף אובייקטיבי המתחרים העיקריים ביועצי התעסוקה הם המשפחה והחברים ,  שמכירים את המתלבט ואת נטיותיו המקצועיות ,  ויכולים לסייע לו בחינם .  ובכל זאת ,  רבים מעדיפים לפנות לייעוץ מקצועי . " מגיעים אלינו כי אנחנו גוף אובייקטיבי ",  אומרת טל קומרצ'רו ,  יועצת תעסוקתית בכירה במכון אדם-מילא  " המשפחה והחברים הם אנשים בעלי אג'נדה ומעורבות ולעתים הקשרים הם טעונים מדי ,  עד שלמתייעץ אין כל רצון להקשיב .  לנו אין אג'נדה ,  למעט הרצון לסייע לו להגיע אל מה שמתאים לו ביותר ".  ובכל זאת ,  לא כל ייעוץ מצליח . " התנאי הראשון הוא רצונו של המתייעץ להכיר את עצמו ,  להקשיב ולעבוד קשה יחד עם היועץ בתהליך הגילוי וההתאמה .  מי שמחפש שיתנו לו תשובות מבלי לעבוד - לא יקבל .  זה גם לא מתאים לאנשים שבאמת יודעים מה נכון עבורם ומה לא . " לדוגמה ,  שחר  ( שם בדוי )  ,  26 ,  התברבר לאורך שנים .  הוא גר עם ההורים ועסק רק בעבודת חלקיות שלא ממש פירנסו אותו .  שחר אהב מאוד ספורט ,  ורצה לעסוק בתחום מבלי 'לבזבז' יותר מדי זמן על הכשרה אקדמית .  במקביל ,  הוא לקח על עצמו תפקידים שחייבו אותו ליזום כל הזמן כדי להתפרנס .  מכיוון שחיפש לעצמו קיצורי דרך בתחום הלימודים ,  הוא גם לא יכול היה להתקבל למקומות שדרשו הכשרה שמעבר לתעודה בסיסית .  לשחר היתה תכונה נוספת :  הוא לא ממש הקשיב למה שאנשים בסביבתו אמרו לו .  לאחר שנים שבהן לא הצליח לתרגם את שאיפותיו לקריירה או לפרנסה ,  הוא הגיע למכון . " תוך כדי התהליך ,  גילינו שהוא שאל את עצמו רק שאלה אחת :  'מה אני אוהב לעשות ? ' זאת אמנם שאלה חשובה ,  אבל רק אחת מתוך כמה שאלות שכדאי לחשוב עליהן בבחירת הקריירה .  שחר לא שאל את עצמו איך הוא יכול לתרגם את האהבה הזאת למשהו שהוא יוכל גם להתפרנס ממנו ,  או כיצד הוא מתאים את תכונות האופי שלו למקצוע שבחר .  כך התברר שהוא טוב מאוד בביצוע ,  אבל הוא לא יזם מטבעו ולא יודע לשווק את עצמו - ובכל זאת הוא בחר עד היום בתפקידים שדורשים את התכונות האלה .  כשלמדנו את כל התכונות של שחר - בין היתר ,  על פי הישגיו וכישלונותיו בעבר - התגבשה תמונת קריירה שונה . " במקרה אחר ,  הגיעה אלינו בחורה מוכשרת מאוד שלא רצתה להמשיך במסלול הלימודים שבחרה .  מבחינתה ,  נהפך הכישלון בבחירת מסלול הלימודים לכישלון אישי .  יחד עמה הבנו אילו תחומים בדיוק כדאי לה ללמוד ואילו לא .  הרעיון הוא לעשות אופטימיזציה של היכולות שלה מול בחירות הקריירה ".  מה המסר שתרצי להעביר לכל מי שמתלבטים כעת בבחירת לימודים וקריירה ?   " תהיו קשובים לעצמכם ,  שמרו על עיניים פקוחות לגבי מה שקורה בעולם שסביבכם ,  הכירו את האפשרויות ובעיקר הכירו היטב את עצמכם .  השתמשו בניסיון שכבר יש לכם ,  גם אם הוא קצר מכדי להבין מה אתם צריכים ,  וקבלו החלטה שגם תואמת למציאות ".   " קלעתי בול להמלצות של הפסיכולוג"בגיל 36 ,  לאחר קריירה מפוארת כיועצת תקשורת פוליטית בלשכת ראש הממשלה דאז ,  אהוד ברק ,  ואחרי ששימשה כקצינת הסברה ראשית בקונסוליה הישראלית בני יורק ,  לא העלתה מאיה יעקבס בדעתה שייעוץ תעסוקתי הוא מה שחסר בחייה .  היה נדמה לה שמסלול הקריירה שלה ברור לחלוטין .  המציאות היתה מעט אחרת . " אחרי השירות בקונסוליה ,  פתחתי משרד ליחסי ציבור שעבד עם חברות אמריקאיות וישראליות בניו יורק ",  היא מספרת . " כשחזרתי לישראל ב-2005 ,  הבנתי שהיתרון היחסי שהיה לי בארה"ב נחלש מאוד מול המשרדים הגדולים בתל אביב ".  היא חזרה אל הזירה הציבורית וכיהנה כדוברת של מנהלת סל"ע ,  שהוקמה במשרד ראש הממשלה לצורך סיוע למפונים בתוכנית ההתנתקות מעזה ומצפון השומרון .  בנוסף ,  שימשה כמנהלת התקשורת של מפלגת קדימה בשתי מערכות בחירות .  היא אף השתעשעה במחשבה להצטרף לפעילות הפוליטית ,  אך נסוגה במהירות . " הרגשתי שאני עומדת בצומת דרכים ",  היא מסכמת .  יעקבס לא חשבה לפנות לעזרה מיוזמתה ,  אך חבר טוב שלה הציע שתקבע פגישה עם פסיכולוג תעסוקתי . " הייתי סקפטית ",  היא מספרת . " אני מכירה את עצמי היטב ומודעת ליכולותי ולחולשותי ,  ויודעת מה מתאים לי ומה לא .  אבל המלצתו של חברי ,  אדם שאני מעריכה מאוד ,  הכריעה .  החלטתי לנסות ".  לאחר שלוש פגישות ,  היא הגדירה את החוויה  " מיותרת לגמרי ".   " נסעתי אליו שלוש פעמים מתל אביב לחיפה .  פעם אחת לשיחת היכרות ,  שנייה למבחני אישיות ושלישית לניתוח הממצאים ולהכוונה .  בפגישה השלישית הוא אמר לי ,  'בואי נראה כמה את מכירה את עצמך' .  קלעתי בול להמלצות שלו .  זה עלה המון כסף ,  דרש המון זמן ולא נתן שום ערך מוסף .  הוא עוד ניסה לבנות תיאוריה שלמה על חוסר הביטחון שלי והציע להמשיך אתי את התהליך .  אמרתי 'בטח בטח' ,  והפסקתי לענות לטלפונים שלו ".  כיום ,  לאחר שנתיים ,  יעקבס מנהלת את מחלקת התקשורת וההסברה של הקרן לידידות מיסודו של הרב יחיאל אקשטיין ,  קרן פילנתרופית שמחלקת 90 מיליון דולר בכל שנה ,  ומרגישה שכפי שהגדירה לעצמה בעבר ,  היא משפיעה בעבודתה על חייהם של אנשים . " לא הייתי צריכה ייעוץ תעסוקתי בשביל זה ",  היא מסכמת .  החבר הטוב שלה ,  בעל מקצוע חופשי מצליח ,  דווקא נהנה מקבלת הייעוץ . " הייעוץ עזר לי לחדד בעיני עצמי כמה דברים .  לדוגמה ,  מאיזה סוג עבודה אני שואב סיפוק ,  מתי אני משתעמם ומה גורם לי שחיקה ,  וגם מהי נקודת ההשקה בין עבודות שאני מצליח בהן לבין עבודות שאני מסופק מהן ",  הוא אומר . " למעשה ,  כבר החלטתי לעזוב לחלוטין את התחום שבו עסקתי .  אחרי הייעוץ ,  הבנתי שאני דווקא נהנה ממנו ,  אבל רק בתפקידים מסוימים - ואליהם אני צריך לחתור ".  שני אנשים מספרים על אותו תהליך ,  עם אותו יועץ ,  סיפור שונה לחלוטין . " נכון ,  כי מדובר בעניין אישי מאוד .  לכל למי שמרגיש מתוסכל ,  תקוע ,  לא נהנה - הייתי ממליץ לפנות לייעוץ תעסוקתי .  כדאי גם למי שלא יודע בדיוק מה השלב הבא בקריירה שלו ,  וזה מטריד אותו .  מי שאוהב את העבודה או את הלימודים וטוב לו ,  ממש לא צריך את זה ".  לאמן את השרירים לקראת הפרק החדש מעבר לשיטות הקונוונציונליות לבחירת מקצוע ,  יש לא מעט ספרי ייעוץ ושיטות רבות נוספות שמטרתן לסייע למתלבטים בבחירת דרכם המקצועית .  ד"ר אורניה יפה-ינאי היא פסיכולוגית קלינית ותיקה שהיתה ממייסדי מכון אדם ,  שהתמזג מאוחר יותר למכון אדם-מילא .  היא פיתחה שיטה בשם  " לכל אדם יש שביל ".  זוהי גישה הוליסטית ,  שרואה לימודים וקריירה כמכלול אישיותי ,  ויוצאת מהנחה כי לכל אדם יש ייעוד ,  שרק הוא עצמו יודע מהו .  אם הוא לא מתבטא באופן ספונטני ,  מסייע לו הייעוץ בשיטה לזהות את התחום .  שתי אמיתות הנוגעות לטבע האדם עומדות בבסיס השיטה .  הראשונה - מעצורים הם דבר מפחיד ,  קשה ,  לא נעים אך גם נורמלי .  הם אולי מבהילים ,  אך אין להיבהל מהם . " משברים הם חוויה טובה מאוד ",  אומרת יפה-ינאי . " הם רק הסימנים לעובדה שפרק אחד שכבר לא רוצים בו נגמר ,  והשני מתחיל .  עכשיו יש לאמן את השרירים לקראת הפרק החדש ".  השנייה - מה שאדם עושה מקורו בתשוקה ,  התשוקה מגיעה מפצע ומהצורך לרפא אותו .  בכל עשייה יש מן הריפוי ,  לדבריה ,  והעבודה מבוססת על נתינה ועל קבלה חברתית .  התהליך במכון ,  שהקימה יפה-ינאי עם בתה ,  מתחיל במיפוי התקיעות האישית .  בפגישות הראשונות נבדקת השאלה אם התקיעות נובעת מתחום התעסוקה ומהיכן בדיוק בתחום הזה ,  או שמא התקיעות מגיעה מתחומים אחרים .  אחד הכלים המרכזיים שעמם עובדת יפה-ינאי הוא עץ התעסוקה הבין-דורי - במטרה להבין כיצד מתאפיינים הכישורים ,  הנטיות ודרכי ההתמודדות עם קריירה ועם לימודים במשפחה שממנה הגיע המטופל :  מה הוערך ומה לא הוערך ,  מה נחשב ומה בוטל מיידית - ולאן כיוונו את הדור הצעיר .  לאחר שאובחנה ומופתה התקיעות ,  נבדקת השאלה לאן מעוניין המתייעץ להפנות את כוחותיו .  כלומר ,  אחרי שמבוססת ההבנה מה כדאי למתייעץ ללמוד או במה כדאי לו לעסוק ,  מתחילה העבודה האמיתית .  למטופל מותאם תהליך אישי שמשכו 10-12 פגישות .  לעתים התהליך מיושם במכון ,  לעתים הוא מופנה לגופים אחרים .  המסלול יכול לכלול אימון אישי ,  כמו גם עיסוק בספורט ,  באמנות ובתחומים אחרים .  לייעוץ בשיטת  " לכל אדם יש שביל "  מגיעים יותר אנשים באמצע החיים ,  שאינם מרוצים מהדרך שבה בחרו בעבר .  יפה-ינאי מניחה שזה קורה בשל התהליך הארוך שאף דורש חקירה פנימית נמרצת ,  ואינו נותן תשובות קלות ומהירות .  עם זאת ,  המכון מציע גם תהליך ממוקד בן שלוש פגישות בלבד לצעירים לפני לימודים . " המסר שלנו פשוט :  יש בך את התשובות ,  היעזר בנו כדי למצוא אותן ",  מסכמת יפה-ינאי . " חבל לא ללכת בדרך שלך מההתחלה ,  בדיוק מאותה סיבה שבגללה לא כדאי ללכת עם נעל לא מתאימה - אם תתעקש הרי בסופו של דבר תצליח להשמיש אותה לצרכיך ,  אבל בשביל מה זה טוב ?  "
 
מתלבטים מה ללמוד ?  מרגישים שנתקעתם בקריירה הלא נכונה ?  ייעוץ תעסוקתי עשוי לשנות לכם את החיים
נאוה הורן-רקנטי ,  מנהלת היחידה לייעוץ קריירה במכון אדם-מילא : " השפע של עולמות התוכן החדשים דורש היכרות עם עצמך .  אדם צעיר יוצא מהצבא וצריך לבחור ,  ולא תמיד יש לו את הכלים "  ■ אורניה יפה-ינאי : " המסר שלנו פשוט - יש בתוכך את התשובות ,  אנחנו נעזור לך למצוא או

