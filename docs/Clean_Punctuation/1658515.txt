מה נשתנה ?  הרווחתי מיליוני דולרים
איתן אבריאל מקשה בקושייה כלכלית :  איזה צרה מאיימת יותר על המשק הישראלי ?   ( 1 )  מחירי הדיור העולים  ( 2 )  הנפקות אג"ח הזבל המתרבות או  ( 3 )  השקל המתחזק ? 
הנה קושייה כלכלית עדכנית :  איזה צרה מאיימת יותר על המשק הישראלי ?  התשובות האפשריות הן :   ( 1 )  מחירי הדיור העולים ללא הפסקה .   ( 2 )  הנפקות אג"ח הזבל המתרבות .  ו- ( 3 )  השקל המתחזק .  
נגיד בנק ישראל סטנלי פישר מסר ביום ראשון את התשובות שלו - 1 ו-2 ,  וסיפק אישור סופי למה שכבר כולם יודעים :  יש בועה במחירי הדיור בגוש דן .  
פישר ,  שהעלה אתמול את הריבית הבסיסית בישראל ל-1.5% ,  לא חייב לעשות זאת .  תחזיות האינפלציה העתידית אמנם זחלו מעט למעלה והתקרבו לגבול העליון של 3% ,  אבל נתוני המשק לא רעים ואין חשש אמיתי להתפרצות אינפלציונית .  כמות הכסף לא עולה ,  כמות האשראי לסקטור העסקי דווקא יורדת ,  והשכר לא עולה .  
אז מדוע לרוץ לפני כל העולם ולהעלות את הריבית ?  כדי לקבל תשובה לכך ,  יש לגשת לסעיף המרכזי של הודעת הריבית אתמול ,  הנושא את הכותרת : " הגורמים העיקריים להחלטה ".  הסעיף מתחיל בהצהרה כללית על  " תהליך הדרגתי של החזרת הריבית לרמה  " נורמאלית ",  והוא מסתיים במסר המרכזי של פישר : " על רקע העליות במחירי הנכסים ".  
פישר מדבר כמובן על מחירי נכסי הנדל"ן ,  ובמידה דחופה פחות על מחירי ניירות ערך בבורסה ,  בעיקר איגרות חוב בדירוג נמוך .  הנגיד ,  כמו גם המפקח על הבנקים רוני חזקיהו ,  אמרו בחודש האחרון מספר פעמים ש"אין בועה במחירי הדיור ",  אבל החלטת הריבית וההחלטה להתייחס למחירי הדיור בהודעת הריבית מוכיחים את ההיפך . 
" כך זה עובד אצל נגידים ",  אומר כלכלן בכיר , " אם פישר נאלץ לחזור פעמים רבות על הצהרה כמו 'אין בועה'  המשמעות היא שיש בועה ,  והוא יודע את זה ".  עלייה של 0.25% בריבית הבסיסית כמעט ואינה משנה דבר בחישובי הכדאיות של רוכשי הדירות להשקעה ונוטלי המשכנתאות :  מי שייקח בשבוע הבא משכנתא שקלית בריבית משתנה יגלה שהיא עדיין זולה .  אבל סטנלי פישר מעביר במודע מסר שצריך להיות ברור לכל רוכש דירה ולכל משקיע בבורסה :  בנק ישראל מודאג מרמת המחירים ,  הוא צפוי להמשיך לעלות את הריבית  והמשקיעים מסתכנים היום בהפסדי הון כבר במהלך השנה הקרובה .
 אלא שהעלאת הריבית לא באה ללא סיכונים :  עליית הריבית מרחיבה את הפער בין הריבית הדולרית לריבית השקלית ,  ומגדילה את הכדאיות של ספקולנטים זרים ומקומיים בעת מכירת מט"ח ורכישת שקלים .  
הסיכון הזה התממש בערב החג באלימות בשוק המט"ח :  עם פתיחת המסחר מכרו זרים מט"ח בכמויות גדולות ,  ושער הדולר צנח ב-10:30 בכ-1.6% עד לרמה של 3.692 שקלים .  זו ירידה יוצאת דופן וחדה מאוד במונחי שוק המט"ח ,  והיא מעלה את השקל ,  במונחים של סל מטבעות ,  לרמתו הגבוהה ביותר מאז שנת 2008 .  עבור סוחרי מט"ח זו סערה :  בשוק הזה מקובל לסחור במכפילים של פי 20 ,  50 ואפילו פי 100 ,  כך שהתנודה הבוקר משקפת רווח או הפסד של עשרות אחוזים לשחקנים הגדולים .  
ואיפה בנק ישראל ?  מדוע הבנק המרכזי לא נכנס לשוק עם גל מכירות מט"ח לעצור את עליית השקל כפי שעשה פעמים רבות בשנה האחרונה ?  תשובה :  בנק ישראל בחופש לרגל החג ,  ולכן גם לא יפרסם היום שער יציג .  
המנצחים הגדולים של ערב פסח 2010 הם הספקולנטים הזרים - הם אלה שרכשו בשנתיים האחרונות עשרות מיליארדי שקלים והם בפוזיציה של  " שורט "  על הדולר בישראל .  בסעודת הסדר הערב יהיו היום לא מעט מנהלי השקעות יהודים בקרנות גידור זרות אשר ישירו : " מה נשתנה הלילה הזה מכל הלילות ?  שבלילה הזה עשיתי רווח של מיליוני דולרים בשוק המט"ח הישראלי ,  בזכות עליית הריבית והחופשה בבנק ישראל ".  
סטלי פישר כמובן לא הפסיד את המערכה :  האירועים היום הם לא יותר ממשחקון קטן אחד .  אבל לאחר הפסח יצטרך הנגיד לשקול שוב כיצד ניתן גם לעצור את עליית השקל וגם להוציא את האוויר ממחירי הדיור וניירות הערך .
 
מה נשתנה ?  הרווחתי מיליוני דולרים
איתן אבריאל מקשה בקושייה כלכלית :  איזה צרה מאיימת יותר על המשק הישראלי ?   ( 1 )  מחירי הדיור העולים  ( 2 )  הנפקות אג"ח הזבל המתרבות או  ( 3 )  השקל המתחזק ? 

