איך עלינו להתייחס למסתננים ? 
בהכרזת העצמאות של מדינת ישראל הוצהר כי  " מדינת ישראל תהא פתוחה לעלייה יהודית ולקיבוץ גלויות ".  לא נאמר בה כי מדינת ישראל אמורה להיות מקלטם של עבריינים נמלטים ,  מחפשי תעסוקה מכל העולם או ,  להבדיל ,  פליטים שעקב מאבקי כוח ומלחמות שבטיות במקומות מושבם מחפשים מנוח ומקלט .
 העם היהודי ,  שלאורך כל ההיסטוריה הצטיין ברגישות ,  ברחמנות ובגמילות חסדים ,  נזעק לכל עוול שהוא .  בשל הרדיפות שהיו מנת חלקו של עמנו לאורך ההיסטוריה ,  ולנוכח השואה האיומה שכילתה שליש מבני עמנו ,  פיתחנו סף רגישות מיוחד .  מדינת ישראל קלטה אליה שרידי חרב ופליטים מעשרות מדינות .  עם זאת ,  טיעונים מוסרניים ולעיתים צדקניים בדבר הצורך להגן על כל מסתנן לישראל צריכים להימדד ולהיבחן על רקע של מציאות נתונה וריאלית ,  ולא תוך כדי השוואות בלתי פרופורציונליות לשואה .  קל מאוד לצאת להגנת המסתננים למדינת ישראל ,  אך האם בכוחנו לקבל מאות אלפים רק כי זה מה שהם רוצים ?  לרגישות דרושה גם מנת היגיון .
 היישוב הקטן שהיה בארץ ישראל התגייס וקלט לתוכו מאות אלפי עולים חדשים .  כעבור שנים קלטה ישראל יותר ממיליון עולים מבריה"מ ,  ואף אחד מהם לא גר ברחוב .  ישראל ,  על כל קשייה הביטחוניים והכלכליים ,  העלתה אלפים רבים של עולים מאתיופיה וגישרה בתוך שנים ספורות על פער עצום של השכלה ואורחות חיים .  אין עוד מדינה בעולם שקלטה כמות עולים הגדולה פי כמה מאזרחיה המקוריים .  כל עלייה ,  למרות התלאות והמהמורות ,  השתלבה ותרמה תרומה של ממש לפיתוחה ולשגשוגה של ישראל .
 עתה ,  כשעל גבולותיה של מדינת ישראל מתדפקים בני עמים שונים  ( ובמספרים שיכולים לשנות את המאזן הדמוגרפי )  ,  המבקשים לנצל את רגישותה לנושא הפליטים - חובה עלינו להזעיק את מדינות העולם כדי לטפל בבעיית המהגרים ,  שהולכת ומתרחבת .  
מדינת ישראל ,  עם כל הכבוד ליכולתה ,  אינה אמורה לקבל על עצמה לטפל בסוגיה כאובה זו לבדה .  כשם שיש קונצנזוס רחב בחברה הישראלית  ( להוציא מספר אנשי שמאל רדיקליים )  נגד מתן זכות שיבה לפלשתינים ,  מדוע שנכיר בזכות הכניסה של אלה שברחו מארצם ורוצים להפוך את מדינת ישראל לביתם ?  ואולי יש קשר בין התומכים בזכות השיבה לזכות הקליטה של מהגרים מסודאן .  מערכה משולבת לנתק את מדינת ישראל מיהדותה .
 מדינה אינה אמורה לאבד עצמה מדעת .  מתחילה דגלנו במדינת ישראל כמדינה יהודית ,  אחר כך רבים מאיתנו החליפו את הדגל במדינת כל אזרחיה ,  ועתה יש המציעים לנו להפוך למדינת כל פליטיה .
 מנחם בגין ז"ל ,  עם היבחרו לראשות הממשלה ,  התיר את כניסתם לארץ של קבוצת מהגרים וייטנאמים שנעו על פני ימים ,  מעשה אצילי שהיה ראוי לכל שבח .  מדינת ישראל בשנים האחרונות טיפלה במספר ניכר של סודאנים שנכנסו לישראל דרך פרצות בגבול המצרי ,  רבים מהם מצאו עבודה בבתי מלון באילת .  ישראל ,  מדינת היהודים ,  גילתה רגישות ואורך רוח בקליטת מספרים מוגבלים של פליטים נרדפים .  עם זאת ,  אין לנצל את רצונה הטוב של מדינת ישראל ולהופכה למדינת מהגרי כל העולם .
 
איך עלינו להתייחס למסתננים ? 
nan
