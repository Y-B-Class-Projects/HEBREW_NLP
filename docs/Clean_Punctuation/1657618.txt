ראי ראי שעל הקיר 
מי ששוקל להשקיע את כספו במניות צריך קודם לכן להישיר מבט אל הראי ולשאול את עצמו כמה שאלות נוקבות
 >  >  בתיה היא אשה מרשימה .  בצעירותה היתה אלופת אירופה בהחלקה אמנותית על הקרח וגם כיום ,  שנים רבות לאחר מכן ,  הופעתה מכובדת ואצילית ,  עם ניחוח אירופי חזק .  תיק ההשקעות שניהלתי בעבורה היה סולידי ככל האפשר ,  והכיל אך ורק איגרות חוב ,  שכולן שייכות לחברות הגדולות והיציבות בוול סטריט .  הדעת נותנת כי עם תיק ניירות ערך שמרני שכזה יכולה בתיה לישון בשקט ולהסיר כל דאגה מלבה ,  שהרי כספה מושקע במסלול הפיננסי הבטוח ביותר .  אחת לחודש ,  בדיוק של שעון שווייצי ,  נהגה בתיה לטלפן אלי .  השיחות שניהלנו סבבו במעגלים זהים וידועים מראש ,  ונשמעו כך : " שלום בתיה ,  מה שלומך ?  " " שלום קובי ,  מה קורה ,  האם יש בעיות עם התיק שלי ?  אני חייבת לדעת את האמת ".   " הכל בסדר ,  בתיה ,  אין שום בעיות .  התיק שלך יציב כמו סלע ".   " שמעתי ברדיו שיש ירידות בשוק ההון בישראל ,  שהשקל קורס ושהריבית יורדת .  זה ודאי השפיע לרעה על התיק שלי .  קובי ,  אתה יכול לומר לי את האמת המרה ,  אני אהיה חזקה ".   " התיק שלך ,  בתיה ,  מושקע כולו בארה"ב ובדולרים .  לשקל ולריבית בישראל אין כל השפעה עליו .  את יכולה לסמוך עלינו ולהיות רגועה לחלוטין ".   " אני ממש לא שקטה .  זהו עולם משוגע סביבנו .  אחמדינג'אד מצד אחד והחיזבאללה מהצד השני .  אני לבדי ,  ללא עזרה ,  התיק הזה הוא משענתי היחידה .  הלב שלי מנבא רעות .  מה אתה ממליץ לעשות עכשיו ,  קובי ,  כדי להיות יותר בטוחה ?  " " אין כל חשש למצב התיק שלך ואין לדעתי כל צורך לעשות בו שינויים .  זהו תיק סולידי ביותר ,  ללא מניות ,  והוא מוגן ומוכן לכל צרה שלא תבוא ".  הדו-שיח הזה - ספק שיחת השקעות ,  ספק שיחה טיפולית - נמשך תמיד שעה ארוכה .  יום אחד ,  לאחר שהבורסות בישראל ובעולם השלימו שלוש שנים של עליות שערים מרשימות ,  הגיעה בתיה למשרדי והוסיפה נימה חדשה לשיחתנו הקבועה : " השכנה שלי ,  גברת שמולביץ' ,  הרוויחה 100 אלף שקל בבורסה בשנה האחרונה ,  ובת דודתי מצד אמי הכפילה את הכסף שלה .  מה דעתך שנמכור חצי מאיגרות החוב הישנוניות ונקנה מניות ?  "  לא האמנתי למשמע אוזני . " מניות ?  אנחנו תמיד הקפדנו להשקיע עבורך בכלים הסולידיים ביותר ".   " וממה יבוא הרווח ?  "  דימיתי לראות ניצוץ חדש ולא מוכר בעיניה . " בסדר גמור ",  אמרתי , " אני מוכן לקנות עבורך מניות ,  אבל בתנאי אחד ".   " איזה תנאי ?  " " את חוזרת הביתה ומבטיחה לי לעשות את מבחן הראי ".   " מבחן הראי ?  "  בתיה לא שמעה על כך מעולם .  מבחן הראי ,  הסברתי ,  תואר כבר על ידי המשקיע האמריקאי האגדי פיטר לינץ' ,  וכדאי שכל מי שמתכנן להשקיע במניות יעבור אותו .  הנבחן צריך לנעוץ מבט ארוך וכן בבבואתו הנשקפת מהראי ,  כשעיניו פקוחות לרווחה ,  לסלק מאחורי כתפו את כל החברים ,  השכנים ובני המשפחה שמנסים גם הם להציץ באותה מראה ,  ולשאול את עצמו חמש שאלות נוקבות :  1 .  האם יש בבעלותי דירה ?  אם לא ,  עליו להשקיע קודם בדירה משלו ,  ורק אחר כך לשקול השקעה במניות .  הישראלים ,  כמו האמריקאים ,  מרוויחים בדרך כלל כסף בנדל"ן ומפסידים אותו במניות .  אחת הסיבות לכך היא שיעורי הבית הקפדניים שמכין מר ישראלי לפני רכישת דירה - לעומת קניייה חפוזה של מניות על סמך טיפ שנתן מוישה מהמכולת .  2 .  האם אהיה זקוק לכסף המושקע במניות בעשר השנים הקרובות ?  אם התשובה חיובית ,  אסור להשקיע במניות .  3 .  האם הפסד של חלק משמעותי מהסכום המושקע במניות ישנה את אורח חיי ?  אם התשובה חיובית ,  אסור להשקיע במניות .  4 .  האם יש לי את תכונות האישיות שדרושות כדי להצליח בשוק המניות ?  זוהי שאלה שרלוונטית יותר למי שמשקיעים בכוחות עצמם ,  ופחות למי שמשקיעים באמצעות מנהל תיקים .  התכונות הנדרשות ממשקיע הן משמעת עצמית ,  התמדה ,  סבלנות ,  סיבולת לכאב ,  חוכמת חיים ,  יציבות רגשית ,  יכולת להתעלם מ"תחושות בטן ",  כושר קבלת החלטות בתנאי אי-ודאות ,  כושר ניתוח ,  נכונות להודות בטעויות ,  יכולת לא להיסחף עם העדר ,  גמישות ופתיחות מחשבתית ,  אהבת התחום ,  ביטחון עצמי מידתי ,  צניעות ורצון ויכולת ללמוד על החברות שבהן משקיעים .  קשה להפריז בחשיבותן של תכונות האישיות האלה .  הפסיכולוגיה האישית של המשקיע תקבע את הצלחתו יותר מאשר מצב הבורסה ומצב החברות שבהן ישקיע .  5 .  השאלה הקשה והנוקבת מכולן :  מה תהיה תגובתי כששערי המניות בבורסה ייפלו ב-20%-50% .  האם אוכל לעמוד בלחץ הפסיכולוגי של ההפסדים ,  הכותרות השחורות בעיתונים והחברים שמכרו ?  המשקיע צריך להשתדל לתת תשובה אמיתית ,  שמסתמכת גם על ניסיונו בעבר ,  ואינה בבחינת משאלת לב .  השאלה הזאת אינה תיאורטית - אין ספק שבזמן כלשהו בשנים הקרובות הבורסה תיפול .  אם המשקיע סבור שתגובתו תהיה מכירה של שארית תיק המניות שלו - אסור לו להשקיע במניות .  בתיה התקשרה אלי לאחר שבוע .  מבחן הראי עבר בהצלחה .  שום שינוי לא נעשה בתיק שלה .  - הכותב שימש בעבר מנכ"ל פארגון - זרוע ההשקעות בחו"ל של כלל פיננסים .  לתגובות :  kobiblum@gmail.com

ראי ראי שעל הקיר 
מי ששוקל להשקיע את כספו במניות צריך קודם לכן להישיר מבט אל הראי ולשאול את עצמו כמה שאלות נוקבות

