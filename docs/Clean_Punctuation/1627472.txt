הדרך הקלה
איציק קלה הוותיק הצליח להגיע לקיסריה על אף שמעולם לא סטה מדרכו ומהיושר האמנותי שלו .  חגי אוזן חושב ששריף חייב ללמוד ממנו
ניצחונות אמנותיים מצליחים לרגש אותי הרבה יותר מכל הצלחה אחרת .  במיוחד כמו זה של איציק קלה ,  האיש שבמשך שלושים שנה הצלחתו העצומה בקרב הקהל לא באה לידי ביטוי בתקשורת גם בגלל שהוא עצמו לא חשב על כלום מעבר למוצר המשובח שניפק .  קלה הוא אמן פשוט שעושה מוזיקה מהלב ,  יוצא לשמח חתן וכלה וזה מספיק לו .  עכשיו ,  בחסות ההצלחה של המוזיקה המסתלסלת ומיתוגה המחודש ,  הוא זוכה לכבוד הראוי .  מה שעוד יותר מעורר אמוציות בהצלחה שלו ,  זה שקלה חוגג עם האג'נדה המוזיקלית שלו ,  בלי לזוז ממנה מילימטר .  את זה הקהל יודע להעריך יותר מהכל .
 את הדרך שלו להיכל התרבות ולאמפי בקיסריה ,  עשה איציק קלה בדרך שלו .  את סיבוב ההופעות החורפי שלו שיפתח ביום שבת הבא בבאר שבע ,  הוא מקדם בעזרת השיר  " צמא אלייך ".  מעבר לסאונד עכשווי ועדכני ,  השיר די מאפיין את עשייתו במהלך הקריירה .  בניגוד לשנים שבהן התפיסה בברנז'ה היתה שכדי להגיע למיינסטרים יש צורך בקריצה לצליל  " לבן "  יותר ופחות חריף ,  הפעם זה בדיוק ההפך .  אמנים שניסו לרקוד על שתי החתונות נשארו ברוב המקרים רווקים .  קלה העדיף להיות נשוי לאשה נאמנה שתשאר איתו לנצח ,  על פני פלירטוט מזדמן .  גם כיום קלה הוא זמר של מוזיקה כבדה ,  טורקית אסלית עם סלסולי מקאמים שאפשר לשמוע רק בבתי כנסת - וגם זה לא בטוח .  גם  " צמא אלייך ",  למרות שהוא נשמע כמו שיר קצבי וקליל ,  לא באמת שונה מלהיטיו הקלאסיים מלפני עשרים שנה .
 זה בדיוק מה ששריף לא משכיל להבין .  שריף ,  אלוף במאוואלים ,  חיית קצב ושועל בימתי מדהים ,  נמצא באותה בלטה מוסיקלית של קלה .  יש ביניהם רק הבדל קטן :  שריף מנסה להתאים את עצמו למציאות החדשה ושובר את עמוד השדרה האמנותי שלו .  שם הסינגל החדש שלו , " מבולבל ",  מאוד מאפיין את מצבו בשנים האחרונות .  
הטעות הבסיסית של שריף היא שהוא לא ממצה את יכולותיו .  דווקא עכשיו זה הזמן של שריף להביא את מה שהוא יודע .  אחרי קצב ה"מלפוף "  הרצחני ששלט ברחבות עד לפני כמה שנים ,  חוזר קצב ה"באלאדי "  לתת בראש . " מלפוף "  הוא מקצב מהיר שמסוף שנות התשעים הלך והתעצם .  רגע לפני שהוא עבר את המהירות המותרת ,  שב ה"באלאדי "  האיטי ,  הבסיסי והמענטז יותר .  לצורך המחשה : " בלבלי אותו "  של קובי פרץ רץ בקצב  " מלפוף "  ו"אש "  של משה פרץ רוקד על קצב  " באלאדי ".  הבאלאדי מתאים בול לשריף .  
מבחינתו של שריף נפתח חלון הזדמנויות נדיר .  הוא יכול לתת לשירים שלו לנשום .  יותר מזה ,  הוא יכול לנשום בעצמו בביצוע ולהפגיז ביכולותיו הווקאליות .  במקום זה הוא הוציא את השירים  " טבעת "  ו"כמו מטורף "  בקצב רצחני שלא נותן לאוזן לנשום .  הסינגלים האחרים , " קצת רומנטי "  ו"מבולבל "  החדש ,  כבר נשמעים כמו צעדים בכיוון הנכון ,  למרות שזה עדיין לא מספיק .  זאב נחמה כתב ,  הלחין וגם עיבד את  " מבולבל ".  גם נחמה בעל חוש הריח המפותח קלט שעדיף ללכת על קצב  " באלאדי ",  עטף את השיר בגיטרות ואווירה שפרשה שטיח אדום בפני שריף .  למרות זאת ,  הביצוע נשמע לחוץ מדי ובטון גבוה מדי שפשוט לא נשמע טוב .  
מפתח ההצלחה של שריף נמצא ליד הדלת .  הצלחת הדואט  " יחד "  של קובי פרץ ואישתאר היא סוג של רמז עבורו .  יותר כינורות ,  יותר נשמה ,  חום ,  שירה נכונה וסבלנית ,  שתוציא החוצה את הבשר שיש לו בגרון ,  יעשו לו רק טוב .  זה הזמן של שריף להוביל ולא להיות מובל .
 
הדרך הקלה
איציק קלה הוותיק הצליח להגיע לקיסריה על אף שמעולם לא סטה מדרכו ומהיושר האמנותי שלו .  חגי אוזן חושב ששריף חייב ללמוד ממנו

