ולקינוח - סיאסטה 
אחד העם טאפאס מצדיק את הבאזז סביבו ,  עם מנות מגוונות ,  עשירות ומתוחכמות במידה
מאז נפתח בנובמבר ,  נכתבו מלים רבות על  " אחד העם טאפאס ",  בניצוחו ובבעלותו המשותפת של השף יונתן רושפלד .  המקום החדש והמעוצב לעילא ,  השוכן ברחוב אחד העם בתל אביב - לא הרחק מהצומת הסואן עם רחוב אלנבי ,  קיים את ההבטחה גם בארוחת הצהריים שאכלנו שם באמצע השבוע .  את הרצפה ואת הקירות מחפים אריחים מצוירים בגוונים חמים ,  שולחנות העץ מכוסים גיליונות נייר ובחלל המסעדה פזורים כלים שבהם מחמצים ,  קערות חרס עם הררי זיתים ,  סלי לחם ושרשראות של נקניקים ושל ראשי שום .  לאורך החלל הגדול יש בר ארוך ומאחוריו נמצא המטבח השוקק חיים ופתוח לחלל המסעדה .  נראה כאילו חשבו שם לעומק על כל פרט בעיצוב והתאמצו לייצר תחושה כפרית ואווירה נינוחה ושמחה - והמאמץ צלח .  המקום פתוח בצהריים מ-15:00-12:00 ,  ונפתח שוב ב-19:00 .  מציעים בו ארוחות עסקיות בשתי רמות מחיר :  49 ו-72 שקל .  בחרנו ביקרה ,  המשתלמת יותר .  סגנון הארוחה מתאים לחלוקה - וכך טעמנו מגוון רחב של מנות בשולחן של שלושה סועדים .  מיד לאחר ההזמנה ,  הוגש לנו לחם שאור טרי עם רסק מתובל של עגבניות טריות לצד לימונדה ספרדית קרה מלימונים ומתבשיל סנגריה מעורבים בסודה ,  שהיתה טעימה ומרעננת .  פתחנו ב"חמודו ":  מרק ספרדי שכלל שורשים ,  עשבי תיבול ,  תפוחי אדמה ועגבניות והיה חמצמץ וטעים ;  המשכנו עם סלט שוק ספרדי שבו עלים ירוקים ,  קולרבי ,  צנוניות ,  גבינת צאן מלוחה ורוטב עשיר של יוגורט ושמיר .  הסלט היה פריך וטרי - תכונה שאיפיינה כמעט את כל מה שאכלנו .  הזמנו גם פאטה כבד עוף שהוגש בפנכת חרס וזוגג בקריש עוף ובמעט מלח גס ,  לצד שלוש טורטיות קטנות ופלחי בצל סגול ,  והיה מצוין .  לעיקריות ,  שאינן גדולות משמעותית מהראשונות ,  אכלנו קלאמרי צרובים על הפלאנצ'ה עם שעועית צהובה ,  עגבניות וארוגולה .  השילוב של טעמי הים ,  העגבניות הצלויות ,  השעועית והארוגולה החריפה מעט והאגוזית היה מעולה .  מנה נוספת היתה פאייה שהושחרה בדיו דיונונים ,  ובה מולים ושרימפס טריים מאוד .  האורז היה עשיר בטעמיו ודביק במידה ,  וטעמי הציר ופירות הים השתלבו נפלא .  בנוסף הזמנו סלסיצ'ון ,  נקניקייה ספרדית דשנה מכתף חזיר ,  שהבשר בה נטחן באופן גס ותובל בעדינות ושהחרדל החריף שהוגש לצדה החמיא לה מאוד .  עם העיקריות הגיעו שלוש תוספות מצוינות :  אורז בזעפרן עם אפונה עדינה ,  ירקות שורש צלויים ותפוחי אדמה בשמנת ,  שהכחידו כל שריד של רעב .  אפשר לשלם 28 שקל נוספים  ( וכפי שהמליץ המלצר האדיב וחד העין ,  מספיק שסועד אחד יוסיף )  ולקבל זיתים ,  סלסת חצילים ,  פנכת יוגורט בשמיר וגלידה לקינוח .  הפנכות היו טעימות ,  וגלידת הווניל העשירה הוגשה בנדיבות עם עוגיית שקדים והיתה פשוטה וטובה .  בצד החסרונות המעטים ,  השירותים היפים במקום לא נגישים לבעלי לקויות .  בנוסף ,  השירות שקיבלנו היה טוב מאוד רוב הזמן ,  אך לעתים פינו לנו את הצלחות מוקדם מדי .  שילמנו 253 שקל ,  ובסוף הארוחה המענגת התחשק להמשיך ישירות לסיאסטה .  אחד העם טאפאס ,  אחד העם 27 ,  תל אביב .  טל' :  5666966-03 .  העסקית מוגשת בימים א'-ו' בשעות 12:00-15:00 חשבון ,  בבקשה ההצעה :  עסקיות ב-49 וב-72 שקל ,  עם אפשרות להגדיל ב-28 שקל .  טוב לביזנס :  מתאים לפגישות עסקים לא רשמיות .  בשולחנות הסמוכים :  אנשי עסקים מהאזור ,  צעירים אופנתיים ומי שבאו לאכול אצל רושפלד .  יתרון יחסי :  טאפאס בר ספרדי בלב תל אביב ,  עם אוכל איכותי ולא מתחכם .  האוכל ,  העיצוב ,  המוסיקה והאווירה - כפי שדימיינתם .  מישהו מטפל בך :  שירות נעים ומוקפד אך לא רשמי .
 
ולקינוח - סיאסטה 
אחד העם טאפאס מצדיק את הבאזז סביבו ,  עם מנות מגוונות ,  עשירות ומתוחכמות במידה

