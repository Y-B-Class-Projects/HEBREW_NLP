שפעת החזירים
עובד אלחליבי לא מבין איך זה הגיוני שאנחנו מפלים חיה מתוקה ובלתי מזיקה ,  רק בגלל שהיא טמאה לפי היהדות
כלבים ,  חתולים ,  דגים ,  ואפילו איגואנות נחשבים לחיות מחמד שלגיטימי לגדל בבית .  אבל לא חזירים .  החזיר נחשב לאחת החיות הכי טמאות ביהדות .  דיני טומאה אומרים ,  שצריך לטבול את עצמך אחרי כל מגע עם בעל חיים  ( או  " נבלה "  לפי הטרמינולוגיה היהודית )  או אחרי מגע גופני ,  אפילו לחיצת יד ,  של מי שאינו יהודי .  ועדיין ,  אף אחד לא יעמיד אותך למשפט אם לחצת יד לתיירת מצרפת ולא טיהרת את עצמך אחר כך ,  ואף אחד לא יכניס אותך לכלא אם ליטפת כלב ולא רצת להטביל את עצמך במקווה .  אבל אם אתה מגדל חזיר אתה פורע חוק ,  שעובר על חוקי מדינת ישראל .
 מה לעזאזל עשתה לנו החיה הזאת שאנחנו כל כך שונאים אותה ?  שהיא מחוץ לנורמות הישראליות ,  שלא לומר החוק בישראל ?  הרי אם היינו כל כך מקפידים על חוקי הטומאה ,  אז גם לא היינו מגדלים כלב או חתול ,  וגם לא היינו ממהרים לגעת באמריקאי ,  צרפתי או רוסי ,  שאינם יהודים .  למעשה ,  אנחנו לא מקיימים את הלכות הטומאה כהלכתן ,  אבל אנחנו נגעלים מחזירים ,  כאילו החזיר הוא לא אחת מהחיות היותר אינטליגנטיות שקיימות בקרב בעלי החיים .
 החזירים אינם רק מזון אהוב על מיליוני אזרחים בעולם ,  הם נחשבים גם לבעל חיים בעל יכולות קוגניטיביות גבוהות .  בדומה לכלבים ,  שנחשבים מאד אינטליגנטים ,  שאפשר להיעזר בהם בעת מלחמות .  גם בחזירים משתמשים בשדות קרב כדי לאתר חומרי נפץ .  בני אדם נעזרים בחוש הריח המפותח של החזירים גם כדי למצוא מאכלים יוצאי דופן שנמצאים מתחת לבטן האדמה ,  כמו פטריות הכמהין היקרות והנדירות .  החזירים ,  כמו הכלבים ,  ניתנים לאילוף ,  והם בעלי יכולות למידה גבוהות כלפי הוראות אשר ניתנות להם על ידי בני האדם .
 ליהודים ולחזירים יש דבר אחד שהוא משותף לשניהם .  לשניהם יש שנאה כנגד הגזע אליו הם שייכים .  את היהודים הוציאו מחוץ לחוק בחוקי נירנברג בגרמניה הנאצית על בסיס גזעני בלבד .  אז מדוע גם אנחנו מתייחסים באופן גזעני דווקא לחזירים ?  אינני מתכוון להשוות בין השואה וגרמניה הנאצית לחוקים שלנו כנגד חזירים ,  אבל בשני המקרים מדובר בגזענות בלתי מוצדקת .  במצעד איוולת שמסווג את היצורים החיים שאלוהים יצר להיררכיה של טומאה וטוהרה .
 מדינה ליברלית לא אמורה לקבוע לאזרחים שלה איזה חיה מותר או אסור לגדל  ( בני אדם מגדלים חזירים כבר 8000 שנים !  )  או איזה חיה לשנוא ולאהוב .  אבל כמו שאי אפשר היה להציל יהודים עם שעוני זהב של אדון שינדלר ,  כך גם אני לא מצפה שנשנה את היחס שלנו לחזירים על ידי מילים שאינן עשויות מזהב .  אני מצפה שנתייחס לחזירים לפי מה שקבעו חברי הכנסת בשנת 62' ,  בעת שחוקקו את החוק לאיסור גידול חזיר .  זה יהיה הרבה יותר הגיוני מצידנו .
 
שפעת החזירים
עובד אלחליבי לא מבין איך זה הגיוני שאנחנו מפלים חיה מתוקה ובלתי מזיקה ,  רק בגלל שהיא טמאה לפי היהדות

