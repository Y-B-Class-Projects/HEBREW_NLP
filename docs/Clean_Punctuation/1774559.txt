מלמיליאן : " בחיים לא עברתי דבר כזה עם שחקן "
 אורי מלמיליאן התראיין לרדיו ירושלים וסיפר על פרשת פרננדז : " אמרתי לו שאני אתן לו לשחק ,  הוא עשה את עצמו פצוע "
 בית"ר ירושלים התאמנה היום  ( שישי )  תחת גשם שוטף ומזג אוויר סוער לקראת המשחק מחר  ( 19:30 ,  שידור ישיר בספורט 2 )  נגד מכבי נתניה .  ההפתעה הגדולה הייתה חזרתו של אלי דסה מהטירונות אחרי תקופה של חודש ימים בהם כמעט ולא זכה להתאמן עם הקבוצה .  למרות העובדה שלא התאמן ,  לאורי מלמיליאן אין יותר מדי ברירות ודסה הוא המגן הימני היחיד כרגע בסגל ולכן הוא תורגל היום בהרכב .
 קובי מויאל ,  שהפך לשחקן הרכב בשבועות האחרונים וסחב פציעה ממשחק גביע הטוטו ,  נפצע היום באימון וצפוי להיעדר מהמשחק .  בכל מקרה ,  עידן טל שולב במקומו בקישור האחורי לצד משה מישאלוב ואילו אבי ריקן ירד לעמדת המגן השמאלי .  תומר בן יוסף כשיר וישולב יחד עם כריסטיאן גונזאלס במרכז ההגנה .  השינויים בהרכב אינם מקריים .  מלמיליאן היה מאוכזב מאוד אתמול מההרכב הראשון ומהעובדה שההרכב השני בראשות עידן טל ופרננדס שלט במשחקון ומלמיליאן היה נראה מיואש .  שחקן בקבוצה סיפר : " האימון של אתמול הרגיש כמו לפני עכו .  ההרכב השני עושה בית ספר ומלמיליאן לא יודע מה לעשות .  נקווה שעל המגרש מחר זה ייראה אחרת והשינויים יעירו משהו כי לא עושים כל כך הרבה שינויים ברגע האחרון ".  המגן הארמני אטראק אנדרקיאן התאמן היום עם הקבוצה .  קשה היה להתרשם ממנו היום יותר מדי והוא לא נגע הרבה בכדור ,  אך בסיום האימון נשאר המגן עם מלמיליאן שרצה לבחון את היכולת שלו בהרמות לרחבה תוך כדי תנועה ועוד מספר פעולות של ראיית משחק .  בכל מקרה ,  המגן ימשיך להיבחן על ידי מלמיליאן בתחילת השבוע הבא כמו גם הבלם ליאונרדו מאטוס דה אוליביירה ,  שצפוי להגיע בתחילת השבוע הבא .  דריו פרננדז החולה לא התאמן אך ללא קשר הוא אינו צפוי להיות בסגל לשבת .
" אם הייתי יכול ,  לא הייתי מדבר עד סוף השנה ",  אמר המאמן לאחר האימון ברדיו ירושלים . " בית"ר עברה תהפוכות מהיום שהתחלתי את הקדנציה והכאב ראש מה לעשות גדול מאוד .  ברגע שראיתי שזה לא מעניין אף אחד ורוצים לראות בית"ר שתרוץ בצמרת ,  אז זו הייתה בעיה עבורי .  לא מנתחים את בית"ר נכון ולא מבינים באיזה מצב היא השנה .  לא ראיתי לנכון לתרץ ולכן בחרתי בשקט שלי וזה הצליח להביא לשינוי .  היום אנחנו במקום יחסית טוב .  אני מצפה שבית"ר השנה לא תילחם על הירידה ".  מלמיליאן התייחס גם לסוגיית דריו פרננדז ,  ואמר : " יש לו חוזה לשלוש שנים ואי אפשר לקחת שחקן ולשים ביציע .  אמרו לי שבפגרה הוא יילך .  באתי אליו לפני חודש ואמרתי לו שיבוא ואני אתן לו לשחק והוא ענה לי שהוא עוזב .  הוא שחקן שיכול למשוך ויכול לתת .  הוא איכזב בתחילת העונה ,  שמתי אותו בצד והוא לא הסכים עם זה .  בדרך שלי אני מתייחס לכולם שווים .  הוא לא נתן את מה שהוא צריך .  הלוואי שדריו היה רוצה להישאר לתרום לנו .  לא הלבשתי אותו והוא עשה את עצמו פצוע ,  אלה דברים שלא עושים .  אני טיפסתי על עץ גבוה איתו ?  מה שעברתי איתו בבית"ר בחיים לא הייתי עובר עם שחקן אחר .  כמה שהבלגתי איתו בחיים לא הייתי מבליג עם שחקן אחר .  הבלגתי פעם אחת ופעמיים ,  פעם שלישית זה נגמר ".  המאמן גם התבטא בנושא התבטאותו לפני מספר שבועות על שביתה איטלקית ,  ואמר : " אני לא חוזר בי במילה .  זה עשה את השינוי בבית"ר .  אני רואה שחקן שלא מתאמץ ,  אולי בגידה זו מילה קשה אבל שחקן לא מתאמץ זה בטוח ".  על חן עזריאל אמר מלמיליאן : " לפני תחילת העונה אמרתי לו :  'אתה הולך לתת שנה טובה ואני רוצה לראות אותך בכל אימון נותן מאה אחוז .  גם היום אני אומר לו שזה לא מספיק והוא צריך לתת יותר כי הוא יכול להישאר עם שמונת השערים עד סוף העונה .  אמרתי לו שהוא שחקן שצריך לשחק רק למעלה ויצליח .  אני מאמין בו ונותן לו לפתוח בהרכב אבל עדיין דורש ממנו יותר ". 
על השינויים הצפויים בינואר ,  אמר מלמיליאן : " העזיבה של אלברז וגונזאלס תפגע המון בקבוצה .  אין הרבה כסף להתחזק אבל עם מה שיש נראה מה לעשות .  מבחינה מקצועית הייתי רוצה שחקנים ברמת גבוהה אבל אין אפשרות לזה ".  המאמן גם התייחס לעימותים בין האוהדים לאיציק קורנפיין השבוע בגביע הטוטו ,  ואמר : " זה לא צריך לקרות .  זה לא נעים ולא יפה ופוגע בשחקנים ובקבוצה .  זה מעודד את הקבוצה היריבה ואני חושב שאיציק עושה את המקסימום כדי שבית"ר תהיה קבוצה טובה ולא הייתי רוצה לראות את זה כי זה פוגע מאוד בקבוצה ". 
לקראת המשחק מול מכבי נתניה ,  הוסיף : " השחקנים זוכרים בדיוק מה קרה בנתניה במחזור הראשון .  קיבלנו בראש חזק .  אם הייתי שחקן והייתי עובר את מה שעברנו בנתניה הייתי רץ מחר 200 דקות לא 90 ". 
נציגו של פרננדס ,  לירן עטיה ,  הגיב על הדברים ואמר : " הדברים המיוחסים לדריו אינם נכונים והשחקן יגיב על כך שיעזוב ". 

מלמיליאן : " בחיים לא עברתי דבר כזה עם שחקן "
 אורי מלמיליאן התראיין לרדיו ירושלים וסיפר על פרשת פרננדז : " אמרתי לו שאני אתן לו לשחק ,  הוא עשה את עצמו פצוע "
 
