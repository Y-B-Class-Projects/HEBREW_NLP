צעדי האוצר להגדלת היצע הדירות :  קבלנים שיבנו מהר יקבלו החזר של 15%
צעד נוסף :  הנחה במס שבח ;  במשרד מתכננים גם לעודד הקמה של בתים צמודי קרקע בפריפריה - במקום רבי קומות
 >  >  תמריצים לקבלנים לקיצור משך בניית דירות והנחות במס שבח על מכירת קרקעות שנרכשו לפני שנת 2000 - אלה שניים מהצעדים הבולטים שמתכנן משרד האוצר במסגרת המאבק בזינוק מחירי הדירות בישראל .  בימים אלה מגבשים במשרד חבילת צעדים לפתרון בעיית הנדל"ן ולהגדלת היצע הדירות .  באוצר נוטים לקבל את הצעתו של שר השיכון ,  אריאל אטיאס ,  שמבקש לשחזר תמריצים לקבלנים לקיצור משך הבנייה - כנראה בדרך של החזר חלק מכסף ששילמו על הקרקע ,  אם משך הבנייה יפחת מזמן מסוים .  תמריצים דומים ניתנו בהצלחה בזמן גל העלייה מברה"מ בתחילת שנות ה-90 .  במשרדי האוצר והשיכון מתכוונים להכניס לתוך המכרזים של משרד השיכון ושל מינהל מקרקעי ישראל עדיפות לקבלנים שיבנו בזמן המהיר ביותר .  בין תנאי המכרז תיכלל גם הנחה מובטחת ,  בצורה של החזר חלק מהתמורה שישלם הקבלן עבור רכישת הקרקע ,  למי שישלים את הבנייה בתוך פרק זמן קצוב .  כך ,  בהצעות המחיר במכרז יוכלו הקבלנים לשקלל את ההנחה המובטחת להם ,  דבר שיאפשר להם גם להגיש הצעות מחיר גבוהות יותר במכרזים .  ההצעה צפויה לעלות לדיון בישיבת מועצת המינהל שתתקיים ב-15 בנובמבר .  ההערכות הן כי באותה ישיבה תאושר ההצעה ,  המקובלת כאמור על משרד האוצר .  לפי ההצעה תינתן הנחה בשיעור של 15% ליזמים שבונים תוך 30 חודש ומסרו טופס 4 .  במשרד הבינוי והשיכון הסבירו כי הדבר ייעשה כך :  היזם ישלם 85% מגובה הקרקע ביום הרכישה ,  וימסור פיקדון בשיעור של 15% נוספים .  במידה ויעמוד ביעדים - הפיקדון לא יחולט ,  וההפך .  צעד נוסף שמשרד האוצר מתכנן הוא שינוי בתכנון הקרקעות בפריפריה .  במשרד מבקשים להגדיל את ההיצע של דירות איכותיות  ( בעיקר צמודי קרקע )  על חשבון בנייה רוויה רגילה ,  במטרה להפוך את הפריפריה לאטרקטיבית למעבר של אוכלוסייה חזקה יחסית .  כיום יש בפריפריה יחידות דיור לא משווקות ,  מאחר שמדובר בדיור לא איכותי  ( בנייה רוויה וזולה )  .  ההערכה באוצר היא כי בני המעמד הבינוני ,  המתקשים לרכוש דירה במרכז ושוקלים לעבור לפריפריה ,  יעשו זאת רק בתמורה לשדרוג רמת החיים ,  כלומר אם יוכלו לרכוש בפריפריה דירה מרווחת ואפילו בית צמוד קרקע .  האוצר התייעץ עם הקבלנים בכירים במשרד האוצר נפגשו השבוע עם כמה מבכירי הקבלנים בישראל וביקשו לשמוע את הצעותיהם לפתרון העלייה המהירה במחירי הדירות בישראל .  הקבלנים העלו שורה של טענות והצעות ,  שרק לחלקן עשוי האוצר להיעתר .  מצד האוצר נכחו בישיבה ,  בין היתר ,  שר האוצר יובל שטייניץ ,  מנכ"ל האוצר חיים שני ומנהל רשות המסים יהודה נסרדישי .  נציגי החברות שהשתתפו במפגש עם אנשי האוצר :  מנכ"ל אפריקה ישראל ,  גיל דקל ;  מנכ"ל קרדן נדל"ן ,  יורם קרן ;  בעל השליטה בחברת י.ח דימרי ,  יגאל דימרי ;  בעל השליטה בחברת הנדל"ן מצלאווי ,  סמי מצלאווי ;  הבעלים של חברת אלרוב נדל"ן ,  אלפרד אקירוב ;  מנכ"ל א .  דורי ,  אורי דורי ;  נשיא התאחדות הקבלנים ;  ניסים בובליל ;  סגן נשיא ההתאחדות ובעל השליטה בחברת אלמוג כ.ד.אי ,  איציק אמסלם ;  ויו"ר לשכת שמאי המקרקעין ארז כהן .  הקבלנים שבו וטענו כי עיקר הבעיה של שוק הנדל"ן בישראל היא בתחום ההיצע - מחסור בקרקעות - ותבעו כי המדינה תשווק קרקעות בקצב מהיר יותר .  באוצר מסכימים כעת עם התפישה הזאת .  עם זאת ,  אין בנמצא הצעות מעשיות לזירוז השיווק של הקרקעות המתוכננות - מעבר לרפורמה בחוק התכנון והבנייה ,  הנמצאת כיום בדיונים בכנסת .  בתחום המסים ,  הקבלנים הביעו התנגדות להצעות השונות הנבחנות להגדלת המיסוי על משקיעים בנדל"ן - שנועדו להקטין את הביקוש של משקיעים ,  וכך להקטין את הלחצים לעליות מחירים .  הקבלנים מעוניינים כמובן למכור במחיר המרבי את מלאי הדירות הקיימות שבידם ואת הדירות הצפויות להיבנות על קרקעות שכבר נרכשו במחיר גבוה ,  ולפיכך התנגדו להצעות ,  בטענה שלא יפתרו את הבעיה היסודית של מחסור בהיצע של דירות .  לדבריהם ,  המיסוי רק יביא להסטת הרכישות מקונה אחד לאחר ,  אבל לא יפתור את הבעיה המבנית בשוק הנדל"ן .  במשרד האוצר ,  שבו מעוניינים לשפר את מצבם היחסי של הזוגות הצעירים באוכלוסיית רוכשי הדירות על חשבון המשקיעים  ( בעלי שתי דירות ויותר )  ,  נראה שיעדיפו להמשיך בצעדים שפוגעים ברווח ההשקעה של משקיעים בנדל"ן בלבד .  לעומת זאת ,  בין הקבלנים לאוצר שוררת כנראה הסכמה בהיבט מיסויי אחר :  ההצעה להפחית את מס השבח על קרקעות היסטוריות  ( קרקעות שנרכשו לפני שנות ה-2000 )  .  מס השבח על מכירת קרקע כיום הוא 20% .  עם זאת ,  עד לפני עשור שיעור מס השבח היה שיעור המס השולי החל על בעל הקרקע  ( עד 46% )  .  ועדת רבינוביץ' קבעה כי מס השבח על קרקע שנקנתה לפני שנת 2000 ונמכרת כיום יהיה הממוצע של שני שיעורי המס ,  בשקלול של משך ההחזקה .  הדבר יוצר תמריץ לדחות את מכירת הקרקע ,  משום שככל שממשיכים להחזיק בקרקע ,  כך גובר הנתח של המס הנמוך  ( 20% )  בשקלול שיעורי המס .  הקבלנים המליצו לאפשר מכירת קרקעות תוך תשלום מס שבח של 20% - דבר שיעודד מכירת קרקעות כבר היום .  באוצר שוקלים את ההצעה הזאת בחיוב ,  אף שלא התקבלה עדיין החלטה בעניין .  ההערכה היא כי כמות הקרקעות שאינה משתחררת לשוק בעקבות השינוי במס שבח היא קטנה ,  ותספיק לכמה אלפי יחידות דיור לכל היותר .  כמו כן ,  מדובר בקרקעות שיימכרו ממילא בסופו של דבר - והשאלה היא רק עיתוי המכירה .  באוצר מתלבטים אם כדאי לאבד את ההכנסות ממסים לשם הקדמת הבנייה של כמה אלפי יחידות דיור .  הקבלנים רוצים עוד עובדים זרים במפגש הלינו הקבלנים על החלטת הממשלה לבטל את ההיתרים להעסקת עובדים זרים בבניין .  כיום נותרו בענף הבנייה כ-8,000 עובדים זרים חוקיים אחרונים ,  בעיקר בתחומים שנחשבים קשים פיסית  ( בנייה  " רטובה ")  .  הקבלנים טוענים כי הפחתת מספר העובדים הזרים ,  וכן הכוונה לבטל את ההיתר לאחרונים שבהם ,  מעכבת את הבנייה בישראל - ובהכרח מאיצה את עליית המחירים .  משך הבנייה הממוצע בישראל אכן התארך בשנים האחרונות .  עם זאת ,  כמה ועדות מקצועיות בדקו כבר את טענות הקבלנים וגיבשו מדיניות כוללת בתחום העובדים הזרים בישראל ,  ובכללם בענף הבנייה .  לפיכך ,  אין במשרד האוצר כוונה לסטות מהמדיניות המוצהרת בנוגע לעובדים זרים דווקא בתחום הבנייה .  למעשה ,  ההערכה באוצר היא כי היתרון של העסקת עובדים זרים מקצועיים הוא בעיקר בתפוקה הגבוהה שלהם ,  ופחות בתחום השכר - שכרם של העובדים הזרים המקצועיים דומה לזה של הישראלים - ולכן מניחים כי תמורת התמריצים המתאימים יהיה כדאי לקבלנים להחליף את העובדים הזרים במספר גבוה יותר של עובדים ישראלים .  צעד אחר ,  שלקוח מתקופת הבנייה הקדחתנית של תחילת שנות ה-90 ,  הוא הוועדות לבנייה למגורים  ( ול"ל )  ,  שקיצרו מאוד את ההליך למתן אישורי בנייה ,  מאחר שקיבלו סמכות מרחיקת לכת לקבל החלטות בלא להתחשב בהתנגדויות .  ול"ל הוכחה כאמצעי יעיל מאוד לזירוז הבנייה למגורים ,  אבל במחיר של פגיעה באיכות התכנון .  הקבלנים הציעו לחזור ולהקים את הול"לים במסגרת הוועדות המחוזיות ,  אך ספק אם האוצר ייעתר לכך ,  בין השאר בשל התנגדות של משרד המשפטים למהלך השנוי במחלוקת .  טענה נוספת שהעלו הקבלנים היא בתחום פרויקטים של פינוי-בינוי .  האוצר מנסה לקדם במסגרת חוק ההסדרים הצעות לזירוז הליכי האישור של פרויקטים כאלה ,  בעיקר באמצעות צמצום כוחם של שכנים מתנגדים באמצעות הקטנת הרוב הנדרש לשם אישור פרויקט .  עם זאת ,  ההצעה פוצלה מחוק ההסדרים והועבדה לוועדת החוקה של הכנסת - שספק אם תעדיף את הצורך בזירוז האישור של פרויקטים על זכויות הקניין של שכנים שמסרבים להצטרף אליהם .
 
צעדי האוצר להגדלת היצע הדירות :  קבלנים שיבנו מהר יקבלו החזר של 15%
צעד נוסף :  הנחה במס שבח ;  במשרד מתכננים גם לעודד הקמה של בתים צמודי קרקע בפריפריה - במקום רבי קומות

