היום שאחרי המהפכה
על פניו ,  ההצלחה של נבחרת הדייויס בשנים האחרונות אמורה היתה לחלחל למטה ולנצל את הפופולאריות המחודשת ,  בדיוק כמו שקרה לג'ודו אחרי 1992 .  יותר מגרשי טניס ,  יותר ילדים שמצטרפים לענף ,  יותר ספונסרים ,  יותר תשתיות לעתיד .  האם זה באמת קרה ? 
השיא אליו הגיעה נבחרת הדייויס של ישראל הוא לא ההשתתפות בחצי הגמר בספרד .  זה נכון מבחינה הישגית ,  אך לא מדובר בשיא .  באותה שבת קיצית ביולי 2009 ,  שנייה אחרי שמראט סאפין שלח כדור אחד ארוך מדי ,  הטניס הישראלי השלים את הצעד האחרון ונעמד על פסגת ההר .  זה היה רגע לתפארת ,  רגע של רוממות רוח ,  של שמחה וגאווה אמיתית .  הוא היה היסטורי לא משום ההישג עצמו - הרי זה תנאי הכרחי - אלא משום שחבורה של ספורטאים ליכדה מאחוריה עם שלם ,  כמו חיינו את אחד מפרקי ספריו של שרגא גפני .  שלושה ימים מילא העם את ההיכל ,  דחף ,  עודד ,  תמך וקיווה ,  ולבסוף רוח הקודש נשבה בו .  רוח של אחדות והכרת תודה הדדית .  באותה נקודת זמן ,  הטניס כבש את הכותרות והלבבות .
 הטיפוס אל אותה פסגה החל באפריל 2007 עם ניצחון על איטליה וחזרה לבית העליון .  מאז ,  שילוב של הגרלה מזליקית ,  כישרון ,  אמונה וביטחון הפכו את הנבחרת ,  צעד אחר צעד ,  ליהלום שבכתר הספורט הישראלי .  בעוד הכדורגל והכדורסל ניפקו אכזבות ואלימות לצד פרשיות אפלות ,  נבחרת הדייויס הייתה הבן המוצלח במשפחה .  הניצחון ההירואי על צ'ילה ,  והעקיצה הספורטיבית בשבדיה העוינת ,  הפכו את דודי סלע ,  אנדי רם ,  יוני ארליך ,  הראל לוי ונועם אוקון ,  לגיבורים מקומיים .  הספורט הישראלי חווה הרבה הצלחות ,  אך מעטות הפעמים שענף כלשהו ידע לנצל את החיבור בין רוממות רוח עממית והישג ספורטיבי כדי לזנק קדימה .  הג'ודו ,  לדוגמה,עשה זאת .  השאלה היא האם ההצלחה של נבחרת הדייויס בשנים האחרונות חלחלה למטה ,  חיזקה את יסודות הענף ,  העצימה את הפופולריות שלו ,  הזרימה אליו כסף ,  הגדילה את כמות המגרשים ותגרום לו בעתיד הרחוק להפוך מקור לגאווה .
" בכל העולם טניס ניזון ממודלים לחיקוי ,  מהצלחות ומטורנירים גדולים שמעורבים בהם מקומיים ,  אומר עודד יעקב ,  לשעבר קפטן נבחרת הדייויס והפדרציה ,  שסיים לאחרונה את תפקידו באיגוד הטניס . " ההצלחה של הדייויס וגם הפדרציה ,  נתנה בוננזה לטניס .  כמות הילדים שנכנסה גדולה מאוד ,  הגיוסים קלים ,  לא צריך אפילו לחפש את הילדים .  
מאז שנות ה-20 של המאה ה-20 נפתחו כ-120 אגודות רשומות באיגוד הטניס .  את הענף מובילים 14 מרכזי הטניס מקריית שמונה בצפון ועד באר שבע בדרום ,  והתנופה שסיפקה ההצלחה בדייויס מורגשת . " אני יכול להגיד בוודאות שההצלחה בדייויס תרמה בשנתיים האחרונות לגידול שבין 10 ל-20 אחוז בפעילות בענף ,  מעריך אמיל צ'רנוב ,  מנהל מועדון הטניס של מכבי תל אביב לשעבר  ( הנקרא  " עירוני ,  כיום )  . " חלק מהגידול זה פונקציה של מה שאני מגייס בבתי הספר ,  אבל יש יחס ישר להצלחה בדייויס .  הילדים אומרים 'שחר פאר ,  דודי סלע ,  אנדי רם' ,  השמות מצלצלים להם ".  
ההשפעה מורגשת .  התמונות המרגשות של סלע ,  לוי וחבריהם הזיזו משהו .  אך למרות הגידול בכמות הילדים שמשחקים טניס ,  הרבה לא השתנה בבסיס הענף . " המערכת לא ניצלה את השנים המאוד טובות האלה ,  גם מבחינת הנבחרות וגם אינדיבידואלית ",  אומר עודד יעקב , " הטניס הישראלי לא הסיק מסקנות ולא שיפר את הרמה של האימון ,  ההדרכה ,  הניהול והארגון .  ההפך ,  אני חושב שיש מנוחה על זרי הדפנה ". 
בעיה מסורתית בענף היא המחסור בכסף .  תקציב איגוד הטניס זעום ועומד על פחות מ-10 מיליון שקל בשנה ,  מרכזי הטניס מקבלים מימון מתרומות ,  ובמשך שנים חברות במשק הדירו רגליהם מתמיכה בענף .  האיגוד הבריטי ,  רק לשם השוואה ,  משקיע בפיתוח שחקניו בין 25 ל-35 מיליון ליש"ט בשנה .  ב-2007 ,  כשהחלה ההצלחה בנבחרות ,  חל שינוי .  חמישה ספונסרים נתנו חסות לטניס הישראלי ,  ההצלחה בדייויס ובפדרציה גרמה לחברות כמו פולקסוואגן ,  מי עדן ופסגות אופק לאמץ את הנבחרות .  אם לפני שלוש שנים היה קשה לגייס מאמצים ,  הרי שמאז קל יותר .  
הבעיה היא שחלק ניכר מהחברות מימנו אירועים באופן זמני ונקודתי .  בטווח הארוך ,  למרות שהתקציב גדל מעט  ( מול רוסיה נרשמו הכנסות של 1.5 מיליון שקל ממכירת כרטיסים )  ,  הכסף עדיין אינו רב ,  ואינו מחלחל מטה .  בבונוסים חולקים רק חברי הנבחרות הנוכחיות ,  ואילו דור העתיד נשאר ללא מזומנים שיתניעו את הפיכתם למקצוענים . " יש את אמיר ויינטרוב ,  שרק עכשיו התחילו לעזור ולתמוך בו ,  והיו צריכים להשקיע בו כבר לפני שנתיים ,  אומר שלמה צורף ,  מאמן נבחרת הדיוויס לשעבר . " כמה שחקנים בני 30-31 יכולים עוד למשוך ?  יש שחקנים בגיל 13-14 שמסומנים על ידי מרכזי הטניס ,  והם בודדים .  כשאתה מגיע לבוגרים ואתה מתחיל לשלם על תחרויות ,  אז קורה מה שקורה .  אין תחרויות בארץ ,  וכששחקן צעיר מנסה את מזלו בחו"ל ,  יוצא לו לשלם 100 אלף דולר לשנה ויותר .  אז או שיש לך כסף כמו אבא של שחר ,  או שאתה מוצא ספונסר .  דודי במקרה השתחל והגיע לאן שהגיע .  הוא לא היה רחוק מלעבוד בשיפוצים אצל אח שלו בניו יורק .  הוא היה על סף פרישה ". 
למרות ההצלחה בדייויס ,  הטניסאים הבכירים שלנו לא קצרו את הפירות הכלכליים .  סלע ,  לדוגמה ,  הטניסאי הבכיר של ישראל מאמצע העשור החולף ,  מעולם לא זכה לספונסר גדול ויציב .  כשהחברה היבואנית של  " סוזוקי "  ביקשה לאמץ אותו לפני כשנה ,  היא הציעה לו 4,000 שקל כתמיכה שנתית .  זאת בזמן שטניסאים ברמתו של סלע משתכרים עשרות אלפי דולר מחוזי אימוץ .  הדייויס לא קידם את מעמדו של הטניסאי הישראלי או הטניס הישראלי מבחינה כלכלית .  
כדי לפתח שחקן מקצועני יש להשקיע בנער בן 12 יותר מ-250 אלף דולר ,  כשהסיכוי להצלחה הוא נמוך .  עם נתונים כאלה ,  אין פלא שהשוק הישראלי נמנע מלהכניס ידו אל הכיס .  אפשר רק לנחש כמה כישרונות אבדו לנצח בגלל חוסר בתמיכה כספית בגיל צעיר .  אבל לא על החברות הפרטיות וטו ? ב לבן צריך לעמוד עתיד הענף .  הן לא חייבות להשקיע אפילו שקל באותם ספורטאים צעירים .  הבעיה היא שבשנים הראשונות אין לדור העתיד חלופה כלכלית הולמת ותמיכה מספקת שאמורים לספק איגוד הטניס ומרכז הטניס העניים במשאבים .  לכן בלתי אפשרי לשרוד מבחינה פיננסית ,  ובשל כך מבחינה מקצועית .  ההצלחה בדייויס לא הביאה לשינוי מבחינה זו ,  ושני הגופים האלה עדיין אינם מסוגלים לספק את המשאבים הדרושים לפיתוח צעירים ,  משום שתקציבם נמוך משמעותית ביחס לענף שדורש הרבה כסף כדי לייצר ספורטאים .
 בגיל העשרה עדיין יש לישראל מאגר כישרונות לא מבוטל ,  אבל בהמשך הם נופלים .  גיל 18 הוא קו פרשת המים בו השירות הצבאי והעדר המימון מכריעים את מרבית הטניסאים הצעירים .  החיכוכים התמידיים הנמשכים שנים בין איגוד הטניס למרכז הטניס הופכים את הענף לחסר הנהגה ברורה ,  נעדר תפיסת עולם באשר לאיתור ופיתוח כישרונות וחסר יכולת מימון . " העובדה שמרכז הטניס ואיגוד הטניס נמצאים בסכסוך משפיעה ,  המשאבים מבוזבזים ,  במקום לאחד תקציבים ומשימות ,  אומר צורף ,  ויעקב מוסיף כי  " יש פה גופים גדולים שלא עובדים יחדיו וכולם מפסידים מזה .  שחקנים ,  מאמנים והורים נפגעים כתוצאה מזה .  
הפוליטיקה העכורה בין האיגוד למרכז ,  מפריעה לענף להתפתח . " כרגע אני לא יודע על מגרשים חדשים שנבנים ,  אומר צ'רנוב . " זה לא זול לבנות מגרש ,  ואסור לשכוח שבשעות היום קשה למלא מגרשים ,  ושעות השיא ספורות .  עיריית תל אביב לא תומכת במרכזי הטניס ,  למעט אלה שבבעלותה כמו בהדר יוסף .  עיריית רעננה תומכת מאוד בטניס ,  משקיעה ,  ובנתה מרכז מדהים אותו היא מתחזקת .  נושא המתקנים הוא עוד בעיה ,  שההצלחה בדייויס רחוקה מלפתור .  הרשויות המקומיות בישראל אינן אחידות בהשקעתן בספורט ,  התקציבים הממשלתיים המופנים לטניס זניחים ביחד לעלות חניכת שחקן מקצוען ,  והתנופה שקיבל הענף נעצרת על ידי ביורוקרטיה מסואבת והעדר יד מכוונת .  
ביולי 2003 היו בצרפת קרוב ל-160 אלף מגרשי טניס ,  ו-9,200 מועדוני טניס .  הכמות מוכיחה עד כמה הרשויות והאיגוד משקיעים בטניס .  ריבוי המגרשים וההשקעה בהם משמרים את פופולריות הענף ,  שומרים על בסיסו כעממי ומושכים אליו עוד ועוד ספורטאים ,  הופכים אותו נגיש לכל שכבות האוכלוסייה במרכז ובפריפריה וכל אלה מניבים הצלחה .  לצרפתים יש כיום 22 שחקנים בין 200 הראשונים בעולם .  ישראל לא מתקרבת למספרים של צרפת ,  למרות שבכל עיר ,  כפר או קיבוץ יש מגרשי טניס .  ישראל גם לא מתקרבת למספרים של בלגיה  ( 10.8 מיליון תושבים ,  6 טניסאים בטופ 200 )  או קרואטיה  ( 4.5 מיליון תושבים ,  6 טניסאים בטופ 200 )  .  לישראל יש שניים בלבד - דודי סלע ,  סוג של נס ספורטיבי ,  והראל לוי בן ה-31 .  מה הלאה ?  מדבר .  
למרכז הטניס יש תכניות המלוות את אלה הרוצים להפוך טניסאים כבר מגן הילדים ,  אולם הבסיס נשאר מימון פרטי של ההורים ,  והכסף המצוי באיגוד ובמרכז רחוק מלהשפיע . " חבר אמר לי :  'לא משתלם לי שיצמחו לי שחקנים במועדון .  יש לי שישה מגרשים ,  אני מרוויח טוב ,  מתפרנס יפה ,  אבל לילד שהוא תחרותי צריך לתת מגרש לבד ויותר יחס' ,  אומר עופר סלע ,  אח של ,  שחקן עבר שעובד כמאמן במועדון ברעננה , " מבחינה כלכלית לא משתלם לו להחזיק שחקן כזה פה .  עדיף לו שיהיו לו כמה שיותר ילדים ,  גם אם ברמה פחות גבוהה ".  
באופן פרדוקסלי ,  הפופולריות הגואה מביאה יותר ילדים לענף ,  אבל יוצרת צפיפות משום שכמות המגרשים לא גדלה . " אי אפשר להגדיל את כמות המורים כשאין גידול בכמות המגרשים ",  אומר צ'רנוב ,  וכשלא מתווספים מדריכים ומגרשים ,  אי אפשר להוציא את המיטב מאותם ילדים שמצטרפים לענף .
 הצלחת הנבחרת בשנתיים האחרונות היא מקסם שווא .  חיבור בלתי אפשרי של מספר גורמים ,  שהפיחו חיים בענף הגווע .  ישראל ,  מדינה עם מזג אוויר מצוין ,  ימי שמש רבים ותרבות ספורט מתפתחת ,  לא השכילה במשך השנים להפוך את הטניס לאחד מענפיה הבולטים ,  למרות שקיימים בה ידע ,  ניסיון ופוטנציאל .  המאמנים הטובים לא מגיעים לפריפריה ,  שבה בלא מעט מקומות ידם של האנשים אינה משגת ,  והמאמנים בערים הגדולות מתפרנסים בעיקר משיעורים פרטיים לחובבים והדרכת קבוצות גדולות .  זו לא הדרך שתצמיח לנו כוכבים . 
" ברומניה לפני חמש שנים עשו כל שבוע תחרות פיוצ'ר .  למרות שלא היו מספיק שחקנים ,  עשו את זה .  תוך חמש שנים גדלו שם הרבה שחקנים .  כל העולם בא לשם והכל התחיל לפרוח ,  אומר צורף .  בישראל יש מעט מדי טורניר פיוצ'ר ואפשר רק להתגעגע לטורניר רמת השרון שעורר עניין מקומי גדול בענף ובו כיכבו בעבר טניסאים בעלי שם עולמי כמו ג'ימי קונורס וברד גילברט .  מבחינה זאת ,  הצלחת הנבחרות הייתה אוויר לנשימה עבור הטניס המקומי .  
מלבד זינוק בפופולריות הענף ,  ההצלחה ברמת הנבחרות לא שינתה את פניו .  לא נוספו מגרשים ,  התקציבים של איגוד הטניס ומרכז הטניס עדיין נמוכים משמעותית מהדרוש ,  יש יותר נכונות להשקעה מצד חברות במשק אך היא מועטה ואינה כזאת שתיצור עוד טורנירים בינלאומיים בארץ או תספק חמצן כלכלי לטניסאים צעירים .  כדי לשנות את כל זה הטניס הישראלי חייב לנצל את רגעי התהילה האחרונים .  להשתמש בפנים המצליחות של הענף כמשווקיו ,  לשדר אותם יותר בטלוויזיה ובאינטרנט וכך לגייס בעזרתם תקציבים גדולים יותר לאיגוד ולמרכז . " אנחנו בנקודת שפל כזו שאנחנו יכולים רק להתקדם ממנה ,  מסכם עודד יעקב , " יש בנקודות מסוימות עשייה חיובית .  חייבים להיות אופטימיים .
 
היום שאחרי המהפכה
על פניו ,  ההצלחה של נבחרת הדייויס בשנים האחרונות אמורה היתה לחלחל למטה ולנצל את הפופולאריות המחודשת ,  בדיוק כמו שקרה לג'ודו אחרי 1992 .  יותר מגרשי טניס ,  יותר ילדים שמצטרפים לענף ,  יותר ספונסרים ,  יותר תשתיות לעתיד .  האם זה באמת קרה ? 

