 " יש לנו סיכוי של 50 אחוז לעלות לשלב הבא "
 מאמנה של מארוסי ,  ג'ורג'יוס בארצ'וקס ,  יודע שהוא חייב ניצחון על מכבי תל אביב ,  ובראיון לוואלה !  ספורט הוא נשמע אופטימי
בין החקירות השונות ,  משחקי הגביע והמשחק האחרון בשלב הבתים ביורוליג ,  במכבי תל אביב ממשיכים לחפש סנטר מחליף למאצ'יי לאמפה ,  שנחתך רשמית מהקבוצה בתחילת השבוע .  אחד השמות הראשונים שעלה כמועמד להחליף את השרוך הפולני היה דימיטריוס מאברואידיס ,  הסנטר בן ה-24 של מארוסי ,  שמעמיד עד כה העונה ממוצעים של 11 נקודות ו-4.8 ריבאונדים ביורוליג .
 מאמנו של מאברואידיס ,  ג'ורג'יוס בארצ'וקס ,  מספר השבוע לוואלה !  ספורט על התוכניות שלו לגבי השחקן : " הוא שחקן שמאוד חשוב לנו ,  במיוחד העונה ,  כשהוא משתפר מיום ליום ועושה קפיצה ביורליג .  אני שמעתי שמכבי מתעניינת בו ,  אבל אני לא יודע עד כמה זה נכון .  אני אישית מקווה שהוא יישחק בטופ 16 במדי הקבוצה הנוכחית שלו .  בקיץ נגמר לו החוזה ,  ואז תהיה החלטה ,  לא רק שלי ,  אלא גם של המועדון ושלו ". 
עד כמה המשחק מול מארוסי חשוב עבור מכבי תל אביב כבר כולם יודעים ,  אלא שגם ליריבה של מכבי יש על מה להלחם ,  ואולי אפילו יותר מאשר לצהובים מתל אביב .  לפני תחילת המשחק מגיעה קבוצתו של בארצ'וקס למשחק כשהיא תלויה אך ורק בעצמה ,  שלא כמו מכבי .  ניצחון של מארוסי ,  והיא עולה לטופ 16 .  במידה והיא מפסידה ,  היא תצטרך להתפלל שהקבוצה המתפוררת מלובליאנה תצליח לנצח את רומא .
" לפני תחילת המשחקים העונה ,  אחרי התבוננות על הבית שלנו ,  תסריט שבו אנחנו משחקים במשחק האחרון בבית ותלויים בעצמנו היה תסריט חלומי ",  מספר המאמן היווני לקראת ההתמודדות מול הצהובים . " זה שגם מכבי זקוקה לניצחון יקשה עלינו .  אני חושב שיש לנו סיכוי של 50 אחוז לעלות לשלב הבא .  לשחקנים יש מוטיבציה רבה לקראת המשחק כי אם נעלה זו תהיה הפעם הראשונה שאנחנו עולים לטופ 16 ביורוליג ". 
בתחילת העונה ,  כשהסתכלת על הבית ,  חשבת שתוכלו להעפיל לטופ 16 ?  
" היה לי קשה להאמין .  ראשית העפלנו לשלב הבתים מהמוקדמות ,  אז רק עצם ההעפלה לשלב הבתים הייתה הצלחה אדירה עבורנו .  אחרי שהגרלנו את קאחה לאבורל ,  מכבי תל אביב ,  צסק"א ,  רומא ולובליאנה ,  ידענו שתהיה לנו עבודה קשה ,  אבל האמנו בעצמנו .  בכל התמודדות יש לנו אמביציה לנצח ,  גם ביוון וגם ביורוליג .  אחרי שהצלחנו לנצח את רומא ,  שמנו בעצם את הכדור בידיים שלנו ,  ומבחינתנו הכול תלוי אך ורק בנו ". 
הייתה לכם פתיחה עונה קשה ביורוליג ,  ובכל זאת אתם נאבקים על העלייה לטופ 16 ,  מה עשיתם בשביל להישאר בתמונת הבית ?  
" הפסדנו את המשחק הראשון מול צסק"א עם שלשה בשנייה האחרונה של ויקטור חרייפה שנתנה להם את הניצחון ,  והיה לנו קשה להתאושש מזה .  הפילוסופיה שלנו לגבי היורוליג היא להתקדם ממשחק למשחק ולהנות כמה שיותר .  אני שמח שדברים הלכו לכיוון שלנו ועכשיו יש לנו את ההזדמנות לעלות לשלב הבא ,  שזה חשוב לא רק לנו כקבוצה אלא לכדורסל היווני שיהיו לו שלוש נציגות בשלב הבא ". 
בוא נדבר על המשחק ביום חמישי .  במשחק הקודם נגד מכבי רציתם להאט את המשחק ,  הצלחתם בזה אבל בכל זאת הפסדתם ,  מה אתם מתכננים לעשות הפעם ?  
" נבוא כמעט עם אותה תכנית משחק ,  אבל נצטרך להיות יותר ממוקדים כי עבורנו מדובר על משחק שהוא כמו גמר .  במשחק הקרוב יהיה עלינו הרבה יותר לחץ .  נצטרך להילחם על כל כדור ולהיות מרוכזים 40 דקות ,  כי אם אתה עושה טעויות מול מכבי אתה נענש ". 
מה האיום הכי גדול במכבי מבחינתך ?  
" אי אפשר לדבר על איום מרכזי אחד .  במכבי של השנה יש כמה מהאמריקאים הכי טובים באירופה .  שחקנים כמו צ'אק איידסון ואלן אנדרסון ,  לדעתי ,  הם שחקנים מצויינים שיכולים לשחק בכל קבוצה באירופה .  כשמדברים על מכבי חייבים לדבר על כל הקבוצה .  זו קבוצה שרצה מצויין .  היא ראשונה ביורוליג בריבאונדים וחסימות ,  כך שזו קבוצה מאוד אתלטית .  באמת שאי אפשר לחשוב על שחקן אחד שהוא האיום המרכזי ,  כי יש שם הרבה כישרון ". 
זו לא הפעם שאתה משחק נגד פיני גרשון ,  איך זה לשחק מולו ?  
" ראשית ,  פיני הוא בן אדם טוב .  הוא חכם מאוד ועם מנטליות חיובית .  הוא משחק כדורסל שונה מכל קבוצה אחת ביורוליג .  הוא משתמש הרבה בסוגים שונים של הגנה אזורית והמשחקים עם מכבי תמיד נעים סביב ה-100 נקודות לקבוצה .  זה שונה מקבוצות אחרות וצריך להגיב לזה ,  וזה לא קל כל כך ". 
השנים האחרונות הן לא קלות במיוחד למכבי תל אביב ,  כמישהו שמסתכל עליהם מחוץ לישראל ,  מכבי תל אביב עדיין נחשב למועדון גדול באירופה ?  
" כן ,  מכבי הוא מועדון שתמיד נחשב ויחשב לגדול באירופה .  אני דווקא חושב שהעונה הם יכולים להגיע לשלב מאוד מתקדם ביורוליג .  יש להם מאמן מנוסה ,  שזכה כבר בלא מעט תארים .  גם השחקנים שלהם מצויינים ,  אם הייתה לי ההזדמנות לאמן את מכבי ,  כנראה שגם אני הייתי לוקח את אותם השחקנים ,  כך שאני מבין אותם אם יש להם ציפיות גבוהות ".  

" יש לנו סיכוי של 50 אחוז לעלות לשלב הבא "
 מאמנה של מארוסי ,  ג'ורג'יוס בארצ'וקס ,  יודע שהוא חייב ניצחון על מכבי תל אביב ,  ובראיון לוואלה !  ספורט הוא נשמע אופטימי

