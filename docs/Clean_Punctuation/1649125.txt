ישראל בשליחות טורקיה :  מי מכיר בג'נוסייד הארמני 
אי אפשר שלא להתפעל מראש ממשלת טורקיה ,  רג'פ טאיפ ארדואן .  כן ,  עם כל הסלידה ,  למרות כל ההכפשות והעלבונות שהטיח בנו ,  בהנהגה המדינית ובנשיא פרס .  למרות כל הבריתות וההסכמות שהוא כורת עם מדינות כסוריה ואיראן ,  המצפצפות מראש כל גג על ארה"ב ,  דווקא ארדואן ,  אדם חם מזג ,  יכול לשמש מופת לכל מדינאי מתחיל העושה את צעדיו הראשונים ,  המהוססים ,  בזירה הבינלאומית .
 מחר תובא להצבעה בוועדת החוץ של בית הנבחרים האמריקני הצעת החלטה הקוראת לנשיא ארה"ב להכיר בטבח שביצעה לפני 95 שנה האימפריה העות'מנית בעם הארמני ,  ולכנות אותם אירועים מזוויעים בשמם המפורש : " ג'נוסייד ",  רצח עם .  מעריכים כי טובים הסיכויים שהצעת ההחלטה תאושר .  אבל טורקיה ,  בפעולת מנע ,  מפעילה השבוע בוושינגטון את הנשק הלא ? סודי שלה ,  שכבר הוכיח בעבר את יעילותו :  השדולה למען טורקיה ,  מתוגברת בחברי פרלמנט מאנקרה .  ויש לטורקיה עוד אמצעי לחימה ,  כמה מפתיע ,  נגד אישור ההחלטה :  ישראל .  
כן ,  זו אותה ישראל אשר לאחר מבצע עופרת יצוקה ספגה מפיו של ארדואן כל עלבון אפשרי ,  שהורה גם לבטל את התמרונים האוויריים המסורתיים ,  המשותפים לארצו ולישראל .  ארדואן ,  הנלחם במחתרת הכורדית בכל אמצעי לחימה אפשרי ,  האשים את ישראל ,  בהומור עצוב מן הסתם ,  בביצוע פשעי מלחמה עד כדי רצח ? עם בעזה .  זה ארדואן אשר קרא להוציא את ישראל מן האו"ם .  בתגובה לסדרת העלבונות שהטיח בנו ,  הושיב סגן השר דני אילון את שגריר טורקיה בישראל על אותה ספה נמוכה ומפורסמת .  עלבון גרר עלבון .
 טורקיה מעולם לא התנצלה בפני ישראל .  אבל ישראל התנצלה גם התנצלה .  ובתמורה ,  נתלתה בטורקיה כרזה שנועדה להשפיל  שוב  את הנשיא פרס .  ועתה ,  מה רומזת ישראל לחוגי הקונגרס ,  ערב ההצבעה הצפויה על הצעת ההחלטה שתכיר בג'נוסייד הארמני :  אנא ,  אל תאשרו את ההחלטה בהצבעתכם .  אמנם ,  חברי ועדת החוץ של הקונגרס הם  " ציונים ",  ברובם  ( יו"ר הוועדה ,  הווארד ברמן ,  לא מתבייש להצהיר ברבים על ציוניותו )  - אבל בפני הקונגרס מתחננת מדינת היהודים : " טורקיה יקרה לנו ". 
אולי יש סיבה טובה ליחס הסלחני ,  של ארה"ב וגם של ישראל ,  כלפי טורקיה :  היא חברה במועצת הביטחון ,  וקולה יהיה חשוב מאד בהצבעה על סנקציות נגד איראן .  טורקיה היא חברה בברית נאט"ו .  הארגונים המדיניים ,  היהודיים ,  בארה"ב ,  מעולם לא נקטו בפרשת רצח העם הארמני עמדה מוסרית ,  היאה לכל מי שזכר השואה יקר לליבו ,  אלא רק נענו למה שנרמז מירושלים :  נא לא לעצבן את טורקיה ,  גם לא את ארדואן ,  שהנחית סדרה של עלבונות על ישראל בזירה הבינלאומית .  
כאמור ,  טובים הסיכויים שוועדת החוץ של הקונגרס ,  בהצבעה האמורה להתקיים מחר ,  תאשר את ההכרה ברצח העם הארמני .  אבל האם תובא ההחלטה גם לאישורה של מליאת בית הנבחרים ?  הנשיא אובאמה לא יחפוץ בכך ,  ואת משאלתו זו הוא עשוי להביע בפני ננסי פלוסי ,  יו"ר בית הנבחרים .  אבל איך שלא יהיה ,  ארדואן ייצא המנצח הגדול .  אותו רק ניתן לכנות ,  ובצער , " קוסם ".  כי לעומת עשרות פרלמנטים בעולם ,  שהכירו ברצח העם הארמני ,  הכנסת בירושלים לא עשתה כן .  בעניין זה ,  אין ספק ששגרירו של ארדואן בתל אביב יושב על כיסא הרבה יותר גבוה מכל כורסה של שר וסגן שר בישראל .  

ישראל בשליחות טורקיה :  מי מכיר בג'נוסייד הארמני 
nan
