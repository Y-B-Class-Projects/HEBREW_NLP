ברוך הגבר
ב-17 השנה שעברו מאז אלבום הבכורה המופתי של שפי ישי ועד אלבומו הטרי , " גבר לא ידבר על כך ",  לא השתנה דבר :  הוא עדיין מרגש יותר מרוב המוזיקאים בישראל ,  אבל מעטים יידעו על כך
גם לאחר 17 שנה ,  אלבום הבכורה של שפי ישי , " אהבה ושנאה ",  הוא מאלבומי המופת של המוזיקה הישראלית .  זהו מסוג האלבומים שנהוג לכתוב עליהם קלישאות מתנשאות כמו  " חובה בכל בית ",  אך למעשה רבים היו מעדיפים שיישאר דווקא כמו שהוא היה לבסוף  סוד ליודעי ח"ן שאפשר לשלוף כדי להשוויץ בקסם שישי הפיח בו בטקסטים של יהודה עמיחי ,  היינרייך היינה ,  רוני סומק ומובן שגם נתן זך ,  ששיריו מעטרים גם את אלבומו החדש של ישי , " גבר לא ידבר על כך ".   " אהבה ושנאה "  הוא מסוג האלבומים שאפשר לקנות פעמיים ,  פעם אחת בשביל הגילוי ופעם שנייה כדי להתרגש מהעובדה שעדיין אפשר למצוא את הפנינה הזו ולגלות שלא הקימו על חורבותיה מגדל מוזיקלי של חוסר טעם .  
בגלל העוצמה הבלתי רגילה של  " אהבה ושנאה ",   " גבר לא ידבר על כך "  הוא אלבום שבנקודת הפתיחה שלו סובל מחרדת ביצוע כפולה :  מצד אחד נמצאים אלו שהולכים עם האלבום של ישי בכיס החיצוני של הנשמה ,  שהציפייה שלהם לשחזור השיא של האלבום הקודם היא כמעט בלתי אפשרית ;  מהצד האחר נמצאים כל אלו שאין להם מושג מיהו ישי ,  כלומר רוב הציבור הישראלי ,  שנראה כי בלתי אפשרי לשכנע אותם שהמכובדות האלגנטית של הסינגר-סונגרייטר עם כובע הברט היא מה שחסר להם בחיים .  ישי לא נתפס בתרבות הישראלית כיוצר שהיחס אליו הוא של אהבה ושנאה ,  אלא כאחד שהיחס אליו הוא של הערצה נסתרת והתעלמות גורפת .
" גבר לא ידבר על כך ",  על הטקסטים קורעי הלב שלו ,  הקול המרגיע והמזכך של ישי וההפקה המוזיקלית שהיא מוזיקה ישראלית בשיאה ,  הוא ניצחון מרגש על אותה חרדת ביצוע .  ישי הצליח ,  בעזרת נגינה מדויקת של אחים לדרך כמו דודי לוי ,  אהוד בנאי ומובן שגם אשתו ,  הזמרת יהודית תמיר ,  ליצור אלבום שלא מנסה להתמודד עם המיתולוגיה אלא ממשיך אותה באמצעים אחרים .  כך ,  למשל ,  הבחירה בטקסטים של נתן זך בצד טקסטים מקוריים שלו מעניקה לאלבום אחידות והידוק שלא היו ב"אהבה ושנאה ".  לעומת זאת ,  הגישה ההומניסטית של ישי לשירים ,  שבה לכל אדם יש מרחב להיכנס בסיפורי הגוף הראשון של זך ושל עצמו ,  היא חידוש לעומת הסיפורים הרבים שהיו ב"אהבה ושנאה "   ( "סימנטוב ",   " שבעה ")  .  בזכות כך  " גבר לא ידבר על כך "  הוא אלבום מיושב וחכם יותר .
 בניגוד לדבריו של זך עצמו ,  שהודה כי הוא מעדיף את ביצועיה של נורית גלרון ,  ישי המלחין והמבצע הוא הפרשן הטוב ביותר של שירי המשורר .  הרגע שבו קולו הסמכותי  ( אך הלא שתלטן )  של ישי לוקח משפט כמו  " נורה אחת מן השתיים נשרפה/אחת לא מספיקה לקריאה/אבל מספיקה לבכי "   ( "שיר מאוחר מדי ")  ,  הוא רגע שהוא הפרח שהמוזיקה מכניסה בדש החולצה המכופתרת ,  רגע שבו חוסר הקדמה שיש בפולק של ישי הוא למעשה היתרון הגדול של מוזיקה בשפה העברית .  גם הטקסטים של ישי עצמו  ( "אבירים ",   " פרפר הקטיפה ")  נהנים ממטען ספרותי רחב ,  שמרחיקים אותו מהפופ ומקרבים אותו לעולם הגבוה של השירה בלי לאבד קשר עין קבוע עם המאזין שמחפש אותו שיר אהבה פשוט אך מכובד ,  זה שהמיינסטרים הישראלי לא מסוגל להעניק לו כעת .
 יותר מכל ,  מרחפת מעל  " גבר לא ידבר על כך "  התחושה המשמחת ,  אך גם העצובה ,  ששפי ישי מדבר באופן שבו גברים אכן כבר לא מדברים ,  שהוא שר כפי שמוזיקה ישראלית כבר לא נשמעת ,  שהוא מדבר בשפה שאולי פועלת לפי חוקי העברית ,  אבל על רקע הרעשים של הקיום ב-2010 היא קרובה יותר לסינית .  כיחידה אחת ,  עשרת השירים שבו הם לא התשובה הישראלית לחוד החנית של הרוקנרול בעולם ,  אולם הם גאווה ישראלית נעדרת פטריוטיזם זול ועוגיות של עודד בן עמי .
 אבל בדיוק כמו ש"אהבה ושנאה "  היה רגע נטול הד ונטול המשכיות ,  סביר להניח שגם גורלו של  " גבר לא ידבר על כך "  יהיה כשל פריט אספנות ,  מאותן סיבות שלדמגוגיה של חיים הכט יש 30 אחוז רייטינג וכי אין זה סביר שישי יהפוך לחיית ועדי עובדים .  לא סתם מסתיים האלבום בקטע אינסטרומנטלי בשם  " הים ",  שבו רעש הגלים מתערבב ביבבה של חליל ,  רגע אחרי שישי מכריז שיסתפק במה שהשמים ייתנו לו .  באלבום שכולו מילים שאיש כבר אינו מעוניין לשמוע ,  אין אלא להסתכל על הגלים ולחשוב שלא הרבה השתנה ב-17 השנה האחרונות :  שפי ישי עדיין מרגש יותר מרוב המוזיקאים בישראל ועדיין ממש מעט אנשים יידעו על כך .
 

ברוך הגבר
ב-17 השנה שעברו מאז אלבום הבכורה המופתי של שפי ישי ועד אלבומו הטרי , " גבר לא ידבר על כך ",  לא השתנה דבר :  הוא עדיין מרגש יותר מרוב המוזיקאים בישראל ,  אבל מעטים יידעו על כך

