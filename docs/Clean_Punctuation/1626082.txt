סמירה מציע :  ערוץ 10 ישיב את חובותיו לקולנוע עד 2014
מנכ"ל הרשות השניה וערוץ 10 הגיעו להסכמה בעניין השבת חובות הערוץ לקולנוע .  גם רשת וקשת יהנו מדחיית מועד השבת החובות
מנכ"ל הרשות השנייה מנשה סמירה העביר אתמול  ( ראשון )  את התייחסותו להצעת ההסדר בעניין ההשקעה בקולנוע הישראלי בעקבות הצעת ההסכם שנחתמה בין ערוץ 10 ונציגי היוצרים בשבוע שעבר .  במכתבו למנכ"ל משרד התקשורת עדן בר-טל והיועצת המשפטית של המשרד עו"ד נגה רובינשטיין הציע סמירה הצעה להסדר בעניין הקולנוע המתואמת עם אנשי ערוץ 10 ,  מאחר שלדבריו ההסכם שהושג בין היוצרים והערוץ יוצר מצב לא שוויוני בין הערוצים המסחריים וההצעה החדש מתחשבת גם בזכיינית ערוץ 2 לשעבר טלעד .
 בהצעת ההסכם שהעביר סמירה נכתב ,  כי ישראל 10 תגיש לאישור המועצה תכנית להשלמת חובות הקולנוע בסך 20 מיליון שקל עד סוף שנת 2011 .  עם זאת ,  מציע סמירה כי ישראל 10 תוכל להגיש תכנית להשלמת החובות שחורגת ממסגרת הזמן הזו ,  אם תעמיד ערבויות בנקאיות כנגד הסכום שלא יוחזר בתקופה זו וכן תציג תכנית להחזרת חובות הקולנוע שלא שולמו עד סוף שנת 2014 .  במידה שהערוץ לא יעמוד בתכנית זו תוכל הרשות לחלט את ערבויותיו .  הצעת הסדר זו עומדת בנוסף לחובת ההשקעה השוטפת של הערוץ בקולנוע .
 בנוגע לזכייניות ערוץ 2 מציע סמירה ,  כי רשת וקשת תוכלנה לבקש מהרשות דחיית ביצוע חובות עבר בתחום הקולנוע עד סוף 2014 ,  בסכום שלא יעלה על עשרה מיליון שקל ,  וזאת עם הצגת ערבויות בנקאיות כנגד כל סכום שתאשר המועצה .  בקשת הדחייה תצטרך להיות מלווה בתכנית הכוללת  " אבני דרך "  להשלמת החוב שאם הזכייניות לא יעמדו בהן יחולטו ערבויותיהן .  סעיף זה ,  שמוצע כדי ליצור שוויון בין הזכיינים ,  חל גם על הזכיינית לשעבר טלעד שתוכל לבקש לדחות את החזר חובה לקולנוע בגובה 1.4 מיליון שקל עד סוף 2014 .
 הסעיף השלישי בהצעתו של סמירה חוזר להצעת קרן הפקות המקור שהקמתו טורפדה על ידי משרד האוצר .  על פי ההצעה ,  תוקם קרן שר אוצר בסכום של 30 מיליון שקל לקידום הפקות מקור בקולנוע ובטלוויזיה .  הקרן תממן הקפת תכניות וסרטים על ידי יוצרים עצמאיים וכספיה יחולקו במסגרת מכרזים שיפורסמו .  לקרן תוקם ועדה מקצועית שתבחר את ההצעות ואופן בחירתן .  כמו כן ,  זוכים במכרזי הקרן יידרשו להציג הסכמים עם זכייני הערוצים המסחריים בהם תוצג השקעת הזכיינים והתחייבות לשידור בפריים טיים .
 על פי ההצעה ,  זכיינית אשר ישקיע בהפקה מהפקות אלה לפחות רבע מהתקציב ,  יזכה להכרה של מלוא זמן השידור לשם עמידה במחויבויותיו .  הרשות תפעל להקצאת הפקות הקרן בין שני הערוצים המסחריים בהתאם להוראות שייקבעו .  כמו כן ,  הרשות תהיה אחראית לניהול כסי הקרן וזאת בנפרד מתקציבה השוטף .  במכתבו לבר-טל ורובינשטיין ציין סמירה כי סעיף זה הועבר לאישור סופי של אגף התקציבים במשרד האוצר וטרם התקבלה תגובתם לנושא .
 מהרשות השנייה נמסר בתגובה : " מדובר בהתייחסות המאפשרת לעמוד במחויבויות להארכת הזיכיון לישראל 10 ,  תומכת ביצירה ושומרת על העקרונות הרגולאטוריים לטובת הציבור ". 

סמירה מציע :  ערוץ 10 ישיב את חובותיו לקולנוע עד 2014
מנכ"ל הרשות השניה וערוץ 10 הגיעו להסכמה בעניין השבת חובות הערוץ לקולנוע .  גם רשת וקשת יהנו מדחיית מועד השבת החובות

