עתידה של קדימה
השבוע שעבר סיים פרק עגום בתולדות קדימה עם צלקות כואבות לרוב שחקני הסדרה הזו ,  אבל הפרקים הבאים עדיין לפנינו .  באין מכנה משותף אידיאולוגי ובאין נאמנות למנהיג ,  הופכת קדימה לצנטריפוגה העלולה לזרות את נציגיה בכנסת לכל כיווני המפה הפוליטית :  מישראל ביתנו ועד מרצ .  המפץ הפוליטי הגדול ,  שהפך למציאות ב ? 2005 ,  יצר מפלגה בעלת אופי פרוניסטי ? משהו בראשות גנרל שהפך בימי זקנתו לקונצנזוס לאומי ,  תוך שהוא מפלג את מפלגתו שלו לשעבר ,  הליכוד ,  ומתחבר לגורמים אופורטוניסטיים מן השמאל .
 התוצאה הרגיזה אנשים אידיאולוגים מימין ומשמאל ,  והם ניסו להיאבק בתופעה הזו של מפלגה שאינה אומרת שום דבר ברור בשום נושא ,  אפילו לא בנושא שהוביל להקמתה - מהלכים חד ? צדדיים בגדה המערבית כתחליף לתהליך השלום .  האידיאולוגים גם ניבאו לה כישלון ,  בעיקר לאחר שאהוד אולמרט החליף את אריק שרון .  אך הם טעו .  קדימה הפתיעה את כולם פעמיים ,  ואף הצליחה להיות הסיעה הגדולה בכנסת .  פעם אחת היא הפתיעה משום שהבחירות היו בסמוך להיעלמות שרון מן הזירה הפוליטית ,  ובכל זאת חלק מן המצביעים עדיין הביעו כלפיו נאמנות עם הטלת הפתק של קדימה ;  ההפתעה השנייה נבעה מכך שמצביעי השמאל ,  שרצו למנוע את חזרתו של בנימין נתניהו לכס ראש הממשלה ,  ראו בקדימה בראשות ציפי לבני את הסיכוי הגדול ביותר לבלום אותו .
 ההערכה שרווחה לאחר הבחירות ,  ולפיה קדימה היא מפלגת שלטון שאינה מסוגלת להתקיים באופוזיציה - הופרכה ,  לפחות זמנית .  סירובה של לבני לחבור לממשלת אחדות בראשות נתניהו העניק הצדקה לאנשי שמאל רבים להמשיך לתמוך בה .  במהלך 2009 הצליחה מנהיגת קדימה ליצור רושם של אחדות במפלגה ,  ובלמה את התביעות לחבירה לממשלה ולקבלת תיקים בה .  היא היתה בוטה מאוד בנאומיה בכנסת ,  אם כי ברוב הנושאים המרכזיים מצאה את עצמה תומכת בממשלה ,  בעיקר לאחר נאום בר ? אילן ,  שמחק ,  לפחות לכאורה ,  את ההבדל ההצהרתי בין קדימה לליכוד .
 למעשה ,  קדימה הפכה מפלגה דומה למפלגת העבודה בשנות ה ? 70 וה ? 80 ,  רק בלי הנאמנות הארגונית ובלי הנאמנות למנהיג שאפיינו מפלגה זו .  אז מדובר היה בסופרמרקט של דעות ,  משלמה הלל ועד יוסי שריד ,  שיכלו לחיות תחת קורת גג אחת כל עוד התחשב מצע המפלגה בשני צדי הקשת ,  וכל עוד יכול היה כל צד לטעון כי הוא הפרשן של ערכי תנועת העבודה .
 קריסתה של העבודה התרחשה לפני תשע שנים ,  כאשר ויתרה על הדגל המשותף שלה - החתירה לשלום - ואימצה את מנטרת הליכוד שלפיה אין לישראל פרטנר ערבי לשלום .  מכאן הדרך להצטרפות לממשלה הצינית של שרון היתה קצרה .  עם אובדן הצדקת הקיום האידיאולוגי של העבודה ,  אבדה גם המפלגה .
 קדימה ,  אשר זכתה ב ? 28 מנדטים רק בזכות השמאל ,  יכולה להתקיים רק אם תבטא את מאוויי השמאל .  פילוגה נדחה לזמן מה ,  אך הוא טבוע בעצם הסתירות המאפיינות אותה .  תהליך צנטריפוגלי יהפוך אותה לסיעה קטנה הרבה יותר בכנסת .  זה נראה ,  כבר עתה ,  תהליך בלתי הפיך .  לבני תוכל להציל את מפלגתה לקראת הבחירות הבאות רק אם תחליט להמשיך את  " המפץ הגדול "  בכך שקדימה תהיה מפלגת מרכז ? שמאל שתחליף את העבודה .  אם לא - תיעלם קדימה מן המפה ,  ממש כמו ד"ש וכמו שינוי .
 
עתידה של קדימה
nan
