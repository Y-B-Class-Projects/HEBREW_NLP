ראשון בליגת העל :  הקרב על המקום השני
המחזור ה-13 יינעל כשיוגב אוחיון והפועל ירושלים יעלו צפונה למשחק מול גלבוע/גליל שהמנצחת בו תעפיל למקום השני
המחזור ה-13 בליגת העל יינעל מחר  ( ראשון )  למעלה משבוע לאחר שנפתח במשחק בו תארח הפועל גלבוע/גליל עליון את הפועל ירושלים  ( 20:55 ,  שידור ישיר בערוץ 10 ,  שופטים :  משה ביטון ,  עומר אסתרון ואסף אוברלנדר )  .  המשחק נדחה מהשבוע שעבר ,  בעקבות נסיעתה של ירושלים לקאזאן ,  ומאחר ומשחקי המחזור ה-14 ייערכו רק בשבוע הבא ,  בעקבות משחקי גביע המדינה .  בסיבוב הראשון ניצחה גלבוע/גליל 96:101 בירושלים ,  לאחר תצוגת שיא של ג'רמי פארגו שקלע 36 נקודות .  המנצחת במשחק תתפוס לבדה את המקום השני בליגה ,  ואילו המפסידה תמצא את עצמה במקום השלישי ,  צמודה למכבי חיפה .
 גלבוע/גליל מגיעה למשחק כשסגל השחקנים של הקבוצה עדיין לא סגור .  לאחר שהצוות המקצועי הגדיר את השתלבותו של הסנטר מרקוס קאזין כטובה ,  הגיע ההפסד לעירוני אשקלון לפני היציאה לפגרה הקצרה ,  וכעת מוגדר קאזין כשחקן טוב אך ככזה שעדיין לא מציג את היכולת שצופתה ממנו .  בקבוצה שוקלים להחתים סנטר נוסף זר על מנת לעבות את משחק הפנים ,  כששמו של דראגן לבוביץ' שעלה לקראת סוף השבוע ירד בשלב זה מהפרק .  הקבוצה מקווה שהפגרה הקצרה תחזיר את המשחק השוטף של הקבוצה שקצת נקטע מאז פגרת החורף ,  כשעיקר העיניים נשואות לכיוונו של ג'רמי פארגו ,  שלא מצליח לשחזר את יכולתו מתחילת העונה .
 מנגד בהפועל ירושלים חזרו ביום רביעי מאוכזבים מההפסד היורוקאפ לקאזאן ,  אך בקבוצה בטוחים שניצחונות על גלבוע/גליל ועל הפועל חולון במחזור הבא ,  ידחוף את הסגל לקראת הגומלין בצורה חיובית .  בירושלים בונים על יתרון המאצ' אפ שיש לברנדון האנטר מול שחקני הפנים היחסית לא פיזיים של גלבוע/גליל ,  כשגם קווין פינקני ואורי קוקיה צפויים לתת להאנטר את העזרה בפנים .  מי שנמצא בכושר מצוין לאחרונה הוא יוגב אוחיון ,  שבמשחק מול האקסית שלו ינסה להראות את המשך התהליך שעובר בתקופה האחרונה .
 
ראשון בליגת העל :  הקרב על המקום השני
המחזור ה-13 יינעל כשיוגב אוחיון והפועל ירושלים יעלו צפונה למשחק מול גלבוע/גליל שהמנצחת בו תעפיל למקום השני

