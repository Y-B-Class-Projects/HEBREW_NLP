קבלו את הממונה על הגנת המידע 
משפט וטכנולוגיה
 >  >  תזכיר סמכויות האכיפה שפורסם בשבוע שעבר על ידי משרד המשפטים מסמן שלב נוסף במהפיכה שעוברת ההתייחסות להגנת פרטיות ומידע אישי בישראל .  המהפיכה החלה בהעלאת מעמדה של הזכות לפרטיות לזכות יסוד חוקתית ,  המשיכה עם הקמתה של הרשות למשפט טכנולוגיה ומידע בראשותו של עו"ד יורם הכהן ,  והיא מתקדמת כעת שלב נוסף עם פרסום תזכיר החוק .   אם בעבר נחשבה  " פגיעה בפרטיות "  לאחת העוולות הנידחות בפקודת הנזיקין ,  כיום נהפך הנושא לתחום לוהט ,  שאין מנוס אלא להתייחס אליו בכובד ראש במסגרת תוכנית המשטר התאגידי של העסק .  צעד אחר צעד ,  מתייצב בשוק עוד רגולטור עם סמכויות אכיפה הכוללות עיצומים כספיים ,  ענישה פלילית ,  חיפושים במחשב ,  צווי אבטחת מידע אישיים ועוד .  עד עכשיו היו לנו רשות ניירות ערך ,  רשות הגבלים עסקיים ,  מפקח על הבנקים וממונה על שוק ההון ;  כעת קבלו את  " הממונה על הגנת מידע ",  כפי שיוגדר מעתה ראש הרשות .  שלל ההתפתחויות בתחום בשנה האחרונה כולל הטלת קנסות מינהליים בסך של מאות אלפי שקלים על ידי הרשות ;  פרסום טיוטה של תקנות אבטחת מידע מקיפות ומתקדמות בקנה מידה עולמי ;  ההכרה של ישראל על ידי האיחוד האירופי כמדינה עם  " הגנה הולמת "  למידע אישי ;  וזכייתה של ישראל באירוח הכנס השנתי של רשויות הגנת פרטיות ומידע שייערך באוקטובר הבא בירושלים .  אם עד עכשיו נחשבה ישראל בעולם כמעצמה של אבטחת מידע  ( data security )  ,  בזכות חברות כמו צ'קפוינט ויחידות צבא מסווגות ,  לאחרונה אנו רוכשים שם גם בתחום הפרטיות והגנת המידע  ( data protection )  .  תזכיר החוק יעניק לרשות סמכויות אכיפה משמעותיות ,  שיציבו אותה בשורה אחת עם הרשויות המובילות בעולם .  ברוח הזמנים ,  ובעקבות רשות ניירות ערך ,  יוסמך הממונה על הגנת מידע להטיל עיצומים כספיים בהיקף של עד 3.2 מיליון שקל .  לכל יועץ משפטי בעסק ,  ובעיקר בחברות עתירות מידע כגון אלה בתחום הפיננסים ,  הטלקום ושירותי הבריאות ,  כדאי לפתוח תיקייה חדשה במחשב הנושאת את הכותרת  " הגנת מידע ".  זה לא נעים לחטוף עיצומים כספיים בסך של כמעט מיליון דולר ,  ומי שייענש צפוי לשלם על כך מחיר אישי כבד גם בתוך הארגון .  תזכיר החוק קובע שורה של עבירות פליליות במידע אישי שעונשן מאסר ,  כולל שימוש במידע בניגוד למטרה שלשמה נמסר ,  שימוש במידע במאגר ללא הרשאה ,  ומסירת מידע שלא כדין מגוף ציבורי .  יתר על כן קובע התזכיר אחריות של נושאי משרה לעבירות במידע שנעברו בארגון ,  עם אפשרות של הטלת קנסות בסך של עד 200 אלף שקל .  התזכיר יקנה לרשות סמכויות חקירה וחיפוש נרחבות ,  כולל סמכות חדירה לחומר מחשב ללא צו חיפוש ובדיקה של מידע מדגמי ושל  " נתוני מערכת ".  זהו חידוש במסגרת הדין הישראלי ,  המתחייב מהעובדה שנשוא החקירה בעניין זה הוא מידע ממוחשב ,  כך שאין תועלת בהקניית סמכויות חיפוש ללא יכולת חדירה לחומר מחשב .  יש לקוות כי המהפיכה בתחום הגנת המידע תושלם בקרוב ,  עם הכנסת תיקונים מהותיים לחוק הגנת הפרטיות שנחקק לפני 30 שנה .  - הכותב הוא מרצה למשפטים במסלול האקדמי המכללה-למינהל

קבלו את הממונה על הגנת המידע 
משפט וטכנולוגיה

