השר ברק רוכש דירת פאר במתחם אסותא בת"א
שר הביטחון יעזוב את מגדלי אקירוב לדירה קטנה יותר וישלם סכום ראשוני של 70 אלף שקל כדמי רישום לקבוצה .  לפי הערכות ברק שילם עבור הדירה בפרוייקט 8-7 מיליון שקל
שר הביטחון אהוד ברק מצטרף לטרנד קבוצות הרכישה - נכנס לקבוצת העיר החדשה שמקימה את מתחם אסותא בת"א ,  אליה כבר הצטרפו מנכ"לית בנק לאומי גליה מאור ומנכ"ל בנק מזרחי טפחות אלי יונס .  בחודש האחרון חתם ברק עם הקבוצה ,  שבעלות דרור הלוי ורביב צולר ,  על הסכם לרכישת דירת יוקרה במגדל אסותא ברחוב ז'בוטינסקי בצפון תל אביב .  ברק שילם סכום ראשוני של 70 אלף שקל כדמי רישום לקבוצה .  
למרות ביקורות צולבות שזכה ברק על מגוריו במגדלי אקירוב ,  חתם מנהיג מפלגת העבודה על חוזה לרכישת דירה קטנה יחסית ,  ככל הנראה בשטח שנע בין 200-100 מ"ר .  מחירי הדירות בפרויקט מגדלי אסותא המתנשא ל-26 קומות נעים בין 25-50 אלף שקל למ"ר .  הדירה שרכש ברק היא בקומות העליונות והערכות הן שברק שילם עבורה 8-7 מיליון שקל בממוצע .  
מתחם בית החולים אסותא ממוקם בין הרחובות ז'בוטינסקי ,  יהושע בן-נון ,  וורמיזה וקורדובה .  גודלו של המגרש עומד על 8.5 דונם ובו 3 מבנים לשימור לא מחמיר ,  על פי תוכנית השימור המאושרת של העירייה .  רק לפני שבועיים הודיעה החברה כי השלימה שיווק של למעלה מ-90% מיחידות הדיור בפרוייקט ,  בהיקף של למעלה מ-700 מיליון שקל .  הערכות הן כי המגדל יהיה מוכן תוך ארבע שנים .  עד אז ברק ככל הנראה יצליח למכור את הדירה שהוא מחזיק בבעלותו במגדלי אקירוב ,  אותה הוא מציע למכירה למעלה משנה בסכום של כ-30 מיליון שקל .
 שכניו החדשים של ברק במתחם אסותא יהיו מנכ"ל בנק לאומי גליה מאור ומנכ"ל בנק מזרחי טפחות אלי יונס ,  אדריכל הפרויקט משה צור ,  רמי קליש שותף ומייסד של קרן פיטנגו ועו"ד דליה טל ,  שותפה בכירה במשרד עו"ד קנטור-אחנני-טל ,  היועצת המשפטית של דירקטוריון בנק לאומי זה 20 שנה וחברתה של גליה מאור .  
שר הביטחון אהוד ברק ספג ביקורת קשה על מגוריו במגדלי אקירוב בתל אביב .  ברבות הימים ,  הודה כי רכישת הדירה במגדלים היוקרתיים היתה טעות ואף הזיקה לו תדמיתית ,  והוא אף ניסה למכור את הדירה תמורת 30 מיליון שקל .  לפני תקופת הבחירות ביקש עבורה ברק סכום של 40 מיליון שקל .  
הדירה של ברק נמצאת בקומה ה-31 בבניין המערבי מבין שלושת מגדלי אקירוב שברחוב פנקס בתל אביב .  מדובר בדירה בעלת שטח גדול של 480 מ"ר ובה 5 חדרים ,  כששטח הסלון גדול ביותר - 250 מ"ר .  מהדירה משתקף נוף מרהיב לכיוון הים וכל איזור גוש דן .
 
השר ברק רוכש דירת פאר במתחם אסותא בת"א
שר הביטחון יעזוב את מגדלי אקירוב לדירה קטנה יותר וישלם סכום ראשוני של 70 אלף שקל כדמי רישום לקבוצה .  לפי הערכות ברק שילם עבור הדירה בפרוייקט 8-7 מיליון שקל

