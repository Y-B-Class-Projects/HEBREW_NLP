טבע פיטרה 28 עובדים במחלקות הפטנטים והמחקר 
 >  >  חברת טבע ,  החברה הגדולה בעולם לפיתוח תרופות גנריות הודיעה בדצמבר 2009 ל-20 מעובדיה במחלקת הפטנטים על כוונתה לשנות את תנאי העסקתם .  טבע הציעה לרוב העובדים במחלקה ,  ניוד ליחידות אחרות בטבע ולמיעוטם הציעה פרישה מוקדמת או סיום עבודתם בחברה .  במקביל ,  החליטה טבע להקטין את מספר העובדים במחקר הגנרי .  בסופו של תהליך הועברו כמה עובדים לתפקידים אחרים בטבע ו-8 בחרו לצאת לפרישה מוקדמת .  מספר סטודנטים שהועסקו בטבע במשרה חלקית עזבו את החברה .  טבע העסיקה 6,161 עובדים בישראל בסוף 2008 ו-38,307 עובדים בסך הכל ,  כך שהפיטורים מתייחסים בסך הכל ל-0.45% מכוח האדם שלה בישראל .  הפיטורים נובעים מהחלטת טבע לצמצם את מחלקת הפטנטים על רקע המסקנה שהגיוס למחלקה ב-2008 היה מופרז .  טבע גייסה 50 מתמחים לעריכת פטנטים במחצית הראשונה של 2008 ,  35 מהם בעלי דוקטורט או פוסט-דוקטורט ,  והכפילה בכך את מחלקת הפטנטים של החברה .  המהלך השתלב עם התוכנית האסטרטגית של טבע ,  לפיה היתה טבע אמורה להגדיל את הוצאות המחקר והפיתוח שלה מ-6.2% מהמחזור ב-2007 ל-7.5% כדי להגדיל את מחזור המכירות בארה"ב מ-5.2 מיליארד דולר ב-2007 ל-9.5-11.5 מיליארד דולר ב-2012 .  יעדי התוכנית האסטרטגית הפכו לבלתי רלוונטיים במידת מה בדצמבר 2008 ,  כאשר החברה השלימה את רכישת חברת באר תמורת 7.4 מיליארד דולר .  החפיפה בין המחקר והפיתוח של טבע לזה של באר איפשר לטבע להקטין את הוצאות המחקר והפיתוח ל-5.5% מהמחזור ברבעון השלישי של 2009 ו-5.8% מהמחזור בינואר-ספטמבר 2009 באופן שהפך את חלק מכוח האדם שגויס לבלתי נחוץ .
 
טבע פיטרה 28 עובדים במחלקות הפטנטים והמחקר 
nan
