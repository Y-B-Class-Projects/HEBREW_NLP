שעתה היפה של האחריות התאגידית 
רעידת האדמה בהאיטי
 >  >  הימים שחלפו מאז רעידת האדמה בהאיטי רק המחישו את גודלו של האסון .  הבתים ההרוסים ,  הגופות ברחובות ,  מחנות הפליטים המאולתרים ,  השוד והביזה ויותר מכל ,  העצב העמוק בעיניהם של הניצולים .  אובדן התשתיות הבסיסיות הופך את המצב לקשה עוד יותר :  היעדר מים ומזון ,  היעדר אמצעי סיוע מספיקים ,  נתק בקווי התקשורת ואמצעי התחבורה ,  כל אלה הופכים את האיטי לאזור אסון העובר משבר הומניטרי .  הניסיון שנצבר באסונות טבע קודמים מאפשר לנו להעריך את התהליכים שיתרחשו בימים ובשבועות הקרובים בהאיטי .  בשלב הזה עסוקים גורמי הסיוע בטיפול בצרכים המיידיים של הניצולים ובהקמת תשתיות בריאות ארעיות .  במקביל לטיפול הרפואי מתרכזים המאמצים בדאגה לצרכים ההומניטריים הבסיסיים :  מזון ,  מים נקיים וקורת גג .  מכאן יש להמשיך בסיוע מתואם לכלל האוכלוסייה ,  שיאפשר לתרופות ולאנטיביוטיקה להגיע לזקוקים להן .  ואולם אין להסתפק בשליחת תרופות - יש לוודא שהן מגיעות לזקוקים להן ,  לצד הדרכה מתאימה .  עשרות חברות בעולם התגייסו למען האיטי עם מזון ,  תרופות ,  ציוד ושירותים שהועמדו לרשות ארגוני הסיוע הבינלאומיים ,  ועמם תרומות נכבדות של מזומנים .  ההירתמות של קהילת העסקים הגלובלית הולכת ומצטיירת כקריטית להצלחת מאמצי הסיוע .  אין ספק שזוהי שעתה היפה של האחריות התאגידית בחברות הרב-לאומיות ,  המואשמות לא פעם בציניות ובשיקולים זרים .  היקפו של האסון בלתי נתפש .  גורם הזמן המחייב סיוע בהיקפים מסיביים ומיידיים יחרוץ את גורלם של עשרות אלפי אנשים .  ובכל זאת ,  חברות רבות בעולם מעוניינות לעזור ,  אך גם עתה ,  כשבועיים לאחר האסון ,  נמצאות רק בשלבי היערכות וחשיבה .  חיוניותו של גורם הזמן בהצלת חיים מעלה מחדש את הצורך בגיבוש קריטריונים מנחים לאחריות תאגידית במצבים של משבר הומניטרי .  קיומם של עקרונות ברורים ,  שגובשו בזמן שגרה ,  מקצר את תהליכי קבלת ההחלטות ומאפשר כניסה לפעולה בזמן תגובה של 24-48 שעות .  נושא האחריות התאגידית מושרש ומעוגן היטב בערכים ובתפישה הניהולית של חברות רבות בעולם .  בעולם שבו כולם ערבים זה לזה ,  יש להוסיף פרק בספר האחריות התאגידית :  סיוע במקרים של משבר הומניטרי .  העקרונות שיותוו בפרק זה ישמשו כמורה נבוכים ברגעים שבהם אין מקום להתלבטויות ,  אלא להחלטות .  הכותבת היא מנכ"לית פייזר ישראל

שעתה היפה של האחריות התאגידית 
רעידת האדמה בהאיטי

