מוכרחים להיות שמח
איך חג כל כך רציני ,  שורשי ועמוק הפך להיות החג הכי מבדח בעיר ?  הקבלה מספרת על פורים
על אף היות פורים החג הכי מבדח בעיר הוא טומן בחובו משמעות נדירה ומיוחדת ,  לכן לא פלא כי נכתב שבעתיד לבוא כל המועדים יתבטלו מלבד פורים .  חכמי הקבלה רואים בחג הפורים מאורע חשוב מאין כמוהו בלוח השנה העברי .  הם לימדו כי ייחודו של החג אינו נעוץ בהתחפשות ובשתייה לשכרה ,  אלא בהכרת העובדה שבנקודת זמן היסטורית היהודים כולם ,  במצוקתם הקשה ,  התאחדו והתאגדו לאיש אחד ולב אחד .
 מתוך אחדות זו ,  השיתוף והרצון לסייע איש לזולתו ,  הם הצליחו למשוך אל עצמם את כוחו של האור העליון שיצר לתקופה מסוימת מציאות שונה מהמוכרת :  מציאות שבה השפע הרוחני מצד הבורא מגיע לאדם המניח לנגד עיניו קודם את מצוקת הזולת ושיברו ורק אחר כך את שלו .  לפיכך רואה הקבלה בשינוי הגישה הזו את המפתח למשיכת האור העליון שסייע להם להינצל ולקרוע מעליהם גזירת שמד .  
המהפך העצום שחוללו היהודים בזמנו כלפי ראיית החיים ברובד הרוחני ,  גרר אחריו היפוך דרמטי של העדפת הרוח  ( עולם הסיבות ) על החומר  ( עולם התוצאות )  .  אז כיצד ומדוע נקשר הצחוק וההומור לחג בעל משמעות עמוקה ,  רצינית ושורשית כל כך ?  ביהדות בכלל ובחכמת הקבלה בפרט מייחסים לשמחה ולצחוק הבוקעים מהלב אמצעי נפלא ונעלה להמתקת הדינים השורים על האדם ,  למחיקת כל כעס והקפדה ,  ויש הרואים בכך אפילו סגולה במידת התיקון והתשובה ,  שהרי כבר נאמר  " לב שמח יטיב גהה ". 
בקרב הציבור נתפסת הקבלה פעמים רבות כתחום רציני ,  מאופק ,  חמור סבר ושמרן ,  אולם אם נרד לעומקם של דברים נגלה כי ספר הזוהר ,  הספר המרכזי בתורת הסוד היהודית ,  לצד היותו עמוס בידיעות חשובות ביותר הוא מלא בהומור דק ועדין ומסופר בצורה עתירת דימיון ושובת נפש .  ההתייחסות למציאות הקיומית ולאלוקות מובאת בקריצה ובחיוך עדין העולים בקנה אחד עם דברי חז"ל ,  שאמרו שמי שלא קולט את ההומור והקריצה שבתורת הנסתר לא יורד באמת לעומקם של דברי הסוד ונתפס לחזות המילים החיצונית בלבד .
 בזוהר כתוב : " פורים על שם יום הכיפורים "   ( תיקונין ,  נ"ז )  .  מהכתוב ניתן ללמוד על המכנה המשותף ועל הקשר הרעיוני בין פורים לכיפורים .  ביום הכיפורים מתגלים לאדם כל הרצונות הפנימיים  ( הרוע הפנימי )  וביום זה הוא שרוי בקיבעון ואינו יכול להשתמש ברצונותיו החופשיים לתועלתו .  אם ביום הכיפורים משביתים את הרצונות הפנימיים ,  מגיעים לחג הסוכות שבו נעשה תיקון פנימי ובגמר התיקון מגיעם לפורים .  
חכמת הקבלה רואה בחגי ישראל תחנות במסע חייו של האדם דרכן הוא עובר אל עבר השלמות הרוחנית ,  וחג פורים מסמל את התחנה האחרונה והסופית הנקראת גמר התיקון .  עדות לכך נמצאת במילה כיפורים ,  שמשמעה  " כ-פורים ",  כמו פורים .  לפיכך ניתן להסיק מהכתוב שחג פורים ,  על אף היותו חג מבדח ומשמח ,  עולה בקדושתו ובמעלתו על יום כיפורים ולאמיתו של דבר נמצא במדרגה רוחנית עליונה ממנו .  
חכמי הקבלה גורסים שההקבלה הרעיונית בין שני החגים הללו אינה לחינם .  בעוד שיום כיפור הוא יום מחילת העוונות חמור הסבר שבו אנו מענים את נפשנו ועורכים חשבון נפש פנימי נוקב ,  בפורים ניתן לתקן את עוונותינו דרך הצחוק ושמחת הלב .  כאמור בתחילת הדברים ,  ביהדות מייחסים לצחוק מעלה גבוהה ונשגבה מאוד שעיקרה לשמוח ולשמח .
 המהר"ל מסביר כי בפורים אנו חוזרים אל הילדות הפנימית לשם תיקון הנפש ,  מתוך התחברות לתום ולשמחה של ילדות נשכחת .  בספר יצירה כתוב  : " המליך אות ק' בצחוק וקשר לו כתר וצרפן זה בזה וצר בהן דגים בעולם ואדר בשנה ..  ."   ( פרק ה' )  .  חודש אדר מתאפיין בצחוק ובחוש הומור .  בפורים אנו מרשים לעצמנו באופן חד פעמי להתנהג בהיתול גמור ,  להתחפש ,להתבדח ולהשתכר עד דלא ידע .  אנחנו מרמים מעט ,  משקרים מעט ,  מתנהגים בהיתול ועושים את עצמנו ההפך הגמור ממה שאנו דרך תחפושת השקר .  עצם פריצת הגבולות בפורים נובעת מתוך הכרת המסגרות .  שהרי הבנה טובה ומבוססת של המסגרות מתאפשרת על דרך ההיפוך - כשהן מפסיקות לאיים ומתגלה הפן הלא מחייב והמותר לרגע  .
 פרט לכל הנאמר קיימים נושאים עיקריים שרצוי לתת עליהם את הדעת .  הראשון הוא משלוח המנות שנועד לקרב לבבות ולשמח את הזולת והוא בבחינת סמל לאחדות העם .  משלוחי המנות המסורתיים שאותם אנו נוהגים לציין בכל חג פורים ,  מבטאים באופן מובהק את השינוי המתחולל בנפשו של כל יהודי המסיט לרגע את רצונו לקבל לעצמו בלבד  ( המיוצג על ידי המן )  ,  יוצא מתוך  " האני "  הפרטי והמצומצם ומפנה מבט אל עבר השכבות החלשות בחברה ומושיט להן יד מסייעת .  כל אלה מסמלים את שינוי המגמה שבין הרצון האגואיסטי ,  הרצון לקבל ,  ובין רכישת רצון לקבל על מנת להשפיע  ( המיוצג ע"י מרדכי )  על האחר בכל טוב .  
השני הוא מתנות לאביונים ,  עניין רציני וחשוב מאין כמוהו הסובב סביב מעלת הצדקה .  כל השנה אנו מצווים לתת צדקה  " לעני הגון "  אך בפורים כל הפושט יד נותנים לו .  הסיבה לכך נובעת מתוך הצורך לעורר כלפינו את מידת הרחמים ואת מידת החסד ,  שהרי כבר נאמר  " צדקה תציל ממוות ".  השלישי והאחרון הוא קריאת תהילים .  חכמי הקבלה לימדו כי סגולה עצומה בפורים לקרוא את פרק כ"ב בתהילים .
 לכן ,  פורים הוא חג בעל משמעות דואלית ,  רציני ולא רציני גם יחד .  חג של כפרה ומחילת עוונות מתוך בדיחות הדעת .  הקבלה מלמדת שביום זה ממש כל הקומדיה הזו מתרחשת כחלק מווידוי על חטאים ומי שנוהג כבדחן מעלה בוודאי חיוך על שפתי הבורא ,  מוחק כל דין כעס והקפדה ומביא למחילה ולסליחה גדולים .  
לסיכום ,  אנו למדים שלצחוק ולחוש ההומור חשיבות רבה שבלעדיהם אין לאדם אפשרות ממשית להבין את סודות החיים .  מלאו את חייכם בצחוק ובשמחה שהרי ר' נחמן כבר לימד  " מצווה להיות בשמחה תמיד "  כי אנשים שמחים מאריכים ימים .
 יצחק אהרון הוא איש קבלה ,  ראש מרכז  " חכמה "
 
מוכרחים להיות שמח
איך חג כל כך רציני ,  שורשי ועמוק הפך להיות החג הכי מבדח בעיר ?  הקבלה מספרת על פורים

