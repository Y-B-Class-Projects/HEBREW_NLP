ורמוס נחקר באזהרה ברשות ני"ע
בכירי בית ההשקעות נחקרו באזהרה בחשד כי קיבלו בזמן אמת דיווחים שוטפים אודות החשדות להונאת ענק בחשבון הנוסטרו ,  ואף אישרו חלק מהפעילות האסורה
רועי ורמוס ,  מנכ"ל פסגות בית השקעות ,  שי ירון ,  מנכ"ל חבר הבורסה פסגות ניירות ערך ואריק שטיינברג ,  יו"ר דירקטוריון בית ההשקעות פסגות ויו"ר פסגות ניירות ערך ,  נחקרו ביום רביעי באזהרה במחלקת חקירות ומודיעין של רשות ניירות ערך .  
מדובר בחקירות נוספות בפרשת פסגות ,  אשר החלה בתחילת פברואר 2010 ,  שבה נחקרו כחשודים העיקריים דוד אדרי ושי בן דוד ,  מנהלי הנוסטרו של פסגות ני"ע ,  אשר על החשד פעלו יחד בדרכי תרמית ,  לאורך תקופה ארוכה ובאופן שיטתי ,  בחשבון הנוסטרו של פסגות .  
מממצאי החקירה עולה כי חשבון הנוסטרו של פסגות ניירות ערך פעל במינופים חריגים והיווה חלק מהותי ביותר מרווחי פסגות בית השקעות .  החשד הנחקר כאמור הוא כי ורמוס ,  ירון ושטיינברג ,  מנהלי בית ההשקעות קיבלו בזמן אמת דיווחים שוטפים אודות הנעשה בחשבון ואף אישרו חלק מהפעילות האסורה .  החקירה נמצאת בעיצומה ותימשך גם בשבועות הקרובים ,  בעקבות הצטברות חומר ראיות נוסף .
 בתחילת חודש פברואר פשטה רשות ניירות ערך על משרדי פסגות ועצרה את דוד אדרי ושי בן דוד - שנשלחו למעצר בית .  דוד אדרי שימש בתקופה הרלוונטית לחקירה  ( 20072009 )  כמנהל ולאחר מכן סמנכ"ל ברוקראז' בפסגות ,  ואילו שי בן דוד שימש כמנהל חדר מסחר ברוקראז' .  השניים היו אחראים על ביצוע השקעות בחשבון הנוסטרו של פסגות .  
החשדות כנגדם הן כי הם הריצו איגרות חוב בנוסטרו - תיק ההשקעות העצמי של פסגות .  על פי החשד ,  השניים ניסו לבצע מניפולציה ולהשפיע בדרכי תרמית על שערים של מגוון ניירות ערך על ידי העלאת והורדת שערי הניירות בהתאם לצרכיהם ,  על מנת להשיא רווחים לחשבון הנוסטרו של פסגות .  
השניים חשודים כי ביצעו הרצת אג"ח של דלק נדל"ן במשך תקופה ארוכה .  דפוס הפעולה הנבדק מצביע על מכירות בהיקפים גדולים בבוקר וביצוע רכישות בזמן הנעילה ,  שנועדו להעלות את שערן .  דפוס פעולה דומה נמצא גם בפעילות באג"ח קונצרניות אחרות .  השניים אף חשודים כי הריצו אג"ח ממשלתיות ,  כאשר ההפעילות נעשתה בערב ההנפקה וב"מכרזי החלף "  של משרד האוצר .  
על פי החשד ,  השניים  " ניפחו "  את שערי האג"ח שהחזיקו ,  ופעלו להורדת השער של האיגרות הנמסרות ,  על מנת לשפר את הרווח שלהם במכרז .  היקף הפעילות הגיע למילארדי שקלים ,  זאת כיוון שהנוסטרו של פסגות מונף פי 4 והגיע בשיאו אף לגודל של מעל שני מיליארד שקל .  
פסגות הוא בית ההשקעות הגדול בישראל ,  אשר מנהל כ-130 מיליארד שקל .  מנהלים אותו היו"ר אריק שטיינברג והמנכ"ל רועי ורמוס .  באחרונה נרכש בית ההשקעות על ידי קרן ההשקעות הפרטית אייפקס .  הפעילויות הגדולות של בית ההשקעות הן ניהול קרנות נאמנות וקופות גמל ,  כאשר בית ההשקעות יצא מפעילות החיתום הנחשבת כפעילות בעלת פוטנציאל לניגוד עניינים בבית ההשקעות ,  וכן סגר בסוף 2009 את פעילות הברוקראז .  
מפסגות נמסר כי  " לפסגות יש אמון מלא ברשויות החוק והאכיפה .  אנו שבים ומדגישים כפי שאמרנו בעבר כי אין כל קשר לכספי הלקוחות המנוהלים בפרשה זו ". 

ורמוס נחקר באזהרה ברשות ני"ע
בכירי בית ההשקעות נחקרו באזהרה בחשד כי קיבלו בזמן אמת דיווחים שוטפים אודות החשדות להונאת ענק בחשבון הנוסטרו ,  ואף אישרו חלק מהפעילות האסורה

