חכמים על סמי בכר
חשיפות תחקיר ערוץ 10 בפרשת פנאן ,  בנוגע לעוזרי מאמן הנבחרת בעתיד ומאיר טפירו ,  היו צריכים להקפיץ את מי שנלחם בשופט
פרגון בין עיתונאים הוא אירוע נדיר .  זוהי תוצאה מצערת של האופי הנרגן שמאפיין את מרבית האנשים שעוסקים בתחום ,  יחד עם האגו והחשדנות של המערכות בהן הם עובדים .  עם זאת ,  יש מקרים שמחייבים אותך להסיר את הכובע בפני קולגות ,  והתחקיר המצוין של  " המקור "  בפרשת מוני פנאן הוא אחד מהם .  כל העושים במלאכה  מואב ורדי ,  רביב דרוקר ועופר שלח  ראויים לשבח על העבודה העיתונאית המעמיקה והמחדשת ביותר שנעשתה עד כה בפרשה .  מעבר לסיפור האישי של ציון נתן והניסיונות לכאורה של משפחת פנאן לשמור לעצמה נכסים ולהעלים אותם מהנושים ,  הפרטים המעניינים באמת הם שמות אנשי הכדורסל שמעורבים בפרשה .  
שלושה מהשמות שצוינו בכתבה משמעותיים במיוחד ,  שכן הם נוגעים לאירועי מפתח בעבר ובהווה של הכדורסל הישראלי .  בתוכנית הראשונה ,  לפני כשבוע ,  הוזכרו עודד קטש ודן שמיר כמי שהשקיעו לכאורה בבנק של מוני פנאן .  בפולו אפ השבוע סקר ורדי את פלט השיחות של פנאן ביממה האחרונה לחייו .  פחות מ-24 שעות לפני מותו שוחח פנאן ,  על פי ערוץ 10 ,  עם מאיר טפירו ,  שטען כי  " אינו זוכר "  את השיחה המדוברת  ( שהרי רובנו נוטים לשכוח שיחות שניהלנו עם אנשים שהתאבדו קצת אחר כך )  .  צריך להבהיר :  תוכנית תחקירים אינה בית משפט וגם אינה משמשת תחליף לחקירת מס הכנסה ,  אבל התחושה שעלתה עם ציון השמות בכתבה היתה עכורה במיוחד .  שמיר וקטש מונו לאחרונה לעוזרי המאמן של נבחרת ישראל .  טפירו ושמיר שיחקו מול מכבי תל אביב באותו משחק מפורסם בגמר הפיינל פור ב-2007 ,  שבו ניצחו הצהובים בשנייה האחרונה .  כולם עוסקים לאחרונה בחזרתו למגרשים של סמי בכר ,  השופט באותו משחק ,  אבל ככל הידוע אין הוא קשור לפרשת פנאן .  מאיר טפירו ,  לעומת זאת ,  האיש שפרץ בבכי באותו ערב לאחר שבכר שרק לו עבירה חמישית ,  דיבר על פי הכתבה עם מי שניהל אז את הקבוצה היריבה בעיתוי מוזר .  דן שמיר ,  שהשתולל לאחר אותה עבירה ,  עבד עם פנאן באותה קבוצה שנה לפני כן ואף הודה שידע על קיומו של הבנק ,  אף כי הכחיש שהשקיע בו .  
ועדיין ,  חשיפת השמות הללו אינה מזעזעת את אמות הסיפים ונדמה כי לאנשים הרבה יותר נוח להילחם בעבירות המס של בכר .  שמו של שמיר עולה ,  ואיש אינו קורא לחקירה .  כמעט יומיים חלפו מאז צוין שמו של טפירו ,  ואיש אינו תוהה אם ייתכן ששחקן שזוהה תמיד כגדול יריביה של מכבי תל אביב בעשור האחרון היה מעורב בקשר עסקי עם אחד מאנשיה .  איגוד הכדורסל עסוק במלחמה נגד חזרתו של בכר לשיפוט ,  ושוכח לבדוק מה חלקם בפרשה של שני עוזרי המאמן החדשים של נבחרת ישראל .  אולי שלושת השמות הללו מתנדפים בשל הפופולאריות שלהם ,  אולי החשדות נגדם לא מתיישבות עם תדמיתם הנקייה ואולי סתם הם הורסים את תיאוריות הקונספירציה לפיהן מכבי תל אביב קנתה שופטים .  תהיה הסיבה אשר תהיה ,  נדמה כי הגיבורים שרודפים את סמי בכר בקנאות לא ממש אמיצים נוכח השאלות שעולות מהתחקיר המצוין של  " המקור "  בנוגע לשני עוזרי המאמן העתידיים ומי שסומן ,  על-פי הקונספירציה הקלה ,  כקורבן של השופט שהסתבך עם רשות המסים .  
בשנים האחרונות דמות בכירה ומוערכת מאוד בעולם הכדורסל לא קיבלה דריסת רגל בנבחרת ישראל ,  רק בגלל חשדות לא נעימים אודותיו .  נשאלת ,  שוב ,  השאלה :  למה התחקיר של ערוץ 10 לא מקפיץ את האנשים הנכונים .  יש לקוות שקטש ושמיר ,  שמכחישים שהשקיעו בבנק של פנאן ,  דוברים אמת ,  אך לכל הפחות יש לבדוק את החשדות הללו לעומק .  הכדורסל הישראלי לא יכול להרשות לעצמו שלא לברר אם משחק על אליפות התנהל בזמן שאנשי שתי הקבוצות מנהלים ביניהם קשרים עסקיים אסורים .  בוודאי שאסור להעלות על הדעת ששני מאמנים שממלאים תפקיד רשמי בנבחרת הייצוג של הכדורסל הישראלי שקועים בסירחון הזה .  כל השלושה חפים מפשע עד שתוכח אשמתם ,  אבל למה נדמה לנו שיש דין אחד לסמי בכר ודין אחד לאחרים ? 

חכמים על סמי בכר
חשיפות תחקיר ערוץ 10 בפרשת פנאן ,  בנוגע לעוזרי מאמן הנבחרת בעתיד ומאיר טפירו ,  היו צריכים להקפיץ את מי שנלחם בשופט

