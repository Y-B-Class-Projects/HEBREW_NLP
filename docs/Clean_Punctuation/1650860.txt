המלך
התרגום החדש ל"חרדתו של המלך סלומון ",  ספרו האחרון של אמיל אז'אר  ( שם העט של רומן גארי )  ,  הוא צוואה מופלאה של הסופר .  דוד רוזנטל משתחווה
אתם נמצאים בבר סואן ,  עשן ,  מוקפים באנשים צעירים בני גילכם .  מה זה צעירים ?  כל אחד וההגדרה שלו ,  אבל אדם בן 75 לא מוגדר אצל אף אחד כצעיר .  פתאום נכנס פנימה אחד כזה .  הוא לא עובד של המקום ,  גם לא הבעלים .  סתם אורח ,  שבדיוק כמוכם ,  בא להעביר ערב בכיף ואפילו עולה פתאום לבמה ומתחיל לבצע איזה שיר שהתנגן ברדיו לפני חמישים שנה .  מה תהיה תגובת הנוכחים ?  סביר להניח שהיא תלווה בפרצי צחוק נבוכים ובתנועות של אי נוחות לנוכח המחזה הסוריאליסטי .  
העיסוק בהגדרות הוא נדבך מרכזי ב"חרדתו של המלך סלומון ",  ספר המופת של אמיל אז'אר ,  שראה אור בתרגומו המחודש והנפלא של ניר רצ'קובסקי 19 שנים לאחר שתורגם לעברית לראשונה  ( אביטל ענבר ,  עם עובד )  .  ז'אן הוא נהג מונית ,  שאותה הוא חולק עם שני שותפים  צ'אק האמריקאי וטונג הקמבודי .  ז'אן משתייך לז'אנר הערס הרגיש - אגרסיבי בחיצוניותו ,  אבל חובב מושבע של הגדרות מילוניות ,  ובעל קיבולת בלתי נדלית של חמלה ורצון לעזור .  יום אחד הוא אוסף את סלומון רובינשטיין ,  קשיש יהודי בן 84 ,  המפתיע אותו עם הצעה שאי אפשר לסרב לה  לעבוד כשליח בארגון המתנדבים והמעשים הטובים שלו תמורת תשלום ההלוואה שלקח ז'אן עם שותפיו למונית .  באחד הימים נשלח ז'אן אל קורה למנר ,  זמרת עבר נשכחת ,  ומגלה שלה ולסלומון עבר משותף וסודות שמעולם לא נחשפו .  
דוגמת הזקן והבאר שהובאה למעלה אינה מקרית .  במקרה של המלך סלומון  ( שמכונה כך על ידי ז'אן בשל מעשיו הטובים )  ,  ההגדרה המתאימה לסצנה שכזו היא לא סוריאליזם או פתטיות אלא עליונות .  ככל שסלומון מזדקן הוא מפחד פחות ופחות מהמוות  ( בהמשך מגלה ז'אן את הסיבה )  .  אז'אר עושה צחוק ,  תרתי משמע ,  מהשבלונות המקובלות בעולם המערבי המודרני .  31 שנים לאחר שנכתב , " חרדתו של המלך סלומון "  הוא עדיין ספר רלוונטי ,  משום שלא רבים העזו לפניו ואחריו לטשטש את הקו בין זקנה לצעירות ,  ולהציג את הקשישים כאנשים בעלי תוחלת וערך חברתי גבוה ולא כחסרי ישע שממתינים לסוף הדרך .  אם בתחילה מסתכל ז'אן בסלומון וקורה בצורה שבה נוהגים כולנו להביט בהם ,  בהמשך משתנה הגישה שלו  ( עמוד 121 )  : " זה נכון שהשנים מחזיקות אותנו בתור בני ערובה ,  מדמואזל קורה ,  את לא צריכה להסתגל לזה ". 
מעל לכל ,  מה שהופך את הספר למאסט הוא היכולת של אז'אר להצחיק דווקא במקומות הבעייתיים ביותר ,  ובל ישתמע מכך שהוא עושה את זה כפתח מילוט ליצירת קתרזיס .  יש בספר לא מעט רגעים מביכים ומשתקים ,  שבאופן בלתי מובן ובלתי צפוי הקורא יוצא מהם צוחק ומוטרד בו זמנית . " חרדתו של המלך סלומון "  הוא ספר קורע אך הוא רחוק מלהיות קומי ,  ויש לו את כל המוטיבים של ספר פולחן ,  אולם סיווגו כקאלט רק מפחית מהיותו יצירה שראויה להכרה גדולה בהרבה .  
תחת שם העט אמיל אז'אר כתב רומן גארי שלושה ספרים נוספים .  הזכור מכולם הוא  " כל החיים לפניו "  הקשה ,  שבו עסק גארי בחיבור בין דורות ,  בעוולות העולם ובמתח בין מיעוטים ,  כשברקע שואת יהודי צרפת .  המרכיבים ב"חרדתו של המלך סלומון "  זהים ,  הביקורת היא אותה ביקורת ,  אבל כמה שהמוצר שונה .  השילוב בין ההומור היהודי של סלומון לחוכמת החיים של ז'אן ,  שגאה לראות את עצמו כאוטודידקט ,  מייצר תבשיל ערב לחיך שלא מאפשר להוריד את העיניים מהספר אפילו לרגע .  כמו שצ'אק אומר  ( עמוד 86 )  : " עם ההומור היהודי אפשר לעקור שיניים בלי שזה כואב ,  לכן רופאי השיניים הכי טובים באמריקה הם יהודים ".  
אי אפשר להתעלם מכך שזהו הספר האחרון שכתב גארי ,  ובשל כך צריך להתייחס אליו כאל צוואה או לפחות כאל חלק ממנה .  בעמוד 208 אומר ז'אן : " כשאוהבים מישהו ,  תמיד נשאר משהו ".  בשנה שבה יצא הספר ,  1979 ,  התאבדה השחקנית ג'ין סיברג ,  שהייתה נשואה לגארי בין 1962 ל-1970 .  שנה מאוחר יותר הוא שם קץ לחייו ביריית אקדח .  במכתב שהשאיר חשף כי הוא האיש שכתב תחת השם אמיל אז'אר ,  ושהתאבדותה של סיברג לא הייתה המניע להתאבדות שלו .  את האמת לא נדע לעולם ,  אבל די בטוח שלאורך העשור שבו חיו בנפרד נשאר בלבו משהו .  לאחר שתקראו את  " חרדתו של המלך סלומון "  המופלא ,  גם לכם יישאר משהו מאמיל אז'אר .
 

המלך
התרגום החדש ל"חרדתו של המלך סלומון ",  ספרו האחרון של אמיל אז'אר  ( שם העט של רומן גארי )  ,  הוא צוואה מופלאה של הסופר .  דוד רוזנטל משתחווה

