מנהלי הבנקים בדרכם לשוב למגרשי הגולף
הפחד מנפילת הבנקים בארה"ב מוביל אט אט בשנה האחרונה לצמצום התחרות ונטילת הסיכונים .  עמי גינזבורג חושב שהשנה האחרונה בארה"ב מסמנת את חזרתו של כלל 3-6-3
כלל 3-6-3 הוא כלל שנועד לתאר את חייהם הקלים ונטולי התחרות של הבנקאים בארה"ב ,  במחצית השנייה של המאה ה-20 .  על פי כלל זה ,  עבודת הבנקאים פשוטה בתכלית - כל שעליהם לעשות הוא לשלם ללקוחות שמפקידים כסף בבנק ריבית של 3% בשנה ,  ולהלוות את כספם לאנשים אחרים או לעסקים בריבית של 6% בשנה .  אם הם פועלים כך ,  הרווח מפער הריביות אמור לאפשר להם להתפנות כבר ב-3 אחר הצהריים למשחק גולף .
 כלל 3-6-3 יוחס למצבם של הבנקים בארה"ב בתקופה שלאחר תום השפל הגדול .  בעקבות המשבר ההוא הושת על הבנקים פיקוח כבד שעיקר את יכולתם ורצונם להתחרות ביניהם .  לרגולטורים בארה"ב המצב הזה היה נוח ,  משום שבנק שאינו מתחרה באף אחד לא נאלץ להסתכן - ואין חשש שהוא ייפול ויערער את יציבותה של המערכת הפיננסית .  הבעיה היחידה היא ששוק בנקאי קפוא ולא תחרותי אינו יעיל .  זהו מצב שמוליד ריביות גבוהות ומקשה על צמיחת המשק .  
במשך השנים הוגמשו רבים מהכללים שיושמו לאחר השפל הגדול ,  והפער בין הריביות שהבנקים משלמים למפקידים לבין הריביות שהם דורשים מהלווים הצטמק והלך .  בנוסף ,  הבנקים החלו להתחרות ביניהם בתחומים נוספים כמו ביטוח ,  ניהול השקעות ,  שירותי בנקאות השקעות ,  יצירת נכסים נגזרים ועוד תחומים יצירתיים - ורחוקים למדי מהבנקאות הקלאסית .  
המתירנות הגורפת בענף הפיננסים היתה בין הגורמים לבועת הנדל"ן ולמשבר הפיננסי של 2007-2008 .  המצב בשוק הפיננסי הוביל כותבי טורים בארה"ב להעלות טענה שלפיה ייתכן שעדיף שהבנקאים יחזרו לעבוד לפי הכלל העתיק והשמרני של 3-6-3 במקום לעסוק בהנדסה של מוצרי השקעה אקזוטיים .  היו גם שהוסיפו כי אין סיבה שמי שעובדים בשיטת 3-6-3 יזכו במשכורות שמנות ובבונוסים של מאות מיליוני דולרים בשנה .  
בשנה האחרונה ,  בעקבות לקחי המשבר הפיננסי ,  הוחמרו דרישות הפיקוח על הבנקים בארה"ב ובעולם כולו .  חלק מהבנקים אכן חזרו להתמקד בליבת העסקים שלהם - פיקדונות והלוואות לציבור .  אם המגמה הזאת תימשך ,  כלל 3-6-3 עשוי לשוב להיות רלוונטי בקרוב ,  לשמחתם הרבה של מפעילי מגרשי הגולף בארה"ב .
 
מנהלי הבנקים בדרכם לשוב למגרשי הגולף
הפחד מנפילת הבנקים בארה"ב מוביל אט אט בשנה האחרונה לצמצום התחרות ונטילת הסיכונים .  עמי גינזבורג חושב שהשנה האחרונה בארה"ב מסמנת את חזרתו של כלל 3-6-3

