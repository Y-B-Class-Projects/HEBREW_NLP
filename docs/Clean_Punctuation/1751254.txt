בקרוב :  שדולה ימנית בכנסת - לחרדים בלבד
ח"כים חרדים פתחו במגעים להקמת שדולה ימנית בה יהיו חברים נציגים מהסיעות החרדיות בלבד .  ח"כ אלדד ,  מראשי השדולה הקיימת : " לא יעלה על הדעת שיש ארץ ישראל לחרדים ולאלה שאינם חרדים "
 בימים הקרובים יוכרז על הקמת שדולה ימנית למען ארץ ישראל שתורכב מחברי כנסת חרדים בלבד .  כך נודע לוואלה !  חדשות .  בראש השדולה יעמוד סגן שר החינוך ח"כ מאיר פרוש  ( יהדות התורה )  עד לפרישתו הצפויה מהכנסת בעוד כארבעה חודשים במסגרת הסכם רוטציה פנים-מפלגתי .  
מאחורי הקמת השדולה עומד ארגון חרדי ימני בשם  " חרדים למען יהודה ושומרון  חלמי"ש ".  נציגי הארגון נפגשו בשבועות האחרונים עם ח"כים ממפלגות יהדות התורה וש"ס במטרה לשכנע כמה שיותר מהם להצטרף לשדולה .  כחלק מהמאמץ לגייס לשורות השדולה גם את חברי סיעת 'דגל התורה' ,  תת-סיעה בתוך מפלגת יהדות התורה ,  שעם שורותיה נמנים חברי הכנסת משה גפני ואורי מקלב ,  ניטש כעת מאבק על שמה של השדולה .  בעוד יוזמיה מבקשים לכנותה  " השדולה החרדית למען ארץ ישראל ",  דורשים אנשי דגל התורה את השם  " השדולה למען הישובים החרדיים שמעבר לקו הירוק ".  
גורם המקורב לנושא אמר לוואלה !  חדשות כי חברי סיעת דגל התורה מבקשים לטשטש בכך את האג'נדה הימנית מדי ,  לטעמם ,  שמקרין השם  " למען ארץ ישראל ". 
בכנסת כבר פועלת שדולה ימנית  " למען ארץ ישראל "  אשר בראשה עומדים חברי הכנסת זאב אלקין  ( ליכוד )  ואריה אלדד  ( איחוד הלאומי )  .  ח"כ אלקין התייחס למגעים ואמר : " אני לא בטוח שטוב שידאגו רק לחרדים .  זה לא חכם מבחינתם ,  בסופו של דבר הם יפסידו .  הם יכולים להיעזר בשדולה הגדולה ".  אלקין הוסיף כי בזמן ההקפאה ,  כשראש עיריית ביתר עילית החרדית היה זקוק לעזרה ,  הוא פנה אליו .  ח"כ אלדד הוסיף : " לא יעלה על הדעת שיש ארץ ישראל לחרדים ולאלה שאינם חרדים  ארץ ישראל היא אחת ",  אלדד אמר עוד כי הוא  " מצפה מהרב פרוש לבוא בדברים עם ראשי שדולת ארץ ישראל ,  ואם לא יעשה כן אפנה אני אליו לברר את כוונותיו ".  לדברי יצחק פרידמן ,  יו"ר אגודת חלמי"ש העומדת מאחורי הקמת השדולה ,  מטרתה תהיה להעביר מסר לראש הממשלה בנימין נתניהו ששותפיו החרדים לקואליציה לא יתפשרו יותר בנושאים הקשורים לארץ ישראל ,  בכללם נושא הקפאת הבנייה בהתנחלויות .
 לפניות לכתב :  moti.levi@walla.com

בקרוב :  שדולה ימנית בכנסת - לחרדים בלבד
ח"כים חרדים פתחו במגעים להקמת שדולה ימנית בה יהיו חברים נציגים מהסיעות החרדיות בלבד .  ח"כ אלדד ,  מראשי השדולה הקיימת : " לא יעלה על הדעת שיש ארץ ישראל לחרדים ולאלה שאינם חרדים "
 
