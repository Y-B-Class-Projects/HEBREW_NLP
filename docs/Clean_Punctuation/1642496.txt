נאשמת ברצח מגדת העתידות בשל ניבוי רע
בתביעה יוצאת דופן שהוגשה בארה"ב מואשמת טניה נלסון ברצח מגדת עתידות ובתה משום שהעתיד שניבאה לה לא היה לרוחה ולא התגשם כפי שתואר
לפני ארבע שנים נמצאו אישה שעסקה בניבוי העתיד ובתה ללא רוח חיים לאחר שנדקרו מספר פעמים .  פניהן וידיהן היו מכוסים בצבע לבן והרוצח ברח מהמקום לאחר שנטל כרטיסי האשראי ,  תכשיטים וכסף מזומן של הקורבנות .  
חמישה שבועות לאחר הרצח ,  עצרה המשטרה את טניה נלסון ,  תושבת צפון קרוליינה ,  בחשד שרצחה את מגדת העתידות הא ג'ייד סמית' בת ה-52 ,  ובתה אניטה וו בת ה-23 .  מקורות מהמשטרה מסרו כי נלסון נתפסה לאחר שלכאורה השתמשה בזהות הקורבנות ובזבזה יותר מ-3,000 דולרים על פרטי ביגוד .  על כן ,  שיערו חוקרי המשטרה כי הרצח התבצע במהלך שוד .
 השבוע ,  חמש שנים לאחר הרצח ,  הוסיפו התובעים לנלסון סעיף אישום מוזר למניע לרצח .  לטענתם ,  נלסון דקרה את מגדת העתידות ובתה בגלל  " כישוף "  שלא עבד .
 מפרטי החקירה מתברר כי נלסון ,  לקוחה ותיקה של סמית' ,  האשימה את מגדת העתידות כי גורל שניבאה לה לא התגשם כפי שתואר .  דבר זה גרם לנלסון לזעם רב עד כדי כך שהחליטה לרצוח את מבשרת העתיד הלא מחמיא .  כך סיפרה התובעת המחוזית סוניה באלסט במשפט הרצח המתנהל בבית המשפט של מחוז אורנג' .  
באלסט סיפרה על מכתב שנמצא בביתה של נלסון בצפון קרוליינה ושמצביע על כך שפנתה לסמית' בבקשה שתשנה את עתידה .  סמית' השיבה כי אין ביכולתה לעשות כן ונלסון ,  שחשה נבגדת ומרומה ,  החליטה לרכוש כרטיסי טיסה ,  לבקר את מגדת העתידות ולרצוח אותה .
 בכתב התביעה מתוארת נלסון כמי שתכננה את הרצח לפרטים .  היא שיכנעה אדם נוסף ,  פיליפ זמורה ,  לקחת חלק ברציחות של האם ובתה .  התביעה נגד נלסון מסתמכת רבות על עדותו של זמורה ,  שהודה בשני סעיפי רצח ונידון ל-50 שנות מאסר .  זמורה העיד כי נלסון ביקשה ממנו לדקור את מגדת העתידות אך נבהל כשראה את נלסון תוקפת את הא בעצמה .
 סניגורה של נלסון טען בנאום הסגירה שנערך ביום חמישי כי זמורה פעל לבדו ושיקר לאורך כל עדותו במשפט ,  זאת כדי להפחית בעונשו .  לטענת הסניגור ,  לא נמצאו עקבות דנ"א הקושרות את נלסון לביתן של הקורבנות ביום הרצח ואילו עקבות דנ"א של זמורה נמצאו על סכיני המטבח ששימשו ככלי הרצח .
 
נאשמת ברצח מגדת העתידות בשל ניבוי רע
בתביעה יוצאת דופן שהוגשה בארה"ב מואשמת טניה נלסון ברצח מגדת עתידות ובתה משום שהעתיד שניבאה לה לא היה לרוחה ולא התגשם כפי שתואר

