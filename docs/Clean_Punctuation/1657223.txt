גרשון : " השחקנים הראו לפרטיזן מי בעל הבית "
 מאמן מכבי ת"א חגג את הניצחון על פרטיזן .  וויושביץ' : " הם היו יותר אגרסיביים והגיע להם .  אנחנו חוזרים לבלגרד מרוצים "
 צילום ועריכת וידאו :  נועם אשל 
אחת האכזבות הגדולות ביותר של מכבי תל אביב מהמשחק הקודם מול פרטיזן בלגרד ,  היתה איבוד יתרון 21 הנקודות .  הערב  ( חמישי )  שוב הציגו הצהובים את משחק ההתקפה הנהדר שלהם ,  אבל הפעם ,  הם לא עצרו להביט לאחור ,  ושמרו על היתרון הגדול ,  בדרך ל-78:98 על האורחים מסרביה ,  ניצחון שמשווה את הסדרה בין השתיים ל-1:1 .  עכשיו ייצאו השתיים לבלגרד ,  שם תערוך מכבי את סדר פסח ,  ויום לאחר מכן תנסה להשיג ניצחון חוץ באולם הקשה ,  שיחזיר את ההכרעה ליד אליהו הגועש והרועש .
" שום דבר חדש לא קרה ",  הוריד פיני גרשון את כולם לקרקע בסיום המשחק . " אנחנו עדיין 1:1 ,  כמו ברצלונה בסדרה שלה אחרי שריאל ניצחה הערב ".  על המשך הסדרה ,  שעתה כאמור עוברת לסרביה ,  אמר גרשון : " אנחנו צריכים עכשיו להוכיח למה ניצחנו 20 הפרש ,  והם צריכים לשמור על הביתיות .  ההגנה שלנו עשתה את ההבדל וגם האחוזים הלא טובים של פרטיזן מהשלוש לעומת המשחק הקודם ".  
על הסיבות שהביאו לניצחון הגדול ,  אמר המאמן : " הצלחתי להשפיע על השחקנים מנטלית ,  וזה אומר שעוד לא מאוחר .  אחרי הניצחון בעפולה אמרתי שהמשחק צריך להדליק עבורם נורה אדומה ,  אבל הם כנראה לא הבינו .  אולי הייתי צריך להגיד את זה באנגלית .  אמרתי את אותם הדברים גם אחרי ההפסד לפרטיזן ואולי הפעם זה נכנס להם לראש .  השחקנים הראו לפרטיזן מי בעל הבית היום ,  ואפשר לצפות לקרבות נוספים כאלה בהמשך הסדרה .  במשחק הבא צריך לשחק באותה אינטנסיביות ,  לא לשים לב לקהל ולגנוב ניצחון חוץ ". 
גרשון המשיך ואמר : " אנחנו היינו בשני המשחקים ב-20 הפרש ,  עכשיו חובת ההוכחה היא עליהם .  הם יצטרכו להוכיח כמה הביתיות שווה .  אנחנו הולכים לשם למשחק שיש עליהם לא מעט לחץ .  אחד הדברים שמדאיגים אותי ,  אם פה שלחו אותם 40 פעמים לקו ,  אני לא יודע כמה ישלחו אותם שם .  גם אנחנו באטרף ,  הכנסנו את האף למקום שצריך .  שיחקנו כמו גברים היום .  אני מקווה שביתיות זו לא חסינות .  ביתיות שווה משהו ,  אבל צריך להוכיח שהיא שווה .  ביום שלישי הוכחנו שביתיות זה לא הכול ".  
דייויד בלות'נטל ,  שבדיוק כמו בשני המשחקים האחרונים ,  היה האיש של הצהובים ברגעי האמת ,  אמר לאחר הניצחון : " זו הדרך לשחק .  גם במשחק הראשון שיחקנו ככה ,  אבל הלילה עשינו את זה 40 דקות ".  על שני המשחקים הבאים ,  שיתקיימו באולם בסרביה ,  אמר הפורוורד : " בבלגרד ,  אנחנו חייבים לעשות אותו הדבר במשך 40 דקות ,  להישאר רגועים ולהמשיך להאמין בעצמנו ". 
גיא פניני ,  שעמד במרכזו של אחד העימותים הערב ,  ואף ביצע עבירה מכוערת מאוד ולא ספורטיבית על רוברטס ,  הסביר : " הפלייאוף זה הזמן לכל הפיצוצים והמכות .  טוב שהראנו היום מי בעל הבית כי במשחק הראשון ,  הם הרביצו ואנחנו הלכנו צעד אחורה .  אנחנו יוצאים לשם ויהיה קרב יפה .  אנחנו ב-1:1 ,  יוצאים לשם וזה לא יהיה קל כי זה אולם ביתי באווירה מטורפת .  נפלנו במשחק הראשון וזה לא סוד .  עכשיו הזמן להוכיח איזה קבוצה אנחנו ,  לקום מהמצב הזה ולגנוב שם משחק ". 
גם אנדרו ויז'נייבסקי ,  שהריץ מצויין הערב את ההתקפה ,  יודע מה הביא לקבוצה את הניצחון : " באנו אגרסיביים היום ,  שמרנו על אנרגיה בהגנה לאורך כל המשחק וקיבלנו מוטיבציה מהאווירה המצוינת בהיכל ".  על המשחק הבא ,  אמר הגארד : " שיחקתי הרבה בבלגרד ,  יש שם קהל מטורף שמחכה לנו ,  אבל אם נבוא כך יהיה בסדר .  אנחנו רק צריכים לשחק את הכדורסל שלנו ,  לבוא כיחידה אחת ולהיות שוב אגרסיביים ". 
דיאור פישר ,  שהיה משמעותי מאוד למועדון הערב ,  עם 15 נקודות  ( 7 מ-7 מהשדה )  היה מרוצה ,  אבל סירב להתלהב יתר על המידה : " שיחקנו טוב יותר היום .  זה קרב של הטוב מחמישה ,  אנחנו צריכים להגיע לשם ולהתכונן לעוד קרב .  מעולם לא איבדנו את הביטחון .  כשאתה מוביל ב-21 נקודות בבית והקבוצה היריבה חוזרת אז הלחץ מגיע אלייך .  זו הולכת להיות חוויה לשחק שם ,  אני כבר רוצה לראות איך הולך להיות לשחק נגד האוהדים שלהם .  הדבר הטוב בזה ,  שזו סדרה שיש משחק כמעט יום אחרי יום והייתה לנו הזדמנות ישר לחזור לעצמנו ". 
בפרטיזן היו מאוכזבים מאוד בסיום .  הניצחון במשחק הראשון והפתיחה הטובה של הקבוצה ,  גרמה לאורחים להאמין שהם מסוגלים לחזור לסרביה עם שני ניצחונות גדולים .  אלא שבאמצע הרבע השני השתנה המומנטום ,  מכבי הצליחה לברוח ,  והאורחים כבר לא הצליחו להתקרב .  מאמן הקבוצה ,  דושקו וויושביץ' אמר בסיום : " אני מברך את מכבי על הניצחון .  הם שיחקו היום הרבה יותר אגרסיבי מאיתנו ,  וזה מגיע להם .  באופן כללי ,  אחרי המשחק הראשון הם באו עם יותר מוטיבציה והיו יותר אגרסיביים ,  מה שנתן להם את המשחק ".  
מאמן פרטיזן המשיך וניסה להסביר את הסיבות להפסד : " לא לקחנו מספיק ריבאונדים היום ,  החטאנו מהעונשין ואחרי החטאות שלנו נתנו להם לרוץ למתפרצות .  אנחנו יכולים ללמוד הרבה מהמשחק הזה ".  על המשך הסדרה ,  אמר וויושביץ' : " זה מאוד קשה לנבא מה שיקרה בסדרה הזאת .  כמובן שאנחנו הולכים לתקן את הטעויות שעשינו ,  אבל מכבי היא קבוצה עם הרבה כישרון וקשה לדעת מה הולך לקרות ".  
עם זאת ,  סייג וויושביץ'  :" באופן כללי ,  אחרי שני המשחקים האלה ,  עם ניצחון והפסד ,  אנחנו יכולים לחזור לבלגרד מרוצים ".  על השיפוט במשחק ,  שגרם גם לקהל ,  וגם לשני הספסלים לצאת מדעתם במספר מקרים ,  אמר המאמן : " השופטים אפשרו הרבה מגע היום .  זו סדרה קשה ,  וככה זה בסדרה ,  אבל ברגעים מסויימים היה יותר מידי מגע ". 
אלכס מאריץ' לא נתן לתבוסה להשפיע עליו יותר מדי ,  וכבר מסתכל קדימה : " לא יצא לי עוד לשחק באולם הגדול  ( בבלגרד )  ,  אבל הבנתי שמדובר באווירה מדהימה ,  מול 24 אלף אוהדים ".  על השיפוט הערב אמר מאריץ' : " השופטים עושים את העבודה שלהם ,  אנחנו צריכים לעשות את העבודה שלנו ,  אנחנו לא יכולים להשתמש בזה כתירוץ כי פשוט לא שיחקנו טוב בהגנה .  התקפות המעבר שלהם וההחטאות שלנו מהשלוש הכריעו את המשחק .  ללא ספק הם שיחקו יותר טוב היום .  מכבי שיחקה היום 40 דקות ,  לעומת יום שלישי שהם שיחקו 20 דקות טובות ואז נרגעו ,  וביורוליג אסור להוריד את הרגל מהדוושה ". 

גרשון : " השחקנים הראו לפרטיזן מי בעל הבית "
 מאמן מכבי ת"א חגג את הניצחון על פרטיזן .  וויושביץ' : " הם היו יותר אגרסיביים והגיע להם .  אנחנו חוזרים לבלגרד מרוצים "
 
