נשק קטלני
מחממים את הפרקט :  וושינגטון חייבת לשלב בין הראשון בדראפט ג'ון וול לראשון לשלוף גילברט ארינאס ,  כדי להיות אופטימית
מאזן בעונה שעברה :  56-26
סיימו את העונה :  במקום ה-14 במזרח  ( ותודה לניו ג'רזי )  .
 הנציגה של הבירה התחילה עוד עונה עמוסת ציפיות ,  בעיקר בזכות ההחלמה של גילברט ארינאס מפציעות שהשביתו אותו לשנתיים לא תמימות .  הנשיא והג'נרל מנג'ר ארני גראנפלד אפילו ויתר על בחירת הדראפט החמישית ,  שהייתה יכולה להניב את סטפן קרי ,  כדי לחזק את הקבוצה במיידי עם רנדי פוי ומייק מילר ,  והביא את המאמן פליפ סונדרס כדי להצעיד את הקבוצה קדימה .  האופטימיות שרדה בדיוק למשחק אחד - ניצחון חוץ יפה בדאלאס במשחק הפתיחה ,  ומשם הדרך למטה הייתה קצרה .
 בנובמבר נפטר הבעלים הנצחי אייב פולין ששלט בקבוצה מאז 1964  ( במאי רכש את הקבוצה טד לאונסיס הנמרץ )  .  פולין ראה כמעט הכל - אליפות ,  החלפת עיר ושם ,  הצלחות וכישלונות מכל הסוגים ,  מאות שחקנים שעברו דרכו ,  עימותים ושת"פים עם מייקל ג'ורדן .  כמעט ,  כי למזלו נחסכה ממנו השערורייה הענקית שהתרחשה חודש לאחר מכן - ארינאס הגיע לחדר ההלבשה עם ארבעה אקדחים וככל הנראה השתמש בהם לבדיחה לא מוצלחת על חשבונו של ג'באריס קריטנטון  ( גרסה אחרת דיברה על ויכוח שקשור להימורים ונגמר בשליפת נשק )  .  לדיוויד סטרן לקח קצת זמן להגיב ,  אבל לאחר שראה שהפרשה מקבלת גוון פלילי ואת ארינאס עושה צחוק מכל הסיפור ,  הוא החליט להשעות את המטורלל עד לסוף העונה - 50 משחקים .
 כך הלכה לה עוד עונה לוויזארדס ,  כאשר שוב זה הסוכן אפס שמחסל אותה .  שנה לפני כן הוא חתם על חוזה של 111 מליון דולר ל-6 שנים ושני משחקים לתוך העונה התברר שהוא פצוע ולא יכול להמשיך .  הגילברטולוג שיחק 47 משחקים בשלוש העונות האחרונות .  ביחד .  החוזה שלו הפך רשמית לגרוע ביותר ב-NBA והוא מכתים את הקריירה הניהולית המשובחת של גראנפלד .  חשוב לציין שגם לפני ההשעיה ארינאס לא נראה טוב במיוחד וגם איתו וושינגטון ניצחה רק 11 מ-32 משחקים .  אחרי החיקוי של יוסמיטי סם ,  לגראנפלד נשבר והוא החליט לפרק את החבילה .  לקראת תום מועד ההעברות הוא שלח את קרון באטלר וברנדון היווד לדאלאס ואת אנטואן ג'יימיסון לקליבלנד תמורת חוזים גמורים וחלק מג'וש הווארד .  בארינאס אף אחד לא התכוון לגעת .  
בחודשיים האחרונים וושינגטון הייתה קבוצה חדשה לחלוטין שנתנה את הבמה לצעירים .  חלקם ניצלו אותה ,  כשהבולט הוא אנדריי בלאץ' שנתן מספרי אולסטאר אחרי האולסטאר ,  כולל 22.5 נקודות למשחק .  חלקם פחות ,  בעיקר ניק יאנג שהיה אמור לקפוץ על המציאה ולהראות את הכישרון שלו .  ובעיקר ,  זה היה זמנם של כל מיני צעירים שלרובם זה היה צ'אנס חד פעמי ,  והם אפילו דאגו להסתדר בחרוזים :  ג'בייל מגי נראה לרגעים כמו סנטר רציני ,  בעוד שאלונזו גי סידר לעצמו חוזה ליותר משבועיים .  שון ליבינגסטון הזכיר שהוא פוינט גארד נהדר בעולם בו לברכיים אין חשיבות ,  ג'יימס סינגלסטון נראה מדי פעם כמו ריבאונדר גדול ואל תורנטון הוכיח שבימי שלישי לפעמים בא לו לשמור .  הילדים השיגו בערך אותו מאזן כמו המבוגרים ,  וסגרו את העונה האיומה עם שביבי אופטימיות זהירים .
 באו :  ג'ון וול  ( רוקי ,  בחירה ראשונה )  ,  קירק היינריך  ( בטרייד משיקגו )  ,  יי ז'יינליין  ( בטרייד מניו ג'רזי )  ,  קווין סראפין  ( רוקי ,  בחירה 17 )  ,  טרבור בוקר  ( רוקי ,  בחירה 23 )  ,  חמאדי נ'דיה  ( רוקי ,  בחירה 56 )  ,  הילטון ארמסטרונג  ( חופשי ,  מסקרמנטו )  .
 עזבו :  מייק מילר  ( חופשי ,  למיאמי )  ,  רנדי פוי  ( חופשי ,  לקליפרס )  ,  קווינטון רוס  ( בטרייד לניו ג'רזי )  ,  ארל בויקינס  ( חופשי ,  למילווקי )  ,  שון ליבינגסטון  ( חופשי ,  לשארלוט )  ,  ג'יימס סינגלסטון  ( חופשי ,  לנמרים המעופפים מסינג'יאן .  ברצינות )  ,  פבריסיו אוברטו  ( התאדה )  .
 כל מה שהוויזארדס תכננו השתנה כאשר הם זכו בלוטו ,  והשנה זה אמר רק דבר אחד - ג'ון וול .  וושינגטון זכתה בפרס הגדול של מחזור 2010 ,  בפוינט גארד שלפי כל התחזיות יהיה הדבר הגדול הבא .  וול הגיע למכללות כשם הגדול ביותר ולא אכזב כשהוביל את החבורה הצעירה מקנטקי לגמר .  הוא מנהיג ,  מנהל משחק ,  חודר נטול פחד ואתלט אדיר .  הוא נראה כמו גרסה מוגדלת של דרק רוז .  הוא כיכב בליגת הקיץ ואין ספק שהוא הולך לקבל את המפתחות לקבוצה מהרגע הראשון .  וכדי לגמור עם הבדיחה הזאת מוקדם - כן ,  סביר להניח שהוא ייתקע בקיר הרוקיז בשלב מסוים .  עכשיו תחשבו על כל משחק מילים אפשרי .  
אם עד כה ארינאס היה זקוק למספר שבועות כדי להרוס לוויזארדס את העונה ,  השנה יהיה לו צ'אנס לעשות את זה כבר מעצם קיומו .  הסוכן האפס יושב לוול על המשבצת וכנראה יצטרך לזוז לעמדת השוטינג גארד כדי ששני הכישרונות העצומים יוכלו לשחק ביחד .  האם הוא יצליח לתפקד ככינור שני או שהוא בעיקר יפריע להתפתחות של הרוקי המוכשר ?  יכול להיות שפחות אור זרקורים דווקא יוציא מארינאס את המיטב ,  מצד שני - יכול להיות שבעוד חודשיים הוא יבוא למשחק עם נמר המחמד החדש שלו כדי לבדוק אם הוא מסוגל להטביע .  
גראנפלד המושמץ החזיר משהו מכבודו כשהיה הראשון לנצל את הניסיונות של קבוצות אחרות לפנות מקום מתחת לתקרת השכר .  משיקגו הוא גנב את קירק היינריך ואת הבחירה ה-17 ,  מניו ג'רזי את יי ז'יינליין .  אבל בדראפט עצמו הוא לא הרשים את הפרשנים כאשר השתמש בבחירה ה-17 כדי להמר על הפרוספקט הצרפתי קווין סראפין ולקח בבחירה ה-23 את טרבור בוקר שלא היה אמור להיבחר בסיבוב הראשון .  שניהם שחקני פנים שיתקשו לקבל דקות .  שחקן פנים נוסף שהוחתם הוא הילטון ארמסטרונג הסתמי .  בצד העוזבים כדאי לציין את מייק מילר ,  שניצל טיימינג מושלם כדי למצוא את עצמו במיאמי ,  ואת רנדי פוי המאוד מאכזב שינסה את מזלו בקליפרס .  בלאץ' קיבל הארכת חוזה מסובכת שתשאיר אותו עם 35 מליון דולר בחמש השנים הקרובות .
 היינריך הוא בדיוק כמו ארינאס ,  רק ההיפך הגמור - שחקן שהצליח להיות יעיל בכל סיטואציה אבל אף פעם לא היה כוכב .  הוא עזר לדרק רוז להתפתח בשיקגו ואמור לתרום גם לוול ,  ובדומה למצב בבולס הוא יתפקד בעיקר כשוטינג גארד .  ז'יינליין ,  בשקט מופתי המנוגד לרעש בו נכנס לליגה ,  הפך לשחקן פנים לגיטימי ב-NBA ויחד עם בלאץ' ומגי ייצור שלישיית פנים גבוהה ,  מבטיחה ומגוונת .  עמדת הסמול פורוורד היא סימן שאלה - ג'וש הווארד חתם על חוזה לעונה במחיר מבצע ,  אבל יהיה פצוע בחלקה הראשון ולא ברור מה נשאר לו ,  אל תורנטון הוא בעיקר סקורר בקבוצה שלא תצטרך סקוררים .  אולי אדם מוריסון וקרטייה מרטין ,  שהוזמנו למחנה האימונים ,  יקבלו חוזה וצ'אנס אמיתי להשפיע .
 חמישייה :  ג'ון וול ,  גילברט ארינאס ,  אל תורנטון ,  אנדריי בלאץ' ,  ג'בייל מגי .
 ספסל :  קירק היינריך ,  ניק יאנג ,  ג'וש הווארד ,  יי ז'יינליין ,  טרבור בוקר ,  קווין סראפין ,  הילטון ארמסטרונג .
 מאמן :  פליפ סונדרס  ( עונה שנייה )  .
 מועמד לפריצה :  
לאחר שבלאץ' פרץ בעונה שעברה ,  יש תחושה שהפעם תורו של מגי .  הסנטר המעניין הזה הצליח לגבוה במהלך הקיץ לאזור ה-2.15 ,  לספק תצוגות בליגת הקיץ ולהתאמן עם נבחרת ארה"ב עד הניפויים האחרונים .  לאחר שגילה שהוא סובל מאסטמה והתחיל לטפל בה ,  מגי מסוגל לתפקד לדקות ארוכות יותר ולתת תפוקה עקבית .  הוא יכול להתפתח לשחקן הגנה גדול ויש לו גם יכולות התקפיות סבירות .  הוא יותר מתאים מבלאץ' לשחק ליד שחקני חוץ דומיננטיים ,  כך שהסיטואציה אידיאלית עבורו .
 מועמד לדעיכה :  
עד לא מזמן ג'וש הווארד עוד נחשב למספר 2 לגיטימי בקונטנדרית .  אחרי כמה שנים נהדרות בדאלאס ,  פציעות וירידה עצומה ביכולת הפכו אותו לשחקן שנראה גמור .  בגיל 30 ,  שאמור להיות שיא הקריירה ,  הווארד מצא את עצמו חותם על חוזה לשנה אחת תמורת 4 מליון דולר ,  בין היתר בגלל שהוא עדיין מתאושש מניתוח ברך .  הוא ינסה לחזור במהלך העונה ולהזכיר שעוד נשאר בו משהו ,  אבל הוא יהיה שחקן משלים לכל דבר ,  ואם הוא לא ירשים הוא עשוי להישאר גם מחוץ לרוטציה .
 אקס פקטור :  
פליפ סונדרס ,  שנחשב למאמן התקפה איכותי ,  מאמן עונה רגילה מוצלח וכזה שיודע לעבוד עם כוכבים ,  יעמוד במבחן מעניין .  יש לו קבוצה עם שני גארדים מאוד דומיננטיים ,  והוא יצטרך לדאוג שגם האחרים יתפקדו לידם ושיהיה משהו שדומה לאיזון במשחק הקבוצתי .  זה בקלות יכול להתדרדר לסגנון בו וול וארינאס לוקחים על עצמם כל התקפה ולא מאפשרים לשחקן כמו בלאץ' לממש את היכולות שהוא הציג בסוף העונה שעברה .  וושינגטון תהיה אחת הקבוצות הצעירות בליגה ,  בעיקר בכל הקשור לשחקני המפתח שלה ,  ולא בטוח שהילדים האלה יתמודדו בהצלחה עם תסכולים שינבעו מסגנון שכונתי .  זמן טוב עבור סונדרס להוכיח שהוא לא סתם היה שם במקרה באזור של קווין גארנט .
 תסריט אופטימי :  
וול נבחר לאולסטאר כבר בעונת הרוקי ,  החיבור שלו עם ארינאס מצוין ,  ג'וש הווארד חוזר בדצמבר ומוכיח שהוא יודע מה זה שנת חוזה ,  בלאץ' ומגי נראים כמו צמד שחקני פנים ראוי לעשור הקרוב .  45 נצחונות ,  מקום שישי במזרח ועתיד מבטיח .  אופציה ב' :  ארינאס  ( תאלתרו משהו )  ,  מורחק לכל החיים והחוזה שלו מבוטל .  
תסריט פסימי :  
וושינגטון מצליחה לשבור שיא שלילי גם באיבודים וגם באחוזים מהשדה ,  וול וארינאס מתחרים ביניהם ,  השאר מתוסכלים ופליפ מאבד שליטה .  שוב מקום 14 במזרח ,  ותודה לטורונטו .  אופציה ב' :  וול וארינאס מסתדרים מצוין ונהיים חברים הכי טובים ,  כל כך טובים שהם חולקים אוהל במשחקי חוץ .  
תחזית :  
גם בהנחה שארינאס יתפנה לכדורסל השנה ,  הקבוצה הזאת נראית צעירה ולא מאוזנת מכדי לדבר חזק כבר העונה .  וול יהיה מצוין  ( אבל עדיין רוקי )  ,  אולי גם בלאץ' ומגי ,  אבל אין שם מספיק הגנה ,  אחריות וקליעה מבחוץ .  35 נצחונות ,  מקום 11 ואופטימיות פחות זהירה לקראת ההמשך .
 
נשק קטלני
מחממים את הפרקט :  וושינגטון חייבת לשלב בין הראשון בדראפט ג'ון וול לראשון לשלוף גילברט ארינאס ,  כדי להיות אופטימית

