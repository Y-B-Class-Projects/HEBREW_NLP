ליגת העל :  3:3 דרמטי בין מכבי חיפה לבית"ר ירושלים
מכבי חיפה וביתר ירושלים סיפקו לחובבי הכדורגל הישראלי משחק מהנה ואטרקטיבי ,  שהסתיים ב-3:3 דרמטי
בשנות ה-80 אפיינה את המפגשים בין מכבי חיפה לבית"ר ירושלים נוכחותם המורגשת של שחקני הבית הצעירים .  שני המועדונים ,  כל אחד מסיבותיו ,  חווים סוג של רטרו בתחום ,  והערב  ( ראשון )  ראו 13 אלף הצופים בקרית אליעזר לא מעט כישרונות צעירים  ( חלקם תוצרת מחלקות הנוער )  מתרוצצים על המגרש .  בסופו של דבר שתי הקבוצות סיפקו משחק קצבי ודו צדדי עם כדורגל מצוין ודרמה גדולה ,  שהסתיימה ב-3:3 עם שער בתוספת הזמן .  אמנם חלק מהצעירים ביצעו טעויות לא מחויבות וההגנות היו פגיעות למדי ,  אך זה מחיר ההשקעה .  בסך הכל בשני הצדדים יכולים להיות מרוצים מדור העתיד ,  וכמובן שהקהל יכול להתענג מחגיגת שערים ומערב כדורגל מהנה .
 אייל גולסה כבש ראשון לחיפה  ( 17 )  ,  כריסטיאן גונזאלס השווה ל-1:1 אחרי שתי דקות  ( 19 )  ,  סמואל יבואה קבע 1:2 לבית"ר עם פתיחת המחצית  ( 47 )  ,  המחליף שלומי אזולאי עלה מהספסל וכבש צמד נהדר  ( 65 ו-77 )  ,  אבל בתוספת הזמן חן עזריאל ,  בשער שוויון מתוק ,  קבע 3:3 נהדר .
 בהיעדרם של יניב קטן וליאור רפאלוב ,  הפתיע אלישע לוי כשהציב את הילד סינטאיהו סלליק בהרכב הראשון כקשר שמאלי .  סלליק ,  ששיחק רק פעם אחת בליגה באותו תיקו זכור לשמצה מבחינת הירוקים במחזור הסיום של העונה שעברה ,  נכנס במהרה לעניינים וסיפק מצבים בזה אחר זה .  בדקה השביעית מוחמד גדיר היה האיש שצריך היה לכבוש מבישול של הילד ,  אבל משה מישאלוב הבית"רי הציל מהקו .  עשר דקות לאחר מכן אף אחד כבר לא הושיע ,  כשסלליק תעתע באביתר ברוכיאן ובסיום המהלך אייל גולסה הגיע מהקו השני וירה פנימה .
 הקצב הנהדר נמשך ,  ושתי דקות לאחר מכן הגיע השוויון של האורחים ,  שהביכו במספר מקרים את ההגנה הכבדה של סגנית האלופה .  קרן של עידן טל בדקה ה-19 הורחקה בצורה איומה מצד ג'ון קולמה ,  והבלם כריסטיאן גונזאלס היה במקום כדי לכבוש שער בכורה ולהקפיץ את מאות האוהדים שעשו את הדרך מירושלים .  סלליק ועידן ורד  ( הופעה סבירה מול קבוצתו לשעבר )  המשיכו לעשות צרות לבית"ר מהאגפים ,  אבל לא זכו לתמיכה מספקת מצד המגנים שהציגו יכולת מאכזבת .  בית"ר ,  מצידה ,  ויתרה על השליטה במרכז המגרש ובנתה בעיקר על מתפרצות מהירות  .
 הדבר החשוב ביותר מבחינת בית"ר במחצית הראשונה היה סגירתו של פיטר מסיללה .  המגן השמאלי הוא סוג של פליימייקר במכבי חיפה ,  והעבודה של סטיבן כהן עליו עשתה שירות נהדר עבור אורי מלמיליאן .  כהן גם ידע לצאת קדימה ,  ובדקה ה-47 ניצל שגיאה אומללה של שי מימון ובישל לסמואל יבואה שקבע 1:2 .  אלישע לוי זרק את הכלים ההתקפיים למגרש עם שילובם של תומר חמד ושלומי אזולאי ,  וחלוץ הרכש מהפועל כפר סבא נתן תמורה אחרי שתי דקות על המגרש ,  כשמסיללה סוף סוף עשה פעולה התקפית ראויה וסידר לו שער קל בדקה ה-65 אחרי יציאה גרועה של אריאל הרוש .  
אזולאי גנב את ההצגה באופן סופי בדקה ה-77 ,  כשקיבל כדור מוולדימיר דבאלישווילי ושלח פנימה .  הצעירים של מכבי חיפה מוכיחים בגרות ?  לא עד הסוף .  דקה בתוך תוספת הזמן ,  כשביציעים כבר מתחילים לחגוג עלייה למקום הראשון ,  הדף אמיר אדרי בצורה לא מספיק טובה והמחליף הבית"רי חן עזריאל ניער את איגנסיו קאנוטו החלש וקבע 3:3 סופר-דרמטי .  כשההגנות רחוקות משיאן ,  הקהל נהנה .  הלוואי עוד ועוד משחקים כאלה בליגת העל שלנו .
 דקה 7 :  סלליק ,  הבחירה המפתיעה של אלישע לוי למילוי מקומו של רפאלוב ,  פרץ נהדר בצד ימין ומסר לגדיר ,  שבעט לא מספיק טוב וראה את מישאלוב מציל מקו השער .
 דקה 15 :  דבאלישווילי חמק מהשמירה על קו שמאל והעביר כדור רוחב אותו קלט הרוש לפני שגדיר הגיע אליו .
 דקה 17 :  גול !  סלליק החליף מסירות עם ורד והעביר רוחב לעבר דבאלישווילי .  דסה הרחיק רע ,  וגולסה עט על הריבאונד וירה לרשת העליונה מתשעה מטרים .  שער ראשון העונה לקשר הצעיר ,  0:1 למכבי חיפה .
 דקה 19 :  גול !  טל הגביה קרן לרחבת חיפה ,  קולמה הרחיק רע והבלם גונזאלס המשיך עם בעיטה חזקה בין כל שחקני ההגנה ופנימה .  שער בכורה לאורוגוואי בבית"ר ופתיחה נהדרת למשחק ,  1:1 .
 דקה 23 :  טל השתחרר מקאנוטו ומסר ימינה לעבר אבירם ברוכיאן ,  שבעט כדור חד בימין סמוך לקורה הרחוקה .
 דקה 36 :  ורד הגביה כדור קרן לפינה הקרובה ,  הנגיחה של גולסה חלפה מעט מעל המשקוף .
 דקה 47 :  גול !  המהפך של בית"ר מושלם ,  באדיבותו של מימון .  הבלם המקומי ממש מסר סטיבן כהן ,  שמסר כדור פשוט וכל שנותר ליבואה הוא לכבוש משלושה מטרים .  טעות אומללה של מימון ,  1:2 לבית"ר ירושלים .  
דקה 55 :  בית"ר יצאה לעוד מתפרצת ,  יבואה מסר לאחור לסטיבן כהן ,  שבעט ישר לידיו של אדרי .
 דקה 59 :  ורד הגביה מצד שמאל ,  הרוש יצא גרוע ובן שושן היה במקום כדי להרחיק .
 דקה 64 :  יבואה השאיר אבק לקאנוטו ומימון ,  ומ-16 מטרים בעט למרכז השער ואדרי הדף .  
דקה 65 :  גול !  מיד בצד השני מגיע השוויון .  מסיללה סוף כל סוף ברח לסטיבן כהן והגביה לרחבה ,  הרוש יצא בצורה איומה והמחליף אזולאי נותר חופשי וכבש אחרי שתי דקות בלבד על המגרש .  משחק נהדר ,  2:2 .
 דקה 77 :  גול !  הפעם לאף אחד לא יכולות להיות תלונות לחילוף של אלישע .  דבאלישווילי שלח בכדור עומק נהדר את אזולאי ,  שברח לגונזאלס ובעט בימין כדור שטוח שבלבל את הרוש ונכנס פנימה .  עוד מהפך ,  הפעם לזכות המארחים שעולים ל-2:3 .
 דקה 81 :  חמד בעט מ-18 מטרים ,  הכדור פגע במישאלוב וחלף מעט מעל המשקוף .
 דקה 88 :  עוסמאן עלה לעזרת ההתקפה ובעט מ-25 מטרים ,  הרוש נגע קלות ושלח לקרן .
 דקה 90+1 :  גול !  בית"ר שלחה את כולם קדימה .  אדרי הדף את הנגיחה של בן שושן ,  אבל עזריאל היה במקום כדי ללקט את הריבאונד ,  לעקוף את קאנוטו ולקבוע 3:3 דרמטי .
 דקה 90+2 :  מסיללה העביר כדור רוחב ,  אזולאי כבר חלם על שלושער ואביתר ברוכיאן חילץ ברגע האחרון .  משחק גדול ונטול הגנות הסתיים ב-3:3 .
 הרכב מכבי חיפה :  אמיר אדרי ,  עלי עוסמאן ,  שי מימון ,  איגנסיו קאנוטו ,  פיטר מסיללה ,  ג'ון קולמה ,  עידן ורד  ( שלומי אזולאי ,  63 )  ,  אייל גולסה ,  מוחמד גדיר  ( תומר חמד ,  53 )  ,  סינטאיהו סלליק  ( גוסטבו בוקולי ,  80 )  ,  ולדימיר דבאלשווילי .
 הרכב בית"ר ירושלים :  אריאל הרוש ,  אלי דסה ,  כריסטיאן גונזאלס ,  משה מישאלוב ,  אביתר ברוכיאן ,  דן איינבינדר  ( סרג' איילי ,  80 )  ,  עידן טל ,  סטיבן כהן  ( חן עזריאל ,  75 )  ,  אבירם ברוכיאן  ( קובי מויאל ,  71 )  ,  עמית בן שושן ,  סמואל יבואה .
 שלומי אזולאי
החלוץ הטברייני שידר במשחקיו הראשונים במדי מכבי חיפה בעיקר פחד במה ,  אך הערב ,  במשחק הכי גדול בו נטל חלק בקריירה הצעירה שלו ,  הוא פרע את השטרות באופן מוחלט .  בדקה ה-63 הקפיץ אותו אלישע לוי מהספסל ,  ושתי דקות בלבד הספיקו לו כדי להתמקם נהדר ברחבה ולקבוע שוויון במשחק .  ריבוי החלוצים על המגרש הפך את מכבי חיפה למסוכנת הרבה יותר ,  ואזולאי היה שם כדי לקבל מסירת עומק מדבאלישווילי ולעשות מהפך שחתום אך ורק על שמו .  לצערו ,  זה לא הספיק לניצחון ,  אבל מדובר בצעד ראשון מוצלח בדרך להשוואות המתבקשות עם קודמו בתפקיד ,  שלומי אחר - שלומי ארבייטמן .
 
ליגת העל :  3:3 דרמטי בין מכבי חיפה לבית"ר ירושלים
מכבי חיפה וביתר ירושלים סיפקו לחובבי הכדורגל הישראלי משחק מהנה ואטרקטיבי ,  שהסתיים ב-3:3 דרמטי

