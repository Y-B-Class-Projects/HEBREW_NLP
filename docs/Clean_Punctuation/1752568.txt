דור מלול : " העונה הזו תהיה הכי יפה שאפשר "
 למרות היכולת הלא משכנעת ,  שחקן מכבי תל אביב מתלהב מכמות המצבים וגם מהקהל : " הוא מדהים ,  רק שימשיך להגיע "
 היכולת עדין רחוקה מאוד משיאה ,  אבל מכבי תל אביב חלפה אמש  ( שבת )  על פני עוד משוכה - הפועל אשקלון - כשניצחה אותה 0:2 במסגרת המחזור התשיעי של הליגה בדרך למקום הראשון בטבלה ,  לפחות באופן זמני ,  עד המשחק בין מכבי חיפה להפועל תל אביב ביום שני בקרית אליעזר .  בקבוצה היו מרוצים מדקות משחק ארוכות יותר של הנעת כדור מהירה ובעיקר מההגעה למצבי הבקעה רבים ,  עם זאת ראשי הקבוצה ואנשי הצוות המקצועי תפסו את ראשם לא פעם לאור ההחמצות מסמרות השיער שמנעו תוצאה גבוהה בהרבה בסיום . 
" מבחינת התוצאה ,  מי שהיה במגרש יכול לצאת מאוד מאוכזב ,  כי כמות המצבים אליהם הגענו במשחק היא הרבה יותר גדולה מהרבה משחקים שנחבר אותם יחד ",  אמר המנג'ר אבי נמני . " המשחק היה צריך להסתיים בתוצאה הרבה יותר גבוהה .  לצערי ,  אנחנו מגיעים להזדמנויות ולא מצליחים להבקיע .  יהיו משחקים נגד קבוצות צמרת שנגיע לשניים-שלושה מצבים ,  ונצטרך לנצל אותם באחוזים גבוהים ,  אבל נעבוד על זה כי יש לנו את השחקנים הטובים שמסוגלים לעשות זאת ". 
על מצב הרוח הטוב במשחק העיבה תקרית בין השוער לירן שטראובר והחלוץ אלירן עטר לקראת הסיום ,  כשהשניים החליפו ביניהם צעקות ותנועות ידיים  ( כפי שקרה בתקרית דומה בין השניים במשחק באשדוד - ר.ב .)  ,  זאת לאחר שהשוער צעק על עטר על כך שלא סגר שחקן של אשקלון ,  שהגיב לו : " אל תצעק עליי ואל תעשה תנועות ".  עם שריקת הסיום שוחח נמני בנפרד עם כל אחד מהשחקנים וחיסל את התקרית מוקדם ככל האפשר ,  כשהשניים אף סעדו יחד בארוחה משותפת לאחר המשחק ויישרו את ההדורים ביניהם .  בלי קשר לתקרית ,  השניים קיבלו מחמאות על יכולתם במגרש .  עטר גילה ניידות רבה והגיע למספר מצבי הבקעה ,  ושטראובר המשיך את היכולת המצוינת מחיפה ,  כשבמצב של 0:0 ,  הדף נגיחה מסוכנת מאוד מראשו של ערן לוי .
 גיז'רמו ישראלביץ' שנפצע והוחלף במחצית השנייה לאחר שמתח את שריר התאומים ,  ייבדק היום כדי לאבחן את חומרת הפגיעה .
 ביום רביעי תשחק הקבוצה בדרבי נגד הפועל תל אביב במסגרת המחזור האחרון בשלב הבתים של גביע הטוטו .
" אני חושב שבאמת שיחקנו טוב ",  אמר דור מלול ,  שפתח אמש בעמדת המגן הימני במקומו של קלמי סבן . " הגענו להמון הזדמנויות והתוצאה אמנם מספקת ,  אך לא משקפת .  הגענו למצבים של 200 אחוז גול ,  רק לדחוף את הרגל .  אני אוהב שאנחנו מגיעים להזדמנויות ,  אני אוהב שאנחנו נראים טוב כקבוצה וצריך לזכור שהמצבים הגיעו מפעולות קבוצתיות ולא מפעולות של יחידים וזה טוב מאוד ". 
המגן התייחס לדברי נמני שאמר שנגד קבוצות צמרת מכבי לא תגיע לכל כך הרבה הזדמנויות הבקעה והוסיף : " צריך לזכור שנגד קבוצות צמרת זה משחק אחר ,  זה לא כמו נגד קבוצות שבאות להסתגר ולעשות חיים קשים ,  שם המגרש הרבה יותר פתוח ושם נוכל לנצל דברים אחרים טובים שיש לנו ". 
כדי לקבל המחשה על התחרות הגדולה שיש על ההרכב העונה במכבי צריך להציץ רק ברשימת המחליפים שעיטרה אמש את הספסל וכללה בין השאר את רוברטו קולאוטי ,  גל אלברמן ,  יובל אבידור וקלמי סבן ,  כאשר אבי סטרול ,  שמחלים מפציעה ,  אפילו לא היה בסגל .  מלול שלא פתח בהרכב במשחקים האחרונים ,  נשאל לגבי השינויים בהרכב והרוטציה העמוקה : " אני מאמין שאנחנו עדיין מנסים לגבש לנו את ה-11 הכי טובים בכל שבוע .  מה שהמאמן יחליט זה מה שיעלה בסוף למגרש .  אני לא יודע אם אני ב-11 הכי טובים ,  אני קשוב למאמן ואם הוא יכניס אותי אז כנראה שזה מה שהוא חושב .
" התחרות על ההרכב ",  הוסיף מלול , " רק גורמת לעבוד קשה יותר באימונים ולהוכיח את עצמך כל שבוע מחדש ,  בטח במשחקים בהם צריך להישאר ברמה גבוהה ואתה יודע שבמשחק אחד לא טוב ,  מחכה לך מישהו על הספסל שנחוש מאוד לתפוס את מקומך בחזרה .  זה רק צריך לדרבן את השחקנים להתאמן יותר טוב ולרוץ הרבה בשביל הצלחת הקבוצה ". 
במכבי נפעמו שוב אמש מכמות הקהל שהגיעה לבלומפילד ,  לאחר שכ-11 אלף צופים נכחו ביציעים ,  זאת למרות שהקבוצה סיימה בתיקו מאופס במשחק הקודם נגד הפועל חיפה . " הקהל שלנו מדהים ,  אין לי מילים ",  אמר מלול , " יש המון אנשים שנותנים לנו תגובות חמות ואוהבים אותנו ,  רק שימשיכו להגיע כי העונה הזו תהיה הכי יפה שאפשר ". 

דור מלול : " העונה הזו תהיה הכי יפה שאפשר "
 למרות היכולת הלא משכנעת ,  שחקן מכבי תל אביב מתלהב מכמות המצבים וגם מהקהל : " הוא מדהים ,  רק שימשיך להגיע "
 
