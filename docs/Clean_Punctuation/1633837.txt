אוטליה קרפ : " הם רצחו את אבא כמו חיות "
 בתו של אריק קרפ ,  שהוכה למוות בחוף תל ברוך ,  העידה לראשונה בביהמ"ש המחוזי בת"א . " אבא צעק שיעזבו אותו וצעק לנו לעזוב את המקום .  זה היה מתוכנן ,  הם פשוט שיחרו לטרף "
  ( צילום :  נועם אשל ,  עריכה :  גדי וינסטוק ,  קריינות :  אילן שניג )  
" זה היה כמו לצפות בנשיונל ג'אוגרפיק  רק שזה לא היה נשיונל גאוגרפיק ,  זה היה אבא שלי .  הם פשוט שיחרו לטרף ורצחו אותו כמו חיות ".  כך ,  כשהיא ממררת בבכי ,  תיארה הבוקר  ( שלישי )  אוטליה קרפ את הלינץ' שבוצע באביה ,  אריק קרפ ,  בחוף הים של תל אביב בחודש אוגוסט האחרון .  בתו של הנרצח העידה הבוקר לראשונה בבית המשפט המחוזי בתל אביב במשפטם של שלושת הנאשמים במעשה .
 אוטליה סיפרה כי באותו ערב יצאה עם הוריה להליכה בחוף הים במסגרתה התיישבו על ספסל ,  כאשר לפתע ניגש אליהם אדם ואמר לאביה כי הוא רוצה לדבר איתו .  קרפ נענה לקריאתו ,  הסתובב אליו וניגש לדבר עמו .  לטענתה של אוטליה ,  חששו היא ואמה כי מדובר בניסיון שוד ועל כן הפצירו באבי המשפחה להשאיר את תיקו על הספסל לצידן .  היא סיפרה כי לא שמעה את השיחה בין אביה לבין הצעיר ,  אולם כשחזר הוא התיישב על הספסל ואמר להן שכדאי ללכת .
 לדבריה ,  כאשר קמו ללכת  שמעו את הצעיר מדבר בערבית עם חבריו ,  וכעבור זמן קצר עטה עליהם חבורת צעירים והיכו את אביה פעמים רבות : " זה היה מתוכנן ,  לא ייתכן שהם הגיעו כל כך מהר .  הם לא 'נקלעו לזירה' ,  הם פשוט באו לפי הזמנה ".  היא תיארה כיצד היכו את אביה נמרצות ותיארה זאת כ"ברוטאליות ואכזריות לשמה ".  
" אבא צעק שיעזבו אותו וצעק לנו לעזוב את המקום ",  סיפרה אוטליה .  היא ואמה שהוכתה אף היא הצליחו להימלט וניסו לקרוא לעזרה  אך לטענתן לקח זמן רב עד אשר איתרו מישהו שייתן להם טלפון סלולרי על מנת להזעיק עזרה .  כשחזרו לזירת התקיפה ,  אביה כבר לא היה במקום וכך גם התוקפים .
 אלמנתו של קרפ ,  שרה ,  שוחחה עם עיתונאים לאחר הדיון ואמרה : " משפחתנו שרויה באבל כבד מאז הרצח לפני כחמישה חודשים ".  בהתייחס למשפט המתנהל בימים אלה הוסיפה : " ברצוננו לומר כי כולם השתתפו במעשה הזוועה  כל מטרת בואם הייתה לרצוח ומקומם לדעת שלא כולם עצורים על כך ,  כולל הבנות שהשתתפו .  הגיע הזמן שהמדינה הזו תתעורר ושבתי המשפט יקחו את נושא האלימות ברצינות ויבינו באיזו תחושה של חוסר ביטחון אנשים חיים פה  הנושא הבוער כיום במדינה שמאיים על האזרחים הוא נושא האלימות והרצח .  המצב במדינה הולך ומחמיר מיום ליום ומשפיע על כל אחד מאיתנו ". 
עוד אמרה שרה קרפ כי  " רצח אכזרי וחסר מעצורים שכזה צריך להרעיד את מערכת המשפט ,  את מקבלי ההחלטות ואת אזרחי המדינה .  יש להבין שאחרי אירוע מזעזע כזה ,  אין יותר מקום בטוח במדינה  יש ממש תחושה של הפקרות משום שהפשע הבא עשוי להתרחש ליד הבית של כל אחד מאיתנו .  יש לפעול במהירות ובמלוא העוצמה כדי שהאחראים לכך ייענשו בכל חומרת הדין וכדי שתחושת הביטחון של האזרחים לא תידרדר לתהום קשה ". 
היא האשימה את המדינה על כך שאינה עושה מספיק על מנת לסייע ולהגן על משפחות הנרצחים , " לא מבחינה משפטית ולא מבחינות אחרות ",  כהגדרתה .  
עורכת הדין של המשפחה ,  ראש מרכז נגה בקרייה האקדמית אונו ,  ד"ר דנה פוגץ' ,  אמרה כי  " מדובר במקרה נדיר שבו בנוסף לכאב העצום של המשפחה - נאלצו האם והבת להעיד גם כעדות מרכזיות במשפט ולגייס כוחות נפש עצומים על מנת לעמוד מול הנאשמים באולם ולתאר את אותו הלילה .  אין לנו ספק שעדויותיהן מקדמות את התביעה בדרכה להרשעת הנאשמים ". 

אוטליה קרפ : " הם רצחו את אבא כמו חיות "
 בתו של אריק קרפ ,  שהוכה למוות בחוף תל ברוך ,  העידה לראשונה בביהמ"ש המחוזי בת"א . " אבא צעק שיעזבו אותו וצעק לנו לעזוב את המקום .  זה היה מתוכנן ,  הם פשוט שיחרו לטרף "
 
