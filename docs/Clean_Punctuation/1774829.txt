הנשיא אנס :  משל מוסרי לחברה הישראלית
הכרתי את משה קצב לפני יותר מ ? 30 שנה .  חיבבתי את חיוכו המבויש ,  את נחישותו ,  את צניעותו וענוותו .  ראיתי בו סמל לאיש צעיר מעיירת פיתוח שנגד כל הסיכויים הצליח להגשים את המהות הפנימית של מיזוג הגלויות במסגרת הממלכתיות הישראלית המתחדשת .  משה קצב עם מאיר שטרית ,  דוד מגן ,  שאול עמור ז"ל ואחרים הובילו את מהפכת ישראל השנייה ,  מהפכה ששינתה את פניה של מדינת ישראל לנצח .  צעירים מוכשרים ,  שהגיעו מהשלטון המקומי בפריפריה ,  איפשרו את המהפך השלטוני בשנת 1977 ועברו להנהגת המדינה .  הם היו צעירים ששיחררו את אזרחי ישראל מהפטרונות של מפא"י ההיסטורית על שלוחותיה .  
משה קצב ,  באישיותו ובפעילותו הפוליטית ,  היה עבור רבים גשר בין עדות המזרח לאשכנזים ,  חיבור בין דור המייסדים לעולים החדשים ,  הבנה בין דתיים לחילוניים ושותפות בין יהודים לערבים .  כשמשה קצב נבחר להיות נשיא מדינת ישראל ,  האזרח הראשון שלה ,  רבים חשו שהמהפך הושלם והשוויון האזרחי בכל .
 אולם עתה ,  לאחר הרשעתו ,  אמות הספים רועדות ,  קירות הבית נסדקים והמוח מסרב להאמין .  מי היה מעלה על הדעת שביום שחור אחד נשיא מדינת ישראל יעמוד לדין על עבירות מין חמורות ויורשע .  אם כי אולי אחרי שראש ממשלה לשעבר עומד לדין ושרים מרצים את עונשם בכלא לא הייתי צריך להיות מופתע .
 אני יכול להבין את הטענות נגד הפרקליטות - משני הצדדים - ונגד התקשורת באשר להתנהלות סביב החקירה המשטרתית ,  עיסקת הטיעון וכתב האישום .  לרגע עכור אחד חזרנו להיות מדינה אתונאית עתיקה שבה  " הדיונים המשפטיים "  מתנהלים על ידי הציבור בשווקים .  זגזוג הפרקליטות בעניין כתב האישום ועיסקת הטיעון לא תרמה לטוהר ההליך השיפוטי .  אין ספק כי יש מקום לבחינה מקיפה של התנהלות התקשורת והפרקליטות ולהסיק את המסקנות החיוניות באשר לעתיד .  עם זאת ,  אין קשר בין טענות ענייניות לכיבוד בית המשפט .  משעה שבית המשפט קיבל את החלטתו אחרי ששמע את כל הראיות  ( בניגוד לאחרים שעסקו בספקולציות )  ,  אין אלא לכבד את הכרעת בית המשפט .  אוי לדור ששופט את שופטיו .  
במובן העקרוני ,  הרשעתו של נשיא מדינה היא מעל ומעבר לעניינם הפרטי של קצב והמתלוננות נגדו .  מנהיג הוא מראה עבור הציבור כולו .  כדאי שהציבור ,  על רקע האירועים המביכים שנחשפו לגבי הנשיא לשעבר ,  ישאל :  מה קרה לנו ?  לאן הידרדרה החברה ?  כיצד קרה שהחברה המוסרית שלנו נתגלתה במלוא חדלונה ? 
לחברה הישראלית דרוש חשבון נפש .  דרוש מהפך נוסף ,  מהפך של תיקון מוסרי .  הרשעתו של קצב מעידה על ההידרדרות המוסרית והערכית בחברה הישראלית .  זהו מסר להנהגה :  כאשר המנהיגות אינה יכולה לשמש מודל לחיקוי ,  כאשר אין דוגמה אישית ,  כל אחד לנפשו ולכספו .  מדינה שצריכה עדיין להגן על עצמה וחפצת חיים היא חייבת להעמיד בראשה מנהיגות ערכית ,  שחזונה ברור ודרכה נחושה .  יש לי תקווה שמשפטו והכרעת דינו של משה קצב הם תחילתו של תיקון מתבקש והכרחי בענייני מוסר במדינת ישראל .
 
הנשיא אנס :  משל מוסרי לחברה הישראלית
nan
