תושבי הצפון לא מתרגשים מאריאל אטיאס
התושבים מותחים ביקורת על החלטת השר ומינהל מקרקעי ישראל להוזיל את מחירי הקרקעות באזור . " ההנחות מסתכמות ב-50 אלף שקל - הוזלה של 6%-8% בלבד במחירי הדירות "
" מדובר במנגנון יח"צני ובהחלטה שלא תתרום דבר לגליל ",  אומר עופר שטרייברג ,  תושב מושב בוסתן הגליל שליד עכו ,  על החלטת שר הבינוי והשיכון אריאל אטיאס ומינהל מקרקעי ישראל להוזיל את מחירי הקרקעות בגליל .  יו"ר לשכת השמאים ,  ארז כהן ,  מסכים עם שטרייברג . " שלא ידברו על הוזלת קרקעות בעשרות אחוזים .  שיגידו את האמת - שמוזילים אותן בלא יותר מ-50 אלף שקל ,  ובסופו של דבר הוזלה של 6%-8% בלבד במחירי הדירות ",  הוא אומר .  
התגובות הכועסות באו בתגובה להחלטת מועצת מקרקעי ישראל משלשום ,  לחדש החלטה שהתקבלה לראשונה לפני תשע שנים ,  שלפיה במקומות בגליל שבהם חוכרים משלמים חכירה מהוונת של 91% משווי הקרקע ,  הם יחויבו כעת בתשלום 51% בלבד ,  ואילו במקומות שבהם הם מחויבים ב-51% ,  יחויבו החוכרים ב-31% משווי הקרקע בלבד ,  וכל זאת בתנאי ששיעור ההנחות לא יעלה על 50 אלף שקל .  עוד נקבע כי שיעורי ההנחות ייקבעו בהתאם לאזורי העדיפות הלאומית הממשלתיים וההחלטה תישאר בתוקף עד 2012 .  
אטיאס ,  יו"ר מועצת מקרקעי ישראל ,  מיהר לומר כי  " המועצה קיבלה החלטות שייתנו תמריצים לחיזוק יישובים עם דגש על הגליל והצפון ,  בהענקת הנחה משמעותית על הקרקע ,  כדי לעודד תושבים להתגורר באזורים אלה .  אני רואה חשיבות מרובה ביצירת תמריצים כלכליים אמיתיים למשיכת אוכלוסייה ליישובי הגליל והצפון במטרה לחזקם . 
" ההחלטה תסייע להתרחבות והתחזקות יישובי הצפון ותמנע הגירה שלילית מצפון המדינה .  היה לי חשוב להחזיר את ההטבות לאזור הצפון ולאפשר למי שבוחר לגור בפריפריה את התנאים הטובים ביותר שמדינת ישראל יכולה להעניק ". 
ואולם בגליל לא ממהרים להתלהב מההחלטה .  שטרייברג ,  שמנסה להביא למושב שלו את אחותו וגיסו ,  תושבי חיפה ,  כועס . " ב-2006 העריכו קרקע  ( 700 מ"ר )  בבוסתן הגליל ב-530 אלף שקל וכיום מעריכים אותה ב-700 אלף שקל .  לעומת זאת ,  שיעור ההנחה המקסימלי הוא 50 אלף שקל .  אז היכן התמרוץ ?  מחירי הנכסים בגליל עלו בשיעורים הרבה יותר גבוהים מאשר שיעורי ההנחות ".  
בפורום הרשויות של הגליל המזרחי ,  המקבץ 15 רשויות מקומיות בגליל העליון ועמק הירדן ,  בראשות אהרון ולנסי ,  רואים את הדברים בחיוב ,  ואולם אומרים כי ימשיכו להיאבק בממשלה לצורך הקצאת משאבים לעידוד ההתיישבות בגליל .  בפורום רואים בברכה את עליית הגליל לסדר היום הציבורי ,  במיוחד בצורה של הקמת בית הספר לרפואה שיוקם בצפת ומכון מחקר אקדמי שיוקם באזור ,  וגם תוואי הרכבת לכרמיאל . " אנו מקווים שבהמשך גם יידעו להעניק למתיישבים בגליל הטבות משמעותיות ,  שיגרמו לתושבי המרכז להעתיק את מגוריהם לגליל ",  נמסר מהפורום .  
כהן ,  יו"ר לשכת השמאים ,  תוקף את ההחלטה מהפן הנדל"ני : " מדובר בהחלטה מתחילת העשור ,  וידוע היטב לכולם שלאורך כל השנים שבהן היתה ההחלטה בתוקף ,  לא בדיוק שווקו בגליל קרקעות בהמוניהן ,  ולפי הסטטיסטיקה אף היתה הגירה שלילית .  אז איך שר השיכון חושב שעל ידי שחזור החלטה זו יגיעו הישראלים בהמוניהם לגליל ?  ".  
כהן גם תוקף את אופן פרסום ההחלטה על ידי המינהל : " מדובר לכאורה בהנחה משמעותית של 40% ,  אך בתחשיב עלות כוללת של בניית בית ,  מדובר בהנחה של לא יותר מ-6%-8%  ,  כלומר כ-50 אלף שקל במקרה הטוב ,  ועובדה זו אף מצוינת מפורשות בהחלטת מינהל מקרקעי ישראל .  לצערי ,  שוב יוצא שר השיכון בהצהרות חסרות כיסוי המהוות תחליף רעוע ביותר להיעדר מדיניות והיעדר אסטרטגיה לאומית של פיזור אוכלוסין ".  
כהן סבור כי שום קיצור דרך דוגמת הוזלת מחירי קרקעות או סיוע כלכלי לרוכשי דירות בפריפריה יכול להוות תחליף לפתרון ארוך טווח .  לדעתו ,  על המדינה לשלב את הצעדים האלה עם השקעות ממשלתיות לייצור תשתיות ותעסוקה שימשכו אוכלוסיות חזקות לגליל ולנגב .
 
תושבי הצפון לא מתרגשים מאריאל אטיאס
התושבים מותחים ביקורת על החלטת השר ומינהל מקרקעי ישראל להוזיל את מחירי הקרקעות באזור . " ההנחות מסתכמות ב-50 אלף שקל - הוזלה של 6%-8% בלבד במחירי הדירות "
 
