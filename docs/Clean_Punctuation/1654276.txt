שלושה בכירי חמאס שוחררו ממעצר
חבר הפרלמנט מטעם הארגון חאלד טאפש ,  מייסד הזרוע הצבאית של חמאס השייח' סלאח עארורי והשייח' שאכר עמארה שוחררו מהכלא הישראלי לאחר שתמה תקופת מעצרם
ישראל שחררה  ( רביעי )  ממעצר שלושה בכירי חמאס ,  אחד מהם הוא חבר הפרלמנט מטעם הארגון חאלד טאפש מבית לחם ,  שהיה עצור בישראל במשך שנה בדיוק .  בנוסף אליו שחררה ישראל את השייח' סלאח עארורי ,  מייסד הזרוע הצבאית של חמאס שישב שלוש שנים בכלא הישראלי ,  וכן את השייח' שאכר עמארה שישב במעצר מנהלי קרוב לשנה .  בחודשים האחרונים שחררה ישראל חברי פרלמנט רבים מטעם חמאס שתקופת מעצרם הסתיימה .
 סלאח עארורי נחשב לאחד מבכירי חמאס בגדה המערבית ולמי שהקים את הזרוע הצבאית של הארגון  גדודי עז א-דין אל-קסאם .  בשנת 2007 שוחרר עארורי מהכלא הישראלי לאחר ששהה בו 15 שנה ,  אולם לאחר שלושה חודשים הוא נעצר בשנית על ידי כוחות הביטחון .  השייח' עמארה היה אף הוא עצור בעבר עשר פעמים בישראל ,  במהלכן ישב כשבע שנים בכלא הישראלי .
 בכלא הישראלי עדיין יושבים 15 חברי פרלמנט פלסטינים ושני שרים לשעבר :  עיסא ג'עברי ווספי קבהא שכיהן כשר לענייני אסירים .  מרבית חברי הפרלמנט והשרים נעצרו לאחר חטיפתו של החייל גלעד שליט כקלף מיקוח במשא ומתן מול חמאס .  הוועדה העליונה לסיוע לאסירים פלסטינים בירכה על שחרורו של טאפש וקראה לישראל לשחרר את יתר חברי הפרלמנט והשרים הפלסטינים העצורים ,  לדבריה ,  בצורה לא חוקית .
 
שלושה בכירי חמאס שוחררו ממעצר
חבר הפרלמנט מטעם הארגון חאלד טאפש ,  מייסד הזרוע הצבאית של חמאס השייח' סלאח עארורי והשייח' שאכר עמארה שוחררו מהכלא הישראלי לאחר שתמה תקופת מעצרם

