הרפובליקאים בקונגרס דורשים לחקור את חילוצן של פאני מיי ופרדי מאק
ענקיות המשכנתאות דיווחו בשבוע שעבר על הפסדים ;  פאני מיי הודיעה כי תזדקק ל-15.3 מיליארד דולר נוספים
שני נציגים רפובליקאים בבית הנבחרים האמריקאי מאיצים בקונגרס לערוך שימוע ציבורי לחקירת חילוצן של שתי ענקיות המשכנתאות פאני מיי ופרדי מאק ,  על ידי הממשל האמריקאי . " מחיר חילוצן של פאני מיי ופרדי מאק למשלמי המסים הוא ככל הנראה היקר ביותר במשבר הכלכלי ",  כתבו דארל איסה ,  חבר ועדת הרפורמה והפיקוח של בית הנבחרים ,  וג'ים ג'ורדן ,  חבר תת הועדה למדיניות פנים ,  במכתב ששלחו ליושבי הראש של הועדות בהן הם חברים .  במכתב הביעו השניים ביקורת על דברים שאמר בשבוע שעבר שר האוצר ,  טימותי גייתנר ,  לפיהם לא תיערך ככל הנראה רפורמה בשתי החברות לפני 2011 .  הממשל בארה"ב השתלט בספטמבר 2008 על פאני מיי ומתחרתה פרדי מאק ,  לאחר שהמשבר החמור ביותר בשוק הדיור מאז השפל הגדול הביא לגל של חובות מסופקים ועיקולים ,  אשר פגעו קשות בשתי החברות .  תוכנית לסיים את מחויבות הממשל לשתי החברות היתה אמורה להיכלל בתקציב של 2011 ,  אולם לא נכללה בהצעה ,  לדברי איסה וג'ורדן . " לחילוץ המתמשך לפאני ופרדי ולהיעדר אסטרטגיית יציאה של הממשל ישנן השלכות משמעותיות על עתיד בריאותה של כלכלת ארה"ב ועל עמידותו התקציבית של הממשל הפדרלי ",  נאמר במכתב .  הנציג הדמוקרטי ברני פרנק קבע בשבוע שעבר כי שימוע בנושא עתיד שוק המשכנתאות ושתי החברות ייערך עד סוף החודש הנוכחי .  בשבוע שעבר אמרה פאני מיי כי תבקש מהממשל בארה"ב סיוע נוסף בסך 15.3 מיליארד דולר ,  בקשה שתגדיל את היקף הסיוע הממשלתי לענקית המשכנתאות לסכום של 76.2 מיליארד דולר ,  לאחר שהחברה רשמה ברבעון הרביעי הפסד של 16.3 מיליארד דולר  הפסד רבעוני עשירי ברציפות .  בשנת 2009 כולה התרחבו הפסדי החברה ל-74.4 מיליארד דולר.פרדי מאק לא ביקשה סיוע ממשלתי נוסף ,  לאחר שרשמה הפסד שנתי של כ-26 מיליארד דולר ,  אולם העריכה כי תידרש לסיוע נוסף בהמשך השנה .  פרדי ופאני מחזיקות או ערבות ביחד לכמעט 31 מיליון משכנתאות בארה"ב בשווי של כ-5.5 טריליון דולר - מחצית מסך המשכנתאות בארה"ב .
 
הרפובליקאים בקונגרס דורשים לחקור את חילוצן של פאני מיי ופרדי מאק
ענקיות המשכנתאות דיווחו בשבוע שעבר על הפסדים ;  פאני מיי הודיעה כי תזדקק ל-15.3 מיליארד דולר נוספים

