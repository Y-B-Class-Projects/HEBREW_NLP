שר התשתיות : " אגף התקציבים שולט ברשות המים - זו תקלה שצריך לתקן "
 לנדאו תקף את שלטון פקידי האוצר ברשויות והציע :  רשות המים תוכפף חזרה למשרד התשתיות
יממה לאחר פרסום דו"ח ועדת החקירה הממלכתית למשק המים ,  קורא שר התשתיות ,  עוזי לנדאו ,  לבצע מהפכה מהותית ברגולציה בענף .  במסיבת עיתונאים שערך אתמול ,  הציג לנדאו הצעת חוק במסגרתה תוכפף רשות המים למשרד התשתיות .  זאת ,  כאשר כל סמכויותיה ,  לרבות הסדרת משק המים ,  קביעת תעריפים ,  פיקוח ורישוי - יוכפפו למדיניות שיקבע שר התשתיות ,  ויותנו באישורו.לנדאו מציע גם כי הסמכות לקביעת תקציבה השוטף של הרשות תופקע מידי אגף התקציבים באוצר ,  ותועבר לסמכותו של שר התשתיות .  את תיקון החוק ,  מציע לנדאו להחיל רק בקדנציה הבאה במשרד - בשנת 2012.לדברי לנדאו ,  שר התשתיות הוא הנושא באחריות על משק המים והביוב ,  אך אין בידיו את הסמכויות בתחום שבאחריותו .  זאת ,  משום יישום מדיניות משרד האוצר בעשור האחרון שעיקרה - הפקעה מידי הדרג הפוליטי את הסמכות להתערבות בהחלטות מקצועיות . " מה שקורה ברשות המים הוא סימפטום למתרחש ברשויות אחרות - והוא העברת הסמכות לידי פקידות אשר אינה נושאת כלל באחריות למתרחש בשטח ",  אמר לנדאו . " התהליך הזה החל מאותו זעם ציבורי שפרץ לפני כ-20 שנה כנגד הפוליטיקאים המושחתים שיש להרחיקם ממוקדי קבלת ההחלטות ,  ובפועל ,  הסמכות היום נמצאת כמעט כולה בידי האוצר .  את 'המושחתים נמאסתם' הרווחנו לצערי ביושר ,  אבל מי שרוצה לתקן את המערכת ,  נתקל במציאות שבה שופכים את התינוק עם המים ",  אמר לנדאו .  הוא הוסיף : " בפועל ,  אגף התקציבים שולט היום ברשות המים - וזו תקלה שצריך לתקן אותה .  את ההחלטות צריך לקבל מי שעומד למבחן הציבור ". הצעת חוק זו צפויה להיתקל בהתנגדות נחרצת מצד משרד האוצר וגם בביקורת ציבורית נגד הניסיון להחזיר את המעורבות הפוליטית אל מערך השיקולים המקצועי בענף .  זאת ,  לאחר שרק אתמול הבהירה ועדת החקירה הממלכתית את חשיבות פעילותה של רשות מים עצמאית.לדברי לנדאו ,  אין סתירה בין כוונות הוועדה לבין מהלך זה : " כשהכוח עובר לידי כלכלנים ,  מתחיל תהליך שבו המקצוענים מתרחקים ,  וגם הוועדה העירה על התדלדלות הרמה המקצועית ברשות .  התוצאה היא שהפקידות הגבוהה באוצר מקבלת החלטת ,  כאשר השיקול המכריע הוא שנת התקציב הנוכחית או הבאה ,  מבט ארוך טווח מקבל משקל הרבה יותר קטן ,  והחלטות על הקמת פרויקטים מתעכבות - כי יד משפטית דואגת לכך שהן יקרטעו בלוח זמנים ארוך מדי ",  האשים לנדאו . " אם לא נבצע את ההחלטות הדרושות נעמוד בעתיד בפני ועדת חקירה נוספת ",  אמר לנדאו ." אני פונה אל השרים להתעלות מעבר לשיקולים פוליטיים ולאינטרסים אישיים ,  ולהצביע בעד נושא זה שעניינו קידום סדרי שלטון תקינים .  אם נשנה את הדרך שבה מתקבלות החלטות - יכול להיות שנשנה גם את התוצאות ",  סיכם השר .
 
שר התשתיות : " אגף התקציבים שולט ברשות המים - זו תקלה שצריך לתקן "
 לנדאו תקף את שלטון פקידי האוצר ברשויות והציע :  רשות המים תוכפף חזרה למשרד התשתיות

