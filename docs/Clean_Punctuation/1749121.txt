דעה :  עובדי הציבור הם לא פרה חולבת
לדעת יו"ר האגף לכלכלה וחברה בהסתדרות ,  התנהלות האוצר מול עובדי הציבור ,  מלבד הטעם הרע שהיא מותירה ,  מלמדת שאין על מי לסמוך .  לאור האיומים על השביתה במשק ,  אפרים ז'ילוני מסביר על מה נאבקים העובדים ומה עומד מולם
העובדים בשרות הציבורי ,  אשר כ-50% מהם משתכרים עד 5000 שקל בחודש ,  היו בעשור האחרון בעין הסערה של התהליכים הכלכליים להבראת המשק .  
הם שילמו בשכרם עבור התאוששות הכלכלה כמו העובדים במגזר העסקי שנקלעו למשבר .  אזרחי המדינה האחרים המשיכו את מסלול העסקים הרגיל מבלי להטות שכם לחילוץ כלכלת ישראל מהמשבר אליו נקלענו .
 כל מנהל משאבי אנוש יודע כי על מנת לשמור על ההון האנושי בחברה צריך לדעת גם לתת ולא רק לקחת מן העובדים .  חשוב לתת לעובדים את התחושה שהם שותפים והחשבון עובר ושב .
 מנהל משאבי אנוש הלאומי הוא סוג  " קוטר "  מזן מיוחד .  כאשר מצב המשק קשה הוא מזיל דמעות תנין וכאשר מצב המשק משתפר וצריך לתת תוספת שכר לעובדים הוא מתחיל לעלות באוב סכנות שכל מטרתן למנוע את הנתינה .
 התנהגות כזאת ,  מלבד הטעם הרע שהיא מותירה ,  מלמדת שעל הממשלה אין לסמוך .  מילה שלה אינה שטר לפירעון והכול בעירבון מוגבל .  העובדים בשרות הציבורי אינם בסדר היום הלאומי של משרד האוצר .  הם היו ונותרו פרה חולבת ,  וכל הנימוקים כשרים כדי להצדיק תובנה זו  ( אתם זוכרים את  " השמן והרזה "  המוצץ את לשד המדינה )  .
 עוד אנחנו מדברים והנה זה בא .  על פי דוחות השכר במגזר הציבורי שפירסם משרד האוצר ,  31% מעובדי השירות הציבורי מקבלים השלמת הכנסה לשכר המינימום ו-44% משתכרים עד 4,960 שקל לחודש וברשויות המקומיות 55% מהעובדים מקבלים פחות משכר המינימום .
 כמו כן מתברר שהשכר בשרות הציבורי בכלל ירד ריאלית בשנת 2009 ב-2.34% כאשר בתתי מגזרים רבים בשירות המדינה  ( עובדים מינהלים ,  מח"ר ,  מהנדסים ,  הנדסיים ,  עובדים סוציאליים ואח' )  השחיקה היתה אף גבוהה בהרבה .
 כל זה לא מפריע לממונה על השכר במו"מ המתנהל בימים אלה מול ההסתדרות להציע ,  בעזות מצח ,  להסתדרות בגין השנים 2009-2011  1.5% תוספת שכר ,  המכסה בקושי כ-50% מהשחיקה של שנת 2009 בלבד .  זה רציני .  האם זו לא סיבה מספקת להכרזה של ההסתדרות על סכסוך עבודה לנוכח קמיצת היד של האוצר ואטימות הלב ? 
לא נותר אלא לקוות כי השכל הישר יגבר על משחקי הכח של האוצר מול ההסתדרות ו"האיומים "  המרומזים הנשלחים כי אם יתנו ,  רחמנא ליצלן ,  תוספת שכר לעובדים בשירות הציבורי יבוא הדבר על חשבון רווחת אזרחי ישראל .  די כבר עם ההתנהלות הבלתי מכובדת מול ההסתדרות אשר הוכיחה במעשים כי היא יודעת לכלכל את ענייניה בראש וראשונה מתוך אחריות למדינה אבל באותה עת לא זונחת את אחריותה לציבור העובדים .
  * הכותב הוא יו"ר האגף לכלכלה ולחברה בהסתדרות הכללית החדשה

דעה :  עובדי הציבור הם לא פרה חולבת
לדעת יו"ר האגף לכלכלה וחברה בהסתדרות ,  התנהלות האוצר מול עובדי הציבור ,  מלבד הטעם הרע שהיא מותירה ,  מלמדת שאין על מי לסמוך .  לאור האיומים על השביתה במשק ,  אפרים ז'ילוני מסביר על מה נאבקים העובדים ומה עומד מולם

