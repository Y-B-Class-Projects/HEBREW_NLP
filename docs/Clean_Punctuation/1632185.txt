אופנה מוסרית
אנשי בודהה בורגרס לא לובשים שום דבר שהיה פעם יצור חי
יש אנשים שאהבתם לבעלי חיים גדולה מהנאתם מנגיסה בלחמנייה ספוגת מיצי בשר ורטבים .  תחליפים המזכירים בשר במרקמם ובטעמם פופולאריים זה עשרות שנים .  רשת  " בודהה בורגרס "  מתל אביב מציעה תפריט טבעוני הכולל המבורגרים המבוססים על נבטי עדשים וטחינה ,  בר סלטים עם אצות ים ושייקים בריאים .  אריה רווה ,  המייסד והבעלים ,  עלה לישראל לפני 16 שנה מאוסטריה ,  בה נולד בשם אנדראס ניקולאס . " זורם בי דם יהודי והתחברתי לרעיון הציוני של הקמת מדינה עם שאיפות מוסריות גבוהות ",  הוא מספר . " זה לא הצליח ,  אבל אני מרגיש שיש לי מקום לתרום ".  לרווה תואר שני במשפטים ,  הוא עבד בשוק ההיי-טק המקומי ,  אך כיום מעדיף לעבוד שבעה ימים בשבוע במסעדה שבבעלותו .  הוא שומר בגדים שקנה בחייו הקודמים באירופה וממעט ברכישות . " אני תמיד במכנסי ג'ינס ועם נעלי ספורט ,  כי אני כל הזמן על הרגליים .  אני קונה מכנסי ג'ינס ב-50 שקל בשוק הכרמל ,  כי נוצר בלאי רב בעבודה ואני מתלכלך .  גם החתולים בביתי אוהבים להיתלות עליהם ".  הדס עזרא היא טבחית ומעבירה שיעורי בישול טבעוני במקום . " אני הכי טבעונית כאן ",  היא מצהירה . " כבר שנה וחצי אני לא אוכלת ביצים ,  חלב ,  דבש ובשר .  סבלתי ממחלת שרירים ,  המעבר לטבעונות פתר אותה - ואפילו רזיתי ".  היא פעילה בעמותה לזכויות בעלי חיים ,  שב"י ,  ולא לובשת בגדים שייצורם פגע בחיות . " אני לא לובשת עור ,  פרווה או צמר .  אני גם לא קונה ברשתות אופנה שמוכרות פרווה ".  קרן וקסלר עובדת כאחראית משמרת .  היא צמחונית מגיל תשע . " אני לא אוהבת מותגים ",  היא אומרת . " לא אוהבת שמוכרות קופצות עלי .  אני לא לובשת עור או צמר ולא קונה ברנואר ,  כי מכרו שם פרוות ".  במפתיע ,  התברר שהסריג שלבשה לצילומים הוא דווקא מתוצרת רנואר . " לא ידעתי .  אמא שלי קנתה לי אותו ,  לא אני !  "  כרטיס ביקור בודהה בורגרס תחום :  מסעדה טבעונית שנת הקמה :  2006 מיקום :  תל אביב  ( סניף נוסף בזכיינות )  מספר עובדים :  18 עוד משהו :  בקציצת בודהה יש פי ארבעה יותר סידן ופי שניים יותר ברזל מבהמבורגר רגיל

אופנה מוסרית
אנשי בודהה בורגרס לא לובשים שום דבר שהיה פעם יצור חי

