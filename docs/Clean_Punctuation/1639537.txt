סלט ערבי
דרור רפאל קוצץ דק דק את השבוע שבו חיסלנו ערבי בדובאי ,  שלחנו סרט ערבי לאוסקר וגילינו לעדנה שאוהבת ערבים גידול בראש .  רגע ,  מה עושה פה שרה נתניהו ? 
השבוע היינו מרוצים מעצמנו .  חיסול מחמוד עבד א-ראוף אל מבחוח במלון באבו דאבי הרים את המורל כמו שרק חיסולים מוצלחים יכולים .  חיסול מוצלח ומדויק ,  שפתיים יישקו .  חיסול כמו שרק אנחנו יודעים .  יודעים ולא מודים .  אנחנו ?  מה פתאום ,  אבל כל הכבוד למאיר דגן .  על מה ?  שום דבר ,  סתם ,  אבל אחלה עבודה .  איזו עבודה ?  ממש כלום ,  אבל שיחקת אותה הפעם .  איפה ?  בשום מקום .  מכחישים אך מרוצים .  
האמת ,  כל הכבוד לנו .  אין תלונות ,  אבל פרופורציות זה דבר חשוב .  מבחוח התגורר במלון וסגר את הדלת עם רהיטים .  לא פעולה בעורף האויב ולא תדלוק מטוסים מאות קילומטרים מהבית .  כולה מלון .  צריך להיות מרוצים שהאיש כבר לא בינינו ,  אבל גם לשביעות רצון עצמית צריך לשים גבולות .  זה כמו להיות מרוצים מזה שעג'מי שלנו נשלח לאוסקר .  לא שלנו ולא בטיח .  כולה מבחוח .  כולה מלון .  עג'מי זה סרט ערבי .  תרגיעו .
 עג'מי הולך לאוסקר .  הסרט השלישי ברציפות שמייצג אותנו בתחרות היוקרתית .  אם הוא באוסקר ,  הוא שלנו .  אחרי שני סרטים שדיברו על כמה קשה לנו עם הערבים בלבנון ,  עכשיו סרט על כמה קשה לנו עם הערבים ביפו .  התנאי שסרט ישראלי ייכנס לאוסקר הוא שידבר על ערבים .  עג'מי מועמד לפרס הסרט הזר .  עג'מי זר גם לנו .  אין בו אושרי כהן ולא משה איבגי ,  לא ששון גבאי ולא אורלי זילברשץ .  הוא סרט דובר ערבית .  כשרואים את עג'מי חושבים על עיר האלוהים .  מקום רחוק ,  סלאמס .  החוקים בו אחרים ,  שונים ,  רחוקים מאיתנו .  רציחות ,  אלימות ,  שפה זרה ,  וכל זה פה ביפו .  השחקנים בעג'מי אותנטיים .  ערבים מיפו .  
עג'מי הוא סרט טוב ,  אבל ממש לא כיף .  הוא לא אווטאר .  אין בו שלושה מימדים ולא משקפיים מיוחדים .  כדי לראות את המציאות של יפו לא צריך משקפיים ,  צריך לפתוח את החלון אחרי שעוברים את הרברט סמואל .  אנחנו לא עושים את זה .  את המציאות של יפו אנחנו מעדיפים לראות כשאנחנו הולכים לקולנוע .  יותר קל לראות את האמת עם דלי פופקורן ופחית קולה .
 סיפורי שרה ממשיכים .  שרה סיכלה לכאורה את מינוי השגריר לאו"מ אלון פנקס .  פנקס אדם מעולה ,  אבל לא מספיק בשביל שרה .  בעולם של שרה לא משנה כמה תהיה טוב בתפקיד ,  ועד כמה תוכל לתרום למדינה .  הגברת היפה והחכמה ,  זו שחרקה שיניים מול ליליאן פרץ ,  זו שישנה כל הלילה על ציפית שאינה מתוחה דיה ,  היא ועדת מינויים של אישה אחת .  היא פוסלת את פנקס .  הפנקס של שרה פתוח והיד רושמת .  
שרה נתניהו ,  פסאודו פסיכולוגית ,  היא כמו דמות מסרטי אימה  זו שאמורה לטפל ,  לדאוג ולהקשיב היא זו שמתאכזרת ומדיחה .  ראוי שהאשה הזאת תסולק מהמרחב הציבורי .  היא מתעמרת בעוזרות ובמזכירות ,  היא מחליטה שלא למנות .  מעולם לא נפגעו רבים כל כך מאשה מוזרה כל כך שלא נבחרה ולא מונתה לשום תפקיד כל כך .
 המתמודדת הבוגרת עדנה עזבה את בית האח הגדול .  התגלה שיש לה גידול לא סרטני בראש .  אחרי שאוכלים לך את הראש בכזאת אינטנסיביות ,  אחרי החפירות של ארז והמזון של פותנה ,  יש נזקים .  אכלו לעדנה את הראש .  זו המסקנה הרפואית מצפייה בטלוויזיה .  הנזק המוחי של עדנה הוא כאין וכאפס לעומת הנזק המוחי של כולנו .  נאחל לעדנה בריאות שלמה .  הצעד הראשון להחלמה הוא עזיבת הבית .  מעכשיו ,  הכול כבר יהיה יותר טוב .
 
סלט ערבי
דרור רפאל קוצץ דק דק את השבוע שבו חיסלנו ערבי בדובאי ,  שלחנו סרט ערבי לאוסקר וגילינו לעדנה שאוהבת ערבים גידול בראש .  רגע ,  מה עושה פה שרה נתניהו ? 

