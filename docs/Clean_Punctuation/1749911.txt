אל תאמרו מים !  מים ! 
אם להבת האור הגדול תתפוס אתכם לא מוכנים ,  על אף כוונותיכם הטובות אתם עלולים להישרף ברגע אחד .  גבריאל קאזנס על התורה כמדריך להארה
בשנת 1983 ,  במהלך מדיטציה עמוקה שעשיתי ,  קול עלה מתוך מרחבי הדממה ואמר : " עליך לחזור בחזרה לשורשיך ולעזור לבני עמך ".  הספר  " התורה כמדריך להארה "  נכתב מתוך הצורך העמוק להיענות לרצון האלוהי והוא מציע פרשנות לתורה מתוך פרספקטיבה מיסטית של הארה  ( חירות )  .  
תלמידי תורה ,  ברגע מסוים  ( אם הם מעוניינים לחוות התמזגות עמוקה עם אלוהים )  ,  ימצאו את עצמם באופן טבעי הולכים מעבר להבנה האינטלקטואלית  ( בינה )  ויחוו ישירות את הידע החי של התורה ברמה פנימית  ( חוכמה )  באהבת האחד .  ברמה העמוקה ביותר ,  האולטימטיבית ,  הם יתמזגו וייעלמו אל תוך האחד האינסופי וייעלמו אל תוך האין שבלב האין-סוף .  ספר זה מאמץ את הגישה האקדמאית ,  המלומדת והמסורתית ,  של הצד השמאלי של המוח בדמות הפשט ,  רמז ודרש ,  ואת ההבנה המטאפיזית  ( סוד )  של הזוהר ,  אך הולך מעבר לה .  
ישנן ארבע רמות של פרשנות לתורה .  הן עוזרות לנו להבין שאנחנו ישויות רב ממדיות החיות באופן סימולטני את כל הממדים .  הראשונה היא פשט - הפרשנות המילולית ,  הפיזית והמדעית ;  השנייה היא רמז - הפרשנות האינטלקטואלית והמטפורית ;  השלישית היא דרש - פרשנות ברמה האלגורית והרגשית וכוללת קודי מוסר ,  רגשות ,  את המדרש והלימוד הסובייקטיבי ;  הרביעית היא סוד - הפרשנות המטאפיזית והפסיכו-רוחנית ,  המלמדת כיצד להלך כאדם שלם על פני האדמה .  הסוד נובע מהקבלה והתלמוד ,  וברמה העמוקה ביותר ,  הסוד קשור לשחרור ולהתמזגות אלוהית ,  שהם משמעות החיים האולטימטיבית .  הפרשנות של הסוד נותנת לנו הבנה מלאה ורב ממדית עם דגש ופרספקטיבה שלעתים קרובות נעדרים אפילו בלימוד הקבלי הפופולארי .  
הדרך הגדולה של התורה היא נתיב פרדוכסאלי לשחרור מלא .  דבר זה מוסבר באופן מטפורי בסיפור הפרדס התלמודי .  הסיפור מגלה את הנתיב הקבלי של המסטר הנעלה בן המאה השנייה ,  רבי עקיבא ,  אשר הלך אל תוך עולם האין-סוף  ( הכלום )  וחזר שלם ומאוחד .  הסיפור משווה בינו לבין שלושה רבנים נוספים .  רבי בן עזאי הסתכל על הנוכחות האלוהית  ( התנסה בכלום )  ומת .  רבי שמעון בן זומא התנסה בנוכחות האלוהית ונטרפה דעתו .  אלישע בן אבויה  ( 'האחר' )  שקע בתפישה הלא דואלית ואיבד את אמונתו .  ואולם ,  רבי עקיבא יצא ממפגש זה אדם מאוחד ומואר לחלוטין .  דרכו היא המודל של הדרך הגדולה של התורה .
 לפני שארבעתם נכנסו לאותו מסע מיסטי ,  המסר של רבי עקיבא לחבריו היה : " כאשר אתם מגיעים לאבני השיש הטהורות ,  אל תאמרו מים !  מים !  "  האבנים מייצגות רמות שונות של תודעה ולכן אם נכנה אותן בשם מסוים  ( כמו למשל 'מים' )  ,  אנו יוצרים תודעה של הפרדה .  רק ברמה של תודעת הארה אנו יכולים להחזיק בתודעה של הפרדה ועדיין להלך ללא מגבלה בין העולם של ה'כלום' והעולם של ה'יש' .  
אותם רבנים היו בין הגדולים בדורם והוזכרו רבות בתלמוד .  כל אחד מהם חווה גורל שונה בהתאם לרמת התפתחותו הרוחנית .  בהקשר הזה הלימוד של הפרדס הוא ארכיטיפי בכל הנוגע לתורה כמדריך להארה .  שמעון בן עזאי למד תורה בצורה אינטנסיבית יום ולילה ,  מעולם לא נישא ולא היו לו ילדים .  המיקוד היחיד שלו היה קדושתה של התורה .  אדיקותו הרבה עשתה לה שם ,  והוא היה חסיד אולטימטיבי ונחשב פרוש מהעולם .  כתוצאה מכך הוא הפך לשמימי ולא מקורקע .  באופן פרדוכסאלי אדיקותו והפרדתו מתענוגות ארציים ,  היו הסיבות למותו .  כאשר התנסה בהתמזגות עם האחד ,  הוא הרגיש את השיכרון השמימי ופשוט החליט לעזוב את הארץ לטובת השמים .  כך אנו לומדים שאם אנחנו לא מקורקעים בצורה נכונה וטובה ,  אנו עשויים לעזוב את הגוף בטרם עת ולא להשלים את משימתנו על האדמה .  
בהקשר זה עלינו להבין שמשימתו של עם ישראל היא התיקון הרוחני של הממד הארצי ,  אשר זוהם על ידי מעשיהם של אדם וחווה .  בהיותנו ערוץ של שפע אנו מביאים את אנרגיית הריפוי לאדמה בשם תיקון עולם .  במילים אחרות ,  כדי ליצור תיקון של מה שקרה בגן עדן עלינו להפוך למשוחררים .  זהו המאבק לתקן את נשמתנו הקולקטיבית ובו הכוחות השטניים שנמצאים מחוצה לנו נעים אל תוכנו והופכים ליצר הרע - הדחף לעשות דברים לא טובים .  באמצעות חיבור לאדמה אנו יכולים להתגבר על הפיתוי להישאר באותו שיכרון שמימי  ( עולם האצילות והאין-סוף )  ,  כך שנוכל להשלים את משימתנו במישור הארצי ,  תוך כדי שאנו שרויים באיחוד האלוהי ובהארה .   שמעון בן זומא נחשב לאדם מרשים .  הוא היה מקורקע היטב ומחויב למשימותיו הארציות ,  הדגים משמעת רוחנית קפדנית ,  היה אדון על תשוקותיו והיה מלומד בעל כוח וממון .  הייתה לו רק חולשה אחת - לא היו לו בהירות רוחנית ואדיקות מלאות .  בנוסף ,  הוא גם לא היה שמח בחלקו וניסה לכפות התמזגות עם האחד בכוח .  עקב חולשתו ,  כאשר הוא נכנס לאור האינסופי של אלוהים ,  זה היה יותר מכפי שמוחו יכול היה להכיל ,  וכך נטרפה דעתו .
 כדי להיכנס לפרדס צריך את ההתמסרות ,  היכולת הרוחנית והאדיקות של בן עזאי ,  ביחד עם חוכמתו והמשמעת המושלמת של בן זומא .  רבנים אלה מראים לנו שלמרות שכל אחד מהם היה כבר ברמה רוחנית גבוהה מאוד ,  היו להם מטרות וכוונות אגוצנטריות .  מטרות וכוונות יוצרות אגו ומגבילות את האפשרות לשחרור והארה .  הן הופכות את החלק האחרון של הדרך לשחרור למסוכן ולכזה שממנו קשה להתעורר .  הגישה הבטוחה ביותר היא בו זמנית לרצות באלוהים בצורה אינטנסיבית ולחיות בכל הממדים של החיים בדרך לשחרור .  עלינו להיכנע בצורה מלאה לרצון האלוהי שבתוכנו ולאפשר לשכינה להנחות אותנו ללא שום כוונה מצידנו ,  למעט הכמיהה לאלוהים .  כאן השלושה נכשלו .  
לאלישע בן אבויה  ( 'אחר' )  היו התכונות של בן עזאי ושל בן זומא .  הוא נחשב לאחד מגדולי הקדושים של אותה תקופה .  הוא היה יכול לחוות מיזוג עמוק  ( ייחוד עליון )  עם אלוהים אולם טעותו ,  שהובילה אותו למפלה רוחנית ,  הייתה שהוא הפריד בין מצב הייחוד העליון  ( אצילות )  מייחוד התחתון ,  האחדות עם הממד הארצי של מלכות .  הוא חשב שהתורה והמצוות נועדו רק עבור אלה שלא חוו את הייחוד העליון .  
מנקודת המבט של עולם האצילות היה רק אחד :  אין דבר מלבד אלוהים והכל מתבטל בפני אלוהי האין-סוף .  לתפישתו לא היה צורך או מקום לתורה ולמצוות ,  כך שהוא המשיך להיאחז בייחוד העליון ולא הרגיש צורך להמשיך ולחיות על פני האדמה לפי הדרך הגדולה של התורה .  הוא ידע שהכל הוא אלוהים ,  אבל הוא לא ידע איך לגשר בין העולמות .  הוא לא הבין שאנחנו ישויות רב ממדיות ושבמודעות המוארת של האחד ,  עלינו ללמוד לחיות בו זמנית את כל ממדי הקיום .  
היה זה מצער שאלישע בן אבויה לא הקשיב לאמרתו של רבי עקיבא : " כאשר אתם מגיעים לאבני השיש הטהורות ,  אל תאמרו מים !  מים !  "  אפשר להבין את זה כך : " אל תחשוב שיש שני סוגים של מים וכך תיצור הפרדה ,  הפעלה של חוסר אחדות והריסה של הערוצים המחברים בין העולמות ".  עולם האצילות והעשייה הם אחד .  ההפרדה קיימת רק בעולם העשייה שהוא העולם של היעדר טוהר רוחני .  בעולם האצילות יש רק טוהר ולכן העולמות מתחברים על ידי הרקיע הטהור של תפארת .  
לסיכום ,  כדי להיכנס ולצאת בשלום מן הפרדס ,  לא ניתן להחזיק בתשוקה לדבר ,  פרט לכך שהאחד יגיע בזמנו שלו ,  כאשר אנו מאפשרים לעצמנו לחיות לאורם של אהבה ,  חירות ,  מצוות והלכה .  ישנן הרבה גופות מתות בדרך להארה ,  והתורה מדריכה אותנו כך שאנחנו לא נהפוך להיות אחת מהן .  
 * ד"ר גבריאל קזאנס הוא רופא ,  סופר ומומחה עולמי לריפוי טבעי ,  מקים המרכז Tree of Life Rejuvenation Center בארה"ב ,  יוגי ומרצה בינלאומי להתפתחות והגשמה עצמית .  רב מוסמך וקבליסט ,  כתב את הספר The Torah as a Guide for Enlightenment
סדנת סוף שבוע 'התורה כמדריך להארה' עם גבריאל קזאנס מתקיימת בתל אביב ב- 12-13 בנובמבר .
 
אל תאמרו מים !  מים ! 
אם להבת האור הגדול תתפוס אתכם לא מוכנים ,  על אף כוונותיכם הטובות אתם עלולים להישרף ברגע אחד .  גבריאל קאזנס על התורה כמדריך להארה

