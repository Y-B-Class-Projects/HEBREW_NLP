המכרז הבטוח
האישום :  זיוף וסחר פלילי בכלי רכב .  האשמים :  עובד ציבור ויועץ במשרד ראש הממשלה .  הקומבינה ?  על חשבון הקופה הציבורית
כולנו כבר יודעים כי עלינו להזהר מכל מיני גורמים אינטרסנטיים הפועלים בענף הרכב ולא ליפול בפחים היקושים שהם טומנים לנו לעיתים מזומנות ,  כגון :  סוחרי רכב משומש ,  חוקרי ביטוח ,  סוכני ביטוח ,  מוסכים לא חוקיים ועוד .  אך לרוב אין אנו מעלים בדעתנו כי אחד האוייבים הגדולים שלנו הגוזל את כספנו ישירות לכיסו באין מפריע וללא כל יכולת מצידנו לעקוב אחריו ,  הוא דווקא זה האמור לשמור עליו מטעמנו  ( האזרחים המשלמים מסים ,  זוכרים שאנו קיימים ?  )   עובד הציבור .  בפנינו פסק דין פלילי של בית המשפט המחוזי בתל-אביב המרשיע את סוחר הרכב אבי יחזקאל בעבירות של קשירת קשר לביצוע פשע ,  בקבלת דבר במרמה בנסיבות מחמירות ובעבירת גניבה בידי עובד ציבור .  למה עובד ציבור ?  כי ליחזקאל היה  " אחלה "  קישור לצינור הזרמת כספים ישיר :  הממונה על יחידת מאגר הרכב שבמסגרת תפקידו ריכז את ועדת המכרזים והיה אחראי על פרסום ההצעות הזוכות על גבי לוחות המודעות  ( אדם בשם מזרחי שגם העיד במשפט זה )  .  
אה ,  כמעט שכחנו  והיה לו עוד  " תפקיד "  אחד מרכזי לפי קביעת בית המשפט :  העדפת סוחרי רכב מסויימים על פני אחרים .  שהרי ,  כמאמר הפתגם הידוע :  מי צריך קשרים כשיש לך פרוטקציה ?   ( ורק רצינו להזכיר שהמדובר במכרז )  .
 יחדיו ,  מצאו השניים הללו ,  שיטה נפלאה לעבוד למען עצמם ולא למעננו :  הם פעלו להטיית המכרזים ולמכירת כלי הרכב תוך זיוף מספרי הרישוי של המכוניות ,  זיוף שנת יצורן ותיווך בין מציעים ובין מזרחי ובכך גרפו לעצמם רווחים מהמכירות .  וביתר פירוט :  מכירת כלי הרכב על ידי יחידת מאגר הרכב התבצעה באופן שאלה נבדקו במכון רישוי והועברו למנהל הרכב ,  כאשר טפסי הבדיקה על גביהם פרטי הרכב מוצמדים לשמשת הרכב .  כלי הרכב הוצעו במכרז פומבי על ידי כך שהם הוצעו במגרשים של מנהל הרכב בבית דגן וביפו .  אנשים שהתעניינו ברכישה הגיעו למנהל הרכב ,  בחנו את הרכבים ,  מילאו טופס הצעה אליו צירפו שיק אישי בסכום של עשרה אחוז מגובה ההצעה .  ההצעות הועברו לוועדת המכרזים אשר בחרה מתוך ההצעות את הגבוהה ביותר .  
ומהו עשו אותו מזרחי והנאשם ?  פשוט מאוד :  שינו במחשב יחידת הרכב את שנות היצור של הרכבים באופן שהמיר אותן לשנת יצור מוקדמת יותר ובהמשך זויף טופס הבדיקה .  עקב כך ,  מי שהתעניין ברכב ,  נתן הצעות בסכום נמוך יותר מהסכום שהיה מוצע אילו הוצגו הנתונים הנכונים .  אז מי בכל זאת זכה במכרז ?  הנאשם עצמו  ( באמצעות קרובים ,  חברים ,  עובדים שלו ,  שכנים ומכרים או פשוט  אימוץ שם בדוי )  ,  אשר הונחה על ידי מזרחי באיזה סכום לנקוב .  
ומי תמיד זכה במכרז ?  נכון ,  הנאשם אשר הציע הצעות שלכאורה תואמות את השנתון האמיתי המצוי בידי ועדת המכרזים .  אך גם לאחר שהוועדה בחרה בהצעות הנאשם ,  פורסם בלוח המודעות סכום כוזב שהינו גבוה יותר והכל על מנת שמזרחי והנאשם יוכלו לגבות את ההפרש .  והנאשם ?  הוא מכר את הרכב הלאה וגרף לכיסו את ההפרש .  אגב היו מקרים בהם אפילו לא שונתה שנת הייצור אלא פשוט פורסמו בלוח המודעות סכומים כוזבים שהינם גבוהים מהחלטת ועדת המכרזים .
 אין המדובר באיזו מזימת פשע בינלאומית הדורשת תחכום מיוחד או טכנולוגיה עתידנית .  לצערנו ,  פשטותה של השיטה והיותה גלויה לחלוטין הן המדאיגות אותנו ביותר .  האם יש באמת במדינתנו יחידות שלמות שאין עליהן כל פיקוח ,  כך שבודדים יכולים להשתלט עליהן ולשחק בכספים כרצונם ? 
בית המשפט קבע כי : " משום ריבוי סמכויותיו של מזרחי וכפי שעולה מחומר הראויות ,  ליחידת הרכב כמעט ולא היתה כל יכולת שליטה ופיקוח על פעולותיו של מזרחי .  במשך הזמן קשריו של מזרחי עם סוחרי רכב הביא אותו לנצל את סמכויותיו הנרחבות לצרכיו ולטובתו שלו ,  והכל על מנת לגרוף כספים לכיסו על חשבון אוצר המדינה ,  שהיה אמור לזכות בכספי המכרזים של הרכבים שהוצאו למכירה ". 
אז הנה ,  במערב הפרוע שהוא השירות הציבורי שלנו ,  כל אקדוחן יכול לשדוד כל קופה .  סליחה ,  לא כל קופה  את הקופה שלנו .
 אגב ,  במהלך המשפט נחשף כי בנוסף לעיסוקו כסוחר רכב ,  היה הנאשם יחזקאל גם יו"ר של עמותה ואף שימש כיועץ במשרד ראש הממשלה ונטל חלק במערכת בחירות כללית שהתנהלה באותה העת .  ואנו רק מאוד מעוניינים לדעת ,  אילו עצות השיא הנאשם לנבחרי הציבור להם יעץ ? 
לא נטריח אתכם בהסבריו של הנאשם לכל הטענות ,  ונסכם את התייחסות בית המשפט אליהם במשפט אחד : " הסברו של הנאשם מעליב את השומע ".  אולי לא בכדי ,  הנאשם היה היחיד שהעיד מטעם הגנתו ולא זימן כל עדים נוספים שיעידו לטובתו .
 ולא נוכל לסיים בלי להתייחס ,  בצער ,  גם לחלקם של אזרחים מן השורה במעשי התרמית :  מעדויות  " רוכשי הרכב "  הסתבר ,  כי הם לא תמיד היו מעורבים בהגשת ההצעה בכתב ,  לא ידעו אם ההצעה הוגשה בשמם או בשמות אחרים ,  וכולם אישרו שהמחירים ששולמו על ידם היו שונים מהמחירים שנרשמו בהצעות הזוכות כפי שנקבעו על ידי ועדת המכרזים או כפי שפורסמו על לוח המודעות .
 תחשבו על זה בפעם הבאה שמישהו מציע לכם איזו  " קומבינה "  לרכישת רכב זול במיוחד .  כל קומבינה ,  באשר היא ,  באה על חשבונו של מישהו אחר .  במקרה זה ,  על חשבון כולנו .
  *  הכותבת הינה היועצת המשפטית של איגוד המוסכים בישראל ופורום התיקון הבטוח

המכרז הבטוח
האישום :  זיוף וסחר פלילי בכלי רכב .  האשמים :  עובד ציבור ויועץ במשרד ראש הממשלה .  הקומבינה ?  על חשבון הקופה הציבורית

