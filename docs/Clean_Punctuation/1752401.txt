הדרך היחידה לנצח את הבורסה 
ניתוח פיננסי
כמעט בכל יום מסחר ניתן למצוא בבורסה מניה או שתיים שמזנקות לפתע בעשרות אחוזים מבלי שיינתן לכך הסבר משכנע .  תופעה נפוצה אחרת היא מניות שמזנקות בעשרות אחוזים על פני כמה ימים או כמה שבועות ,  כשאת העלייה המצטברת אפשר לראות רק אם מביטים בגרף המחירים ההיסטורי - שוב ,  ללא ההסבר .  מה קורה כאן ?  התשובה ברוב המקרים היא פשוטה :  מידע פנים .  במלים אחרות ,  מישהו ,  אדם אחד או יותר ,  יודע משהו על התפתחות עסקית שאינה גלויה לשאר הציבור .  במקרים מסוימים המידע הזה הוא בעל חשיבות דרמטית ,  והוא מתגלה זמן קצר לאחר הזינוק דרך הודעה שמפרסמת החברה .  לא מעט מקרים כאלה נצפו בבורסה הישראלית בחודשים האחרונים - בחברות קטנות שהודיעו על תוכניות להשקיע בחיפושי נפט וגז ,  ובחברות אחרות שלגביהן נודע לפתע על טייקון זה או אחר שמתכוון להשקיע בהן .  בחברות אחרות שמניותיהן קפצו בבת אחת אפילו לא פורסמה הודעה :  רק חודשים רבים לאחר מכן יתברר שעסקיהן השתפרו ,  או שנרקמה עבורן עסקה מעניינת .  כל מי שמצוי בבורסה מכיר היטב את התופעות האלה .  חוקי ניירות ערך בכל העולם מכוונים ליצירה של מגרש משחקים הוגן בשוק ההון .  הרעיון הבסיסי הוא שלמשקיעים כולם יהיה אותו המידע ,  ואם מישהו נחשף למידע שאינו ידוע ברבים ,  אסור לו להשתמש בו או להעבירו לאחרים .  זהו תנאי לקיומו של שוק ההון .  אחרת ,  אלה שאין להם גישה למידע פנים לא יסכימו להשתתף במשחק .  החוק הישראלי מגדיר מידע פנים כך : " מידע על התפתחות בחברה ,  על שינוי במצבה ,  על התפתחות או שינוי צפויים או מידע אחר על החברה ,  שאינו ידוע לציבור ושאילו היה נודע לציבור היה בו כדי לגרום לשינוי משמעותי במחיר נייר ערך של החברה ".  ומיהו איש הפנים ?  המובהקים שבהם הם אנשי ההנהלה ,  בעלי המניות ,  הדירקטורים ושאר הבכירים שחשופים למידע כזה - כולל מזכירת המנכ"ל .  העונש הקבוע בחוק הוא מאסר של עד חמש שנים למוסר המידע ועד שנה למי שמקבל אותו - ובהנהלות של חברות ציבוריות יודעים זאת .  אלא שמידע פנים מגיע לעוד הרבה מאוד אנשים .  בארה"ב ,  למשל ,  נעשים בחודשים האחרונים ניסיונות להרחיב את היריעה .  בחודש שעבר ,  למשל ,  הגישה רשות ניירות ערך האמריקאית תביעת בגין שימוש במידע פנים נגד שני פועלים שהועסקו ב-2007 במגרש הרכבות של חברת פלורידה איסט קוסט אינדסטריז .  לפי התביעה ,  השניים גרפו רווח של מיליון דולר באמצעות רכישת אופציות על מניות החברה ערב פרסום הודעה על מכירתה .  על פי דיווח של  " ניו יורק טיימס ",  השניים הבחינו כי במגרש מסתובבים הרבה אנשים בחליפות עסקים .  אחד הפועלים אף התבקש להכין רשימה של הציוד שנמצא במגרש - בקשה שכמוה לא קיבל בעבר .  כמה פועלים אחרים הבחינו גם הם ברמזים האלה .  הם התאספו וחלקו את החששות לעתידם במקרה של מכירת החברה .  עבור רשות ניירות ערך זה הספיק .  דוגמה נוספת :  בשבוע שעבר נעצר בארה"ב רופא צרפתי בחשד למסירת מידע פנים הנוגע לניסויים קליניים שבהם השתתף עם חברה בורסאית ,  ושתוצאותיהם עדיין לא נמסרו לציבור .  כשהתברר ששני משתתפים בניסוי חלו בדלקת ריאות ואחד מהם נפטר העביר הרופא את המידע לקרן גידור שבה שימש כיועץ ,  וזו מיהרה למכור את אחזקותיה בחברה שמפתחת את התרופה .  כשהחברה הודיעה למחרת על החלטה להקטין את המינון של התרופה בהמשך הניסוי ,  צנחו מניותיה ב-44% .  לקרן הגידור נחסכו בזכות הטיפ שקיבלה הפסדים של 30 מיליון דולר .  ללמוד מאמריקה מתי שימוש במידע בנוגע לחברה בורסאית נחשב לבלתי חוקי ?  התשובה הפשוטה ביותר היא שאם אתה נדרש לשאלה ,  נראה שהמידע שברשותך אינו חוקי .  אבל הסוגיה לא נוגעת רק למי שחשוף למידע - אלא לכל משקיע בבורסה ולכל חוסך ,  גם אם הוא פועל באמצעות קרנות נאמנות ,  קופות גמל או פוליסת ביטוח חיים .  מקצועני שוק ההון וגם רבים מהמשקיעים הקטנים כבר יודעים כי אי אפשר להכות את המדדים בבורסה לאורך זמן .  מאות מחקרים הוכיחו זאת .  אלא שלקביעה זו יש הסתייגות אחת :  אי אפשר להכות את השוק - אלא אם כן יש לך מידע פנים .  למעשה ,  מידע פנים - יותר מדו"חות רבעוניים ומהודעות רשמיות לבורסה - הוא זה שמניע וקובע את מחירי המניות .  חלק גדול מהערך המוסף שיוצרות חברות שנסחרות בבורסה למשקיעים זורם באמצעות מנגנון מידע הפנים לידי קבוצה לא גדולה של אנשים - האנשים שחשופים למידע הזה .  בעלי מידע הפנים מרוויחים מהשינויים במחיר בעוד שהציבור מקבל את הפירורים .  את התופעה הזאת לא ניתן למגר לחלוטין .  היא קיימת בכל זירה ובכל מקום בעולם .  סוחר הפירות שיודע לפני כולם על מגיפה שתוקפת פרי מסוים יידע להרוויח מכך ,  וסוחר הנדל"ן שיודע על הפשרת קרקעות עתידית יוכל לרכוש את המגרשים בזול ולמכור אותם ביוקר .  ואולם על הרשויות בישראל ללכת בעקבות האמריקאים ולהגביר את האכיפה והענישה ,  ולו רק כדי להגביל את מעבר העושר מהציבור לידי הקבוצה הקטנה של האנשים החשופים למידע פנים .   * להכות את המדדים להשיג לאורך זמן תשואה גבוהה משל מדד היחס ,  מבלי לקחת סיכון גבוה יותר

הדרך היחידה לנצח את הבורסה 
ניתוח פיננסי

