גביע המלך :  סלטה עצרה את אתלטיקו
הקבוצה מתחתית הליגה השנייה הפתיעה עם 1:1 בויסנטה קלדרון במשחק הראשון ברבע הגמר .  סנטאנדר - אוסאסונה 1:2
אתלטיקו מדריד חזרה הערב  ( חמישי )  לסורה עם 1:1 ביתי מאכזב מול סלטה ויגו ברבע גמר הגביע הספרדי ,  והיא תיאלץ לעבוד קשה בגומלין בגליסיה כדי להעפיל לארבע האחרונות .  במשחק נוסף גברה סנטאנדר 1:2 על אוסאסונה ,  ואתמול הבטיחו סביליה  ( 0:3 בחוץ על לה קורוניה )  וחטאפה  ( 1:2 בחוץ על מאיורקה )  את מקומן בחצי הגמר כמעט בוודאות .
 אתלטיקו מדריד אירחה את סלטה ויגו בויסנטה קלדרון מעודדת מההצגה הגדולה שלה בסיבוב הקודם באצטדיונה הביתי ,  כשהצליחה למחוק פיגור 3:0 מול רקראטיבו מהמשחק הראשון עם 0:5 מוחץ ,  אבל התכולים מתחתית הליגה השנייה היו אלה שעלו ליתרון מפתיע בפתיחה ,  עם שער של רוברטו טראשוראס כבר בדקה השלישית .  הקולצ'ונרוס הגיבו במהירות עם שער בכורה של טיאגו המושאל מיובנטוס בדקה ה-11 ,  לפני שסלטה נטלה מחדש את היוזמה במגרש והביכה את קבוצתו של קיקה סאנצ'ז פלורס ,  שנראתה רע ולמזלה נמנעה מספיגה נוספת עד הסיום .
 במשחק המוקדם הייתה סנטאנדר קרובה מאוד למקום בחצי הגמר ,  אבל ספיגה מאוחרת עלתה לה ביוקר והעניקה לאוסאסונה שער חוץ שעשוי להתגלות כמשמעותי בגומלין .  שתי הקבוצות הצמודות במקומות ה-12 וה-13 בליגה נאבקו במשך 60 דקות מאופסות לפני שבומבה נהדרת של גונזאלו קולסה מ-20 מטרים שברה את הבצורת ,  ובדקה ה-84 הקפיץ פאפה דיופ את הקהל באל סרדינרו עם שער נאה משלו ,  אבל וולטר פנדיאני אמר את המילה האחרונה כשסיים מתפרצת מוצלחת של האורחים בדקה ה-89 עם שער יקר .
 
גביע המלך :  סלטה עצרה את אתלטיקו
הקבוצה מתחתית הליגה השנייה הפתיעה עם 1:1 בויסנטה קלדרון במשחק הראשון ברבע הגמר .  סנטאנדר - אוסאסונה 1:2

