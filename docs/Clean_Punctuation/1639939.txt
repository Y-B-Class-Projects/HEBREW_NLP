נרדמים על החולות
למרות כמה רגעים חולמניים ויפים , " Teen Dream ",  האלבום החדש של Beach House ,  הוא בעיקר כדור שינה .  דנה קסלר נערת חוף
מאז אלבום הבכורה הסלף-טייטלד שלהם מ-2006 נשפכים מבקרי  " פיצ'פורק "  על Beach House  צמד של בחור ובחורה מבולטימור ,  מרילנד .  הבחור הוא הגיטריסט אלכס סקאלי .  הבחורה היא הזמרת והפסנתרנית ויקטוריה לגרן ,  שנולדה בצרפת ומחזיקה בייחוס משפחתי מכובד  היא אחייניתו של המלחין הצרפתי מישל לגרן ,  שאחראי על אינספור פסקולים אלמותיים ,  כולל  " מטריות שרבורג "  של ז'אק דמי .
 כמו שאני רואה  " אמריקן איידול "  והשופטים מתלהבים בטירוף ממישהו שאין לי מושג מה מתלהבים ממנו ,  ככה אני מרגישה לנוכח לא מעט מהביקורות המהללות של פיצ'פורק ,  וגם של אתרים ועיתונים אחרים .  ככה הרגשתי לגבי ביץ' האוס מההתחלה ,  אבל כמו שקארה מ"איידול "  אומרת - החלטתי לתת להם עוד צ'אנס .
 עתה יוצא אלבומם השלישי ,  Teen Dream  הראשון שלהם בסאב-פופ .  השם מזכיר את Saturdays = Youth ,  אלבומם האחרון של M83 ,  ואולי לא במקרה .  גם הנוסטלגיה לנעורים דמיוניים מלאי אהבות פטליסטיות ,  העוברת פילטרים של חלום בצבעי פסטל ,  משותפת לשני האלבומים הללו .
 האלבום החדש של ביץ' האוס הוקלט בכנסייה שהוסבה לאולפן עם המפיק כריס קודי  ( בלונד רדהד ,  יה יה יה'ז ,  TV on the Radio וחבריהם הטובים של ביץ' האוס ,  Grizzly Bear )  .  שומעים שהאלבום הוקלט בחדר גדול  הצליל מהדהד בחלל הקר ורחב הידיים ,  מתפשט לכל עבר ומדי פעם עולה כמו בלון הליום אל התקרה הגבוהה .
 אין ספק שהקול של ויקטוריה לגרן מרשים .  הוא עמוק ועשיר וב  " Silver Soul "  היא עולה מהמעמקים לגבהים צלולים  תמרון יפה ומזכך .  למרות שהקול שלה ייחודי ,  ומהווה חלק גדול מהקסם של ביץ' האוס ,  קשה להימנע מהשוואות .  בדרך כלל משווים את קולה של לגרן לזה של ניקו .  יש בזה משהו .  לשתיהן קול עמוק ,  אבל קולה של לגרן הרבה יותר שפוי ,  אנושי וחם משל מלכת הקרח הטבטונית  ( בייחוד כשהיא מכריזה  " אני אדאג לך "  בקטע הסיום באלבום )  .
 לפעמים הקול של לגרן מזכיר את סטיבי ניקס ,  המכשפה הקסומה מפליטווד מק .  כל זה מצוין .  הבעיה ,  עבורי ,  מתחילה ברגעים בהם היא נשמעת כמו הופ סנדובל והמוסיקה של ביץ' האוס נוגעת ברומנטיקה הקיטשית של מאזי סטאר  להקה שאף פעם לא סבלתי .
 מלבד קולה של ויקטוריה לגרן ,  העניין בביץ' האוס טמון באווירה החלומית שהם מייצרים ,  בשילוב של אלקטרוניקה-לייט ומפלי גיטרות מנצנצים ,  שנעים בין פריטה נוסטלגית לבין סלייד שעושה סחרחורת קלה  ( תשבו לפני שאתם שומעים את הסינגל  " Norway )  .  
הכל מאוד איטי ונמרח ,  ורוב השירים נשמעים כמו קרוסלה שמסתובבת ומסתובבת  אפשר להביט למעלה על הצורות המשתנות של העננים ,  אפשר לעצום עיניים ולחטוף סחרחורת או להתמקד בחלודה המצטברת על הצירים הישנים .
 יש באלבום כמה קטעים יפים ,  כמו השיר הפותח , " זברה ",  בו מספרת ויקטוריה על ה"סוס השחור והלבן ".  לשמוע את  " Norway "  מרגיש כמו לצלול למעמקי הים  בתולות ים ענוגות מקבלות את פניך בלחישות  " הא ,  הא ,  הא "   ו"Lover of Mine "  המסתורי נשמע כמו האפטר-פארטי הקודר בבית של The Knife .  אבל יש גם הרבה מאוד קטעים נמרחים ומשעממים .  בואו נודה  זה אלבום שלא קורה בו יותר מדי .  זה אלבום של לבבות שבורים ,  לבבות משתוקקים ולבבות מרחפים .  או שהאווירה הערפילית וקולה של ויקטוריה לגרן שובים את לבך ,  או שלא .  אני נאלצת להישאר בחוץ .  אבל גם אם אתם בפנים  אל תשמעו את האלבום הזה באוטו ,  שלא תירדמו על ההגה .
 

נרדמים על החולות
למרות כמה רגעים חולמניים ויפים , " Teen Dream ",  האלבום החדש של Beach House ,  הוא בעיקר כדור שינה .  דנה קסלר נערת חוף

