המדינה תפצה את דניה סיבוס ב-56 מיליון שקל על פרויקט כביש 431 
החברה תבעה בתחילה 700 מיליון שקל - אך התפשרה על הסכום בתום משא ומתן ממושך
 >  >  המדינה תשלם לדניה סיבוס פיצויים בסך 56 מיליון שקל בגין אחריותה לשינויים בפרויקט סלילת כביש 431 .  זאת ,  כחלק מהסכם פשרה שפרטיו נחשפו לפני כחודש ב-themarker ושנחתם בסוף השבוע בין נציגי משרדי האוצר והתחבורה ,  מעצ ודניה סיבוס .  דניה סיבוס הגישה נגד המדינה תביעות בהיקף כולל של כ-700 מיליון שקל ,  אך נאלצה להתפשר בתום משא ומתן ממושך ,  שארך כשנה וחצי .  החברה רשמה עד כה בדו"חותיה הפסד גולמי בסך 220 מיליון שקל בגין ביצוע הפרויקט ,  וטענה להתייקרות תשומות הסלילה ושינויים שבוצעו במהלכו .  לפי הסכם הפשרה תשלם המדינה לחברה 48 מיליון שקל בתוספת מע"מ בתוך 14 ימים ממועד החתימה על הסכם הפשרה - וזאת תמורת מחיקת כלל תביעותיה של החברה נגד המדינה בפרויקט ,  וכן ויתור המדינה על קנסות .  עוד סוכם ,  כי דניה סיבוס תבצע השלמת עבודות שונות בפרויקט ,  וכי לאורך תקופת ביצוען תשחרר המדינה לדניה סכומים שונים שעיכבה ממענק ההקמה לפרויקט בסך של כ-8.5 מיליון שקל ,  וכן את יתרת ערבות הזכיין הבנקאית בסך כ-11 מיליון שקל .  דניה סיבוס הגישה נגד המדינה תביעות בגין פרשנות שונה של תנאי הזיכיון בפרויקט ,  בגין אחריותה לכאורה של המדינה לעיכובים בביצוע העבודות ובגין איחורים במסירת שטחי עבודה .  עיקר התביעות נגע בפרשנות בדבר קטעי הדרך שבגינם תידרש המדינה בתשלום  " אגרת הצל "   ( 2 אגורות לכל ק"מ נסיעה של רכב בכביש )  .  זאת ,  לאחר שדניה שביקשה להכיר בשטח המחלפים כשטח נסועה לצורך חישוב האגרה .  משמעותה הכספית של דרישה זו היא כ-150 מיליון שקל .  בנוסף ,  ביקשה החברה פיצוי בגין איחור המדינה בעבודות סלילת המקטע המזרחי של כביש הכביש  ( החיבור למודיעין )  שבגינו צפתה החברה פגיעה בתנועה בכביש בהיקף של כ-100 מיליון שקל ,  וכן בשל האיחור במסירת אתר הקמת מחלף נשרים ,  בעקבות גילויי קברים במקום .  התביעות נדונו בפני היועצים המקצועיים שליוו את הפרויקט ,  וחלק מהן הועברו לבוררות בראשות השופט בדימוס אליהו וינוגרד .  זאת ,  כאשר דניה סיבוס מיוצגת בידי עורכי הדין יעקב ברנט וניר מצליח ממשרד הרצוג ,  פוקס ,  נאמן ושות' ,  ואת המדינה מייצגים עורכי הדין יוסי לוי ואשר ביצ'ונסקי ממשרד לוי ,  מי-דן ושות' .
 
המדינה תפצה את דניה סיבוס ב-56 מיליון שקל על פרויקט כביש 431 
החברה תבעה בתחילה 700 מיליון שקל - אך התפשרה על הסכום בתום משא ומתן ממושך

