מי מפחד מאנרגיה ירוקה ?  
השוק הסולארי
 >  >  עוד בשנות ה-50 אמר דוד בן-גוריון כי  " על ישראל לנצל את משאבי השמש ולשמש מעצמה טכנולוגית בתחום זה ".  ואכן ,  בתוך עשור או שניים הפכנו אור לגויים בכל הנוגע לקולטי שמש לחימום מים ,  בזכות המצאתו של ד"ר צבי תבור :  גגות הבתים המדינה כוסו בדודי שמש ,  שהפכו להתקן חובה בכל מבנה חדש .  באותם ימים היתה ישראל חלוצה בתחום זה .  כיום אנו מפגרים אחר מדינות רבות במערב בניצול אנרגיית השמש .  חלפו 50 שנה ,  ועד היום רבים לא הפנימו שהתלות בנפט מסכנת את קיומנו המדיני והכלכלי ,  השימוש בו גורם לזיהום האוויר ולתחלואה - ועוד לא הזכרנו את אפקט החממה .  לפני כשנה וחצי קיבלה הממשלה החלטה אמיצה באשר למשק החשמל ותמהיל הדלקים במדינה ,  וקבעה יעד לפיו 10% מהחשמל בישראל ב-2020 יופק מאנרגיה מתחדשת .  זהו צעד ראשוני אך חשוב בהפיכתו של משק האנרגיה בישראל לבר קיימא .  הממשלה החליטה להעניק תחילה תמריץ למתקנים פוטו-וולטאיים ,  כשהכלי המרכזי שעומד לרשותה לשם כך הוא סבסוד באמצעות תעריף החשמל .  הסבסוד מתבצע בפועל באמצעות תעריף הזנה מיוחד ,  שמשולם ליזם בעבור החשמל לתקופה של 20 שנה .  האם אנו עומדים בפני מהפכה בייצור חשמל סולארי ?  האם בקרוב נחזה במתקנים פוטו-וולטאיים על כל גג ?  האם נראה תחנות כוח סולאריות ?  נכון לרגע זה ,  התמונה עגומה ,  ונוצר הרושם שמישהו בממשלה התחרט .  עד כה הותקנו מתקנים בהספק של כ-30 מגה-ואט בלבד ,  והיעד של 250 מגה-ואט עד 2010 הולך ומתרחק .  יזמים פרטיים ורשויות מקומיות רבות הגישו מאות בקשות לקבלת מכסות ,  ולא נענו .  משק החשמל נמצא במלחמת רשויות ,  התקציבים לוחצים והמשקיעים מחכים לתוצאות .  נראה שידה האחת של המערכת הממשלתית לא יודעת מה עושה השנייה .  כמה מחסומים ביורוקרטיים מעכבים את הקמתן של מערכות קטנות ,  בינוניות ותחנות כוח סולאריות :   *  המכסה שפירסמה רשות החשמל ביוני 2008 נגמרה מזמן ,  ועד למועד זה לא פירסמה רשות החשמל מכסות ותעריפים חדשים .   *  המועצה הארצית לתכנון ובנייה מערימה קשיים בכל הקשור להקמת מתקנים בינוניים ותחנות סולאריות על פני הקרקע ,  כולל בשטחי תעשייה .   *  ההתפתחויות הדרמטיות במשק הגז הטבעי תפסו את עיקר סדר היום במשק החשמל ,  וכך נדחקו האנרגיות המתחדשות לשוליים .   *  לאחר תנופה ראשונית ,  נוצר הרושם שמשרדי הממשלה האמונים על הנושא גוררים רגליים ,  ואינם ממהרים לקדם מדיניות וליישם אותה .   *  מתוך דאגה למשאב הקרקע היקר של המדינה ,  הארגונים הסביבתיים נוקטים עמדה חד-משמעית נגד ההשקעה בטכנולוגיה הפוטו-וולטאית הנחותה והבלתי יעילה ,  וקוראים לממשלה ולמועצה הארצית לעודד הקמת תחנות סולאריות בטכנולוגיות בעלות נצילות גבוהה וצורכי שטח בזבזניים פחות .   *  ראשי רשויות בדרום הביעו לאחרונה את מחאתם על התנהלות המועצה הארצית לתכנון ובנייה ,  לאור המגבלות שזו קובעת לגבי שדות פוטו-וולטאיים ,  וזאת בסתירה להחלטת הממשלה לעודד את יישובי הפריפריה הדרומית על ידי הקמת תחנות כוח סולאריות .  בפועל ,  גורמי הממשלה מסכלים במו ידם את מימוש החלטת הממשלה להקים בדרום אתרי אנרגיה סולארית .  מדינות העולם המפותחות נלחמות להפחית את הפליטות המזהמות ,  ורובן החלו להגשים יעדים שאפתניים של ייצור חשמל ממקורות מתחדשים .  לעומתן ,  ממשלת ישראל בוחרת להגביר את ייצור הפליטות ומקדמת את הקמתה של תחנה פחמית חדשה באשקלון .  מדינת ישראל ניצבת בצומת דרכים ,  ועליה להחליט על תרומתה למשק האנרגיות המתחדשות הבינלאומי .  במדינה שבה פותח דוד השמש עדיין אין ייצור ממשי של חשמל ירוק .  אימוץ טכנולוגיות ירוקות ,  כולל המערכות הפוטו-וולטאיות ,  שהן יקרות אך פשוטות יחסית וזמינות ,  יכול לתרום לצמיחה הכלכלית .  גם השקעה של המדינה בתחנות כוח סולאריות שיוקמו בפריפריה תתרום לפיתוחה ,  על ידי סיפוק מקומות תעסוקה ועידוד היזמות המקומית .  מי יוביל אותנו לכלכלה מקיימת ולעצמאות אנרגטית ?  האם יש סיכוי לחזונו של בן-גוריון שראה את אנרגיית השמש ככלי מניע ומרכזי ?  על הממשלה להנהיג את משק החשמל לכיוון אנרגיות מתחדשות וטכנולוגיות ירוקות ,  ובכך לחלץ אותנו מטכנולוגיות ישנות ומזהמות ,  מהתלות המסוכנת בנפט ומהמעמד של מדינה מתפתחת .  הכותב הוא ראש מועצת שהם ויו"ר ועדת איכות הסביבה של מרכז השלטון המקומי

מי מפחד מאנרגיה ירוקה ?  
השוק הסולארי

