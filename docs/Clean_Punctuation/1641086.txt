רועה גרמני
ב.מ.וו פונים לרוכבים צעירים יותר עם אופנוע חדש שיודע לעשות ממש הכל .  לקחנו אותו לסיבוב ולא רצינו להחזיר
נמאס לכם לחזור לבית ריק ?  אין לכם עם מי לרוץ בשדות ?  אתם יושבים מול הטלוויזיה ואין לכם עם מה להעסיק את הידיים ?  קרוב לוודאי שאתם צריכים כלב .  אבל איך בוחרים את הכלב הנכון ?  פג יהיה קישוט יפה לספה ולטיול ברחוב ,  אבל הוא לא יודע לרוץ וגם נוחר בלילה .  רוטווילר יפחיד כל פורץ ,  אבל גם יעשה לאימא שלכם התקף לב ופינצ'ר ..  .  פינצ'ר פשוט יעשה יותר מדי רעש .  
משום שזה אתר רכב ודו-גלגלי ,  אין לי כוונה להלאות אתכם בסיפורי כלבים  ( ודווקא יש לי לא מעט כאלה )  ,  אלא מייד להכיר לכם את ה'רועה הגרמני' של עולם האופנועים .  האופנוע שנקדים ונספר לכם שמסוגל לעשות כמעט הכל ובכיף - הוא לא ירוץ אחרי פריזבי ,  אבל הוא חכם ,  נוח ,  קל לשליטה ,  מגיע מאולף ישר מהבית ,  מתאים כמעט לכל שימוש ולטעמי גם יפה .  לאופנוע הזה קוראים F800R וגם הוא מגיע אלינו מב.מ.וו כחלק מההרחבה המשמעותית להיצע האופנועים של החברה הגרמנית .  
את המבחנים לסדרת האופנועים החדשים של ב.מ.וו שהגיעו לישראל ,  התחלנו הפוך מהדרך שהשכל היה רוצה .  במקום להתחיל מלמטה ,  עם גרסאות הכניסה העממיות ,  קפצנו ישר למים העמוקים על גבו של אופנוע הסופרספורט החדש והפראי ,  ה-S1000RR .  רק אחרי שחווינו מנחת זרועו ,  התפנינו אל בן המשפחה החדש שעל פי ב.מ.וו ,  מוגדר כאופנוע עירוני רב שימושי ,  שאמור לפתוח את הדלתות הנכונות עבור הרוכבים היומיומיים ואלה המעוניינים להתקדם אל עולם הספורט וצריכים דרגת ביניים .  אז קצת אחרי שהתגברנו על ההצטננות הדביקה מהרכיבה בקור על גבו של ה-S ,  יצאנו לפגוש גם את האחיין הקטן ,  והופתענו .  מאוד .
 ה-F800R החדש הוא העירום החדש במשפחה ,  כזה שאינו מסתיר את אבריו הפנימיים עם חיפויי פלסטיק בדומה ל-F800ST ,  האח שהקדים אותו בחופן שנים .  אבל הסרת הפלסטיקה ,  עשתה לו רק טוב לפחות מהבחינה הוויזואלית .  ההמתנה לעננים שיתפזרו לפני לקיחתו מהסוכנות ,  אפשרה לנו לחקור אותו במבטים והוא ממש ממגנט .  זה מתחיל בפנס חזית א-סימטרי ואופייני מאוד בקרב אופנועי ב.מ.וו ,  ממשיך בכידון נקי מצעצועים ,  ללא משקף חזיתי ,  עם דמוי 'מכל דלק' רחב ובעל נוכחות ,  במנוע ושלדה חשופים לגמרי ומסתיים בדוד אגזוז גדול ובוהק עם ישבן מפוסל ונאה .  אופנוע המבחן מוסיף לכל אלה גם משחק נאה של ניגודיות בצבעי שחור ולבן והתוצאה היא אופנוע שמחד מתהדר בפשטות ,  ומאידך מושך המון תשומת לב על הכביש ,  גם מעבר לסמל הפרופלור המתנוסס על צדדיו .
 הפשטות הזו ,  במובן החיובי שלה ,  ממשיכה גם כשעולים על גבו .  המושב הסטנדרטי נמצא 80 סנטימטרים מהקרקע  ( יש גם נמוך יותר עם 77.5 ס"מ וגבוה יותר עם 82.5 ס"מ )  והוא מרגיש רך ונעים כבר מהשנייה הראשונה .  מול עיני הרוכב נמצא לוח מחוונים עשיר במידע עם מד סל"ד ומד מהירות זה מעל זה ולצדם צג דיגיטלי בו חיווי למפלס הדלק ,  חום המנוע ,  שעון זמן ומגוון נתונים מתחלפים בעזרת מחשב הדרך .  על הכידון אין מתגים מיותרים או סידור מיוחד לקיימים שיקשר על תפעולם ברכיבה .  יש כל מה שצריך ,  כולל מתג איתות שכבה אוטומטית לאחר פניות וכולם נגישים וקלים לתפעול .  
בצד החימוש ,  ה-R מצויד באותו מנוע 800 סמ"ק שני צילינדרים מקבילים כמו אופנועים אחרים בדגמי ב.מ.וו - ה-GS ,  ה-F800S והאחרון ,  ה-ST .  זה מפיק 87 כ"ס ב-8,000 סל"ד ו-8.7 קג"מ ב-6,000 סל"ד .  אך כדי ליצור שינוי של ממש ביחס לשאר דגמי ה-F ,  ב.מ.וו בחרו לפשט בו גם את אופן העברת הכוח אל הגלגל האחורי .  בזמן שהאחרים משתמשים ברצועה  ( החלפה כל 40 אלף ק"מ )  או 'דרייב-שאפט' ,  ה-R מקבל שרשרת קונבנציונלית ,  אך מוסיף מתלים משודרגים וקשיחים יותר שיתאימו לעבודה ספורטיבית .
 ההתמקמות על האוכף של ה-F800R מרגישה כמו טבע שני .  הכידון לא מאלץ רכינה לא טבעית ואף מאפשר רכיבה זקופה למחצה ,  המושב נוח ורך מאוד והרגליות נמצאות בדיוק היכן שמצפים - לא אחורה ולא קדימה מדי .  סיבוב המפתח בסוויטש שולח את המחטים לריקוד קצר והמנוע ניעור מייד בגרגור חרישי ,  אולי חרישי מדי כתוצאה משימוש בדוד אגזוז גדול מאוד .  את המנוע בקושי מרגישים בסל"ד הסרק  ( מעט מעל 1,000 סל"ד )  ורק שתי משיכות מצערת מזכירות שהוא שם .
 מיקום הידיים על הכידון מרגיש רחב יחסית ,  אבל כבר בתמרון הראשון ביציאה מהחניה ,  אני מתפעל מזווית הצידוד הגדולה שלו וזה חוסך מהרוכב לעשות סדרה אינסופית של רוורסים בהשתחלות .
 את פרק הרכיבה הראשון ,  אני מקדיש באופן קבוע לתחום העירוני ,  הרי שם הוא אמור לחיות חלק נכבד מזמנו ועל פי הצהרות ב.מ.וו ,  ממש לשם כך הוא מיועד .  ואכן ,  ה-R הזה מרגיש כמעט כמו קטנוע בעיר .  למרות התחושה הרחבה שהוא נותן ,  הן מהכידון והן מרוחב דמוי מכל הדלק  ( למה דמוי ?  כי מכל הדלק הוזז אל מתחת למושב כדי לשפר את חלוקת המשקל ומרכז הכובד )  שלא תמיד קל לחבוק עם הברכיים ,  הוא משתחל בקלילות בין טורי המכוניות .  תוסיפו לכך גם מנוף מצמד רך כמו חמאה ,  תנוחת רכיבה זקופה יחסית ,  קלילות מרשימה בשינויי כיוון ומנוע גמיש מאוד גם מתחת ל-3,000 סל"ד ,  ותקבלו אחלה אופנוע לעיר .  אם היינו מתבקשים בשלב זה לשפר בו דבר אחד ,  הרי היו אלה המראות שמאפשרות מבט חלקי בלבד לאחור .
 מספרם של כלי הדו-גלגלי שמצליחים להצטיין כל כך בתוך תחומי העיר ועדיין לא להרגיש משונים מחוצה לה ,  אינו גדול ולהיפך ,  אבל ה-F הזה שוב מפתיע .  כמו כל דומיו העירומים ,  המכשול הראשון שהרוכב עליהם נתקל בו הוא כמובן הרוח .  ל-F הזה כאמור אין את הפלסטיקה או את המשקף בחזית כדי להסיט אפילו גרם אוויר מהרוכב ולכן הוא גם שומר את ענייני המהירות בתחום השפוי  דבר שאני מאוד אוהב .  שלא תבינו לא נכון ,  אמנם אפשר להתגלגל איתו בעצלתיים ב-120 קמ"ש כשמהירות השיוט הטבעית שלו נעה סביב ה-140 קמ"ש ,  עם טיפה עקשנות ,  מחוון המהירות יצפין בלי התנגדות גם מעבר ל-200 קמ"ש ,  אבל כאמור ,  יכולת יש ,  צורך לא ממש .
 חלק נכבד מהרבגוניות של האופנוע הזה קשורה למנוע שלו .  לא נחזור על המספרים ,  אבל בשמחה נרחיב על הגמישות שלו שתמצית ממנה קיבלנו עוד בעיר .  יש לו רק שני צילינדרים שעומדים זה לצד זה ,  אבל דחף הם מייצרים כל הזמן ובאופן מאוד ליניארי .  אין בעיטות של כוח או שלב שבו פתאום תתחילו לצרוח בקסדה ,  אלא עליה הדרגתית וחלקה בתפוקה .  ב-3,000 סל"ד ישנה תחושה שיש מישהו בבית ,  ב-4,000 כבר יש כוח ,  ב-5,000 יש שרירים ומעבר לכך יש כיף .  המון כיף ,  אבל גם סוג של ויברציה מתכתית עד הקו האדום ב-8,500 סל"ד .  מאחורי מנוע זה עומדת גם תיבת הילוכים מצוינת וחלקה בפעולתה .  יחסי ההעברה בה קרובים מאוד זה לזה כשהשישי האחרון מאפשר שיוט של 100 קמ"ש ב-4,500 סל"ד ,  עם המון כוח להמשך .  מאוד אהבנו גם את החיווי להילוך הנוכחי בלוח המחוונים .
 ומה עם כבישים מפותלים ?  האם הוא יכול להצטיין גם שם אחרי ההצלחה בעיר ובאוטוסטראדה ?  כן !  למרות העובדה ואולי אף בזכותה שהאופנוע הזה מיועד למתחילי ב.מ.וו והעולם הספורטיבי ,  גם בכבישי הרכיבה הנכונים הוא הצליח להרחיב לנו את החיוך בתוך הקסדה .  ב.מ.וו לא וויתרו ולמרות מחירו הנמוך יחסית לשאר אחיו ,  הם ציידו אותו בכל טוב שכולל גם מתלים מעולים ובלמים חזקים .  המתלים רכים יחסית בתחילת מהלכם כך שהם סופגים באדישות את האספלט הגרוע שלנו ובהמשך המהלך הם מרגישים קשיחים מספיק כדי לעמוד בעומסי רכיבה ספורטיבית למהדרין .  המיקום הגבוה של הרגליות ושאר חלקים מאפשר לרוכב גם לקחת אותו נמוך נמוך ואם תתעקשו ,  גם לשים ברך על האספלט אפשר .  בהמשך לכך ,  מעבר לצמיגי מצלר איכותיים שאוחזים חזק בכביש ,  גם בלמי הברמבו מתפקדים ללא דופי עם שפע של תחושה וכוח עצירה ,  ואלה כוללים גם מערכת ABS סטנדרטית שעשתה לנו את החיים בטוחים יותר על האספלט הרטוב בחלק מקטעי המבחן .
 בסופם של ימי המבחן אי אפשר היה שלא להעריך את הכלבלב הזה ,  סליחה ,  את האופנוע הזה של ב.מ.וו .  הוא מוקפד מאוד באיכותו ,  קליל ,  זורם ויודע לעשות ממש הכל .  הוא נייד אותנו בקלילות בתוך העיר הפקוקה ,  שייט בנינוחות באוטוסטראדה וגם ידע לתת לנו לשחרר אגרסיות במקומות הנכונים בלי להתלונן ,  בלי להשמיע שום מחאה ועם המון כיף .  באופן אישי לפחות ,  אני יכול לומר שמצאתי את האופנוע שהכי מתאים לי ולצרכים התחבורתיים שלי .  זה לא אומר שאעיז להרוס את המראה המקסים שלו עם ארגזים  ( למרות שיש כאלה בהיצע )  ,  אבל כן אולי לפזול לעבר גרסת ה'כריס פייפר' שלו - גרסה ספורטיבית יותר שמוסיפה אגזוז אקרפוביץ' כסטנדרט ולובשת סכמת צביעה אופיינית ואת חתימתו האישית של רוכב הפעלולים של החברה .
 המחיר שלו כאמור ,  זול ממה שניתן לצפות מאופנועי ב.מ.וו וכן ממה שניתן לצפות מאופנוע שפונה לקהל צעיר ואולי גם הגיוני יותר וזה עומד על 90 אלף שקל  ( 95 אלף לגרסת כריס פייפר )  .  לא זול ביחס למתחרים עירומים אחרים בישראל ,  אבל עם תמורה מצוינת לכסף .  גם בכל הקשור לאחזקה יש כאן בשורה ,  עם הצורך בביצוע שירות אחת ל-10,000 ק"מ בלבד בעלות של 650 שקל  ( לפני מע"מ )  .
 
רועה גרמני
ב.מ.וו פונים לרוכבים צעירים יותר עם אופנוע חדש שיודע לעשות ממש הכל .  לקחנו אותו לסיבוב ולא רצינו להחזיר

