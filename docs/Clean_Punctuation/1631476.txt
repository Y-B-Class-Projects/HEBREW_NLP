ציד ראשיד
באיחוד האמירויות לא מסתפקים בבניית מגדלים גבוהים ומגייסים מעצבי על להעצמת היוקרה .  והפעם - קארים ראשיד
מעצב העל קארים ראשיד הפך בשנים האחרונות למותג בפני עצמו ;  בין תערוכות העיצוב המובילות אותן הוא פוקד תכופות כאורח כבוד ,  הוא מספיק לעצב מוצרים ,  פריטי אופנה לחברות המובילות בעולם  ( בין היתר ל"לקוסט "  ו"מליסה ")  ,  מסעדות ,  חנויות וחללים מסחריים ברחבי הגלובוס ,  כמו החלל של חברת  " אאודי "  בקוריאה ואפילו מלונות בוטיק כמו Semiramis באתונה .  ביוני האחרון ,  הוא הטביע לראשונה את חותמו באחת משבע האמירויות הערביות  דובאי ,  במסעדה שעיצב הנקראת Switch .
 זאהה חדיד ,  המעצבת והאדריכלית המוערכת ביותר בעולם ,  התחילה בעבודה משותפת עם האיחוד לפני כשנתיים ,  עם פרויקטים כמו מרכז האמנויות ,  הקונצרטים והאופרה באבו דאבי .  לא ברור אם השורשים המוסלמיים של שני מעצבי העל  ( מוצאה של חדיד בעירק ואילו של ראשיד במצרים )  השפיעו על בחירתם לעצב חלק מהנוף העשיר ביותר בעולם ,  אך זה בהחלט מתקבל על הדעת .  כך או כך ,  כנראה שבאיחוד האמירויות מבינים שמעבר לבניית גורדי שחקים מהגבוהים ביותר בעולם ,  גם חללים שעוצבו על ידי מעצב בסדר גודל כשל ראשיד ,  יתרמו לתהילתם .
 מסעדת הלאונג' Switch ממוקמת ב"קניון דובאי ",  מתחם קניות מפואר ומרשים ,  רחוק מאוד ממה שהורגלנו אליו במלחה או בעזריאלי .  המסעדה מתפרשת על 200 מ"ר ומכילה 97 מקומות ישיבה .  המראה הכללי שלה תואם לשפה העיצובית שפיתח ראשיד ;  קווים עתידניים ,  לצד שימוש בצורות גראפיות משתנות ועושר של צבעים כמו ורוד ,  סגול ,  ירוק וצהוב ,  שנחשבים כסימן ההיכר של המעצב  ( אפילו המלצרים לבושים בחולצות סגולות )  .  
קירות המסעדה מעוצבים בצורה גלית בדומה לאות S שחוזרת על עצמה בקצב קבוע ומשנים את צבעם באמצעות תאורה מתחלפת וזוהרת . " צורת הקירות מושפעת מהאות הספציפית ולא במקרה "  מסביר ראשיד , " היא מתכתבת עם האות הראשונה של שם המסעדה ובנוסף ,  בדרך זו ,  העיצוב מקבל טקסטורה מעניינת של אור וצל ,  המזכירה בקווי המתאר דיונות של חול במדבר ". 
מטרתו העיקרית של המעצב הייתה ליצור חלל שבו הנכנס יחוש כאילו נכנס לעולם דמיוני ומתעתע . " במסעדת Switch ,  העיצוב והתאורה חוברים לתפריט הקולינארי המשובח של אחד מהשפים המובילים באזור לצד המוסיקה שמתנגנת ברקע ומעניקים למבלים מענה לכל חמשת החושים "  מספר ראשיד . " כל התנסות וחוויה מקסימלית ומוצלחת באשר היא ,  מבוססת על חמשתם ."  
התקרה במסעדה גם היא מוארת בתאורה משתנה ומעוטרת בקליגרפיה ערבית .  ראשיד מקפיד אמנם לציין בראיונותיו את סלידתו מהתרפקות על העבר ,  אך בעיצוב המסעדה  ( וכך גם במרבית הפריטים השונים שהוא מעצב )  ,  ניכרת השראה של שורשיו המצריים המתחברת לפונקציונאליות מודרנית ,  באמצעות דפוסים גרפים וקישוטים גיאומטריים ישנים .
 מוצאו של ראשיד בא לידי ביטוי גם בדימויים והצורות ,  שנשענים על אמנות מצרית עתיקה ,  שהתאפיינה בסגנון מופשט עם חזרה ריתמית של הצורות השונות .  בצורותיו המשתנות של ראשיד ניתן להבחין בזיקה לכתבי ההירוגליפים  ( כתב חרטומים )  ,  לבין הצורות והאלמנטים הרוטטים שהוא מקפיד ליצור כל פעם מחדש המופיעים כמובן גם במסעדה החדשה בדובאי .  הקווים הישרים מתחלפים בגלים קצביים ומקבלים דינמיות מרעננת וצבעונית . " רציתי ליצור עוצמה של חלל נקי המציע פרספקטיבה ייחודית .  מעיין נווה מדבר ,  שידובר אודותיו לא רק בדובאי אלא בעולם כולו ",  מסכם בשביעות רצון ראשיד ,  הצליח לו .
 
ציד ראשיד
באיחוד האמירויות לא מסתפקים בבניית מגדלים גבוהים ומגייסים מעצבי על להעצמת היוקרה .  והפעם - קארים ראשיד

