סינית למתחילים
פלסטיק קשיח וזול ,  רעשים מוזרים ,  ביצועים חלשים ,  קלאץ' קשה ועיצוב שמועתק ממכוניות אחרות  ?  למרות החסרונות הבולטים ,  גרייט וול פלוריד ,  המכונית הסינית הראשונה שנלקחה לנסיעת מבחן בישראל ,  עשויה ליהפך בעתיד למתחרה רצינית במכוניות הקוריאניות בזכות המחיר הזול ומרווח
 >  >  החומה הגדולה בסין  ( great wall )  היא פלא הנדסי של ביצורים אדירים באורך של אלפי קילומטרים שהגנו בעבר על סין מפני פלישות המונגולים .  כיום החומה הגדולה מסמלת דווקא את הסינים כפולשים ,  לפחות לשוק הרכב העולמי .  גרייט וול היא מיצרניות הרכב הסיניות הראשונות שמייצאות למערב ולנו הזדמן לערוך מבחן ראשון בישראל לדגם הפלוריד מתוצרתה .  גרייט וול הוקמה ב-1976 ,  אך עד לפני שלוש שנים ייצרה רק מכוניות מסחריות ורכבי שטח .  הפלוריד ,  ששמה אמור לאזכר את פלורידה ולא משחת שיניים ,  היא אחת ממכוניות הנוסעים הראשונות מתוצרתה ,  אחרי שקיבלה את אישור הממשלה הסינית להיכנס לשוק מכוניות הנוסעים .  החברה נסחרת בבורסה של הונג קונג ומייצאת מכוניות למדינות רבות וביניהן רוסיה ,  פקיסטאן ,  ונצאולה וגם סוריה .  בכמה מדינות כמו רוסיה ,  אינדונזיה וניגריה ,  יש לגרייט וול מפעלי הרכבה מקומיים .  הזיכיון לשיווק גרייט וול בישראל מוחזק בידי חברת המזרח ,  יבואנית לנדרובר ,  והחברה תתחיל לשווק כאן טנדרים במהלך השנה הבאה .  מכוניות נוסעים יגיעו בהמשך .   במבט ראשון גרייט וול פלוריד לא נראית מיוחדת ואפילו קצת מוכרת .  החזית נגזרה מטויוטה יאריס והחלק האחורי מועתק ממיניוואן קטן של טויוטה בשם איסט .  השילוב לא נראה גרוע ,  אך גם שגרתי למדי .  בכבישים הצפופים של חול המועד סוכות ובחנויות הנוחות ההומות שלצד הדרך ,  הפלוריד לא משכה תשומת לב מיוחדת ,  למרות הצבע החום-כתום של המכונית שנבחנה .  רק כאלה שהסתכלו היטב על הסמל שמו לב שלפניהם משהו חדש .  גם לוח המחוונים של המכונית הושפע מטויוטה יאריס ,  עם מד מהירות ומד סל"ד במרכזו ,  מעל מערכת קול עם מסך גדול במיוחד ,  ומעל ידית של תיבת הילוכים ידנית .  הפלוריד שמוצעת כיום אינה בעלת תיבת הילוכים אוטומטית ,  הפופולרית בשוק הישראלי ,  ובכלל ,  המכונית אינה עומדת בתקני הזיהום יורו 5 - ולכן לא מיועדת להיות משווקת בישראל בקרוב .  היבואן ,  חברת המזרח ,  הביא אותה יחד עם דגם נוסף כדי לעמוד מקרוב על מערכות המכונית ולנסות אותה על כבישי ישראל .  זאת ,  לקראת השיווק של מכוניות נוסעים של גרייט וול בעוד כשנתיים .  מבחר של רעשים כשמדברים על מוצר סיני ,  ודאי עולה בתודעה צעצוע מפלסטיק זול .  אבל איכות החומרים בפלוריד מפתיעה לטובה .  בניגוד למכוניות סיניות אחרות שפגשנו ,  שבהן חלקים נשרו כבר באולם התצוגה ,  הפלוריד בנויה היטב ולוח המחוונים מוצק .  הבעיה הגדולה היא מגע הפלסטיק .  היפנים והאירופאים כבר למדו שיש הרבה סוגים של פלסטיק ,  אך בפלוריד בנוי תא הנוסעים כולו מפלסטיק קשיח שמעניק תחושה זולה .  גם הקלאץ' מתגלה כקשה ונקודתי ,  כך שנראה כאילו יש לו שני מצבים - מחובר ומנותק ,  וקשה להגיע לאותו חיבור חלקי המאפשר זינוק בעלייה .  גם דוושת הבלם וההגה חסרי תחושה והנהיגה כמעט מנותקת .  אך על המחסור בתחושה מפצה הנוכחות המתמדת של רעש - רעש מהמנוע ,  רעש כביש וגם רעש מוזר במיוחד מהמזגן .  למנוע הקטן ,  בנפח של 1.3 ליטר ,  נטען שיש 91 כוחות סוס ,  אבל אלה כמעט ולא מורגשים .  הביצועים אינם מזהירים ,  והסכנה היחידה מהמשטרה היא להעצר על הפרת זכויות יוצרים ,  בשל העיצוב המועתק .  שהמנוע החלש ותיבת ההילוכים הידנית לא מסייעים לחיסכון בדלק .  היצרן טוען כי הפלוריד צורכת ליטר כל 27 ק"מ ,  אך אנחנו מדדנו נתון של 8 ק"מ לליטר בלבד .  העיצוב המיניוואני ניכר בתא הנוסעים ,  שמציע מרווח פנים מפתיע לטובה יחסית למכונית שאורכה נמוך מארבעה מטרים .  מרווח הראש מצוין וארבעה נוסעים יוכלו להסב בה בנוחות יחסית ,  כל עוד הכביש אינו משובש .  שלא כמו החומה הסינית ,  קשה לקרוא לגרייט וול פלוריד יצירת מופת הנדסית .  היא מזכירה יותר טיוטה ,  או אבטיפוס של מכונית מערבית .  קל לצחוק עליה ,  אך היא לא גרועה במיוחד .  אם יצרני רכב קוריאנים כמו יונדאי הגיעו ללגיטמציה תוך 15 שנה ,  ייתכן שלסינים זה ייקח פחות .  עקומת הלמידה החדה של הסינים תאפשר להם להביא את הדור הבא של הפלוריד לרמה של מכוניות יפניות או קוריאניות .  בחברת המזרח מעריכים כי המכוניות הסיניות יעלו בתחילה עד 20% פחות ממכוניות קוריאניות מקבילות ,  וכי הן יוכלו להוות חלופה מעניינת למכוניות משומשות בשוק הישראלי .  גרייט וול פלוריד מוכיחה שהסינים אינם רחוקים מלהיות בני תחרות מול יצרני הרכב המוכרים .  כעת כל מה שנותר לעשות הוא לשבור את המחסום הפסיכולוגי של  " לנהוג במכונית סינית ".   קבוצת מאיר קיבלה את זיכיון היצרנית הסינית jac >  >  קבוצת מאיר ,  יבואנית הונדה ,  וולוו ויגואר ,  חתמה באחרונה על הסכם סופי עם היצרנית הסינית jac ותייבא את המותג לישראל .  jac  ( jianghuai automobile co )  הוקמה ב-1964 ונסחרת בבורסה של שנחאי .  ב-2009 ייצרה 320 אלף יחידות ,  כ-10,000 מהן נועדו לייצוא .  מאיר חיזרה אחרי jac תקופה ארוכה גם בגלל התמחותה בתחום המשאיות והאוטובוסים .  מאיר היא אחת מהיבואניות הגדולות בשוק המשאיות ,  אך חסר לה מותג זול יותר ,  שיתחרה באיסוזו ,  בניסאן ובמיצובישי על שוק המשאיות הקלות והפופולאריות .  הקבוצה מנהלת גם משא ומתן מתקדם לקבלת הזיכיון לייבוא משאיות של חברת טאטא ההודית .  מועד השיווק המשוער הוא 2012 ,  כשמאיר תשווק גם מכוניות הנוסעים של jac שימוצבו מתחת לדגמי הונדה היקרים יחסית .  הדגמים של jac עדיין לא מיועדים ליצוא ,  ועדות לכך ניתן למצוא בעובדה שלרובם לא טרחו להעניק שם ורובם נקראים על שם הקבוצה אליה הם משתייכים .  החברה מייצרת גם טנדרים ,  משאיות במשקלים שונים ושלדות לאוטובוס .  ממאיר נמסר בתגובה : " החברה חתמה על הסכם עם jac .  המכוניות ישווקו בישראל כשתהיה להן תקינה מתאימה ". 

סינית למתחילים
פלסטיק קשיח וזול ,  רעשים מוזרים ,  ביצועים חלשים ,  קלאץ' קשה ועיצוב שמועתק ממכוניות אחרות  ?  למרות החסרונות הבולטים ,  גרייט וול פלוריד ,  המכונית הסינית הראשונה שנלקחה לנסיעת מבחן בישראל ,  עשויה ליהפך בעתיד למתחרה רצינית במכוניות הקוריאניות בזכות המחיר הזול ומרווח

