המסחר בוול סטריט נסגר בעליות שערים
בתום יום תנודתי נסגר המסחר בעליות שערים .  האג"ח הממשלתיות רשמו את הנפילה החדה ביותר מאז קריסת ליהמן ברדרס
בורסות וול סטריט נסגרו במגמה חיובית בתום יום מסחר תנודתי ,  על רקע הערכות כי הפשרה בין הנשיא אובמה לבין המפלגה הרפובליקאית לגבי הארכת תוקף הקלות המס בארה"ב צפויה לסייע להתאוששות הכלכלה הגדולה בעולם .  מגזרי הפיננסים והטכנולוגיה הובילו את העליות .  מנגד ,  נרשמו ירידות חדות בשוק האג"ח הממשלתיות האמריקאיות ,  והתשואה על האג"ח ל-10 שנים עלתה לשיא של שישה חודשים בדרכה לזינוק הדו-יומי החד ביותר מאז פשיטת הרגל של בנק ההשקעות ליהמן ברדרס .  
מדד דאו גונס עלה ב-0.1% לרמה של 11,372 נקודות ;  מדד נאסד"ק הוסיף 0.4% לרמה של 2,609 נקודות ;  מדד S & P 500 עלה ב-0.4% לרמה של 1,228 נקודות .  שוק האג"ח הממשלתיות האמריקאיות נסגר בירידות חדות על רקע חששות כי הסכמתו של אובמה להאריך בשנתיים את תוקף הקלות המס שקבע הנשיא בוש ,  עלולה להחריף את בעיית הגירעון בתקציב הממשל האמריקאי .  התשואה על האג"ח הממשלתיות ל-10 שנים עלתה ב-0.1% לרמה של 3.24% לאחר שבמהלך המסחר כבר עלתה התשואה ל-3.34% - רמה ששיקפה זינוק של 0.4% בתוך יומיים - הזינוק הדו-יומי החד ביותר מאז ספטמבר 2008 .  מכרז למכירת אג"ח ממשלתיות אמריקאיות ל-10 שנים בהיקף של 21 מיליארד דולר שערך היום משרד האוצר בארה"ב משך תשואה של 3.34% - הגבוהה ביותר מאז חודש מאי .  
הבית הלבן הודיע שלשום כי יתמוך בהארכת תוקפם של קיצוצי מסים מתקופת בוש לבעלי ההכנסה הגבוהה בארה"ב בתמורה להארכת תוקף הרחבת קצבאות האבטלה והחלת תמריצים נוספים לכלכלה האמריקאית .  
מדובר בוויתור עקרוני משמעותי של אובמה ,  שמאז מסע הבחירות שלו קורא להגדלת מיסוי העשירים ,  והקלת המיסוי על המעמדות הנמוכים יותר .  ויתור זה משמעותי גם בתוך המפלגה הדמוקרטית ,  התומכת ברובה במדיניות המקורית של אובמה .  אף שאובמה הגיע להסכם עם הרפובליקאים ,  הדמוקרטים בקונגרס טרם הביעו אף הם את הסכמתם .
 אובמה ציין כי אף שאינו אוהב חלק מרכיבי התוכנית ,  הוא נאלץ להתפשר על מנת למנוע את ביטולן של הטבות רבות לבעלי הכנסות נמוכות ובינוניות ,  כמו גם למובטלים . " זה לא מושלם ,  אך הפשרה הזו היא צעד חיוני בדרכנו להתאוששות ",  אמר אובמה . " זה ימנע את עליית המסים על המעמד הבינוני .  זה יעודד את המגזר הפרטי ליצור מיליוני משרות חדשות ויצור את המומנטום לו זקוקה כלכלתנו נואשות ",  אמר אובמה .  
החבילה צפויה לעלות כ-900 מיליארד דולר בשנתיים הקרובות - מימון שיושג באמצעות הגדלת החוב הלאומי ,  אף ששתי המפלגות טוענות בחודשים האחרונים כי בראש מעייניהן צמצום הגירעון בתקציב האמריקאי וצמצום החוב הלאומי .  
יצרנית השבבים טקסס אינסטרומנטס  ( 1.02%  ,  33.75 )  נסחרה על רקע הודעת החברה אמש על עדכון תחזיות הרווח וההכנסות לרבעון הרביעי .  החברה צופה כעת רווח רבעוני של 61-65 סנט למניה ,  לעומת תחזית קודמת מחודש אוקטובר לרווח של 59-67 סנט למניה .  החברה עדכנה גם את תחזית ההכנסות לרבעון ,  צופה כעת מכירות של 3.43-3.57 מיליארד דולר ,  לעומת תחזית קודמת למכירות של 3.36-3.64 מיליארד דולר .  
מקדונלד'ס ,  רשת המזון המהיר הגדולה בעולם ,  נסחרה על רקע הודעתה כי מכירות סניפיה בעולם הפתוחים לפחות שנה גדלו ב-4.8% בחודש נובמבר - פחות מתחזיות האנליסטים לעלייה של 5.6% .
 
המסחר בוול סטריט נסגר בעליות שערים
בתום יום תנודתי נסגר המסחר בעליות שערים .  האג"ח הממשלתיות רשמו את הנפילה החדה ביותר מאז קריסת ליהמן ברדרס

