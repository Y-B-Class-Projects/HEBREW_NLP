מיהו ספורטאי העשור ? 
וודס ,  ארמסטרונג או רונאלדיניו ?  שומאכר ,  בריאנט או בולט ?  העשור הראשון של המילניום השלישי תם ,  פרויקט סיכום העשור של וואלה !  ספורט מגיע לשיאו המושלם :  בחירת הגדול מכולם בכל הענפים
אתם יושבים במכונית מירוץ ,  שומעים את המנוע נוהם ,  משחקים מעט עם ההגה הקל ,  מיטיבים את הקסדה ,  והנה האור הירוק נדלק .  לחיצה חזקה על הדוושה ,  המנוע נוהם ואתם מזנקים למהירות של 300 קמ"ש כשמסביב שאון אדיר של מכוניות אחרות .  במצב כזה ,  האינסטינקט הוא להאט ולעצור .  מיכאל שומאכר מעולם לא עצר .  ההפך .  הוא סחט את הדוושה עד תום והפך לנהג המירוצים הגדול בעשור הזה ואחד הגדולים בכל הזמנים .  השילוב בין אדם למכונה מהווה קושי בלתי נתפס ,  ושומאכר הביא את השילוב הזה לדרגת שלמות .  היכולת להתגבר על מוגבלות גופו ומוגבלות המכונה אותה הטיס ,  היכולת לתפקד תחת כוחות ג'י אדירים ,  לעמוד מול סכנת מוות על המסלול ,  ואחרי כל זה לנצח את היריבים ב-91 מירוצים מתוך ה-250 בהם השתתף ,  ולזכות בחמש אליפויות פורמולה רצופות  ( 2000 עד 2004 )  ,  הופכים אותו לספורטאי ענק ומעורר השראה עבור כ-600 מיליון חובבי הפורמולה 1 בעולם .  הוא נחשב בעיני רבים לנהג הטוב בהיסטוריה של הספורט הכי יקר בעולם ,  ויש המזכירים כי היה  " מלוכלך "  בנהיגה שלו ,  אבל שומי נשאר הפנים של הענף .  
הרבה תארי כבוד קיבל שומאכר בזכות יכולתו על המסלול ,  והוא מנצל היטב את פרסומו ברחבי תבל כדי לפעול למען ילדים בעולם ,  פעילות שהקנתה לו את תואר אביר אונסק"ו ,  אבל אין עדות טובה יותר לגדולתו מאשר הריגוש האדיר שחולל ברחבי העולם ,  עם הודעתו כי יחזור להתחרות ב-2010 .  אולם למרות הקושי בשילוב שבין אדם ומכונה ,  אסור לשכוח כי פערי האיכות בין יצרני הרכב ואיכות הנהגים שאיתו בקבוצה ,  סייעו לשומאכר להגיע להישגיו האדירים ,  ולכן הוא במקום החמישי .
 כשסרטן האשכים שלח גרורות לבטנו ,  ראותיו וראשו ,  הפיכתו של לאנס ארמסטרונג לבר מינן היתה רק עניין של זמן .  אבל רוכב האופניים האמריקאי ניצח את המחלה ובגדול ,  ומאז לא הפסיק לנצח כל חייו .  הטור דה פראנס הוא אירוע הספורט הפופולרי הקשה ביותר בעולם מבחינה פיזית ונפשית .  מדובר במסע מפרך על פני מאות קילומטרים ,  בו מטפסים על הרים בזוויות מאתגרות גם עבור חלק מהמכוניות ,  ורוכבים על פני מישורים אינסופיים נגד רוח עזה .  ארמסטרונג הוא האיש שזכה במירוץ שבע פעמים ,  יותר מכל אחד אחר .  אלה היו שבע פעמים רצופות ,  בין 1999 ל-2005 ,  מה שרק מעצים את גדולתו של הספורטאי שעבד קשה מכולם ,  היה נחוש ,  מקצועני ,  נקי מסמים  ( למרות הספק מצד הצרפתים )  ודומיננטי בענף באותן שנים .  
אחדות היא עוצמה ,  ידע הוא כוח והגישה היא הכל ,  הוא המוטו של קרן לאנס ארמסטרונג ,  ובשל הצטיינותו כרוכב ,  בזכות התגברותו על מחלה כה קשה והפיכתו לאגדה בתחומו ,  ארמסטרונג מייצג בעיני רבים תקווה בחיים .  אבל ארמסטרונג לא עשה זאת לבד ,  היו סביבו רוכבים מעולים שתפקדו כפועלים שחורים וסייעו לו להגיע להישגים הכבירים ,  ולכן לא היה תלוי לחלוטין אך ורק בעצמו .  מעט העזרה שקיבל מידידיו ,  עזרה לו להטביע חותם-עד בעולם הספורט ,  אך יש ספורטאים גדולים אחרים ,  שהלכו בדרך הגדו ? לה לבדם .
 שלום ,  הכירו את הספורטאי האולימפי הגדול בכל הזמנים .  הוא היה ילד היפראקטיבי אז נתנו לו להוציא מרץ בבריכה ,  ופתאום הוא הפך לדולפין נאה שמנצח כל תחרות כילד .  הוא הקדיש את חייו לשחייה ,  שמר על משמעת ספורטיבית בלתי אפשרית ,  מעולם לא פסח על שנים פוסט אולימפיות שספורטאים אחרים מנצלים למנוחה ,  ומאז הפך לכריש .  לפלפס אין ארון מדליות ,  יש לו חדר .  הוא מחזיק ב-6 מדליות זהב מאולימפיאדת אתונה ,  8 מדליות זהב מאולימפיאדת בייג'ינג  ( תוך קביעת שבעה שיאי עולם ,  ושבירת שיאו של מרק ספיץ )  ,  22 מדליות זהב באליפויות העולם והוא קבע 37 שיאי עולם בקריירה .  נעדכן ונאמר  " שלום ,  הכירו את הספורטאי המעוטר בעולם ".  
הודות למבנה גופו האידאלי למקצועות השחייה ;  בזכות שליטתו המופלאה בארבעת סגנונות השחייה ;  משום שעשה זאת על בימת הספורט הגדולה ביותר שהקימו בני האדם - האולימפיאדה - באופן הכי רומנטי ודרמטי שיכול להיות ,  פלפס מקדים את ארמסטרונג ושומאכר ומדורג גבוה מהם ברשימה .
 במהלך משחק טניס ,  הטניסאי חווה חיים שלמים .  יש תסכול ,  שהופך לדיכאון ,  ממנו צומחת תקווה ,  ההופכת חיש קל לייאוש ,  ואז מגיעה אדישות ,  ופתאום הצלחה ,  שמביאה עמה הקלה ,  המפנה מקומה לנחישות עצומה ,  שמולידה הצלחה ,  אשר נתקלת בזחיחות שמייצרת חוסר הצלחה ,  הגורם לאובדן ביטחון עצמי והתגברות החשש מהפסד ,  ואז נוצר תסכול .  וחוזר חלילה .  כך זה לאורך כל נקודה ,  כל משחקון ,  כל מערכה ,  כל משחק .  טניס הוא ספורט ,  אבל גם מסע של האדם אל תוך עצמו .  רוג'ר פדרר מכיר היטב את הנתיבים ,  השבילים ודרכי העפר של נפשו .  הוא נלחם ביריבים ובעצמו ,  ועושה זאת יותר טוב מכל טניסאי אחר בהיסטוריה .  הוא התחיל את העשור כטניסאי עצבני ולא יציב ,  וסיים אותו כאגדת טניס ,  כשחקן שהיציבות המנטלית שלו חזקה מבטון ,  ושליטתו בטכניקת המשחק היא מושלמת .  
בתוך שבע שנים בלבד ,  בין 2003 ל-2009 ,  פדרר כתב מחדש את ההיסטוריה של הטניס ,  כשזכה ב-15 תארי גראנד סלאם ,  יותר מכל אחד אחר ,  ועשה זאת באלגנטיות וכישרון שאין שני להם .  אלמלא נדאל ושליטתו בחימר ,  פדרר היה מגיע למספר זכיות גבוה יותר .  נכון ,  בעשור הזה לא נתקלנו  רוג'ר ואנחנו - בענקי משחק מיתולוגיים דוגמת איבן לנדל ,  ג'ימי קונורס ,  ביורן בורג או פיט סמפראס ,  אבל אין בכך כדי להמעיט מגדולתו של פדרר ,  שרשם בטאבו את המקום הראשון בעולם במשך 237 שבועות רצופים ,  ונחשב לטניסאי מספר 1 בכל הזמנים .  כל זה היה אמור להספיק לתואר ספורטאי העשור ,  אלמלא עמד שם חייזר .
 כשבולט עמד על המסלול בבייג'ינג ,  לפני הריצה ל-100 מטרים ,  הוא הרגיז בחיוכים המדושנים שלו ,  בקלילות בה התייחס לריצה היוקרתית ביותר ,  בזלזול ששידר כלפי היריבים .  לא להתנהגות כזאת אנחנו מצפים מספורטאי בגמר אולימפי .  ואז הוא הלך על המסלול ,  והתחבק עם עצמו עוד לפני קו הסיום ,  בזמן שיריביו התנשפו הרחק מאחור .  הרגשות הפכו מהר מאוד להשתאות ואת הראש הטרידה המחשבה :  אם הוא הלך לפני קו הסיום ,  לאן הוא עוד יכול להגיע ,  והאם ה-9:69 שניות האלה נקיות מסמים ?  בולט סיפק תשובה מוחצת בגמר ה-200 כשניפץ את שיאו של מייקל ג'ונסון - שיא שהיה אמור להחזיר מעמד במשך עשורים - ועצר את השעון על 19:30 שניות .  לשתי ריצות אלה הוסיף מדליית זהב והיה שותף לשיא עולם נוסף ב-4X100 מ' .  האתלטיקה ,  זו שקרנה ירדה בשנים האחרונות עקב מיעוט כישרונות ושימוש בסמים ,  הפכה ברגע אחד ,  בזכות איש אחד ,  שוב למלכה .  בולט ,  בניגוד לכל הספורטאים ברשימה הזאת ולענפי ספורט אחרים ,  עושה מה שכל אדם עושה מהרגע שעמד על שתי רגליו בינקותו - רץ .  הפעולה הכל כך טבעית ובסיסית עבור רובנו ,  הופכת אותו - בהעדר מכונית ,  אופניים ,  כדור ,  מוט או מחבט - למישהו שאפשר להעריך בצורה שונה מהשאר .  הוא רץ מהר ,  אפשר לראות זאת כשהוא מנצח את יריביו ,  אבל כאן השעון בא לעזר ,  ומוכיח לנו שבולט הוא פשוט תופעת טבע בלתי נתפסת .  1.96 מ' ו-95 ק"ג שהם פלא על-אנושי .  
ואז הגיעה אליפות העולם ברלין 2009 .  כל מה שחשבנו שאנחנו יודעים על גבולות היכולת האנושית התאדה כלא היה תוך 9 שניות ו-58 מאיות .  בריצה ל-200 מטר ,  הקשה והמורכבת יותר ,  בולט הבהיר לנו סופית ,  תוך 19:19 שניות והפרש חסר תקדים בהיסטוריה מהמקום השני ,  שהוא חבר מכוכב אחר .  ספורטאי העשור שלנו הוא ג'מייקני חייכן בן 23 ,  שבשנתיים בלבד גרם לנו להבין שיש גבול ליכולת האנושית ,  אבל הגבול הזה עדיין רחוק מאוד .
 
מיהו ספורטאי העשור ? 
וודס ,  ארמסטרונג או רונאלדיניו ?  שומאכר ,  בריאנט או בולט ?  העשור הראשון של המילניום השלישי תם ,  פרויקט סיכום העשור של וואלה !  ספורט מגיע לשיאו המושלם :  בחירת הגדול מכולם בכל הענפים

