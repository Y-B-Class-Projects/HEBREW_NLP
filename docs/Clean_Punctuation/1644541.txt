נאום אובמה שלח את וול סטריט לעליות
הראלי נמשך :  המדדים המובילים עלו בכחצי אחוז בממוצע על רקע נתוני מאקרו חיוביים והצהרות של נשיא ארה"ב היום
המסחר בוול סטריט ננעל בעליות שערים כשברקע נתוני המקרו ונאומו של נשיא ארה"ב ,  ברק אובמה .  דאו ג'ונס התחזק ב-0.4% ל-10308 נקודות ,  נאסד"ק עלה ב-0.6% ל-2226 נקודות ו-S & P 500 התחזק ב-0.4% ל-1099 נקודות .  
נשיא ארה"ב ,  ברק אובמה ,  אמר היום כי תוכנית התמריצים הכלכלים בסך 787 מיליארד דולר שאושרה לפני שנה על ידי הממשל בארה"ב סייעה לכלכלה האמריקאית להימנע ממיתון עמוק יותר והצילה לפחות שני מיליון משרות .  בנאום לציון שנה לאישור חבילת התמריצים אמר אובמה עוד כי תוכנית התמריצים צפויה ליצור 1.5 משרות נוספות ,  והוסיף כי אישורה בשנה שעברה  " לא היה החלטה קלה מבחינה פוליטית ",  אך ההחלטה התקבלה מכיוון שלא היתה ברירה אחרת .  
מספר חברים בועדת השוק הפתוח של הבנק הפדרלי  ( FOMC )  תמכו בכך שהבנק המרכזי של ארה"ב יתחיל למכור אג"ח מגובות משכנתאות שרכש במהלך המשבר הכלכלי ,  ואשר הקפיצו את היקף הנכסים במאזני הבנק ליותר משני טריליון דולר .  כך לפי פרוטוקול ישיבת הריבית האחרונה של הבנק הפדרלי אשר פורסם היום .  תחזית הבנק הפדרלי לכלכלה נותרה כמעט ללא שינוי לעומת התחזית הקודמת ,  והבנק עדיין צופה התאוששות מתונה של הכלכלה והמשך החולשה בשוק העבודה .  חברי הוועדה המשיכו להיות חלוקים בתחזית האינפלציה ,  כאשר מחנה אחד חושש מפני דיפלציה והשני מודאג מעליות מחירים .  
בזירת המקרו ,  מדד מחירי הייבוא והייצוא לחודש ינואר ,  הראה עלייה של 0.8% במחירי היצוא בינואר לעומת החודש הקודם .  מחירי הייבוא עלו ב-1.4% ,  כאשר הציפייה היתה לעלייה של 1% .  נתוני התחלות הבנייה הראו עלייה לקצב שנתי של 591 אלף התחלות בנייה בחודש ינואר ,  כאשר ציפיות האנליסטים היו לקצב שנתי של 580 אלף התחלות בנייה .  נתוני הייצור התעשייתי הראו עלייה של 0.9% בחודש ינואר לעומת החודש הקודם כאשר האנליסטים צפו עלייה של 0.8% .  תפוקת הייצור עמדה על 72.6% כאשר האנליסטים חזו תפוקה של 72% .  כעת ממתינים המשקיעים לפרסום הפרוטוקלים של ישיבת הבנק הפדרלי האחרונה .  
מספר התחלות הבנייה בארה"ב גדל בינואר ב-2.8% לקצב שנתי של 591 אלף בתים - הגבוה ביותר מאז חודש יולי - מסר היום משרד המסחר האמריקאי .  העלייה היתה חדה במעט מתחזיות הכלכלנים .  משרד המסחר גם תיקן כלפי מעלה את נתוני התחלות הבנייה של חודש דצמבר ,  לקצב שנתי של 575 אלף בתים ,  לעומת קצב של 557 אלף שעליו דווח במקור .  מספר היתרי הבנייה נפל בחודש שעבר ב-4.9% לקצב שנתי של 621 אלף ,  לאחר זינוק של 10.9% בדצמבר .  
עוד בזירת המקרו - יוון הנאבקת כיום להימנע מחדלות פירעון בעקבות גירעונותיה העצומים - איבדה את זכות ההצבעה שלה באסיפה מיוחדת שיערוך האיחוד האירופי בחודש הבא .  זו הפעם הראשונה בתולדות האיחוד בה נשללה זכות ההצבעה של אחת מהחברות - כך דיווח היום העיתון  " דיילי טלגרף ".  

נאום אובמה שלח את וול סטריט לעליות
הראלי נמשך :  המדדים המובילים עלו בכחצי אחוז בממוצע על רקע נתוני מאקרו חיוביים והצהרות של נשיא ארה"ב היום

