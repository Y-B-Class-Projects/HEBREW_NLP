בית"ר ירושלים - מכבי נתניה :  עוד הפתעה באופק ? 
שחקניו של עטר רעבים לניצחון מפתיע נוסף  ( ש' ,  19:30 ,  ספ' 1 )  נגד אמסלם ,  שביקש : " חייבים לשמור על המחויבות למועדון "
 כשכבר שכחו טעמו של ניצחון מהו ,  עם שישה משחקים ברצף בלעדיו ,  ולאחר פיטורי יצחק שום והחלפתו בדוד אמסלם ,  בבית"ר ירושלים משוכנעים שמחר  ( שבת ,  19:30 ,  שידור ישיר בספורט 1 )  בטדי יצאו לדרך חדשה . " זו אווירה שונה לחלוטין ",  סיפר שחקן בקבוצה . " ממש כאילו זו קבוצה אחרת .  שמחת החיים חזרה ,  הנחישות חזרה ,  יש מלחמה באימונים וכולם בטוחים שמחר זו תהיה קבוצה אחרת מזו שהפסידה בקרית אליעזר ". 
המאמן עצמו ,  שהבטיח לשחקניו כי כולם מתחילים מאפס ,  על אף שתפקד כעוזר המאמן של שום ,  מתקשה להחליט על הרכב ושוקל מספר אופציות מהן יחליט רק סמוך לפתיחת המשחק .  הבוקר ערך את האימון המסכם בבית וגן תחת ברד כבד שהציף את כר הדשא ,  מה שאילץ את בית"ר לעבור ולהתאמן במגרש הסינטטי הסמוך .
 עוד לפני האימון ערך לשחקנים אסיפת וידאו ארוכה בה הקרין להם את המהלכים הטובים שביצעו בשבועות האחרונים ,  ולאחר מכן את המהלכים הרעים והטעויות שביצעו .  לבסוף הקרין לשחקניו אוסף מביצועי מכבי נתניה והזהיר אותם ממשחק המעברים המהיר שלהם .
" אנחנו צריכים לשמור על המחויבות שלנו כלפינו וכלפי המועדון עצמו ",  הרביץ אמסלם תורה בשחקניו , " איציק כבר דיבר אתכם ביום ראשון ואני לא חושב שצריך להוסיף על מה שהוא אמר לכם .  אחרי איך שנראנו מול הפועל חיפה ,  אנחנו חייבים לעשות סוויץ' מחר ". 
אמסלם תרגל מספר הרכבים ,  וכאמור רק מחר באסיפה שלפני המשחק יודיע לשחקניו מי יעלה בהרכב .  טוטו תמוז נפגע בגבו בסיום האימון וטופל ,  כשעדיין לא ברור האם יוכל לשחק מחר .  כזכור ,  גם עמית בן שושן לא יוכל לשחק עקב צבירת צהובים מה שמציב את אמסלם בפני בעיה בהתקפה .  אם תמוז לא יוכל לשחק יהיה זה חן עזריאל שיפתח כחלוץ לצד ברק יצחקי .
 המאמן שקל לעלות עם שלושה בלמים וללא מגנים ,  אך נראה כי זנח את הרעיון .  עדיין לא ברור מי יהיו צמד הבלמים שיפתחו ,  אך נראה כי שמעון גרשון ואריק בנאדו יחזרו לשתף פעולה בהרכב הפותח .  אלירן דנין ישמש כמגן שמאלי ,  כשמהצד השני פאולו דה לה האסה או איתן טיבי צפויים לפתוח .  קובי מויאל ועידן טל יאיישו את הקישור ,  כשמלפניהם יפתחו עידן ורד ואבירם ברוכיאן .  ברק יצחקי יפתח לצד תמוז או עזריאל .
 הרכב משוער :  אריאל הרוש ,  פאולו דה לה האסה  ( איתן טיבי )  ,  שמעון גרשון  ( תומר בן יוסף )  ,  אריק בנאדו ,  אלירן דנין ,  קובי מויאל ,  עידן טל ,  עידן ורד ,  אבירם ברוכיאן ,  חן עזריאל  ( טוטו תמוז )  ,  ברק יצחקי .
 לאחר הניצחון הגדול על מכבי חיפה ,  שפתח את מאבק האליפות והעלה את נתניה על חשבון בית"ר למקום השישי ,  תנסה הקבוצה לסגור שבוע חלומי ולעשות צעד גדול בדרך להגעה אל הפלייאוף העליון .  בנתניה יודעים שניצחון על בית"ר ירחיק את הירושלמים למרחק ארבע נקודות מתחתם ,  ומאמינים כי יוכלו לנצח את האקסית של המאמן ראובן עטר בביתה .
 עטר עצמו ,  שכמובן הבהיר לשחקניו עד כמה כל משחק תלוי בהם ,  מתכוון לעלות מול מחזיקת הגביע עם אותו הרכב שניצח את האלופה .  אוראל דגני ,  שסוספל במחזור שעבר ,  ירצה עונש הרחקה עקב צבירת צהובים ויצפה בחבריו מהיציע .  שלו מנשה שעבר אתמול תאונת דרכים יחד עם יגאל אנטבי נבדק הבוקר על ידי רופא הקבוצה ,  ד"ר מרסלו פוסניק ,  אך עדיין לא ברור האם יהיה כשיר .  הקשר ,  שכבש את שער הניצחון מול חיפה ,  סובל מכאבים חזקים בגבו ,  אך יעשה הכל כדי לשחק .  רק מחר בסמוך לפתיחת המשחק יוחלט האם יפתח או לא .  אם לא יפתח ,  יהיה זה דלה ימפולסקי שיחליף אותו .  דייויד גומז ,  שחוזר לראשונה לטדי ,  הבטיח לחבריו כי הוא יכבוש נגד קבוצתו לשעבר וכי הוא מקווה שזה יהיה שער הניצחון .
" גם נגד מכבי חיפה האמנתי בהחלט בניצחון הזה ",  אמר אלמוג כהן לקראת המשחק . " בשיחה שהייתה לי עם עטר לפני המשחק ,  אמרתי לו שאם נעלה לשחק כמו שהתאמנו ביום שישי אז אנחנו מנצחים את המשחק הזה ,  ואז הוא ענה לי 'לא אם ,  אנחנו נעלה וננצח ! ' .  גם מחר תהיה הרבה לחימה ,  נצטרך לעבוד קשה מבחינה טקטית כמו שעשינו נגד מכבי חיפה .  אנחנו צריכים לבוא צנועים ,  שקטים ומרוכזים ואני מקווה שבעזרת השם נצא משם גדולים ". 
הרכב משוער :  אריסטיד זוגבו ,  קלמי סבן ,  ביוואן פרנסמן ,  ליאוניד קרפניק ,  עמרי בן הרוש ,  אלמוג כהן ,  רביד גזל ,  שניר גואטה ,  שלו מנשה  ( דלה ימפולסקי )  ,  פיראס מוגרבי ,  דיוויד גומז .
 
בית"ר ירושלים - מכבי נתניה :  עוד הפתעה באופק ? 
שחקניו של עטר רעבים לניצחון מפתיע נוסף  ( ש' ,  19:30 ,  ספ' 1 )  נגד אמסלם ,  שביקש : " חייבים לשמור על המחויבות למועדון "
 
