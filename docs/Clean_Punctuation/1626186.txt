כיסונים מופלאים
כדי לשרוד צריך לעבוד .  הילה וליטל מספרות איך מתמודדים עם האוכל הסיני בעזרת עבודת נמלים בהכנת דמפלינג
רוצים לשרוד את חיי היומיום בסין ?  קחו בחשבון ששהייה ארוכה במדינה הרחוקה מחייבת שינוי קיצוני בהרגלי האכילה .  הנה שלוש עובדות חשובות שכדאי לדעת לפני שאורזים מזוודה :  יש לאהוב אורז אהבת נפש ללא גבולות ,  מקלות האכילה יהיו מעתה חבריכם הטובים ביותר וחובה לשמור על ראש פתוח ותעוזה .
 הגענו מוכנות מראש לכל ההישרדות הזאת .  הצלחנו לגייס מספיק אומץ בכדי לטעום מכל הבא ליד ,  שרפנו קלוריות באימוני צ'ופסטיקס ואכלנו סירים של אורז שמספיקים לצבא שלם .  ולמרות כל זאת הגענו יום אחד לנקודת שבירה - האוכל הסיני פשוט התחיל לשעמם אותנו .  
החלטנו לחפש את הפתרון האולטימטיבי לבעיית השגרתיות בצלחת .  גילינו מהר מאד שדווקא מתחת לאף או במקרה שלנו בקערת המרק שבמסעדת הפועלים הקטנה ,  נמצאים הפתרונות הקטנים לבעייתנו הקשה .  הדמפלינגס ,  בסינית :  ג'יאו-זה  ( jiao-zi )  ,  בעברית :  כיסונים .  מאודים ,  מבושלים במרק או מטוגנים ,  הם אילו שבפשטות ובלי יומרות ,  הצליחו להציל אותנו מעוד נסיון מר במטבח לא מוכר .  קיראו להם קרפעלך ,  גיוזה ,  מומו או חינקלי ,  לא משנה מאיזו עדה או מקום בעולם ,  כיסונים שמנמנים שמולאו וקופלו ביד אמן ובאהבה מרגשים אותנו מחדש בכל טעימה .
 הכיסונים הם מאכל נפוץ וזול בסין שתמיד מהווה תחליף הולם לאורז .  בנוסף להיותם פיתרון טעים לשעות רעב ,  לכיסונים בסין יש חשיבות מסורתית רבה .  צורת הכיסון הוא כמתנה קטנטנה עטופה בעטיפת בצק ,  או כמטבע זהב מימי הקיסרות שמסמל שפע והצלחה .  בראש השנה הסיני ,  כל המשפחה מכינה יחדיו כיסונים לארוחת החג ואכילתם היא ערובה לשנה חדשה טובה יותר ומלאה במזל .
 המורה שלנו לסינית ,  המומחית הידועה להכנת כיסונים ביתיים ,  הזמינה אותנו אל מטבחה כדי שנוכל לראות כיצד מתרחש תהליך ההכנה ולטעום ממעשה ידיה .  הטקס התחיל בכדורוני בצק זעירים ומקומחים ,  מערוך קטן וקערה מלאה בתערובת של ירקות מטוגנים עם טופו .  הבשלנית המומחית סיפרה לנו שמאחר והיא צמחונית ,  היא מכינה את המילוי אך ורק מטופו - למרות שאפשר בקלות להוסיף בשר טחון לחגיגה .  תערובת המילוי היתה כל כך צבעונית ,  ריחנית וטריה שיכלה בקלות לשמש כתוספת צמחונית לארוחה .
 התחלנו לרדד את כדורי הבצק בזהירות עד שהפכו לעיגולים קטנים ומושלמים .  הסוד בעבודה כזו הוא לרדד את הבצק לעיגולים כמה שיותר דקיקים על מנת לקבל בסוף התהליך כיסונים עדינים ושקופים .  הבשלנית הסבירה שכדאי להשקיע זמן ברידוד הבצק מאחר וכך ,  בסוף התהליך ,  טעם המילוי יהיה מודגש יותר .  מילאנו את עיגולי הבצק בתערובת הירקות בעזרת צ'ופסטיקס - משימה לא קלה במיוחד למתחילים ולכן מדי פעם חטאנו בשימוש בכפית .  קיפלנו אותם בעדינות לחצאים ולחצנו על הקצוות בכדי לסגור את כל הסיפור .  היא קיבלה באהבה את הכיסונים המעוכים שלנו והסבירה לנו בסבלנות איך לשפר את הופעתם .  
הבישול הוא החלק הפשוט במשימה .  הכיסונים אינם צריכים יותר מחמש דקות במים רותחים על מנת לצוף להם בניחותא ,  מוכנים לאכילה .  כהרף עין היתה מונחת בפנינו צלחת ענקית מלאה בכיסונים מהבילים ומזמינים .  בסין ,  הם תמיד יוגשו לשולחן בליווי נאמן של חומץ מתובל עם מעט ג'ינג'ר ,  שום וצ'ילי .  אנחנו העדפנו לטבול אותם גם בחומץ אבל גם ברוטב סויה משובח .  הסינים אינם ממליחים את הארוחה ואינם מניחים מלחיה על השולחן מה שעבורנו ,  נראה כמנהג מוזר מאד אשר דורש פתרונות יצירתיים .  במקרה זה עזרה לנו קערית נוספת עם ממרח שחרחר ומלוח של פולי סויה מיובשים .  הכיסונים היו כל כך טעימים שמיד ביקשנו את המתכון .  הנה הוא לפניכם :
 חומרים:לבצק:2 כוסות קמח1 כוס מים חמיםאפשר להוסיף מעט מלח
למילוי:בצל בינוני2 שיני שוםכ- 250 גר' קוביות קטנטנות של טופו 2 כפות סויהצרור בצל ירוק קצוץ דק,צרור עירית קצוצה כחצי כוס כרישה קצוצה דקמלח ופלפל
אופן ההכנה:1 .  מכינים את הבצק :  מערבבים את הקמח והמים בקערה גדולה עד שנוצר בצק רך .
 2 .  מקמחים את משטח העבודה ,  לשים את את הבצק ויוצרים כדורים קטנים .  מרדדים את הכדורים לעיגולי בצק דקיקים ,  כמה שיותר דק יותר טוב .
 3 .  מכינים את המילוי :  במחבת גדולה או ווק מטגנים את הבצל והשום ,  מערבבים עד להזהבה ומוסיפים את הטופו .  מערבבים כ- 2 דקות ,  מוסיפים את הבצל הירוק ,  העירית והכרישה .  ממתינים 2-3 דקות ,  מוסיפים את הסויה ,  מלח ופלפל ,  מערבבים ומורידים מהאש .  מניחים בצד להתקרר .
 4 .  מניחים כפית מן המילוי במרכז כל עיגול בצק ומקפלים לחצי .  מהדקים בעדינות את הקצוות ע"מ לסגור את הכיסון .
 5 .  מבשלים במים רותחים עד שהכיסונים צפים .
 
כיסונים מופלאים
כדי לשרוד צריך לעבוד .  הילה וליטל מספרות איך מתמודדים עם האוכל הסיני בעזרת עבודת נמלים בהכנת דמפלינג

