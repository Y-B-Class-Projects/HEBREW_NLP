פלגריני : " זו היתה אשליה שנשחק פה את הגמר "
 מאמן ריאל לא מתאושש מההדחה מליגת האלופות .  ולדאנו : " פלגריני יהיה המאמן בעונה הבאה ".  פואל : " זה הישג ענק "
 צילום :  רויטרס ,  עריכת וידאו :  יאיר דניאל
לזה סביר להניח שכמעט איש לא ציפה :  למרות שהיא עלתה עם פיגור של 1:0 מהמשחק הקודם ,  ולמרות שכל הלחץ עליה ,  כולם האמינו שריאל מדריד תתעשת ,  תחזור לעצמה ותגבור על ליון בסנטיאגו ברנבאו ,  בדרך אל רבע הגמר באותו האיצטדיון .  כולם חשבו כך ,  חוץ משחקני ליון .  הם עלו עם המון ביטחון ,  לא התפרקו למרות שספגו שער מהיר מרונאלדו ,  והצליחו להדוף אינספור מצבים של הבלאנקוס ,  לפני שהבקיעו את שער השוויון  ( שהיה למעשה שער ניצחון )  ,  מרגלי פיאניץ' בדקה ה-75 .  הצרפתים מדיחים את הקבוצה של פלגריני ,  שנבנתה בכסף רב מתוך כוונה לזכות בליגת האלופות במגרש הביתי ,  ועתה ,  במקום זאת ,  ייאלצו לצפות במשחק בטלוויזיה .  
מאמן ליון ,  קלוד פואל היה נרגש מאוד לאחר התיקו הסנסציוני בברנבאו ,  ואמר בסיום : " אפשר בהחלט להגיד שזה הישג ענק .  ברחנו מהתרחיש הגרוע ביותר במחצית הראשונה ".  על שחקניו ,  אמר המאמן הצרפתי : " אני מוריד את הכובע לכל השחקנים שנתנו את כל מה שהיה להם הערב .  שיחקנו נהדר במחצית השניה ,  ואני חושב שזה הגיע לנו ". 
בספרד חגגו מיד לאחר המשחק עם הכותרות ששיקפו את מעמדו המעורער של פלגריני ,  שלא עמד במטרות שהציבו בפניו בתחילת העונה .  הגדיל לתאר זאת 'מארקה' שנפרד כבר מהמאמן וציין בכותרת שלו  " אדיוס  ( להתראות )  צ'מפיונס ,  אדיוס פלגריני ",  כשתמונתו של המאמן מעטרת את הכותרת הראשית .  'אס' תיאר את מצבה של ריאל כשכתב 'אונה נואבה קטסטרופה'  ( קטסטרופה חדשה )  ,  כשתמונתו של רונאלדו שם את ידיו על הראש כלא מאמין להדחה משקפת את רגע הסיום .
 מאמן ריאל מדריד ,  מנואל פלגריני ,  אמר בסיום : " היתה לנו מחצית ראשונה נהדרת בה יכולנו להבטיח את הניצחון ואת העלייה ,  אבל לא הצלחנו ".  על הסיבות שבגללן הודחו ,  אמר פלגריני : " לכל אחד יש את הדעה שלו .  במחצית השניה נפלנו במאבקים האישיים .  נתנו מחצית טובה ,  אבל אבל הם הבקיעו ראשונים .  זו היתה אשליה שנשחק פה את הגמר ".  על המשך דרכו בקבוצה ,  אמר המאמן : " העתיד שלי תלוי במנהלים .  זה הפסד כואב מאוד ,  אבל אנחנו חייבים להמשיך ולהילחם ". 
יושב ראש ריאל מדריד ,  חורחה ולדאנו גיבה לאחר ההדחה את פלגריני ,  וכשנשאל האם יהיה המאמן בקבוצה גם בעונה הבאה ,  ענה : " כן ,  יש לו חוזה ,  ולכן התוכניות של המועדון הן שהוא יהיה המאמן של ריאל מדריד ".  למרות זאת ,  ברור מהטון של ולדאנו כי זה לא גיבוי מכל הלב : " פלגריני הוא המאמן של ריאל מדריד .  אנחנו מכבדים אותו ,  ויש לנו ביטחון בעבודה שלו .  עדיין יש עוד הרבה עבודה לעשות . " זהו לילה עצוב מאוד עבורנו ",  המשיך ולדאנו , " כי זו היינו מאוד נרגשים לקראת ליגת האלופות ,  אבל לא צריך להוציא הכל מפרופורציה על בסיס של משחק אחד .  
גם קשר ריאל ,  גוטי כאב מאוד את ההדחה של קבוצתו ,  וטען כי הסיבה לכך היא האנוכיות של חבריו : " אנחנו צריכים לשחק יותר כמו קבוצה ,  ולא כמו חבורה של אינדבידואליסטים .  לא הגענו ותפקדנו כמו שהיינו צריכים .  זה חבל ,  ועכשיו אנחנו חייבים לחשוב על הליגה ,  שהיא כל מה שנשאר לנו ".  על העובדה כי ריאל הודחה בכל פעם בשנים האחרונות בשלב הזה ,  אמר גוטי : " כל השנים הללו היו כואבות ,  אבל זאת כואבת עוד יותר ". 
מי שבעיקר דיבר על הגעה לגמר הוא השוער איקר קסיאס ,  אצלו ניכר כי האכזבה הייתה גדולה מאוד . " זה קשה לעכל את ההדחה מכיוון שזה מפעל שהיו לנו ציפיות גבוהות בו ,  במיוחד עבור אלו שנמצאים כאן שנים .  זו מכה לריאל מדריד ,  אבל אנחנו חייבים להתגבר עליה .  המחשבה על הגמר השפיעה עלינו אפילו יותר .  יש בנו הרבה כעס ובחדר ההלבשה כולנו היינו מרוגזים ". 
בדקה ה-77 למשחק החליט פלגריני להיפרד מקאקה והכניס במקומו את ראול ,  כאשר הקהל שאג בוז ,  כשחלק מזה מתייחס גם ליכולתו של הברזילאי ,  שנענע את ראשו בחוסר הסכמה . " לא אהבתי את הסיטואציה במשחק ",  ניסה קאקה להסביר בסיום . " לא כעסתי על החילוף ,  אלא על התוצאה .  הוחלפתי על ידי ראול ,  שיש לו ניסיון רב בהבקעה ".  
" זו מכה לריאל מדריד ",  סיכם הברזילאי את הסיטואציה . " הדבר היחיד שאנחנו יכולים לבקש מהאוהדים זה סליחה .  כולנו רצינו לשחק בגמר בברנבאו ,  ולא הצלחנו להשיג את זה .  התגברתי על הרבה רגעים קשים בקריירה שלי ואנחנו הולכים לעבור את זה יחד ".  על המשחק עצמו אמר : " יצרנו הרבה הזדמנויות להבקיע ,  אבל לא ניצלנו אותן .  בליגת האלופות ,  אתה משלם על זה ".   " מארקה "  מדווח כי קאקה למאמן פלגריני יש משבר רציני ,  ושסוכנו של הברזילאי מקפיד לתאר את המאמן בטוויטר כ"בדיחה גדולה ". 
המשחק המקביל לזה של ריאל היה סיפור אחר לגמרי :  מנצ'סטר יונייטד אמנם הגיעה עם יתרון גדול מהמשחק הראשון  ( 2:3 )  באיטליה ,  אבל זו לא סיבה להופעה כה עלובה של האיטלקים במשחק באולד טראפורד .  האיטלקים פשוט איפשרו לאנגלים לעשות ככל העולה על רוחם ,  ורוני סחף את חבריו לניצחון ענק ,  0:4 שהטיס את יונייטד אל רבע הגמר ,  בסטייל .  
מנג'ר מנצ'סטר יונייטד ,  אלכס פרגוסון אמר לאחר הניצחון : " קיבלנו את ההזדמנות שלנו עם השער המהיר במחצית השניה ואחרי זה שיחקנו נהדר ".  פרגוסון המשיך ואמר : " כשאנחנו משחקים בקצב הזה קשה מאוד לשחק נגדנו ".  פרגוסון לא ממש דאג לגבי היריבה הבאה שתגיע בשלב רבע הגמר ,  ואמר : " עם הקבוצה שיש לי ,  לא משנה מול מי נשחק בשלב הבא ". 
ווין רוני ,  שכבש את שני השערים הראשונים שהוציאו לגמרי את העוקץ מהמשחק ,  אמר בסיום : " אני חושב שאני משחק את הכדורגל הכי טוב שלי בקריירה .  יש לנו הרבה ניסיון בקבוצה .  אנחנו מרוצים מהניצחון ומצפים להגרלה כעת ".  על התגובות החיוביות שבקהאם קיבל מאוהדי יונייטד ,  הוא אמר : " בקהאם קיבל קבלת פנים נהדרת ואני חושב שזה מגיע לו .  הייתה פה אווירה שלא תיאמן ". 
מן העבר השני ,  במילאן כאבו מאוד את ההפסד .  היחיד שאולי יכול היה להתנחם בערב שונה במקצת הוא דייויד בקהאם ,  אקס מנצ'סטר יונייטד ,  שזכה לקבלת פנים מרגשת מהאוהדים המקומיים .  בקהאם ,  שנכנס בדקה ה-64 אמר בקצרה אחרי המשחק : " זה ערב מאוד מאכזב כי הפסדנו ,  אבל לחזור לכאן זה תמיד דבר מיוחד .  זכיתי לקבלת פנים נהדרת מהאוהדים של יונייטד ואני חייב להודות להם ". 
מאמן מילאן ,  לאונרדו ,  התייחס לאספקט הפסיכולוגי בו הוא תלה את ההפסד : " ידענו שנצטרך לתת הצגה כדי להפוך את התוצאה מהמשחק הראשון ,  אבל מנצ'סטר יונייטד פתחה חזק וכבשה שער מוקדם .  המשחק הושפע רבות מהגישה הפסיכולוגית של שתי הקבוצות למשחק .  אני לא חושב שלהדחה תהיה השפעה על היכולת שלנו בסריה A .  הקבוצה שלנו בוגרת ונשוחח על כך בינינו ".  
עם פתיחת המחצית השנייה העלה המאמן הברזילאי את קלרנס סיידורף במקומו של הבלם דניאלה בונרה והסיט את הקשר מאסימו אמברוסיני למרכז ההגנה .  התוצאה הייתה חורי ענק בחולייה האחורית וספיגת שלושה שערים נוספים . " היינו בפיגור 1:0 והיינו חייבים לכבוש שלושה שערים ",  ניסה לאונרדו להגן על ניהול המשחק שלו , " סיידורף לא יכול היה לשחק 90 דקות ובונרה נפצע במהלך המשחק כך שהייתי חייב לעשות חילוף כזה כדי לא לאבד חילופים נוספים ". 

פלגריני : " זו היתה אשליה שנשחק פה את הגמר "
 מאמן ריאל לא מתאושש מההדחה מליגת האלופות .  ולדאנו : " פלגריני יהיה המאמן בעונה הבאה ".  פואל : " זה הישג ענק "
 
