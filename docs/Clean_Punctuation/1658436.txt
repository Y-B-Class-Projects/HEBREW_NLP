פרגוסון : " הפציעה של רוני לא חמורה "
 מנג'ר מנ' יונייטד סבור שהחלוץ לא ייעדר תקופה ארוכה .  ואן חאל : " מתוק זו הגדרה טובה לניצחון ".  לוריס : " היה משחק משוגע "
 צילום :  רויטרס ,  עריכת וידאו :  גדי וינסטוק
11 שנים כבר עברו מאז הגמר המפורסם ההוא שנערך בקאמפ נואו ,  שלא יישכח לעולם ונכתב בספרי ההיסטוריה של הכדורגל העולמי .  אז נכון שזה רק המשחק הראשון של שלב רבע הגמר ,  והניצחון 1:2 של באיירן מינכן במשחק באליאץ ארינה על מנצ'סטר יונייטד לאר מבטיח לה כלום ,  אבל סוג של נקמה קטנה ומתוקה היא השיגה .
 הקבוצה הבווארית רחוקה מלהבטיח עלייה לחצי הגמר ,  כי באולד טראפורד זה יהיה סיפור אחר כשפיינליסטית המפעל צריכה ניצחון מינימלי כדי לעלות לחצי הגמר ,  אבל עדיין שער ניצחון בדקה ה-90  ( של איביצ'ה אוליץ' )  הוא תמיד משמח .
 מעבר להפסד ,  הדבר המפחיד יותר שקרה למנצ'סטר היא פציעתו של החלוץ והסקורר הענק של הקבוצה ווין רוני .  חלוצה של נבחרת אנגליה נפגע בקרסול במהלך המשחק ,  ובקבוצה חששו תחילה כי הפציעה עלולה להשביתו לתקופה לא קצרה ,  אלא שהמנג'ר אלכס פרגוסון מיהר להרגיע לאחר מכן .
" הוא נפצע בקרסול שלו ,  וביום רביעי נדע טוב יותר מה ההשלכות של הפציעה ",  אמר המנג'ר הסקוטי . " אני לא חושב שזו פציעה חמורה ,  בכל זאת נחכה לתוצאות ואז נראה ".  פרגוסון ,  שנשאל האם שיתופו במשחק העונה הגדול נגד צ'לסי ביום שבת מוטל בספק ,  ענה : " אני לא יכול לענות על זה כרגע .  נראה ברביעי ". 
פרגוסון התייחס אחר כך למשחק ואמר : " הייתי מאוכזב מהאחזקה המועטה שלנו בכדור .  נתנו את הכדור בקלות לבאיירן מינכן אחרי השער שהבקענו  ,  זה לא מתאים לנו ולא מאפיין אותנו .  זה גרם לנו להגן כל הזמן ".  לגבי שער החוץ של הקבוצה ,  הוסיף : " זה כמובן נותן לנו יתרון .  זה יהיה מאבק צמוד מאוד מול באיירן .  אנחנו צריכים להיות בטוחים מספיק בעצמנו .  היה לנו טיפה חוסר מזל בשער שספגנו בדקה ה-90 ". 
נמניה וידיץ' לא היה מרוצה מהתוצאה אבל הוא אופטימי למרות מצבו של רוני . " זה לא היה משחק טוב שלנו .  באיירן שיחקה כדורגל טוב ושלטה ",  אמר הבלם הסרבי . " כשכבשנו חשבנו שיש לנו משחק טוב ,  אבל בסופו של דבר אנחנו מאוכזבים מהתוצאה .  להפסיד 2:1 זה לא כזה נורא לפני המשחק בבית .  אני חושב שיש לנו סגל טוב .  ברבאטוב כבש פעמיים נגד בולטון בשבת ואני חושב שהעונה הראינו שאנחנו משחקים כקבוצה .  זו לא קבוצה של שחקן אחד ".   
" אני גאה בשחקנים שלי שהם חזרו בצורה כזאת לאחר הפיגור ",  אמר לאחר הניצחון המאמן ההולנדי של באיירן לואיס ואן חאל . " היינו יוצאים מן הכלל במחצית השנייה ,  יצרנו מצבים ונתנו את כל מה שיש לנו ממש עד הסיום .  מתוק זו מילה טובה מאוד להגדיר את הניצחון הזה .
 ואן חאל כבר החל את המלחמה הפסיכולוגית מול מנצ'סטר לקראת משחק הגומלין : " אני חושב שלמנצ'סטר יש הרבה סיכוי בגלל שער החוץ שהיא הבקיעה נגדנו .  רציתי שהמשחק ייגמר ב-0:0 או 0:1 לנו ,  1:2 זו לא התוצאה הטובה ביותר .  הבקענו כבר שער בכל אחד ממשחקי החוץ שלנו בליגת האלופות ,  כך שיש לנו קצת ביטחון בעניין הזה ". 
אוליץ' ,  שכבש את שער הניצחון ,  אמר בסיום : " ניסינו כל הזמן לכבוש וללכת קדימה .  אסור שהשער האומלל שחטפנו בדקה הראשונה יהיה במשחק כה חשוב .  במחצית השנייה שיחקנו אפילו טוב יותר .  האווירה הייתה מדהימה .  באופן טבעי ,  אני לא שומע כשאני משחק ,  אבל הפעם שמעתי את כל הקהל היטב ". 
שני שערים של ליסנדרו לופז והצלות מצוינות של השוער הוגו לוריס הובילו את ליון לניצחון 1:3 משמעותי מאוד על בורדו במשחק הראשון של הדרבי הצרפתי ברבע גמר ליגת האלופות .  הקבוצה המקומית יכולה לשמוח כפליים ,  שכן היא הנחילה לשחקניו של לורן בלאן את ההפסד הראשון שלהם העונה בליגת האלופות ,  אבל גם צריכה לדאוג מפני שבגומלין בשבוע הבא היא תיאלץ להסתדר ללא החלוץ לופז וסידני גובו המורחקים .
" בורדו באה לשמור חזק בהגנה והיינו חייבים לשחק את הכדורגל שלנו ",  ניתח את המשחק בסיום מאמן ליון קלוד פואל ,  שסבור עדיין שכלום לא גמור : " ההתמודדות עדיין פתוחה לגמרי מפני שהשער שלהם פגע בנו .  אנחנו נחסר בשבוע הבא את לופז והם יקבלו בחזרה את אלו דיארה ,  כך שהכל עדיין פתוח ויהיה משחק בסגנון מאוד דומה בשבוע הבא ".  
" אנחנו מאוד מאושרים מהתוצאה ",  אמר לוריס בסיום . " היה משחק קצת משוגע ,  שהיה יכול ללכת לשני הכיוונים .  מה שעשה לנו את הניצחון היו הפרטים הקטנים .  הסיפור עדיין לא גמור כי בורדו קבוצה נפלאה .  הצלחנו להתעלות עליהם מבחינה פיזית וזה עזר לנו לנצח למרות שהם החזיקו יותר בכדור ".  השוער המאושר ניסה לא להיסחף בחגיגות . " אנחנו יודעים שיש עדיין גומלין .  נתכונן אליו בצורה הכי טובה שאפשר וננסה לשכוח מהתוצאה שהשגנו כאן .  זה יהיה משחק גדול ובורדו תלחץ עלינו מהרגע הראשון ". 
בצד השני ,  התקשה חלוצה של בורדו מרואן שמאק להסתיר את רגשותיו . " אנחנו מאוכזבים ",  אמר שמאק . " היינו יכולים לצאת עם תוצאה יותר טובה בהתחשב בכל ההזדמנויות שיצרנו ,  אבל אני מאמין שנוכל לייצר מצבים טובים גם בגומלין .  המפתח לגומלין הוא לשמור על רשת נקייה ". 
המאמן לורן בלאן אמר : " הגולים המוקדמים הפכו את המשחק למאוד פתוח .  באופן פרדוקלסי וזה עשוי להפתיע ,  אני מאוד מרוצה מהקבוצה למרות ההפסד .  כבר הרבה זמן לא ראיתי את השחקנים במשחק כל כך טוב .  יצרנו הרבה מצבים והתוצאה הייתה יכולה להיות אחרת לגמרי .  קצת לפני שספגנו את השלישי הייתה לנו הזדמנות גדולה להשוות ואז הכל היה נראה אחרת ". 

פרגוסון : " הפציעה של רוני לא חמורה "
 מנג'ר מנ' יונייטד סבור שהחלוץ לא ייעדר תקופה ארוכה .  ואן חאל : " מתוק זו הגדרה טובה לניצחון ".  לוריס : " היה משחק משוגע "
 
