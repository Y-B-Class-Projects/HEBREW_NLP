כיצד כיסה לחיאני חובות של מיליונים ? 
מעצרו של ראש עיריית בת ים ,  שלומי לחיאני ,  החשוד בעבירות של טוהר מידות ,  הוארך עד היום .  הערעור שהגיש על עצם מעצרו ,  נדחה .  פרקליטו : " גם החוקר אמר לו שאינו מבין על מה הוא נחקר "
  ( צילום :  טל אנגלנדר ,  עריכת וידיאו :  דורון שטיין ,  קריינות :  אילן שניג ) 
בית המשפט המחוזי בפתח תקווה דחה הלילה  ( שלישי )  את ערעורו של ראש עיריית בת ים שלומי לחיאני .  לחיאני ערער על מעצרו וטען כי חלק מהחשדות המיוחסים לו אינם כלל בגדר עבירות .  היום יתייצבו חוקרי המשטרה ולחיאני בפני בית משפט השלום בראשון לציון לדיון השני בהארכת מעצרו .
 אמש הוארך מעצרו של לחיאני ביממה .  לפני הדיון בעניינו בבית משפט השלום בראשון לציון ,  אמר לחיאני : " אני אופטימי .  אני יודע מה עשיתי ומה לא ".  ראש עיריית בת ים נעצר אתמול בחשד לעבירות של מרמה ,  הפרת אמונים ,  וגניבה בידי עובד ציבור .  
עם לחיאני נעצרו גם חלק מבני משפחתו ,  בהם אשתו ,  אחיו ואחותו .  מעצרו של האח הוארך בחמישה ימים .  סמנכ"לי העירייה לתכנון ,  ארז פודמנסקי ושמעון ועקנין ,  שוחררו בהסכמת המשטרה לשבעה ימי מעצר בית ,  והורחקו למשך 20 יום ממשרדי העירייה .
 פרקליטו של לחיאני ,  עו"ד אמנון זכרוני ,  הכחיש את החשדות בשמו וטען כי  " המשטרה מספרת מעשיות לתקשורת ,  וגם החוקר שחקר אותו אמר לו שאינו מבין על מה הוא נחקר ". 
השופט ארז יקואל קיבל באופן חלקי את בקשת המשטרה והאריך את מעצרו של ליחאני ביממה אחת בלבד .  הוא יובא היום בשנית לבית המשפט .  בהחלטתו ציין השופט כי  " נחה דעתי בדבר קיומו של חשד סביר ,  לפיו ביצע החשוד את העבירות המיוחסות לו .  יש להעדיף את אינטרס הציבור המבקש לחזות בניהול החקירה על מי מנוחות ללא חשש משיבושה ".  
במהלך הארכת המעצר נחשף גם כי חובותיו של לחיאני לבנק המזרחי מתקופת היותו קבלן כוסו על ידי הלוואה שהוא לקח בבנק איגוד .  על פי חשד ,  בתמורה לכך הועברו חשבונות הבנק של העירייה לבנק איגוד ובמקביל חלק מחובותיו של לחיאני נמחקו מסך ההלוואה .  במקרים אחרים חושדים החוקרים כי עובדי עירייה ואנשים אחרים לקחו הלוואות עבור לחיאני ,  וכך עזרו לו לסגור ההלוואה בבנק איגוד .
" מדובר באדם שכיסה במשך שש שנים חובות שהיו לו על סך 35 מיליון שקלים ,  כאשר משכורתו אינה עולה על חמישים אלף שקלים בחודש ,  לא הצלחנו למצוא לכך שום הסבר הגיוני ",  סיפרו גורמים במשטרה .
 בבקשת המעצר שהוגשה נגד לחיאני נטען כי שילם דו"חות תנועה בגין מהירות מכספי העירייה .  עוד נטען כי לחיאני לא דיווח על חלקו בבעלות המקומון גל-גפן ,  עימו חתמה העירייה על חוזה לפרסום אירועיה השונים .  מבקשת ההארכה עולה עוד כי לחיאני ואחיו חשודים באי דיווח על הכנסות מעסקאות נדלן ובהגשת חשבוניות פיקטיביות .
 בבקשת הארכת המעצר של אחיו של לחיאני נטען כי עשה  " שימוש בעיריית בת ים לצורך האינטרסים האישיים שלו ,  תוך ניצול סמכויותיו כאחיו של ראש עיריית בת ים "  וכי על פי החשד , " תיווך לשוחד בין גורמים שונים לבין בכירים בעירייה לצורך קידום מטרותיהם של בעלי עניין ". 
אביו של לחיאני הגיע אף הוא לבית המשפט והביע תמיכה בבנו . " הוא חף מפשע ,  וראש העיר הכי טוב שהיה לבת ים ",  אמר האב .
 בין העצורים בפרשת לחיאני ניתן למנות גם את גיל הראל  ( 39 )  מבת ים ,  שהצ'יינג' הרשום על שם רעייתו ,  דנה הראל ,  נקשר בפרשת ראש עיריית בת ים ומשפחתו .  הראל החשוד בהעלמת הכנסות נעצר אתמול ומעצרו הוארך עד היום ,  בבית משפט השלום בראשון לציון .
 מבקשת המעצר נגדו עולה כי הראל הודה בחקירתו בהעלמת הכנסות של 50 אלף שקלים בחודש ,  המהווים את סך העמלה שגבה בגין ניכיון צ'קים ,  ובשנתיים האחרונות כ- 1.2 מיליון שקלים .  בנוסף מצוין בבקשת המעצר כי בחיפוש נתפסו מסמכים עליהם מצוינים שמותיהם של האחים אבי וגדי לחיאני וכן סכומי הכסף שהם חייבים להראל .  
להראל מיוחס חשד להעלמת הכנסות וסיוע לאחר להתחמק ממס ,  תוך שימוש במרמה עורמה ותחבולה ,  במטרה להונות את אוצר המדינה ולהתחמק מתשלום מס ,  עבירות מסוג פשע על פי פקודת מס הכנסה .
 אתמול עצרו חוקרי היחידה הארצית למאבק בפשיעה הכלכלית את לחיאני לחקירה תחת אזהרה .  כמו כן נעצרו אחיו של לחיאני ,  קרובי משפחתו ובכירים בעיריית בת ים ,  לאחר חקירה סמויה ממושכת .  
לפי החשד ,  במשך תקופה ארוכה ביצע לחיאני עבירות מתחום טוהר המידות ,  וכן עבירות תכנון ובניה ומרמה .  בחקירה הסמויה עלה החשד כי לחיאני השתמש בעירייה ובוועדה המקומית לתכנון ובנייה לצורך השגת רווח כספי לו ולבני משפחתו .  
השוטרים פשטו בחמש לפנות בוקר על ביתו של לחיאני ובכירי עירייה נוספים כשהם מצויידים בצווי חיפוש .  במקביל פשטו השוטרים גם על משרדי עיריית בת ים .  ממשרדי העירייה נלקחו מסמכים שונים ומחשבים .  בעקבות פשיטת המשטרה נאסרה כניסה של עובדים לעירייה וכתוצאה מכך לא ניתן לקבל שירותים בעירייה .
 בדו"ח שפירסם מבקר המדינה מיכה לינדנשטראוס בחודש ספטמבר האחרון ,  שעסק בבחירות לרשויות המקומיות שנערכו בשנה שעברה ,  נמתחה ביקורת חמורה על לחיאני .  מהדו"ח עולה כי ראש העיר העסיק את אשתו כמנהלת מטה הבחירות שלו ,  תמורת שכר של 430 אלף שקלים .
 לחיאני אמר לאחר פרסום הדו"ח כי  " בתור איש ציבור קיבלתי תקציב ,  ואני יכול להוציא אותו איך שאני רוצה ".  לחיאני הוסיף כי  " אקח את מבקר המדינה לבית המשפט ואוכיח שאין לו סמכות לקבוע איך אני צריך להוציא את הכסף שלי ". 
עדכון ראשון :  19:32 .
 
כיצד כיסה לחיאני חובות של מיליונים ? 
מעצרו של ראש עיריית בת ים ,  שלומי לחיאני ,  החשוד בעבירות של טוהר מידות ,  הוארך עד היום .  הערעור שהגיש על עצם מעצרו ,  נדחה .  פרקליטו : " גם החוקר אמר לו שאינו מבין על מה הוא נחקר "
 
