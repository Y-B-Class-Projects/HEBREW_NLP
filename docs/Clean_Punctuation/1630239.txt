מגלים אטימות
במקום לפזר דליים ומגבות סופגות בפעם הבאה שיירד גשם ,  נצלו את הימים החמים לאיטום ובידוד הבית
הזמן האידיאלי לאטום ולבודד את הבית הוא לפני הגשמים .  אם עדיין לא הספקתם ,  התעצלתם או בכלל לא ידעתם שהבית שלכם איננו אטום כמו שצריך ,  נצלו את הימים החמימים והשמשיים והשלימו את המשימה לפני הגשם הבא .
 במידה ויש לכם גג רעפים ודאו ראשית שאין רעף סורר שנשבר או שזז ממקומו ,  המאפשר לגשם להיכנס ולגרום להצפה .  איך תדעו שיש רעף סדוק ?  בדקו את הגג בשעות האור ובמידה והוא חשוך לגמרי ,  סימן שהמצב תקין .  לעומת זאת ,  אם הוא מואר בקרן שמש קטנטנה ,  סימן שיש סדק או שבר באחד מהרעפים ורצוי לקנות חדש ולהחליפו .  אם הרעף רק זז החזירו אותו למקומו .  כדי שהרעפים לא יעופו במקרה של מזג אוויר סוער ,  מומלץ להצמיד אותם לשלד הגג באמצעות מסמר .  אם אתם גרים בקומה שמתחת לגג שטוח והתקרה מתמלאת בכתמי רטיבות ,  הגג שלכם זקוק לטיפול מיידי .  זפת נחשב בעבר לחומר הפופולארי לפעולה זו ,  אך כיום השוק מציע חומרים ידידותיים יותר לסביבה ,  כמו פולינג סופר M - ציפוי אקרילי גמיש לאיטום והלבנת הגג ,  שיוצר אטימה מוחלטת נגד חדירת מים ורטיבות למבנה .  החומר נחשב קל לשימוש :  הוא אינו מצריך איש מקצוע מיוחד וחוסך בסיוד חוזר ונשנה של הגג בסיד לבן .
 חלונות הם מקור נוסף ורציני לרטיבות .  מיותר לציין שכשאתם מרכיבים חלונות חדשים חשוב לשים לב להתחייבות היצרן אטום לחלוטין .  במידה והחלונות שלכם ישנים ,  או כאלה עם משקופים מעץ  ( הפופולאריים בדירות הישנות שלא עברו שיפוץ מימי קום המדינה )  ,  רצוי למרוח דבק איטום בין משקוף החלון לקיר החיצוני .  כדי לוודא שהחלונות שלכם אטומים לחלוטין ,  מומלץ לבדוק שהגומיות יושבות בציר בצורה מדויקת .  בחלונות הזזה יש לבדוק את מצב המברשות - אם אלו התבלו ,  זה הזמן לרכוש חדשות .
 לפני שאתם מסיידים את הקיר בצבע שמתאים לספה החדשה שרכשתם ,  הפשילו שרוולים והתחילו לנקות את הכתמים הרטובים  ( במידה ויש כאלו כמובן )  .  קחו מטלית לחה טבולה בחומר מחטא או אקונומיקה ושפשפו את אלו עד שייעלמו .  לאחר מכן ,  בדקו אם יש סדקים בקירות החיצוניים של הבית ובמידה וכן מלאו אותם בחומר אוטם .  מאחר שהקירות החיצוניים מועדים לפורענות ,  מומלץ שלא למקם בסמוך אליהם את המיטות .  
צביעתם של קירות חיצוניים צריכה להיעשות בצבע אקרילי גמיש ,  כזה המונע חדירה של רטיבות ואוטם את הקיר בצורה מקסימלית .  שיטה נוספת לאיטום ,  היא שימוש באבקה הנקראת Thermipaint הניתנת לערבוב עם כל צבע לצביעת קירות פנימיים ,  חיצוניים וגגות .  האבקה אינה סופגת מים ונחשבת פתרון מעולה למניעת כתמי עובש שמופיעים בימי החורף ומעידים על בידוד לקוי .  בנוסף ,  היא נחשבת לא רעילה וידידותית לסביבה .  ל"וידוי אטימה "  של קירות אבן ,  קירות לבנים או קירות מצופים בטיח מינראלי ,  ניתן להשתמש בסילר- חומר איטום שקוף שאוטם את הקירות ולא משפיע על הגוון או הטקסטורה של הקיר  ( בדומה ללק מחזק )  .
 
מגלים אטימות
במקום לפזר דליים ומגבות סופגות בפעם הבאה שיירד גשם ,  נצלו את הימים החמים לאיטום ובידוד הבית

