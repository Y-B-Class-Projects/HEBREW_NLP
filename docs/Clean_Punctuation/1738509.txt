הפועל ת"א תבקש לקיים את הדרבי בשבת
האדומים יתארחו אצל שאלקה ביום רביעי שאחרי הדרבי ורוצים להתכונן כראוי .  שביעות רצון גדולה משי אבוטבול והחלוצים
את הבוקר שלאחר הניצחון על מכבי נתניה ,  פתחה הפועל תל אביב כשאנשיה ושחקניה הרבה יותר רגועים מאשר אחרי ההפסד לקרית שמונה לפני שבוע .  לאדומים היה חשוב יותר מהכל לחזור מהקופסה עם שלוש נקודות ,  גם על חשבון הצגת כדורגל אטרקטיבי ,  וגילי ורמוט סיכם : " ניצחנו באחד ממשחקי החוץ הקשים שיש וחזרנו לליגה .  יש לנו עוד הרבה מה לשפר ונבוא מוכנים לדרבי ". 
בתוך כך ,  השחקנים עצמם יודעים שהיכולת שהציגה אתמול הקבוצה לא תספיק נגד הצהובים ,  שנראים מצוין בשבועות האחרונים . " אתמול באנו להילחם ולהוציא ניצחון "  אמר אחד האדומים . " אבל אנחנו לא משלים את עצמנו ,  אנחנו חייבים להשתפר כדי שיהיה לנו סיכוי בדרבי .  זה משחק שיכול להשפיע לנו על כל העונה ,  אם ננצח נצא מהמשבר ,  ואם נפסיד זו תהיה מכה שיהיה לנו קשה להתאושש ממנה ".  
הפועל אולי עדיין לא הייתה בשיאה ,  אך עם זאת האדומים יכולים להסתכל על שתי נקודות חיובית  .  הראשונה היא שיתופו של שי אבוטבול בהרכב .  הקשר קיבל הרבה מחמאות על היכולת שהציג והוא צפוי להמשיך ולקבל קרדיט בהרכב על חשבונו של רומן רוקי ,  ממנו תנסה הפועל להשתחרר בינואר הקרוב .  השנייה ,  היא כאב הראש החיובי נוכח העובדה ששלושת החלוצים ,  טוטו תמוז ,  בן סהר ואיתי שכטר ,  כבשו ושיחקו היטב .  לקראת הדרבי נראה שלאלי גוטמן צפויה התלבטות בין סהר לתמוז ,  כשמקומו של שכטר בהרכב מובטח .  
אפרופו הדרבי ,  ההתאחדות לכדורגל עדיין לא פרסמה את התאריך בו הוא יתקיים .  המשחק בכל מקרה לא יוכל להיות משוחק ביום שני מכיוון שלאדומים מצפה משחק חוץ נגד שאלקה ביום רביעי שלאחר מכן .  אם המשחק ייקבע ליום ראשון ה-17 באוקטובר ,  הפועל כנראה תבקש להקדימו ליום שבת כדי שתוכל להגיע כבר ביום ראשון לגרמניה ולהתכונן כראוי למשחק בזירה האירופאית .  בהפועל קיימת דאגה מכך ששחקני הנבחרת לא יזכו למנוחה השבוע ולא ישתתפו באימוני הקבוצה עד לאחר משחק הנבחרת ביוון בשבוע הבא .  
עוד בעניין הדרבי :  האדומים יקצו לאוהדי מכבי את שערים 10 ו-11  ( שער 8 מאוכלס במנויים של הפועל )  וכן מתכננים להקצות לצהובים מספר מוגבל של כרטיסים ליציע הכבוד ,  זכר למחלוקת בין הקבוצות ,  שהחלה בשלהי העונה שעברה והמשיכה בגביע הטוטו העונה .
 
הפועל ת"א תבקש לקיים את הדרבי בשבת
האדומים יתארחו אצל שאלקה ביום רביעי שאחרי הדרבי ורוצים להתכונן כראוי .  שביעות רצון גדולה משי אבוטבול והחלוצים

