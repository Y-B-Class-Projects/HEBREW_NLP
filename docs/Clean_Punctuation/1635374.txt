ענף הפרסום שנהנה מהמיתון
דווקא בתקופה שבה ענפי פרסום רבים סובלים מירידה בהכנסות ,  גדלה ההוצאה על יחסי ציבור בארה"ב ב-3% ב-2009 - ל-3.7 מיליארד דולר ,  והמומחים מעריכים כי תגיע ליותר מ-8 מיליארד דולר עד 2013 .  הסוד :  שירותים זולים יחסית ,  שאת השפעתם אפשר למדוד בקלות
 >  >  התפישה שלפיה בסופו של דבר  " כל פרסום - הוא פרסום טוב "  עמדה לא פעם למבחן בשנתיים האחרונות ,  לפחות בכל מה שקשור בעסקים .  בונוסים חסרי הצדקה ,  ירידות במחירי המניות ,  חילוצים ממשלתיים ורעות חולות אחרות עוררו את זעמם של אמצעי התקשורת והציבור - ופגעו לא מעט בתדמיתם האיתנה של עסקים רבים .  ואולם ,  ענף אחד בתחום הפרסום דווקא נהנה מעדנה מחודשת בתקופה זו בעקבות כל אלה :  יחסי הציבור .  אנליסטים רבים מציינים כי המיתון הגדיל את הביקוש לחברות יח"צ ואף העלה מאוד את קרנה של התעשייה . " פעם היינו כמו זנב לכלבים ",  מודה ריצ'רד אדלמן ,  העומד בראש אדלמן ,  חברת יחסי הציבור העצמאית הגדולה בעולם , " אך כעת היח"צ הוא 'העיקרון המארגן' שניצב מאחורי החלטות עסקיות רבות ".  לפי חברת ההשקעות ורוניס סוהלר סטיבנסון  ( vss )  ,  ההוצאה על יחסי ציבור בארה"ב ב-2008 גדלה ביותר מ-4% לעומת 2007 וכמעט ב-3% נוספים ב-2009 - ל-3.7 מיליארד דולר .  בהשוואה לענפי שיווק אחרים ,  מדובר בנתון חריג מאוד .  ההוצאות על פרסום ,  למשל ,  ירדו בכמעט 3% ב-2008 וב-8% ב-2009 .  מצבן של חברות יחסי הציבור נראה אפילו אופטימי עוד יותר אם לוקחים בחשבון גם את השיווק מפה-לאוזן  ( תקשורת עם בלוגרים ,  למשל )  ,  שכולל שירותים המנוהלים לעתים קרובות על-ידיהן .  ההוצאה על שיווק מסוג זה זינקה בארה"ב ביותר מ-10% ב-2009 .  עם זאת ,  לא כל חברות יחסי הציבור רשמו ביצועים טובים בשנה החולפת כשל איפרקס ,  קונצורטיום בינלאומי שהכנסותיו צמחו ב-14% בשנה האחרונה .  חברות רבות נאלצו לפטר עובדים ,  ויש הטוענים כי סך ההכנסות בתעשייה ירד ,  אך בשיעור חד פחות מזה של מרבית העסקים שנהנים משירותיה .  לפי סקר של חברת הייעוץ סטיבן-גולד-פינקוס ,  כמעט 64% מחברות היח"צ שהשתתפו בבדיקה רשמו ירידה בהכנסות ב-2009 ,  ורק 23% רשמו עלייה .  חוצים גבולות תעשיית היח"צ מצליחה ,  בין השאר ,  משום שלעתים קרובות היא מציעה שירותים זולים יותר ממסעות פרסום נרחבים .  את ההשפעה שלה ,  הבאה לידי ביטוי בכיסוי חיובי באמצעי התקשורת או באינטרנט ,  אפשר למדוד בקלות רבה יותר .  למרות זאת ,  חברות יח"צ רבות מתחילות לפלוש לטריטוריות שהיו שמורות בעבר לחברות פרסום - וגם זה סימן להתרחבות השפעתן .  בעבר היו שוכרים את שירותיהן של חברות היח"צ בעיקר כדי להפיץ חומרים לאמצעי התקשורת בניסיון לפרסם את שמות לקוחותיהן בעיתונות .  כיום ,  לעומת זאת ,  רבות מחברות היח"צ יוזמות ומנהלות אירועים ,  השקות מקוונות ומהלכים נוספים . " כשמסתכלים כיום על תעשיית הפרסום מול תעשיית היח"צ ,  הגבולות מתחילים להיטשטש ",  מסביר כריסטופר גרייבס ,  מנכ"ל אוגליבי פאבליק ריליישנס וורלדווייד . " לפעמים כבר לא ברור איפה האחת מתחילה והשנייה מסתיימת ".  השינוי בתעשיית המדיה תרם גם הוא לא מעט לפריחתן המחודשת של חברות היח"צ .  דעיכת המדיה המסורתית הותירה פחות עיתונאים בפחות ירחונים שעוסקים בעולם העסקים .  התהליך הזה הגדיל את חשיבות היח"צ - הן למשיכת תשומת לבם של העיתונאים ,  והן לסיוע לחברות לעקוף את הנתיבים הישנים ולהפיץ חדשות על-ידי פרסום הודעות לעיתונות באתרי האינטרנט שלהן .  התפשטות רשת האינטרנט בכלל והמדיה החברתית בפרט חיזקה גם היא את ענף היח"צ .  חברות גדולות רבות מקפידות לשמור על פרופיל גבוה ברשתות החברתיות ,  דוגמת פייסבוק וטוויטר - ואנשי היח"צ הם אלה המפקחים על פעילות זו .  חברות היח"צ נדרשות לעקוב אחר רחשי לבם של הלקוחות ולתת מענה לכל תגובה שלילית .  כששני עובדי דומינוס פיצה הפיצו באינטרנט סרטון שבו נראו כשהם תוחבים תוספות פיצה לאפם בעת ההכנה ,  הגיבה החברה בסרטון באתר האינטרנט שלה ,  שבו אחד המנהלים הבכירים התנצל על התקרית .  הביקוש לתוכן מסוג זה הוא אדיר .  חברת יח"צ בשם קטצ'ום ,  למשל ,  סייעה לי.ב.מ להקים בלוג בנושא קיימות ,  כולל רשומות שנכתבו על-ידי מנהלי הטכנולוגיה בחברה .  בנוסף יצרה החברה סרטוני אנימציה בנושא והעלתה אותם ליוטיוב .  אדלמן עמלה באחרונה עם ענקית הקמעונות ebay ,  על השקת מגזין מקוון בשם  " דה אינסייד סורס ",  שמספק כתבות על קניות והמלצות צרכניות .  להערכת ורוניס סוהלר סטיבנסון ,  ההוצאה על יח"צ בארה"ב תסתכם ביותר מ-8 מיליארד דולר עד 2013 ,  כשחלק גדול מהצמיחה ינבע מפרויקטים מקוונים .  לפי מיילס נדל ,  מנכ"ל חברת החזקות המדיה mdc פרטנרס ,  ההשקעות ביח"צ מקוון עלו במהלך המיתון  " וימשיכו לעלות בקצב יציב ",  משום שהלקוחות כיום מעוניינים למדוד את השפעת המאמצים שלהם .  על הפעילות באינטרנט אפשר לקבל כמה מדדים :  ממספר הגולשים באתרים ועד למספר המעריצים בפייסבוק ,  בעוד שאת מספר האנשים שנחשפים לפרסום הקונבנציונלי קשה יותר לאמוד .  ואולי המדד הטוב ביותר לצמיחת היח"צ הוא תשומת הלב שלה זוכה הענף מהרגולטורים .  רבים מהם מעלים חשש ,  כי חברות היח"צ אינן מבהירות מספיק כי הן אלה שעומדות לא פעם מאחורי טוקבקים .  ועדת הסחר הפדרלית פירסמה באוקטובר הנחיות לבלוגרים ,  שבהן הם נדרשים לחשוף אם הם מקבלים תשלום או מוצרים בחינם תמורת פעילותם ברשת ,  ובעתיד צפויים צעדי רגולציה נוספים .
 
ענף הפרסום שנהנה מהמיתון
דווקא בתקופה שבה ענפי פרסום רבים סובלים מירידה בהכנסות ,  גדלה ההוצאה על יחסי ציבור בארה"ב ב-3% ב-2009 - ל-3.7 מיליארד דולר ,  והמומחים מעריכים כי תגיע ליותר מ-8 מיליארד דולר עד 2013 .  הסוד :  שירותים זולים יחסית ,  שאת השפעתם אפשר למדוד בקלות

