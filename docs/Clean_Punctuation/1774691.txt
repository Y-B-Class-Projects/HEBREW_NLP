שיכורים ,  ממהרים ומשחדים בסילבסטר
ליל הסילבסטר היה מעניין במיוחד גם מבחינת הפעילות המשטרתית עם כ-250 נהגים שיכורים וממהרים
אחד הלילות המועדים ביותר לפורענות בכבישי ישראל ,  הוא ליל הסילבסטר .  אלפים נוהרים אל מקומות הבילוי ,  בעיקר בערים הגדולות כשרבים מהם גם שבים אל מכוניותיהם כשהם שתויים .  גם שוטרי משטרת התנועה יודעים זאת ולדברי רפ"ק יגאל הבשור ,  דובר משטרת התנועה ,  בממבצעי האכיפה הממוקדים שנערכו בפרוץ השנה האזרחית החדשה ,  נתפסו 100 נהגים שיכורים מאחורי ההגה בכבישים בינעירוניים וכ-150 נוספים בתחומי הערים הגדולות .  אלה כמובן  " זוכים "  אוטומטית לשלילה בת 30 ימים ,  להחרמת הרכב לתקופה דומה וכן זימון למשפט שבו הם צפויים לקבל פסילת רשיון למשך שנתיים .  במידה ולאחר תקופה זו ירצו לשוב ולנהוג ,  יהיה עליהם לעבור את כל התהליך הנדרש - שיעורי נהיגה ,  מבחני תיאוריה ומבחנים מעשיים .
 עוד בתחום השכרות ,  בפעילות מתנ"א שפלה בכביש 410 אמש ,  סומן לרכב לעצור במחסום לכיוון רחובות ,  אולם הנהגת בחרה ללחוץ על דוושת הגז ולברוח מהמקום עד שנעצרה כעבור מספר קילומטרים על ידי ניידת תנועה נוספת ,  אז התברר כי מדובר למעשה בנהגת צעירה בת 24 .  
הנהגת נבדקה במכשיר הינשוף ונמצאה שיכורה ברמה גבוהה מאוד  ( 860 מיקרוגרם )  ,  וכאשר נערך לה שימוע לפסילת הרישיון ,  טענה :  אני סטודנטית למשפטים ולפני שבוע קבלתי ציון של 97 במבחן בדיני ראיות וזה לא חוקי שתיקחו לי את הרישיון ".  לבסוף הנהגת נפרדה מהרישיון ,  מהרכב וזכתה לזימון לבית משפט ,  שם תוכל לצחצח את כישורי לימודי המשפטים .  
במקרה אחר של מחסום לבידוק נהגים סמוך לצומת סגולה ,  בשעה 02:30 עצרו 2 מתנדבי היחידה רכב ובו נהג ,  תושב המרכז כבן 40 ,  עו"ד במקצועו ,  שנמצא במכשיר הינשוף שיכור ברמה של 390 מיקרו-גרם בליטר אוויר נשוף .  רישיון הנהיגה שלו נפסל במקום ע"י קצין משטרה ורכבו הושבת ל-30 יום ,  תוך מתן אפשרות להפקידו במגרש ביום א' ,  אולם הונחה הנהג לאתר נהג אחר שלא שתה ,  שיוכל לנהוג את רכבו ולהשיבו הביתה בבטחה .  
נהג כזה אכן הגיע לקחת את הרכב ,  אך כעבור זמן מה  ,  אותר הרכב בתנועה על ידי השוטרים ועל כן כרזו לרכב לעצור בצד הדרך ,  מאחר ובקשו לבדוק באם מדובר בנהג השיכור או שמא איתר נהג חלופי כשיר .  להפתעתם מאחרי ההגה ישב חברו של העו"ד ,  אולם בבדיקת ינשוף נמצא אף הוא שיכור - כמעט פי 2 מהעו"ד - ברמה של 630 מיקרוגרם .  לאור המקרה ,  רישיונו של החבר הנאמן נפסל גם כן לתקופה בת 30 יום ואילו הפעם כדי למנוע כל סיכון בכביש ,  הרכב נגרר מהמקום באמצעות גרר משטרתי היישר אל מגרש האחסנה .  
אולם ,  למרות הנוכחות המשטרתית הרבה במבצעי האכיפה ,  במתנ"א שפלה לא האמינו שדווקא נהג הגרר שהיה באותה עת בתפקיד  ( גרירת רכבי השיכורים )  ,  ימצא בעצמו שיכור ברמת שכרות הגבוהה פי 3 מהמותר  ( 700 מיקרו )  .  הגרר שהיה באותה עת עמוס עם רכב נגרר ,  הושבת במקום לשלושים יום והוזמן לו גרר נוסף בכדי שיגרור את הגרר הגורר מהמקום .  רישיונו של הנהג נפסל במקום והוא יזומן בהמשך למשפט .
 במקרה מעט ממוקד יותר ,  במהלך אירועי סוף השבוע לציון סוף השנה האזרחית ,  בשעה 6:00 התקבלה קריאה ברשת הקשר של מתנ"א לכיש לטפל בזירת תאונת דרכים שהתרחשה בעיר אשדוד  ( רח' רוטשילד )  .  כאשר הגיע למקום השוטר ,  פגש בנהג המעורב התאונה אשר סירב לבצע בדיקת שכרות ואף סירב לצאת מרכבו אל השוטר .  לפתע ,  אל השוטר ניגש חברו של הנהג והציע לו 5,000 תמורת זה שישחרר את הנהג לדרכו ופשוט  " יוותר לו "  ולא יעשה עניין .  השוטר שלא התפתה ,  עצר את הנהג ואת חברו והם הועברו להמשך טיפול חקירות במישור הפלילי בגין עבירת השוחד והם ככל הנראה המשיכו לחגוג את השנה האזרחית החדשה בתא המעצר .  באשר לחשד לנהיגה בשכרות ,  הרי שמאחר וסירב לערוך בדיקה הוא נחשב שיכור לכל דבר ועניין ולפיכך - רישיונו של הנהג נפסל ורכבו הושבת לחודש ימים ונגרר מהמקום אל המגרש המשטרתי .
 כצפוי ,  לא רק נהגים תחת השפעת אלכוהול הגיעו אל מארבי משטרת התנועה .  במהלך פעילות אכיפה של משטרת התנועה הארצית - שלוחת חוף ,  אמש בכביש 4 בסמוך לעתלית ,  נתפס באמצעות מד מהירות הלייזר ,  רכב במהירות חריגה במיוחד של 182 קמ"ש ,  בקטע כביש בו מותרת הנסיעה עד 90 בלבד .  לכשנעצר ,  הנהג כבן 40 ,  בחר להציג עצמו כתייר מארה"ב וטען בפני השוטר כי הוא רק מבקר בארץ וכי הוא נוהג בחו"ל כבר שנים רבות ,  רק פשוט רישיון הנהיגה האמריקאי שלו והבינלאומי אינם ברשותו כרגע  .  טענותיו של הנהג התגלו במהרה כחלולות לגמרי - בדיקת מסוף העלתה כי הרכב שבו בוצעה העבירה ,  רשום משנת 2009 על שמו של הנהג הממהר ולמעשה גם הרכב וגם הנהג לא כל כך זרים בארץ  ,  שהרי כתובתם הפעילה הינה קיסריה - ישראל .  מאחר ומדובר בנהג שמעולם לא הוציא רישיון נהיגה בישראל ונהג - רכבו הושבת לאלתר והוא יזומן לבית המשפט ..  .  ממש כאן בישראל ויישפט הן בגין עבירות המהירות והן בגין נהיגה ללא רישיון נהיגה .
 בהמשך הלילה  ,  נתפס נהג נוסף ע"י אותה יחידה ,  הפעם בכביש החוף אולם במהירות של 193 קמ"ש  .  הנהג ,  בחור צעיר בן 21 טען כי שב עם בת זוגתו מבילוי בת"א בדרכם חזרה לחיפה ופשוט לא שם לב למהירות .  רישיונו של הנהג נשלל במקום לתקופה בת 30 יום ע"י קצין תנועה ובהמשך יידרש להתייצב בפני שופט ולסביר לו כיצד  " לא שם לב "  לנהיגה במהירות שכזו .
 
שיכורים ,  ממהרים ומשחדים בסילבסטר
ליל הסילבסטר היה מעניין במיוחד גם מבחינת הפעילות המשטרתית עם כ-250 נהגים שיכורים וממהרים

