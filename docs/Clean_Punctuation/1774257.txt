נעלה מהספסל :  הבלוג של אורי שלף
הבלוג של שלף ,  שעובר לחמישי ,  מסביר על דינמיקה קבוצתית כשהכוכבים נפצעים .  הפועל ת"א לא פוחדת מרבע הגמר
נתניה ,  חיפה ,  אולי גליל או ירושלים ,  או אפילו מכבי תל אביב - את מי נפגוש ברבע גמר גביע המדינה בעוד פחות משבועיים ,  זה מה שמעסיק אותנו בימים האחרונים מאז הניצחון הגדול ביום שלישי על הפועל חולון בשמינית גמר גביע המדינה .  היינו כחולמים ,  מי האמין שבזה נתעסק ,  לא בטוח שאני ,  ואני מאמין גדול בדרך כלל .  נכון שחולון הגיעה עם סגל קצר מאוד ,  אבל עם אותו הסגל היא ניצחה ארבעה משחקים ברציפות .  מרוב התעסקות בסגל הקצר של חולון קצת שכחנו שגם אנחנו עם סגל קצר כבר למעלה מחודש ,  בלי מתן נאור ,  ללא ספק השחקן הכי משמעותי בקבוצה ובלי עוד שחקן חמישייה ,  טוהר חיימוביץ' ,  ללא ספק הלב והנשמה של הקבוצה .  הסיכויים לא נטו לטובתנו ,  אבל סיכויים הם בשביל מנחשי הווינר ,  פרשנים שצריכים למלא את העיתון ואוהדים שצריכים להתעסק במשהו על מנת להפיג את המתח ולהעביר את הזמן עד המשחק עצמו .  כשעולים על המגרש אין סיכויים .  עולים בכדי לתת את הכל ומצפים לטוב ביותר ,  לא משנה מי משחק ומי לא ,  או נגד מי משחקים .  כך עשו מיטב בחורינו באדום נגד חולון וכך הם גם יעשו ברבע הגמר .
 בואו נדבר רגע על ירדן שוורצמן ,  שם שבוודאי זר לרובכם .  ירדן הגיע אלינו בתחילת העונה שעברה בהמלצת המאמן שרון אברהמי לאחר שלא שיחק כדורסל בשבע השנים הקודמות עקב שירות ביחידה מובחרת .  הוא הוחתם לשלוש שנים ויועד להיות הפורוורד הבכיר שלנו לשנים הבאות .  רק מה ,  בסוף אותו הקיץ שחה אלינו דג שמן לרשת בדמותו של מתן נאור וירדן קצת נדחק הצידה .  הוא התחיל להשקיע בלימודים ולקראת תחילת השנה הוא אף שקל אם להמשיך לשחק כדורסל מקצועני .  לפני כחודש ,  עם פציעתו של מתן נאור ,  הוא הוקפץ לחמישייה הראשונה .  עכשיו שיעור קצר בדינאמיקה קבוצתית :  בדרך כלל ,  כשנפצע שחקן חמישייה ,  נוהגים לקדם אל החמישייה את המחליף הראשון או השני  ( תלוי בעמדה )  ,  ירדן היה המחליף הרביעי .  המחליף הרביעי לא תמיד משחק בזמן אמת והנה ,  פתאום ,  בעקבות שתי פציעות ,  הוא צריך לשחק והרבה .  אז שרון אברהמי לקח החלטה נכונה ,  קידם אותו לחמישייה ובכך הרוויח גם דקות משחק לירדן בזמן אמת וגם שמר על אורך הרוטציה .  יריב רוקני וגל איתן ,  שהיו שני הכוחות העיקריים שעולים מהספסל ,  נשארו שני הכוחות העיקריים שעולים מהספסל .
 איך שהתחיל המשחק אמרתי למתן נאור את מה שאמרתי לו כששמעתי בתדרוך לפני תחילת המשחק מי ישמור על מי .  ירדן על ריץ' מלצר ?  קצת נסחפנו ,  לא ?  מתן עשה פרצוף של לא מסכים ואני החזרתי לו פרצוף אחרי שמלצר ,  שהיה גדול פיזית על ירדן בכמה מידות ,  תפס עליו עמדה מתחת לסל וקלע עליו ארבע נקודות רצופות .  נחזור לירדן עוד מעט ,  הגיע זמן המחליפים .  הראשון היה גל איתן ,  שעלה מהספסל כמו גל גדול במיוחד ושטף את המגרש כמו שהוא עושה לאחרונה .  בחצי היינו ביתרון שלוש ואני כבר התחלתי לחלום .  כשהתחיל הרבע השלישי החלום נמשך כי היה נדמה לי ששמעתי את שרון צועק לשאר השחקנים לזוז הצידה ולתת לירדן לקחת את מלצר לסל ,  שזה מה שעושים בדרך כלל שמאמן מזהה אפשרות לסל קל .  בכדי לוודא שאני אכן לא חולם ביקשתי מיוסי ,  עוזר המאמן ,  שיצבוט אותי ויאמת את העובדות .  
ומסתבר שזה קרה במציאות .  ירדן לקח אותו לטיול לסל והוסיף עוד שתי נקודות למאזנו .  ההמשך היה צמוד כמו תוצאות ההצבעה בכל הדחה והדחה באח הגדול ,  אחר כך הגיע שוב זמן המחליפים וירדן סיים את תפקידו .  אתם יודעים מתי שחקן חמישה יורד לספסל בחצי השני ולא חוזר ?  כאשר המחליף שלו משחק כל כך טוב שאין שום סיבה להוציא אותו החוצה ,  וזה מה שעשה יריב רוקני .  הוא עשה את מה שהוא עושה הכי טוב וזה לקום מהספסל ולהוציא לשחקני היריבה את מעט האוויר שעוד נשאר להם בריאות ובמפרשים .
 לא משנה את מי נגריל בשלב הבא ,  פייבוריטים אנחנו לא נהיה .  אבל כפי שכתבתי - כשעולים על המגרש אין סיכויים .  עולים בכדי לתת את הכל ומצפים לטוב ביותר .  לא משנה מי משחק ומי לא ,  או נגד מי משחקים .  כך עשו מיטב בחורינו באדום נגד חולון וכך הם גם יעשו ברבע הגמר .
 
נעלה מהספסל :  הבלוג של אורי שלף
הבלוג של שלף ,  שעובר לחמישי ,  מסביר על דינמיקה קבוצתית כשהכוכבים נפצעים .  הפועל ת"א לא פוחדת מרבע הגמר

