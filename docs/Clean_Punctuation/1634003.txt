הארכת זיכיון ערוץ 10 לקריאה שניה ושלישית
יו"ר ועדת כלכלה ח"כ אופיר אקוניס : " ירושלים והציבור הם המרוויחים הגדולים מחוק ערוץ 10 ".  הועדה קיבלה את התנאים למעבר לירושלים שקבעה הרשות השניה
ועדת הכלכלה של הכנסת אישרה היום את תוכנית המעבר של חברת החדשות של ערוץ 10 לירושלים .  הועדה אישרה את המלצת מועצת הרשות השנייה שניתנה אתמול על פי תכנית המעבר שהגיש הערוץ ,  שכוללת הגדלת מצבת העובדים הירושלמיים של החברה החל מ-2011 ל-12.5% מכלל העובדים וכן הגדלת מספר הכתבות המשודרות מהאולפן הירושלמי ל-14 בשבוע לפחות .  כדי לוודא ביצוע התכנית הוועדה דורשת להעביר לה עד סוף חודש ינואר 2011 את פירוט הצעדים שנעשו עד לאותו מועד להבטחת ביצוע תכנית המעבר .  הצעת החוק להארכת זיכיון ערוץ 10 שכוללת את חובת מעבר חברת החדשות לירושלים תובא לאישור מליאת הכנסת בקריאות שנייה ושלישית בשבוע הבא .
 יושב ראש ועדת הכלכלה חבר הכנסת אופיר אקוניס : " ירושלים והציבור הם המרוויחים הגדולים מחוק ערוץ 10 .  אחרי עשרות שעות של דיונים יסודיים ומעמיקים בוועדה מגיע חוק הארכת הזיכיון לישראל 10 לישורת האחרונה .  כולם מרוויחים :  הציבור שמקבל עוד ערוץ טלוויזיה היצירה הישראלית ,  הדרמה והקולנוע וירושלים ,  שחברת החדשות של ישראל 10 תעבור לעבוד ממנה ". 
בדיון הועדה שהתקיים היום התייחסה חברת הכנסת יוליה שמאלוב-ברקוביץ  ( קדימה )  לרשות השידור ואמרה כי יש לבצע רפורמה כוללת בשוק השידורים שתכלול טיפול גם ברשות השידור .  לדבריה , " אני מאמינה שעלינו לסגור את רשות השידור ולהקים טלוויזיה ציבורית-ממלכתית .  לא ניתן להמשיך ולהטיל על הטלוויזיה המסחרית את תפקידה של הטלוויזיה הממלכתית ,  כי אז הסיפור יחזור על עצמו בתוך שנים אחדות ונמצא את עצמנו שוב ,  כאן ,  מצילים ערוץ כזה או אחר ".  שמאלוב-ברקוביץ הוסיפה כי היא מקווה שהסדר ערוץ 10 לא ייצור את הרושם כי ניתן להגיש התחייבויות במכרז ולא לעמוד בהן .
 חברי הכנסת נחמן שי  ( קדימה )  וכרמל שאמה  ( ליכוד )  ,  שהגישו הצעת חוק פרטית להארכת זיכיון ערוץ 10 ,  בירכו על הסדר חברת החדשות שהתקבל .
 
הארכת זיכיון ערוץ 10 לקריאה שניה ושלישית
יו"ר ועדת כלכלה ח"כ אופיר אקוניס : " ירושלים והציבור הם המרוויחים הגדולים מחוק ערוץ 10 ".  הועדה קיבלה את התנאים למעבר לירושלים שקבעה הרשות השניה

