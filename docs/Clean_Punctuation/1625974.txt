שאק בתחת
לזאב אברהמי נמאס לחלוטין מההקנטות של שאקיל אוניל כלפי חבריו לשעבר ,  ובמיוחד מהפטריוטיזם המוגזם שלו בחג המולד
אני מודה שאין הרבה ספורטאים על הגלובוס שאני לא סובל כמו שאני לא סובל את שאקיל אוניל .  את הדיון המקצועי על אוניל אפשר לנהל מפה ועד להודעה חדשה :  בטח שאי אפשר לקחת ממנו את העובדה שהוא אחת מתופעות הטבע המיוחדות שאלוהים הוריד לפרקט ושהוא אחד הסנטרים הטובים אי פעם ,  אבל גם אין שום ספק שאוניל לא הוציא מעצמו את כל מה שהיה בו - הוא מעולם לא עבד ברצינות על קליעת העונשין שלו והוא היה עצלן מדי ,  בעיקר בפגרות ,  מכדי להכין את עצמו בצורה רצינית לעונה הרגילה .  הפציעות הכרוניות לקחו מאוניל כמעט 300 משחקים בקריירה .  אם מכפילים את זה בממוצע הנקודות של אוניל ,  אנחנו מדברים פה על 7,000 נקודות .  הרבה ניצחונות .
 אבל המיסטיקה של אוניל מחוץ למגרש ,  הפער העצום בין האישיות שאוניל שיווק לעולם לבין מי שהוא באמת ,  היא זו שמטה את הכף אצלי כשאני מסתכל עליו .  מהאיש ששיווק את עצמו כביג אריסטוטל ,  סופרמן ועוד שורה של שמות כינוי שהיו אמורים להרים אותו מעל הקהילה ,  נשאר רק ילד שלא התבגר ,  איש מדון ,  פחדן שצריך לברוח ממקום הקרב כדי להגיד לחבר-אויב שלו בדיוק מה הוא חושב עליו .  הרשימה לא נגמרת :  פני הרדאוויי ובריאן היל באורלנדו ,  קובי בריאנט ופיל ג'קסון  ( ג'קסון אולי כתב פרקים על בריאנט ,  אבל הוא חזר לאמן את הקבוצה ברגע שאוניל נופנף ממנה )  ,  פט ריילי ודווין וויד .  לאוניל יש ריב מכוער עם דוויט הווארד ואפילו על סטיב נאש וגרנט היל ,  שני ספורטאים עם סופר סובלנות ,  הוא הצליח להמאיס את עצמו .  תנו לו קצת זמן והוא יריב גם עם לברון .  
שניים מהריבים של אוניל התגלגלו למקומות מאוד מכוערים .  שירת הראפ של אוניל על בריאנט  ( שענה לו באליפות רביעית )  וסימן השאלה שהעמיד מעל מיניותו של דווין וויד  ( שענה לו עם העונה הטובה ביותר בקריירה )  ,  היו יכולים להפוך לריב כנופיות זב דם .  כדורסל הוא עולם שמתקיים לצידו של עולם ההיפ הופ .  ההיסטוריה לימדה אותנו היטב למה יכולים היעלבות וסימני שאלה מעל זהויות מיניות להוביל בעולם זה .  למזלנו ,  וויד ובריאנט  ( וגם כריס בוש ,  ששאקיל תשאל בפומבי גם את הגבריות שלו )  הם אנשים יותר אחראים .
 בטח יותר אחראיים מהאזרח שומר החוק .  אם אוניל היה באמת מחובר לעולם הגטאות השחור כמו שהוא אוהב להציג את עצמו ,  אני בטוח שהוא היה יודע איזה אימאג' יש ללובשי המדים בעולם הזה .  אם אוניל היה בן אדם קצת פחות מגוחך ,  הוא היה פונה לקריירה אחרת ,  אחת שבאמת יכולה להוות מודל לחיקוי לשחורים קשי יום .  אבל הציפיות שלי מאוניל לא נמצאות בעננים :  אחרי הכל מדובר בבן אדם שבמשך כל הקריירה שלו סבל מבעיות משקל ,  שפרסם בלי למצמץ ג'אנק פוד ,  ולא חיכה פעמיים כדי לקחת על עצמו תוכנית ריאליטי שהייתה אמורה להילחם בתופעת עודף המשקל של צעירים באמריקה .
 ולמה אני מוציא את כל הקיטור הזה ?  כי בכמו בכל כריסמס ,  בעשר השנים האחרונות מצלמות הטלוויזיה והעיתונות הכתובה שוב תפסו את אוניל קונה מתנות לילדים שאין להם ולאנשי הכוחות המיוחדים .  וכמו בכל כריסמס ,  האנ.בי.איי גייסה את השחקנים שהיא חטפה מחיק משפחותיהם ביום הכריסמס כדי לאחל חג מולד שמח ואולי אפילו שנה טובה .  חלק מהשחקנים בירכו את המשפחות שלהם ,  חלקם את העם האמריקאי .  שאקיל אוניל ,  האיש שלא החטיא הזדמנות אחת לשווק את עצמו ,  סיים את הסגמנט שלו בהצדעה ובברכה מיוחדת לאנשי הצבא האמריקאיים .
 אני לא מצפה מאוניל ,  מוסלמי בדתו ,  שיקנה מתנות בסתר לילדים עיראקיים שנכתשים במלחמה שקרית על ידי חיילים אמריקאיים שחלק לא מבוטל מהם ומהן התגלו כבעלי אמות מוסריים נחותים .  אני ממש לא מצפה ממנו שילך בדרך שאותה סלל ספורטאי על מוסלמי אחר שהימר על הקריירה שלו כדי להחרים מלחמה  ( אבל הייתי רוצה להיות שם אם אוניל ועלי היו נפגשים בסמטה חשוכה )  .
 אני מצפה מאוניל שיגיד כן כשתגיע ההצעה מפוקס ניוז .
 
שאק בתחת
לזאב אברהמי נמאס לחלוטין מההקנטות של שאקיל אוניל כלפי חבריו לשעבר ,  ובמיוחד מהפטריוטיזם המוגזם שלו בחג המולד

