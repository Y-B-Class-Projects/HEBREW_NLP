החוק ששחרר את הכדורגל
יונייטד לא היתה זוכה בטרבל ,  קבוצות קטנות לא היו מתעשרות ,  המשחק נתקע וברדה נשאר בארץ .  דמיינו עולם ללא חוק בוסמן .  לא משהו ,  אה ?  
" דמיינו עולם בו לשחקני פרמיירליג יש שמות כמו לי ,  דארן או דייב ואין בליגה דידייה ,  ססק או פרננדו .  דמיינו עולם בו השם הנרי מבוטא אוטומטית כמו  ( שמבטאים )  הנרי השמיני .  עולם בו לא שמעתם אף פעם על פיני זהבי או אישורי עבודה .  עולם בו שחקן פרמיירליג לא מגיב לשאלה מנומסת על המשחק במבט מפוחד מחוסר הבנה .  פרמיירליג ללא זרים ..  .  האמת ,  יכול להיות ניסוי נחמד ללכת למשחק בצ'מפיונשיפ או בליגה הראשונה ולדמיין האם השחקנים האנגלים שעל הדשא היו יכולים ,  בעולם מקביל ללא חוק בוסמן או סוכני על ,  להיות כוכבי פרמיירליג ".  במילים ציוריות אלה פתח העיתונאי האנגלי סם וואלאס טור אישי שפורסם לפני שלוש שנים ב'אינדיפנדנט' תחת הכותרת : " הכדורגלן האנגלי הוא זן נכחד ועלינו לשמור עליו ". 
התמונה שעולה מהעולם המקביל של וואלאס רומנטית משהו .  נוסטלגית .  כדורגל על טהרת המקומיים ,  בלי סכומים מפורזים .  בלי מסחור .  בלי סחטנות .  בלי חוזים ארוכי טווח .  בלי סוכנים .  כדורגל של פעם .  אבל האם באמת עולם הכדורגל היה מקום טוב יותר בלי חוק בוסמן ?  איך בכלל היה נראה הכדורגל הישראלי במציאות כזו ?  צאו איתנו למסע בעולם דמיוני שחדל להתקיים לפני 15 שנה .
 לפני שחוק בוסמן נכנס לתוקף ב-1995 ,  הונהגה באנגליה שיטת 3+2 .  כלומר ,  קבוצות היו יכולות לרשום בסגל שלושה זרים לא בריטים ושני זרים נוספים שגדלו במחלקת הנוער .  אלא שבמפעלים האירופיים ,  האנגליות מצאו עצמן בבעיה גדולה ,  שכן על פי אופ"א ,  השחקנים הוולשים והסקוטים נחשבו זרים .  בנובמבר 1994 יצאה מנצ'סטר יונייטד לקאמפ נואו למשחק קריטי במסגרת בית א' של ליגת האלופות .  כדי להתגבר על בעיית הזרים ,  הרכיב אלכס פרגוסון בין הקורות את גארי וולש האנגלי במקום פיטר שמייכל הדני ושילם מחיר כבד ,  תבוסה 4:0 .  
כארבע שנים וחצי מאוחר יותר ,  כשמנצ'סטר יונייטד חגגה באותו קאמפ נואו זכייה מופלאה בליגת האלופות ,  שותפו במשחק חמישה אנגלים בלבד .  הקבוצה המופלאה ההיא של 1999 לא הייתה יכולה להתקיים ללא חוק בוסמן ,  אבל המשמעות האמיתית של הנתון רחבה יותר .  הפרמיירליג כולה הפכה מאז חוק בוסמן לליגה אטרקטיבית ,  סקסית ,  ארוזה בעטיפה נפלאה ומשווקת בצורה הטובה ביותר .  אפשר להתווכח אם מדובר בליגה הטובה בעולם ,  אבל דבר אחד בטוח  מי שהביאו אותה להיות מועמדת הם לרוב זרים .  מקאנטונה ,  זולה וז'וניניו ,  דרך הנרי ,  ברגקאמפ ו-ואן ניסטלרוי ועד רונאלדו ,  טבז וטורס .  הזרים הצילו את הליגה האנגלית משנות ה-80 האפורות ומלאות האלימות .  
מבקרי חוק בוסמן טוענים כי הוא הרג את הכדורגלן המקומי ,  לפחות בכל הקשור להעברות בתוך האיחוד האירופי .  בעולם ללא בוסמן רק הטובים שבטובים היו מוצאים את מקומם במקומות המוגבלים לזרים בליגות הבכירות .  הליגות לא היו מתמלאות בכדורגלנים דרום אמריקאים שהוסיפו ברק וטכניקה ובאפריקאים שהביאו עמם מימד של פיזיות והרבה צבע .  תופעות כמו קטאניה ,  על 12 הארגנטינאים שבסגל שלה ,  לא היו יכולות להתקיים וחלק גדול מהכישרונות הנפלאים הללו היו נשכחים בדרום אמריקה בלי אפשרות לפרוץ קדימה .  
לעניין הזה יש גם חשיבות כלכלית .  אחרי מונדיאל 1998 הביאה פרוג'ה הקטנטנה שחקן יפני אלמוני בשם הידטושי נקאטה והאפקט היה מיידי .  בתוך שנה וחצי מכרה הקבוצה 100 אלף חולצות ומספר התיירים היפנים שמבקרים בעיר עלה ב-800 אחוז . " רכישת נקאטה הייתה הדבר הכי טוב שעשיתי ",  אמר בזמנו הבעלים לוצ'יאנו גאוצ'י . " בתוך שנה החזרנו את הכסף שהשקענו ברכישה ובמשכורת שלו רק ממכירת מרצ'נדייז ".  בינואר 2000 עבר היפני לרומא תמורת 10.5 מיליון ליש"ט .  הג'אלורוסי החזירו את ההשקעה כעבור פחות מחצי שנה בזכות עסקאות חסות וזכויות שידור ביפן .  בעולם ללא בוסמן ,  החשיפה לשוק האסייתי על הפוטנציאל המסחרי שבו הייתה הרבה יותר מינורית .
 הדוגמה של נקאטה מובילה את קו המחשבה אל הכדורגל הישראלי .  בקיץ 1990 ,  לפני החוק ,  היו לישראל שלושה נציגים באירופה  אלי אוחנה ,  שלום תקווה ורוני רוזנטל  שלושתם שחקני נבחרת מובילים באותם ימים .  20 שנה אחרי ,  בקיץ 2010 ,  יש לישראל למעלה מ-20 שחקנים שמתפרשים על תשע מדינות שונות  ( נסו לראות אם אתם מצליחים לנקוב בשמות של כולם )  .  האם היציאה ההמונית שיפרה את הכדורגל הישראלי ?  התשובה היא לא חד משמעית ,  אבל נוטה לכיוון השלילי .  בעולם ללא חוק בוסמן ,  סביר שהקריירה המפוארת של יחידי סגולה כמו ברקוביץ' ,  רביבו ,  בניון ואוואט לא הייתה נפגעת ,  אבל יתר הישראלים היו כנראה נשארים בליגה המקומית .  
באותם ימים שלפני חוק בוסמן ,  הגיעו לישראל זרים איכותיים ממדינות מזרח אירופה שאולי לא היו מספיק טובים לאנגליה ,  אבל בהחלט הרימו פה את הרמה .  אז ,  לפני פתיחת השערים לאירופה ,  הם יכולים היו להשתכר כאן יותר מאשר במדינותיהם .  שחקנים כמו גרשנייב ,  טרטיאק ,  פץ ,  קנדאורוב ,  אובארוב ,  פישונט ,  סימרוטיץ' ואוסטרץ שינו את פני הכדורגל הישראלי ושמו אותו על המפה האירופית בזירת הקבוצות .  בעולם ללא בוסמן ,  סביר להניח שהיינו רואים ליגה עם יותר שחקנים ישראלים בכירים ,  כאשר זרים ברמה גבוהה היו יכולים להגיע במחיר סביר יותר .  לעומת זאת ,  זרים מצליחים אחרים ביניהם לרואה ,  בואטנג ,  ווצ'יצ'ביץ' וניבאלדו הגיעו לכאן כשחקנים חופשיים בזכות חוק בוסמן .  שכן הקבוצות לא היו יכולות לעמוד בשכר כה גבוה לולא היו נחסכים דמי ההעברה .  
התופעה הזו בדיוק הרימה את הליגות בטורקיה ויוון מאפרוריות .  כוכבי מתבגרים בדמות ריבאלדו ,  ג'ובאני וקארמבו ביוון או אורטגה ,  ואן הוידונק ודה בור בטורקיה הגיעו כולם בהעברות חופשיות ובתמורה זכו לחוזי עתק שלא היו מקבלים בשום מקום אחר באירופה בגילם .  הנוכחות שלהם העלתה את האטרקטיביות של הליגות והגדילה את ההכנסות מספונסרים וזכויות שידור ושיפרה עוד יותר את הגדולות .  היום ,  כבר אף אחד לא מרים גבה ממעבר של ג'יבריל סיסה לפנאתינייקוס תמורת שמונה מיליון יורו .  
עולם ללא בוסמן ,  כאמור ,  היה מלא בליגות שמבוססות על השחקנים המקומיים ואולי מספק יותר קבוצות חד פעמיות כמו סטיאווה בוקרשט שהניפה את גביע אירופה לאלופות ב-1986 או הכוכב האדום בלגרד שעשתה זאת כעבור חמש שנים .  אלא שגם במצב הזה לא בטוח שהפערים ברמת הנבחרות היו נסגרים .  צ'כיה היא דוגמה נפלאה .  ב-1996 הדהימה צ'כיה את אירופה ועלתה לגמר אליפות אירופה כשבסגל שלה הופיעו 16 שחקנים מהליגה המקומית .  לצורך ההשוואה ,  ביורו 2008 הופיעו בסגל רק שני שחקנים מהליגה המקומית ,  אך הנבחרת הודחה בשלב הראשון ובכלל ,  מעולם לא הצליחה להתקרב לאותו הישג .
 במאי 2008 החלה פיפ"א בניסיונה לקדם את הצעת חוק  " 6+5 "   אם תרצו ,  גרסת הכדורגל של החוק הרוסי המושמץ מהכדורסל .  על פי החוק ,  כל קבוצה באירופה הייתה מחויבת לפתוח עם לפחות שישה שחקנים מקומיים בהרכב .  בסגל רשאים להירשם מספר בלתי מוגבל של זרים וגם לגבי החילופים אין מגבלה ואין מניעה שאת המשחק יסיימו שלושה מקומיים ושמונה זרים .  ספ בלאטר וחבריו האמינו שהחוק הזה יעזור להחזיר את הזהות לכדורגל .  אלא שהחוק עומד בניגוד גמור לסעיף 48 לאמנת רומא  ( שעליה מבוסס השוק האירופי המשותף )  ,  אותו סעיף שהוליד את חוק בוסמן .  בלאטר יצא למסע בין פוליטיקאי האיחוד האירופי ,  מסע שהעלה חרס .  בחודש יוני האחרון ,  ערב פתיחת המונדיאל ,  נחשף ב-BBC כי פיפ"א ירדה מתכנית 6+5 .
 עולם הכדורגל ניצל ממהפכה נוספת ובוסמן עצמו נשם לרווחה : " שיטת 6+5 תיצור בעיה גדולה כי המשכורות של השחקנים המקומיים ירקיעו שחקים .  מצד שני ,  הזרים יסבלו ורבים מהם יהפכו מיותרים .  למשל ,  סטנדרד ליאז' מכרה את מרואן פלאיני לאברטון תמורת 18 מיליון ליש"ט ואיזנה את התקציב שלה .  הם לא היו יכולים לעשות זאת ללא חוק בוסמן כי לאברטון יש הרבה זרים ופלאיני לא היה מוצא שם מקום .  6+5 זה אסון למועדונים ולשחקנים זרים ". 
אלא שבדיוק בטיעון הזה של בוסמן נמצא שורש הבעיה .  לארס כריסטר אולסון ,  לשעבר מנכ"ל אופ"א ,  אמר בעבר : " חוק בוסמן גרם לכך שמועדונים עשירים החלו לשדוד מועדונים קטנים לא רק כדי לחזק את עצמם ,  אלא כדי להחליש את היריב ".  עולם ללא בוסמן היה הופך את הכדורגל לנקי יותר ושפוי יותר .  עולם בו קבוצות יכולות לגדל שחקנים צעירים או להשקיע ברכישת שחקנים אלמוניים וזולים בלי לחשוש לבריחתם ,  אבל גם עולם מקובע .  משחק שלא מתפתח ,  לא לומד ולא נפתח לדברים חדשים ,  לצבעים אחרים .  משחק לא אוניברסאלי . 
" תמיד נהיה חייבים לשחקנים כמו זולה על שלימד את כל האנגלים של צ'לסי שלכריך בייקון וקרלסברג אין מקום בחייו של אתלט ",  כתב וואלאס ,  ההוא מתחילת הכתבה . " או לקנטונה שלימד את הדור של בקהאם שכמה שעות נוספות במגרש האימונים תורמות הרבה יותר לקריירה מהסתובבות במרכז קניות .  מדהים שבכלל היה צריך להסביר להם את זה ,  אבל זה מלמד יותר מכל על מצבו האמיתי של הכדורגל האנגלי ". 

החוק ששחרר את הכדורגל
יונייטד לא היתה זוכה בטרבל ,  קבוצות קטנות לא היו מתעשרות ,  המשחק נתקע וברדה נשאר בארץ .  דמיינו עולם ללא חוק בוסמן .  לא משהו ,  אה ? 

