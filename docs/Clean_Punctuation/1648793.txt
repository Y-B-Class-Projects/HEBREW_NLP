כמה עולה הקשר שלנו עם חברי הכנסת ? 
ממצלמה דיגיטלית ועד מיני בר וטלוויזיה מפוארת - כך בזבזו נבחרי הציבור שלנו את תקציב הקשר עם הבוחר .  בראש הרשימה עומדת ח"כ ליה שמטוב שהוציאה לא פחות מ-95 אלף שקל
כמה עולה לשמור על קשר עם הציבור ?  אם לשאול את חברת הכנסת ליה שמטוב  ( ישראל ביתנו )  ,  כנראה שממש לא מעט :  חברת הכנסת זכתה היום  ( שלישי )  לכבוד המפוקפק לעמוד בראש רשימת המבזבזים בתקציב  " קשר עם הציבור "  הניתן לחברי הכנסת על מנת לאפשר להם להיות בקשר עם הציבור אותו הם מייצגים במסגרת תפקידם .
 שמטוב ,  על פי הדו"ח שפירסמה היום הכנסת ,  הוציאה לא פחות מ-95,118 שקלים בשנת 2009 במסגרת הסעיף האמור .  עיקר ההוצאה של שמטוב היה על ייעוץ מקצועי ,  עבורו שילמה יותר מ-32 אלף שקלים ,  וכן על שירותי מזכירות שעלו למשלם המסים יותר מ-25 אלף שקלים .
 אחרי שמטוב ניצבים בגאון ברשימה ח"כ חנא סוויד  ( חד"ש )  עם הוצאות של 67,603 שקל מתוכם 5,400 שקלים על הסעיף המרשים של הובלה והובלה של מזגנים ,  יואל חסון  ( קדימה )  עם סכום מרשים של 66,249 ושר הביטחון לשעבר עמיר פרץ  ( העבודה )  שהוציא 66,182 שקלים .  עוד בולטים חבר הכנסת אמנון כהן מש"ס שתקציב הקשר עם הבוחר שלו הסתכם ב-59,279 שקלים וכן זאב בוים מקדימה שהוצאותיו הסתכמו ב-57,841 שקלים - מתוכם כ-6,000 על  " לימודי שפה ".  ח"כ רוברט אילטוב ,  גם הוא ממפלגת ישראל ביתנו ,  הוציא 64,257 שקלים .
 מבין השרים בלט השר להגנת הסביבה גלעד ארדן שהוציא לא פחות מ-62,138 שקלים עבור שמירת הקשר האדוק שלו עם כל אחד ואחד מאיתנו .  אחריו בולט שר החינוך גדעון סער שנפרד בשמנו מכ-40 אלף שקלים  מתוכם כמעט 25,000 שקלים לכנס הסברה מיוחד שערך .
 ח"כים נוספים שלא התביישו לקבל קצת ייעוץ כדי לחזק את הקשר שלהם הם איש התקשורת לשעבר אורי אורבך  ( הבית היהודי )  ששילם 19 אלף שקלים על ייעוץ מקצועי ,  זאב ביילסקי  ( קדימה )  שנפרד מ-15 אלף שקלים לאותו צורך ויו"ר מרצ חיים אורון ששילם 14 אלף שקלים עבור שירותי ייעוץ .  ח"כ אלכס מילר שילם 25 אלף שקלים עבור ייעוץ מקצועי .  
בקרב ההוצאות המקוריות בולט ח"כ עפו אגבריה מחד"ש שהחליט לתחזק את הקשר שלו עם הבוחר באמצעות תשלום 947 שקלים על מיני-בר .  כדי להשלים את הקשר האדוק רכש אגבריה גם מצלמה דיגיטלית תמורת 2,390 שקלים מתקציב הקשר עם הבוחר .  
מספר חברי כנסת אחרים הצטיידו במערכות ניווט  ( GPS )  כדי לשמור על קשר עם הבוחר :  גילה גמליאל  ( ליכוד )  רכשה מערכת בשווי 4,441 שקלים ואילו ח"כ מיכאל בן ארי  ( האיחוד הלאומי )  הסתפק במערכת שעלותה 1,499 שקלים - אך הוסיף אליה גם מיקרוגל בשווי 220 שקלים .  ח"כ אילן גילאון  ( מרצ )  פירגן לעצמו נגן MP3 בשווי 159 שקלים ,  כדי להנעים את זמנו במוסיקה בזמן שהוא מנהל את הקשר עם הבוחר .  עוד במחלקת האלקטרוניקה היה ניתן למצוא את ח"כ אורית נוקד  ( עבודה )  שהוציאה 399 שקלים על רכש טייפ מנהלים .  עוד מעניינת הוצאה של 14,000 שקלים מצד חובבת הקריאה ח"כ רונית תירוש  ( קדימה )  על קניית עיתונים .
 ח"כים אחרים בחרו להוציא חלק מתקציבם על רכש טלוויזיה חדשה למשרד ,  ובהם ח"כ אריה ביבי ,  ח"כ רוני בראון וח"כ מוחמד ברכה ששילמו סכום שבין 1,500 ל-2,600 שקלים עבור התענוג .  
חברי הכנסת שלנו גם התקדמו השנה לעבר הרשתות החברתיות באינטרנט ולא שכחו לפרט את הוצאותיהם גם בהיבט זה .  אתם מוזמנים לחפש בפייסבוק את רחל אדטו  ( קדימה )  שהוציאה 14,679 על אינטרנט ,  עמיתה לסיעה השר מיכאל איתן שהוציא 8,275 על אותו הסעיף וכן את ח"כ יעקב אדרי  ( ש"ס )  ששילם 9,504 עבור הוצאות אינטרנט .  אבל מעל כולם בולט גורו האינטרנט של הכנסת - ח"כ זבולון אורלב  ( הבית היהודי )  שחיבר את עצמו לרשת בסכום מרשים של כמעט 22 אלף שקלים .
 
כמה עולה הקשר שלנו עם חברי הכנסת ? 
ממצלמה דיגיטלית ועד מיני בר וטלוויזיה מפוארת - כך בזבזו נבחרי הציבור שלנו את תקציב הקשר עם הבוחר .  בראש הרשימה עומדת ח"כ ליה שמטוב שהוציאה לא פחות מ-95 אלף שקל

