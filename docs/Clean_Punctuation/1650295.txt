למרות המשבר - הכנסות אקוויטי וואן עלו ב-15% ב-2009
התפוסה ירדה ב-2% בלבד ב-2009 .  בפלורידה החברה איבדה שוכרים
 >  >  חברת אקוויטי וואן ,  המרכזת את פעילות הנדל"ן המניב של גזית גלוב בארה"ב ,  פירסמה בסוף השבוע האחרון את תוצאותיה ברבעון הרביעי של 2009 ובשנה כולה .  תוצאות החברה ,  המנוהלת על ידי ג'ף אולסון ,  ממחישות את הקשיים היומיומיים שעמם התמודדו חברות הנדל"ן הקמעוני בארה"ב על רקע הסביבה העסקית המאתגרת .  למרות זאת ,  אקוויטי היכתה את תחזיות האנליסטים והציגה ברבעון הרביעי של 2009 ffo של 24.6 מיליון דולר או 28 סנט למניה - 2 סנטים יותר משחזו האנליסטים וגידול של 94.4% מהרבעון המקביל .  ffo הוא מדד מקובל בענף הנדל"ן ,  המייצג את הרווח הנקי בתוספת דיווידנדים מהשקעות בניירות ערך ,  בתוספת פחת והפחתות ובניכוי הוצאות והכנסות חד-פעמיות .  את השנה כולה סיימה אקוויטי עם זינוק של כ-137% ב-ffo בהשוואה ל-2008 ,  ל-143 מיליון דולר  ( 1.71 דולר למניה )  .  התוצאות כללו רווחים חד-פעמיים של כ-34 מיליון דולר בגין רכישת השליטה בדים ההולנדית ורווחים מהשקעות בני"ע .  הכנסות אקוויטי מדמי שכירות עלו ברבעון הרביעי של 2009 ב-21% לעומת הרבעון המקביל ,  ל-53.1 מיליון דולר .  סך הכנסות החברה גדל ברבעון ב-18.2% מהרבעון המקביל ,  ל-68.2 מיליון דולר .  את 2009 סיימה אקוויטי עם עלייה של 15.4% בהכנסות מדמי שכירות וגידול של 14.3% בסך ההכנסות בהשוואה ל-2008 ,  ל-210.1 מיליון דולר ו-271.4 מיליון דולר בהתאמה .  בשורה התחתונה סיימה אקוויטי את הרבעון הרביעי עם רווח נקי של 8.4 מיליון דולר ,  גידול של 37.7% מהרבעון המקביל .  את 2009 כולה סיימה החברה בעלייה של 132.3% ברווח הנקי לעומת 2008 ,  ל-81.3 מיליון דולר .  אקוויטי מציינת לחיוב את כי שוכריה לא עזבו אותה ברבעון הרביעי של 2009 ,  וכי שמרה על שיעור תפוסה של 90.3% בנכסיה ,  אך מדובר בירידה של 2% בתפוסה מסוף 2008 .  אקוויטי חתמה ברבעון הרביעי על 41 חוזי שכירות חדשים בשטח של 137,140 רגל רבועה ,  תמורת מחיר ממוצע של 13.76 דולר לרגל רבועה - ירידה של 7.9% בהשוואה לרבעון המקביל ב-2008 .  אקוויטי לא התייחסה בדו"חותיה לפרסומים לגבי מגעים לרכישת תיק הנכסים בארה"ב של ליברטי הבריטית תמורת 560 מיליון דולר .  בשיחת ועידה שקיימה אקוויטי ביום שישי האחרון סיפר המנכ"ל ג'ף אולסון כי בעקבות המשבר איבדה החברה שוכרים ,  וכתוצאה מכך איבדה גם הכנסות של כ-25 מיליון דולר .  נשיא אקוויטי תומאס קפוטו הסביר כי מדובר ביותר מעשרה נכסים בפלורידה שנפגעו קשות מהמשבר הכלכלי . " נצטרך להפשיל שרוולים ,  לצאת לשטח ולחפש שוכרים ",  אמר קפוטו .
 
למרות המשבר - הכנסות אקוויטי וואן עלו ב-15% ב-2009
התפוסה ירדה ב-2% בלבד ב-2009 .  בפלורידה החברה איבדה שוכרים

