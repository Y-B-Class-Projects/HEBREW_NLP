חברת החשמל תבקש מהציבור לממן 1.4 מיליארד שקל מתקציב הפיתוח 
הדירקטוריון שכר את שירותי חברת גיזה כדי לבחון את הרחבת מינוף החברה לנוכח מצבה הפיננסי ;  חברה סיימה את הרבעון השלישי של 2009 בירידה של 6.5% ברווח התפעולי ;  צריכת הגז זינקה ב-50%
 >  >  חברת החשמל תבקש מהממשלה ומרשות החשמל לכסות מחסור תזרימי צפוי בסך 1.4 מיליארד שקל בתקציב הפיתוח של החברה לשנת 2010 - כך נודע ל-themarker .  זאת ,  לאחר שדירקטוריון החברה אישר שלשום את תקציב הפיתוח של החברה ל-2010 בהיקף של כ-6.5 מיליארד שקל ,  אך סירב לאשר לממנו באמצעות גיוסי חוב נוספים .  הדירקטוריון שכר באחרונה את שירותי חברת גיזה לבחינת האפשרות להרחיב את מינוף החברה לנוכח מצבה הפיננסי ועתיד לפנות בקרוב לחברת ייעוץ נוספת .  עד קבלת מסקנות הדו"חות שיוגשו לא יאושרו להנהלת החברה יציאה לגיוסים נוספים .  לפיכך ,  חסרה החברה כ-1.4 מיליארד שקל מתקציב הפיתוח ,  ותידרש לקיצוץ או למימונם ממקורות אחרים .  כפי שפורסם השבוע ב-themarker ,  פנתה חברת החשמל אל רשות החשמל בבקשה לממן באמצעות תעריפי החשמל את ההשקעה הדרושה במסגרת שלב ב' של תוכנית החירום למשק החשמל .  זאת ,  נוסף על ייקור התעריף בשיעור של 4.2% שהחל בינואר 2009 למשך שנתיים כדי לממן את השלב הראשון בתוכנית .  באשר ליתרת הכספים הדרושים ,  תפנה ככל הנראה הנהלת החברה אל הממשלה בבקשה למתן סיוע תקציבי או הלוואת בעלים .  זאת ,  אם יימצא כי אי אפשר לדחות כמה מהפרויקטים המתוכננים  ( למשל ,  פרויקטים סביבתיים או התחנה הפחמית באשקלון )  .  בקשה שכזו כבר הופנתה לפני כשנתיים בידי חברת החשמל - ונדחתה .  רבעון חזק חלש בתוך כך פירסמה אתמול חברת החשמל את דו"חותיה הכספיים לרבעון השלישי של 2009 בהתאם ללוח הזמנים המאוחר שקבעה עבורה רשות ניירות ערך .  אף כי הרבעון השלישי הוא הרבעון החזק של חברת החשמל בשל ביקושי הקיץ ,  הכנסות החברה לרבעון השלישי של 2009 צנחו ב-27.4% והסתכמו ב-5.26 מיליארד שקל לעומת 7.2 מיליארד שקל בתקופה המקבילה אשתקד .  זאת ,  בעקבות ירידה של 1.86% בביקושים לחשמל לעומת גידול של כ-2% ברבעון המקביל אשתקד .  בסיכום שלושת הרבעונים הראשונים של 2009 נרשמה ירידה של 4.4% בביקושים לחשמל - וכפי שנחשף בשבוע שעבר ,  הסתיימה 2009 בירידה של כ-2% בייצור .  ירידה זו בביקושים גררה גם ירידה בצריכת הדלקים היקרים :  קיטון של 1.5 מיליארד שקל בצריכת סולר ומזוט ,  וקיטון של 500 מיליון שקל בגין צריכת פחם - ובד בבד גידול של כ-49% בצריכת הגז הטבעי  ( 246 מיליון שקל )  ,  שרשם גם גידול של כ-8.8% במחירו .  מגמה זו הובילה לירידה של 25.6% בהכנסה הממוצעת לקווט"ש לעומת גידול של כ-14.1% בתקופה המקבילה אשתקד .  בסך הכל צללו הוצאות הדלק של החברה ב-44.7% ל-2.3 מיליארד שקל בלבד ,  והביאו לירידה של 33% בסך עלויות הייצור ברבעון .  הרווח התפעולי של חברת החשמל רשם ירידה של 6.5% .  ואולם ,  רווח חשבונאי כתוצאה מהקטנת ההפרשות למסים עתידיים  ( במסגרת חוק ההתייעלות הכלכלית )  ,  הביא את החברה לרשום רווח נוסף של 1.1 מיליארד שקל - והיא סיימה את הרבעון ברווח נקי של 1.53 מיליארד שקל .  בנטרול רווח חשבונאי זה סיימה החברה את הרבעון השלישי בירידה של 5.1% ברווח הנקי שהסתכם ב-423 מיליון שקל לעומת 446 מיליון שקל ברבעון המקביל אשתקד .  ההון העצמי של החברה גדל ב-8.5% ל-17 מיליארד שקל .  התשואה על ההון  ( במונחים שנתיים )  היתה בסוף הרבעון 18.3% במקטע הייצור ,  4.3% במקטע ההולכה ותשואה שלילית של 3.7% במקטע החלוקה .  יש לציין כי ההצגה מחדש  ( רה-סטייטמנט )  של דו"חות החברה לרבעון השני ,  לאחר ביטול ההנחות האקטואריות השרירותיות לכאורה ,  הביאה להקטנה של 8.9 מיליארד שקל בהתחייבותיה האקטואריות ולהגדלת הונה העצמי ב-4.5 מיליארד שקל .  כתוצאה ממחיקת התחייבויות יתר אלה תידרש החברה להפריש כ-1.9 מיליארד שקל אשר נגבו לכאורה שלא לצורך מציבור הצרכנים באמצעות תעריפי החשמל .  ואולם החברה כבר דיווחה כי אין בכוונתה לעשות כן בשלב הזה ,  והסוגיה מונחת לפתחה של רשות החשמל .  יתרת ההפקדות בקופת הגמל של העובדים  ( כפ"י )  היתה 18.8 מיליארד שקל ,  לעומת חבות אקטוארית של כ-15.5 מיליארד שקל בלבד .  יו"ר דירקטוריון חברת החשמל ,  מוטי פרידמן ,  ומנכ"ל החברה ,  עמוס לסקר ,  אמרו עם אישור הדו"חות הכספיים כי אף שבדו"חות מוצג רווח עדיין יש שחיקה מצטברת מתמדת בתעריפי החשמל המסכנת את התוצאות הכספיות של החברה בעתיד ,  וכי הרווח מהפעלת מערכת החשמל ירד בכ-16% .  פרידמן ולסקר הוסיפו כי הם מצפים שבסיס התעריף החדש ייתן מענה הולם למצבה הכספי של החברה ולאתגרים הגדולים העומדים בפניה לצורך פיתוח משק החשמל בשנים הקרובות .
 
חברת החשמל תבקש מהציבור לממן 1.4 מיליארד שקל מתקציב הפיתוח 
הדירקטוריון שכר את שירותי חברת גיזה כדי לבחון את הרחבת מינוף החברה לנוכח מצבה הפיננסי ;  חברה סיימה את הרבעון השלישי של 2009 בירידה של 6.5% ברווח התפעולי ;  צריכת הגז זינקה ב-50%

