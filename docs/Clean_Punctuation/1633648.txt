הפועל תל אביב ניצחה 1:4 את הפועל באר שבע
הפועל ת"א לא התקשתה לנצח 1:4 את הפועל ב"ש ,  כאשר ורמוט חזר לקחת אחריות עם צמד ובישול ,  שבוע לפני משחק העונה
עוד שבוע זה קורה .  הפועל תל אביב תגיע לקרית אליעזר למשחק העונה מול האלופה מכבי חיפה ,  ולשמחתה היא תעשה זאת לאחר ניצחון חשוב הערב  ( שני )  1:4 על הפועל באר שבע שמשאיר אותה בתמונה ובמרחק סביר של עשר נקודות מהמוליכה  ( לפני הקיזוז המפורסם )  .  אלי גוטמן ושחקניו דיברו על חשיבות המשחק במשך כל השבוע והלחץ ניכר על פניהם במהלך 90 הדקות ,  אבל בסופו של דבר הם השיגו את הניצחון המוצדק ובעיקר הרוויחו שוב את גילי ורמוט .
 המשחק התחיל בקצב מהוסס ונראה היה כי סימני התיקו המאופס המאכזב מול מכבי פתח תקוה במחזור הקודם ,  עדיין טבועים בשחקני הפועל תל אביב .  חצי שעה לקח לאדומים להיכנס לעניינים ,  ואז פעולה התקפית מצוינת עם דאבל פס בין דדי בן דיין לערן זהבי ,  הסתיימה בשער שמיני העונה של המגן השמאלי הכובש .  ההגנה של הפועל באר שבע ,  כהרגלה בקודש ,  ספגה את הראשון והחלה להזמין את השערים הבאים .  לא לחינם זו אחת ההגנות הגרועות בליגה .  
יוסי אופיר ,  ששובץ כאילוץ באגף ימין של ההגנה ,  נגע בידו ברחבה תחת האיום של בן דיין ואיפשר לגילי ורמוט לדייק מהנקודה הלבנה ולחגוג שער ליגה שני בסך הכל העונה .  למזלה של באר שבע ,  שחקני ההגנה של המארחת רצו כל כך לכבוש שהם שכחו לרדת להגנה בכדור קרן וספגו ממתפרצת אותה סיים דוד רביבו בהקשתה נפלאה מעל ניל אברבנל .
 גיא עזורי ניסה להעיר את החלק הקדמי שלו עם הכנסתם של סיראז' נאסר ומשה אסולין הצעירים ,  אבל הפועל תל אביב המשיכה לשלוט וגם השיגה את השלישי על חשבון ההגנה חסרת האונים שאמורה לשמור על קאלה .  ורמוט ,  עבורו הגנות כאלה הן באמת מתנה ,  ניצל את המשחק על מנת לחזור לעצמו אחרי מספר משחקים בינוניים ,  ובדקה ה-61 קינח עם שער נהדר שלמעשה הוציא את הרוח מהמפרשים של באר שבע הפצועה והשבורה .
 מוחמד אדמו ,  בהופעת בכורה שלא עשתה לו שם טוב בישראל ,  הורחק בעקבות עבירה גסה שש דקות לאחר מכן ,  והשאיר את חבריו עוד יותר חשופים לחטוף את הרביעי מרגלי ערן זהבי בדקה ה-75 .  הפועל תל אביב עוקפת את מכבי חיפה בשערי הזכות ,  ובשבוע הבא תנסה להבקיע גם מול ניר דוידוביץ' ,  שלא ספג בליגה כבר שבעה מחזורים .
 דקה 18 :  נאתכו ניצל הרחקה רעה של הגנת באר שבע ,  אבל הבעיטה שלו מ-16 מטרים חלפה מעל המשקוף .
 דקה 25 :  זהבי ירה מ-20 מטרים ,  קאלה זינק טוב והצליח להדוף לקרן .
 דקה 31 :  גול !  בן דיין מסר לזהבי ,  קיבל בחזרה מהקשר ובעט מדויק לפינה הקרובה כשקאלה איחר להגיב .  0:1 להפועל תל אביב ,  שער שמיני העונה לבן דיין .
 דקה 33 :  ורמוט נכנס בין בלמי באר שבע ,  נאתכו לקח ממנו את הכדור ובעט לעבר השער ,  אבל קאלה שם יד והדף לקורה .
 דקה 38 :  המארחים ממשיכים בהתעוררות .  הפעם ידין השתלט על כדור מחוץ לרחבה ,  בעט חזק וסחט הצלה גדולה מקאלה .
 דקה 42 :  גול !  כדור הוגבה לרחבת באר שבע ,  בן דיין איים לנגוח מצד שמאל ואופיר מנע זאת ממנו עם נגיעת יד קלה .  השופט שמואלביץ' שרק לפנדל ,  אותו ניצל ורמוט ללא קושי עם בעיטה שטוחה לפינה הימנית .  0:2 להפועל תל אביב .
 דקה 44 :  גול !  קדוסי שלח את רביבו במתפרצת לאחר קרן גרועה של המארחים ,  רביבו דהר ובסופו של דבר הקשית באומנות מעל אברבנל אל הרשת .  באר שבע חוזרת ,  רק 1:2 לאדומים .
 דקה 45 :  ידין שוב ניסה ממרחק ,  קאלה הצליח להדוף ולקלוט בניסיון שני .
 דקה 54 :  נאתכו שלח בכדור עומק מצוין את זהבי ,  שהטעה לכיוון המרכז וסובב כדור לפינה הרחוקה אותו הדף קאלה .
 דקה 61 :  גול !  ורמוט בפריצה מסחררת עבר שני שחקנים ונכנס לרחבה ,  שם לאלה החזיר לו בנגיעה קלה ואיפשר לקשר להשלים צמד עם בעיטה מצוינת לקורה הקרובה ופנימה .  1:3 להפועל תל אביב .
 דקה 67 :  הזר אדמו ,  בהופעת הבכורה שלו ,  ביצע עבירה קשה על נאתכו וראה צהוב שני ואדום .  באר שבע בעשרה שחקנים .
 דקה 75 :  גול !  ורמוט קיבל כדור באגף ימין של הגנת באר שבע והעביר רוחב לזהבי ,  שלא התקשה לגלגל לרשת מקרוב .  1:4 להפועל תל אביב .
 דקה 82 :  בן דיין הגביה מצוין משמאל ,  שכטר נגח חזק לאמצע וקאלה הדף לקרן .
 הרכב הפועל תל אביב :  ניל אברבנל ,  דני בונדר ,  וואליד באדיר ,  דגלאס דה סילבה ,  דדי בן דיין ,  אביחי ידין ,  ביברס נאתכו ,  גילי ורמוט  ( שי אבוטבול ,  83 )  ,  ערן זהבי  ( ויקטור מרעי ,  80 )  ,  איתי שכטר ,  מהראן לאלה  ( מיכאל זנדברג ,  72 )  .
 הרכב הפועל באר שבע :  טברטקו קאלה ,  יוסי אופיר ,  דנילו מוריירה ,  נדב קידר ,  שמעון הרוש ,  מוחמד אדמו  ( הורחק ,  67 )  ,  אייל שן ,  דוד רביבו ,  גיל בלומשטיין  ( סיראז' נאסר ,  46 )  ,  חנן פדידה  ( משה אסולין ,  46 )  ,  אוהד קדוסי  ( דנדי אוקוגו ,  72 )  .
 
הפועל תל אביב ניצחה 1:4 את הפועל באר שבע
הפועל ת"א לא התקשתה לנצח 1:4 את הפועל ב"ש ,  כאשר ורמוט חזר לקחת אחריות עם צמד ובישול ,  שבוע לפני משחק העונה

