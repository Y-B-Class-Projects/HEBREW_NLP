נדחתה העתירה נגד מדיניות שידורי הספורט החדשה
בית המשפט העליון המליץ לעותרים ,  בהם ההתאחדות לכדורגל ,  להמתין לדיון המחודש ,  שנקבע לחודש נובמבר 2010
בית המשפט העליון דחה היום  ( ראשון )  את בקשת ההתאחדות הישראלית לכדורגל לצו ביניים נגד מדיניות שידורי הספורט החדשה של המועצה לשידורי כבלים ולווין .  בעתירה שהוגשה לפני כחודש באמצעות עורכי הדין ברוך כצמן ,  יהב דרורי וניר סלע דרשה ההתאחדות ,  יחד עם חברת שיווק זכויות השידור ספורט פייב ו-32 קבוצות כדורגל משתי הליגות הבכירות ,  את התערבות בית המשפט בהחלט המועצה להחיל מדיניות חדשה הנוגעת לשידור אירועי ספורט בערוצים בתשלום .  העותרים טענו כי החלטת המועצה פוגעת בציבור האוהדים ,  לוקה בחוסר סבירות קיצוני והתקבלה ללא תשתית עובדתית מקיפה .
 השופט אשר גרוניס המליץ היום לעותרים לשקול למשוך את עתירתם ואם ירצו ,  לשוב ולהגישה לאחר שהמועצה תקיים דיון מחודש במדיניות השידורים ,  בחודש נובמבר 2010 .  בהחלטתו כתב השופט גרוניס כי סיכויי העתירה להתקבל נמוכים : "  דומה שבשל האופי המורכב של העניין יפה עשתה המועצה שמראש קבעה כי תיעשה בחינה מחדש לאחר שנה .  הניסיון שיצטבר במהלך השנה ,  כך נראה ,  יאפשר לערוך תיקונים והתאמות ,  ואולי שינוי דרסטי של ההחלטות ,  אם משיבה 1 תמצא שיש לעשות כן ".  השופט גרוניס אפשר לעותרים להודיע לבית המשפט על החלטתם בתוך עשרה ימים .
 עתירת ההתאחדות ,  ספורט פייב וקבוצות הכדורגל מתייחסת למדיניות שידורי הספורט החדשה בכבלים ובלווין שנכנסה לתוקף בחודש נובמבר האחרון .  ההחלטה מעגנת ,  בין היתר ,  את חובת ערוץ הספורט להעמיד את הערוצים הפתוחים שהוא מפעיל בראש סדר העדיפויות ולמקד בהם את עיקר תכניו האיכותיים ,  על מנת למנוע זליגת תכנים לערוצים בתשלום .  להחלטת המועצה צורפו רשימת אירועים שחובה לשדר בערוצים הפתוחים 5 ו-5+ ורשימת אירועים שאסור לשדר בערוצים בתשלום .  אחת הטענות שהעלו העותרים היא שיישום המדיניות החדשה יפגע משמעותית בהכנסות ממכירת זכויות השידור ,  שיוביל לפגיעה בקבוצות הממומנות מהכנסות אלה ,  בשל ההגבלה על הערוצים בהם יוכלו משחקים מסוימים להיות משודרים .  בנובמבר 2010 תשוב המועצה ותבחן את המדיניות .
 יושב ראש המועצה לשידורי כבלים ולווין ניצן חן הביע שביעות רצון מן ההחלטה .  טרם התקבלה תגובת ההתאחדות לכדורגל .
 
נדחתה העתירה נגד מדיניות שידורי הספורט החדשה
בית המשפט העליון המליץ לעותרים ,  בהם ההתאחדות לכדורגל ,  להמתין לדיון המחודש ,  שנקבע לחודש נובמבר 2010

