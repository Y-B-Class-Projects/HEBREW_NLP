שבוע המסחר בוול סטריט הסתיים בעליות
הדאו ג'ונס התחזק ב- 0.1% ל- 10,402 נקודות ,  נאסד"ק עלה ב-0.1% ל-2,244 נקודות ו-S & P 500 הוסיף 0.2% ל-1,109 נקודות
יום המסחר האחרון של שבוע המסחר המקוצר הסתיים בעליות שערים קלות על רקע התפוגגות מהחשש כי ארצות הברית תחל בקרוב לסגת מתוכנית התמריצים לכלכלה .  דאו ג'ונס התחזק ב-0.1% ל-10,402 נקודות ,  נאסד"ק עלה ב-0.1% ל-2,244 נקודות ו-S & P 500 הוסיף 0.2% ל-1,109 נקודות .  בסיכום שבועי ,  התחזק דאו ג'ונס ב-3% ,  נאסד"ק עלה ב-2.8% ו-S & P 500 הוסיף 3.1% .  
בשוק הסולידי ,  מחירי איגרות חוב לעשר שנים של ממשלת ארצות הברית עלו והתשואה עליהן ירדה ב-0.021% ל-3.78% .  בזירת המקרו ,  הבנק הפדרלי העלה אמש אחרי סיום המסחר את ריבית הניכיון ברבע אחוז ל-0.75% ,  כמהלך ראשוני לנסיגה ממדיניות התמריצים הכלכליים ,  אך מסר כי העלאת הריבית לא תשפיע על הצרכנים ועל משקי הבית בארה"ב ,  וכי אין בכוונתו להעלות בקרוב את הריבית הבין-בנקאית העיקרית במשק .  מדובר בריבית שגובה הבנק הפדרלי מבנקים על הלוואות לזמנים קצרים והלוואות חירום .  
נשיא הבנק הפדרלי של סיינט לואיס ג'יימס בולארד אמר כי סברת המשקיעים כי ישנה סבירות גבוהה להעלאת הריבית השנה היא  " מוגזמת "  וכי אין לראות בריבית הניכיון אות למדיניות . " מהלך ריבית הניכיון הוא חלק מתהליך נורמליזציה שדומה להחלטה להפסיק רבות מתכניות הנזילות שלנו ",  אמר בולארד . " הוא אינו מצביע על דבר בנוגע למה שנעשה בסופו של דבר עם הריבית העיקרית ",  הוא אמר .  
ביל גרוס ,  מנהל קרן האג"ח הגדולה בעולם ,  פימקו ,  העריך כי החלטתו המפתיעה של הבנק הפדרלי בארה"ב אמש להעלות את הריבית שהבנק המרכזי גובה מבנקים מסחריים על הלוואות חירום שהעניק להם ,  אינה מצביעה על תחילתו של מחזור העלאת ריבית חדש בארה"ב . " למעשה אני לא חושב שזו תחילתה של העלאת ריבית מנקודת המבט של המדיניות המוניטרית ",  אמר גרוס בראיון לערוץ הטלוויזיה של רויטרס בעקבות ההחלטה .  
מדד המחירים לצרכן עלה ב-0.2% בחודש ינואר ,  כאשר האנליסטים חזו עלייה של 0.3% במדד המחירים לצרכן .  מדד הליבה ,  המחושב בניכוי מחירי מזון ואנרגיה ,  רשם ירידה של 0.1 ,  הירידה הראשונה מאז 1982 ,  כאשר האנליסטים חזו עלייה של 0.1% .
 בנק אוף אמריקה ו-UBS  ,  שפיטרו עובדים בשנתיים האחרונות בהן קיבלו סיוע ממשלתי ,  מכפילים את שכר הבסיס שהם מעניקים לבנקאים בניסיון לחזור ולפתות בנקאים בלונדון .  UBS מציע למנהלים בחטיבת האג"ח שלו שכר בסיס של עד 470 אלף דולר ,  בהשוואה ל-235 אלף דולר במאי שעבר ,  אמרו שלושה אנשים המקורבים לנושא .  בנק אוף אמריקה ,  המחזיק במריל לינץ' ,  העלה את שכר הבסיס למנהלים לכ-360 אלף דולר לעומת 230 אלף דולר ב-2009 .  
ענקית המזון והמשקאות השווייצית נסטלה רשמה רווח נקי של 9.55 מיליארד דולר ב-2009 ,  כך דיווחה היום החברה .  זוהי ירידה חדה לעומת רווחי השנה שעברה ,  אז נהנתה ממכירת הנתח שלה בחברת מוצרי טיפוח העיניים אלקון .  מכירות יצרנית נסקפה ,  פרמייר ,  ג'ני קרייג והאגן דאז הסתכמו ב-99 מיליארד דולר .  הרווח למניה הגיע ל-2.68 דולר .  
נשיא טויוטה אקיו טויודה אמר כי הוא מעוניין להשיג הבנה מצד הלקוחות והמחוקקים האמריקאיים כשיופיע בפני הקונגרס בשימוע בשבוע הבא בוושינגטון לגבי הקריאה הנרחבת לתיקון רכבי החברה בעקבות ליקויי בטיחות שהתגלו בהם .  טויודה יאלץ להתמודד עם ההאשמות כי החברה לא פעלה מהר מספיק במשבר הבטיחות . " אני מקווה שהמחויבות שלנו לארה"ב וללקוחות שלנו תובן ",  הוסיף טויודה ,  נכדו של מייסד ענקית הרכב .  
במניות הישראליות ,  מלאנוקס ,  יצרנית מוצרי האצת התקשורת לשרתים ,  תסחר על רקע המשך מימוש האופציות בקרב בכירי החברה .  בין הבכירים בחברה שמימשו אופציות נמצא מיכאל קגן ,  סמנכ"ל הטכנולגיה ,  שמימש כ-20 אלף אופציות במחיר מימוש של 1.3 דולר ומכר אותן תמורת מחיר של 19.31 דולר למניה ,  וכך גרף רווח של 360.2 אלף דולר .  אחרי המימוש נותר קגן עם אחזקה של 190.4 אלף מניות .
 
שבוע המסחר בוול סטריט הסתיים בעליות
הדאו ג'ונס התחזק ב- 0.1% ל- 10,402 נקודות ,  נאסד"ק עלה ב-0.1% ל-2,244 נקודות ו-S & P 500 הוסיף 0.2% ל-1,109 נקודות

