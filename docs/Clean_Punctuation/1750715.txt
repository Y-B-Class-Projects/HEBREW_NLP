למה בבנקים אוהבים אופציית פאנטום ?  
פעולות תגמול
 >  >  במארס 2010 דיווח בנק דיסקונט כי שני סמנכ"לים בכירים יקבלו אופציות מסוג פאנטום בשווי כלכלי של 3.7 מיליון שקל .  בספטמבר 2010 אישר דירקטוריון בנק הפועלים הענקה של עד 300 אלף מניות פאנטום לכל אחד מחברי ההנהלה .  מהי אופציית פאנטום ,  ומדוע היא נהפכה לפופולרית בשנה האחרונה ?  אופציית/מניית פאנטום היא מכשיר הוני המעניק תגמול במזומן על בסיס שווי מניית החברה - ללא זכאות לקבלת מניה בפועל .  כלומר העובד מקבל תגמול לפי שווי המניה במזומן - וליתר דיוק לפי העלייה במחיר המניה מיום הענקת הפאנטום ועד ליום המימוש .  התשלום נעשה במזומן - בשונה מבאופציה מסורתית ,  שבה העובד מקבל את הזכות להמיר את האופציה למניה ,  ולאחר מכן ביכולתו למכור אותה בשוק החופשי .  בנוסף ,  באופציית הפאנטום העובד זכאי לדיווידנדים שנצברו בגין המניות ,  כאילו היה בעל מניה רגיל .  אופציות הפאנטום נהפכו לפופולריות כל כך במגזר הבנקאי בשנה האחרונה מכיוון שיתרונותיהן רלוונטים מאוד לבעלי המניות ולמנהלים בבנקים .  היתרון העיקרי לבעלי המניות הוא שלמעשה אין דילול באחזקותיהם .  כך ניתן לתגמל מנהלים על בסיס ביצועי המניה מבלי לאבד שליטה .  מצד המנהלים ,  היתרון העיקרי הוא שהתגמול במזומן נתפש בדרך כלל כבעל ערך גדול יותר מהאחזקה במניות .  יתרון נוסף באופציות הפאנטום הוא שיישום מנגנון ההענקה הוא פשוט ומהיר .  הוא דורש החלטת דירקטוריון בלבד ,  ולא את כל התהליכים הקשורים בהנפקת אופציות .  ואולם לאופציות הפאנטום יש כמה חסרונות משמעותיים .  העיקרי שבהם הוא שמימון ההטבה נעשה במזומן מכספי החברה .  במקרים שבהם מניית החברה עולה בשיעור משמעותי ,  החברה עשויה להיחשף להיקף הוצאות גבוה מהמתוכנן .  חיסרון נוסף הוא שהעובד משלם מס מלא על שווי ההטבה ,  על פי שיעור המס השולי שלו .  שיעור זה ,  הקרוב ל-50% ,  גבוה משמעותית משיעור המס בעת מימוש אופציות - בין 20%-25% .  חיסרון תפעולי נוסף של הפאנטום הוא ההכבדה בדיווח החשבונאי השוטף .  תוכנית פאנטום מוגדרת כתוכנית תגמול משתנה ,  מכיוון שסכום המזומן שלו זכאים העובדים אינו קבוע ואינו וידוע במועד השקת התוכנית .  לכן ,  על פי כללי החשבונאות יש צורך במדידת סכום ההטבה בכל תאריך מאזן .  סכום ההטבה נרשם כהתחייבות במאזן כנגד הקטנת ההון העצמי .  עניין זה מסובך עוד יותר עבור חברות פרטיות שנדרשות לבצע הערכת שווי למניית החברה בכל תקופת מאזן כדי למדוד את שווי ההטבה שניתנה .  בחברה ציבורית שבה מחיר המניה ידוע בכל יום לא קיימת בעייתיות שכזו .  בשל כל המאפיינים שנמנו כאן ,  אופציות הפאנטום פופולריות בקרב חברות מבוססות המסוגלות ומעדיפות לשלם במזומן מאשר לדלל את בעלי המניות .  לכן ,  לא נמצא אופציות פאנטום בחברות סטארט-אפ ,  שמעדיפות את מנגנון האופציות המסורתי .  - הכותב הוא שותף בכיר מנהל תחום מיזוגים ורכישות ב-bdo זיו האפט

למה בבנקים אוהבים אופציית פאנטום ?  
פעולות תגמול

