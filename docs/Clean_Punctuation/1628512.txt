מהקרת לכרך :  רחוב יעל
מעין קרת ויואב גורפינקל גילו בפעם הראשונה את רחוב יעל ,  למרות שתמיד היה מעבר לפינה ,  ונכנסו למצב רוח אקזיסטנציאליסטי .  הסיפור שלה מאחורי הצילום שלו
 .
" אהבה  חיבה ,  יחס או רגש ידידות או חשק למישהו ".  כך כתוב על לב מקרטון שתלוי בקיוסק של חנה בפינת רחוב יעל .  הקיוסק מוכר ליושבים בגינת רות קפה הפוך בכוסות טייק אווי וביום שישי בבוקר גם בורקס ממולא בתרד .  ואלה ,  מתחת לצלם של עצים ענקיים ,  לצד נדנדות וכלבים ,  נשענים על כרית או ספסל .  
למרות שאני רגילה להגיע לגינה עם הבן שלי כדי לפגוש חברים ,  לשחק תופסת ,  באותו בוקר של יום שישי סגרירי הייתי בגפי .  הידיעה שיש לי כמה שעות לבד לפני סוף השבוע הצפוף מילאה אותי שמחה .  ואז גיליתי את רחוב יעל .  איכשהו אף פעם לא שמתי לב אליו .  אני אפילו די בטוחה שלא עברתי בו אי פעם .  קרוב לוודאי שאם הייתי חולפת על פניו עם תחושת מועקה ,  כאילו שאין איש בעולם שמבין אותי ,  לא הייתי שמה לב לכלום .  לא לאור שפותח את היום ,  לא לאישה היפה ,  לא לעשרת הבניינים הנמוכים ,  חלקם משופצים ,  שנגלו אליי בעודי אוחזת בכוס ההפוך החם שהכינה לי חנה .  לא לעצים מלבלבים ,  לא למרפסות הנפתחות בהן אפשר היה לראות גם כלב מתבונן לרחוב ,  כורסאות חומות ,  מצעים מהלילה והמון עציצים בסגול וירוק עם ורוד ,  הרבה צהוב,שחור ואדום .
 האוויר אפור .  אפור כזה שמזכיר לי את פריז בבוקר מוקדם כשהכל עוד סגור ,  אפילו בתי הקפה ואני רצה מהר לעבודה כשבסוף כולם מאחרים .  צרפתים .  
יש בניין אחד רחב עם שני גרמי מדרגות ישנים ,  מעליהם מרפסת בחצי עיגול ,  מעליה ממשיך בניין ישן ,  אחריו עוד תוספת של מעין דירה על עמודים אפורים ,  חלונות עגולים ,  עץ תמר ,  עץ ברוש ותריסים שבורים ,  לא ברור אם מישהו גר פה .  שורשים .  בחורה בחולצה ורודה מרושלת ותיק אדום מלבני חולפת על פניי .  אני תוהה מה היא אוהבת ותוהה אם היא תוהה למה אני מתבוננת ברחוב שלה .  עוד אישה עם מעיל גשם אדום .  היא נראית טרודה .  אולי היא ממהרת ,  צריכה להכין קדירה עם ארטישוק ירושלמי ,  להספיק לקנות את המצרכים .  
בוגונוויליה סגולה שתלטנית .  ריח של היה פה גשם .  חיוכים .  היביסקוס צהוב ,  אדום וורוד .  גרניום בריא באדניות .  מרפסות סגורות בבניין אחר עם תריסים ישנים שנראים כאילו לא נפתחו ימים ולילות .  כאב .  
איך לפעמים הלבד מזדחל לי כמו צמרמורת מטרידה בגב ,  למרות היותי אמא לשני בנים שרודפים אחרי לחיבוק ,  אשה לבחור חם ובעליו של חתול ג'ינג'י ,  אני יכולה להסתובב בעולם כאילו הקירות סביבי לבנים וקרים .
 עוד אישה עם מעיל ספורט אדום וילד קטן שאוחז בידה ,  מנסה להדביק את צעדיה .  חתול שמן ,  לבן עם ג'ינג'ים ,  חולף על פניהם .  הוא נראה מדושן .  עוד בניין רחב עם קיר מנוקד בשחור כמו נמשים ,  חלקו מכוסה קרמיקה חומה ,  חלונות עגולים מסתובבים על צירם ,  דגל ישראל על השער ,  ועוד כמה דגלים קשורים ברישול על ענף עץ דקיק .
 בחורה עם חולצה שחורה ,  מכנסיים אפורים הדוקים וצעיף אפור ישן נכנסת לאוטו בצבע ורוד מטאלי ונוסעת .  אולי לעבודה ,  אולי לאהוב ליבה לשתות איתו כוס יין שחיכתה .
 היום אני אחזור הביתה ואכין להם פסטה עם בזיליקום וצנוברים .  אני אשב איתם על השטיח ואשחק איתם משחק ארוך .  עם יואב אני אדבר בשקט במטבח .  אני אתן לרגעים האלו למלא לי את כל הנקבוביות .  אני אתן להם להיות לי צידה לדרך .
 
מהקרת לכרך :  רחוב יעל
מעין קרת ויואב גורפינקל גילו בפעם הראשונה את רחוב יעל ,  למרות שתמיד היה מעבר לפינה ,  ונכנסו למצב רוח אקזיסטנציאליסטי .  הסיפור שלה מאחורי הצילום שלו

