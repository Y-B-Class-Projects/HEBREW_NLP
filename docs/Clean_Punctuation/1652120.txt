ח"י בסרט
תשכחו מבמאים ערבים שמלכלכים על המדינה :  וואלה !  תרבות מגישה לקרן הקולנוע עשרה תסריטים פטריוטיים ,  שגם יביאו לנו אוסקר וגם יתנחלו בלבבות

מיכאל מושונוב מגלם את ארנון באום ,  צעיר דתי המכור לאוננות ומטופל בתרופות פסיכיאטריות ,  שעל אף מגבלותיו מצליח להתבסס בתקשורת השמאלנית והאשכנזית .  למרות כמה תאונות בדרך ,  כמו התאבדותו של כוכב שעליו עשה סרט דוקומנטרי ,  הוא זוכה להצלחה ולבסוף מצליח לשמש גם כעיתונאי וגם כדוברו של ראש הממשלה בו זמנית .  עם יהורם גאון כמוני גומס ,  מו"ל של עיתון גדול שעמו מתיידד הגיבור כדי לסדר לעצמו ג'וב .
 רחלי סרוסי ,  אותה מגלמת רומי אבולעפיה ,  מאורסת לגדליה  ( אלי פיניש )  ,  נער גבעות בדימוס שנהפך לקצין ביטחון של היישוב סוקלים דרום .  בוקר אחד ,  בדרך למשרד יחסי הציבור בתל אביב שבו עובדת רחלי עם כל המא-גניבים ,  היא נעצרת במחסום עקב טעות של הקצין  ( מייקל לואיס ,  שהתפקיד יהיה חלק מהשירות הלאומי שלו )  ,  שחושב אותה לערביה .  לאחר שהיא מתבוססת בסחי ובזוהמה של בני דודנו במשך שעתיים ,  היא יוצאת למאבק לשיפור זכויות האדם של המתיישבים ,  לבל גורלם של מתנחלים  ( מילה שלא תוזכר בסרט ולו פעם אחת )  נוספים יהיה כשלה .  היא מובילה לסלילת רשת חדשה של כבישים עוקפים בגדה .  במקביל היא מנסה לשחרר ממעצר את גדליה ,  שהעיף לאטמה לילד פלסטיני שהעז לגעת בגדר החשמלית של היישוב .  המטאפורה המרכזית בסרט היא התקדמות הכיפה שרחלי סורגת לגדליה ,  שמסמלת את התפתחות מערכת היחסים המרגשת ביניהם וקידום זכויות האדם של המתיישבים .  האם תצליח לסיים את הכיפה לפני שגדליה מקריח לגמרי ? 

גיא לואל הוא רופא ישראלי משועמם ,  שמכלה את ימיו במשמרות מתישות בבית החולים ובבגידה באשתו המזדקנת  ( מירב גרובר ,  מצוינת כתמיד )  עם מתמחה צעירה בבית החולים  ( טלי שרון )  .  יום אחד הוא פותח את האינטרנט ומגלה שבהאיטי רעדה האדמה .  כשמגיע הטלפון מיחידת המילואים מנסה גיבורנו להתחמק ,  אך לבסוף מתרצה ועולה על המטוס .  בהאיטי ,  תוך כדי עבודה מסביב לשעון ,  הוא עובר מהפך ומבין שהתנכר למשפחתו וילדיו .  הוא מציל ילד קטן ממוות בטוח ,  ומחליט לאמץ אותו ולהביא אותו איתו לישראל .  הוא לא יודע שבינתיים מנהלת אשתו רומן עם עיתונאי שמאלני  ( דב נבון )  ,  שמלגלג באכזריות על פועלה של המשלחת ,  ובה בעת מתכנן להתחתן איתה כדי לזכות בכספי הירושה של אביה העשיר .  האם האשה תפתח את הלב בפני הילד ובפני בעלה ?  מה יקרה כשהרופא והעיתונאי ייפגשו ?  והאם הלוקיישן של רמלה מספיק מזכיר את האי ההרוס ?  עם טוביה צפיר בתפקיד אבי בניהו .
 חני פירסטנברג תבצע קאמבק ותגלם עיתונאית בריטית ,  שנשלחת על ידי העורך שלה בעיתון הלונדוני האנטי ציוני למצוא רפש על ישראל .  לאחר שהיא מתיידדת עם ראש לשכת העיתונות הממשלתית מסביר הפנים  ( בגילומו של דרור קרן )  ומגלה שהחיילים הישראלים הם המוסריים ביותר בעולם ,  מתפטרת הכתבת בזעם מהעיתון ,  מתחילה לעבוד בג'ואיש כרוניקל ומתאהבת בעיתונאי מקומי ,  בגילומו של ליאור אשכנזי .  ביחד הם יוצאים לחקור פרשייה בינלאומית אפלה ,  במסגרתה רופא פלסטיני זדוני  ( יגאל עדיקא )  מעליל על ישראל שהרגה את בנותיו במבצע צבאי .  עם חנה לסלאו בתפקיד לבנה שטרן .
 
מוש בן ארי ,  בהופעת בכורה משכנעת בקולנוע ,  מגלם עורך של עיתון סוציאליסטי שמתעורר בעקבות האינתיפאדה השנייה ומתחיל לחקור באובססיביות ,  אה-לה ג'ון נאש מ"נפלאות התבונה ",  אלמנטים חתרניים ,  פרו מוסלמים ואנטי ישראליים בישראל ובעולם .  מבט מרתק ואמיץ על מאבקה הצודק של העיתונות הישראלית בשמאלנים וליברלים .  עם אמנון דנקנר כאמנון דנקנר .
 יהודה לוי ויוסף סוויד ממשיכים את ההצלחה של  " האלופה "  גם על המסך הגדול .  לוי מגלם את מומו קילט ,  מגן תוקף שזועם על עמיתו לנבחרת ,  מחמוד אבו שפשף ,  שאינו שר את ההמנון .  למרות היחסים הטעונים ,  השניים מתאחדים לאחר ידיעה זדונית על אודותיהם באתר רכילות באינטרנט .  במשפט הדיבה הסוער שמתקיים לאחר מכן הם טוענים שקיימו עם הצעירה המוגבלת בשכלה יחסי מין בהסכמה ומגלים שחברות יכולה לגשר על הבדלים של דת ,  גזע וגליצ'ים .
 
מכרם חורי ויוסוף אבו ורדה  ( שמתרענן מגילום תפקידי יהודים )  הם שני חברים שמנהלים חומוסיה בכפר שלו ליד ירושלים .  בעקבות מחלוקת על ריכוז הסוכר בלימונדה הם מתקוטטים ,  ואבו ורדה מחליט לפתוח חומוסיה מעבר לכביש ,  שתתחרה על החיך ,  הקיבה והגזים של היהודים .  ז'ק כהן בתפקיד עצמו כנציג התאגיד שמשכין שלום בין הניצים .  ייצוג אותנטי ומרגש של מצבם האמיתי של ערביי ישראל .  מן הביקורות : " יושב טוב בבטן "   ( מעריב )  ;   " משחה סמיכה המכילה את כל מורכבות חיינו כאן "   ( הארץ )  ;   " פול אוף אקשן "   ( ניו יורק טיימס )  .
 מאור כהן הוא סטודנט סטלן באוניברסיטת תל אביב שמפגין מדי שבת בבילעין ,  אבל סדרת שיחות עם המרצה שלו ,  איש הימין היחיד במוסד האקדמי האולטרה שמאלני  ( בגילומו של גיל פרנק ,  שסוף סוף זוכה לתפקיד שראוי לעוצמות התיאטרוניות שלו )  גורמות לו להתעורר ולהבין שהצדק נמצא בצד שלנו .  השניים חושפים קנוניה במסגרתה זומם הדקאן של האוניברסיטה  ( מנשה נוי  לראשונה בחייו בתפקיד האיש הרע )  למעול בכספי התלמידים ולהעביר אותם לקרן החדשה לישראל .
 
יגאל נאור כמחזאי מצליח שמתוסכל מהמצב הפוליטי ונפילת השמאל בישראל .  הוא חובר ליועץ פוליטי חמקמק ,  בגילומו של גל זייד ,  וביחד השניים מנסחים מניפסט חדש לשמאל לאומי שמרעיד את המדינה .  למרות כמה סצינות לא אמינות  ( למה לזרוק טיוטות נייר לפח אחרי המצאת המחשב ,  יתהה מאיר שניצר )  הסרט חושף בהצלחה את המנגנון שמביא את השניים להיבחר לכנסת ולהשתלב בממשלת הימין ,  כסא אחד ליד ליברמן .  הביקורות מהללות : " יותר טוב מפולישוק "   ( דן מרגלית )  ;   " 'הבית הלבן' פוגש את 'אשה ,  בעל ,  בית' ";   " טיל פטריוט "   ( נחמן אינגבר )  .
 איתי טיראן כצעיר מרמת השרון שכנער מחרים כל דבר שזז ,  ואף גורם להתאבדות של ילד לא מקובל בשכבה .  לאחר שהוא חוטף שמיכה מהחברים בצבא ,  ורגע לפני שהוא דופק לעצמו כדור בפה בשירותים  ( במחווה מרגשת של הבמאי בוגר ביה"ס  " מעלה "  פינקי תלמודי למטאל ג'קט )  ,  גיבורנו לוקח את עצמו בידיים ,  ובעזרת טיפול פסיכולוגי  אסי דיין בליהוק מפתיע  הוא מתעל את אנרגיות ההחרמה שלו לזירה הלאומית .  לאחר שהוא מחרים מסעדות שלא מוכנות להכניס חיילים במדים ,  סרטים שמאלניים ,  ארגונים ללא כוונת רווח ויוצרים אנטי ציוניים ,  הוא יוצא לחו"ל על מנת לשכנע את העולם שהשופט סילוורוק  ( דניס הופר ,  בהופעתו האחרונה בקולנוע ,  מרטיט במיוחד כשהוא מצליף בעוזרת הבית השחורה שלו בדרום אפריקה )  הוא אנטישמי שונא ישראל .  האם הוא יצליח ?   " סרט שמוכיח שאם תרצו ,  אפשר לעשות קולנוע ישראלי איכותי "   ( אמנון לורד ,  מקור ראשון ) 

ח"י בסרט
תשכחו מבמאים ערבים שמלכלכים על המדינה :  וואלה !  תרבות מגישה לקרן הקולנוע עשרה תסריטים פטריוטיים ,  שגם יביאו לנו אוסקר וגם יתנחלו בלבבות

