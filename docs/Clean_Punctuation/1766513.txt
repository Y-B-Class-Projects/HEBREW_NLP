סופ"ש בצפת כמשל לחיים 
איזהו עשיר
 >  >  לא מזמן נסענו עם הילדים לטיול בצפת .  מדובר בנסיעה ארוכה שמתחילה בהעמסת תיקים על המכונית ונמשכת בשלוש שעות בכבישים - וזה עוד לפני שספרנו עצירות פיפי והחלפת חיתולים .  כשהגענו לבסוף לדירת הנופש ששכרנו לסוף השבוע ,  בעודי מטפס עם הציוד במדרגות ,  לא יכולתי שלא לראות בסיטואציה הזאת משל לחיים שלי :  אתה מתכנן להגיע למקום שאתה אוהב ולבסוף ,  כשאתה מגיע לשם ,  כל מה שאתה רוצה זה לחזור הביתה ומהר .  האמת היא שהיה כיף .  אחרי שנחנו ,  התאוששנו ושיחדנו את הבן הגדול בגלידות כדי שיפסיק לבכות ,  יצאנו לטיול בסמטאות העיר העתיקה ,  שכבר היתה כמעט מוכנה לשבת .  עם שמש נובמבר הקיצית הרגשתי שהגענו לשיא .  מה שאני רוצה לספר ,  חוץ מזה שלגדל ילדים זה קצת שונה ממה שסיפרו לנו ,  זה שיש לי כמה מסקנות ביניים מהמסע הפרטי שלי ושל משפחתי בחיפוש אחר חיים מאוזנים - וכשאני אומר חיים מאוזנים אני מתכוון לאיזון בין ההיבטים השונים שמרכיבים את החיים :  פרנסה ,  הגשמה עצמית ,  זוגיות וגידול ילדים .  כדי להגיע לאיזון נדרשת תשתית פיננסית יציבה .  המשכורת ,  החסכונות ,  הפנסיה והביטוחים - אלה יסודות שנועדו לאפשר לנו להקדיש לכל היבט את תשומת הלב שאנחנו מעוניינים להקדיש לו .  אם נמשיך עם משל התשתית - כשהתשתית במצב טוב ,  לא רק שהנסיעה נעשית נוחה ,  אנחנו גם מצליחים להגיע למקומות רחוקים משתיכננו .  כשמגיעות הזדמנויות שלא חשבנו עליהן - נניח הצעת עבודה מעניינת או כישרון מפתיע שמגלה הילד ודורש טיפוח מיוחד - במקרים רבים תשתית כלכלית יציבה מאפשרת לנו לקחת את הסיכון ומסייעת לנו לנצל את ההזדמנות .  תשתית פיננסית מתחילה בהתנהלות פיננסית אחראית .  הצרה עם התנהלות אחראית היא ,  כמו תמיד ,  שקשה להתחיל .  אתה מחליט למשל שאתה מטפל בפנסיה שלך כמו שצריך ,  אוסף את ערימת הניירות בקלסרים - ואז נתקע .  אני יכול להעיד שאצלי זה לקח כמה שנים עד שהצלחתי לנצח את הערימה .  באמת שרציתי להתחיל מיד ,  אפילו לקחתי יום חופש כמה פעמים כדי לעשות סדר בעניינים ,  מיינתי ומיינתי ,  סיכמתי וסיכמתי ,  מילאתי קובצי אקסל ,  שלחתי לאשתי ,  ובזה זה נגמר .  באיזשהו שלב הבנתי שזה מעבר ליכולתי והלכתי ליועץ .  אמנם שילמתי 2,000 שקל ,  אבל חסכתי הרבה יותר - ובעיקר זכיתי בשקט נפשי .  הצרה השנייה היא שגם אחרי שעושים סדר בעניינים ,  הסיפור לא נגמר .  למעשה ,  העבודה רק מתחילה .  מעכשיו ועד סוף החיים אנחנו נמצאים בשלב התחזוקה ,  והסיכוי היחיד להתמיד בתחזוקה לאורך זמן כרוך בהתאמה שלה לאורח החיים שלנו .  מי שלא מוצא עניין בקריאת דו"חות כלכליים ,  שלא ינסה לבנות אסטרטגיות השקעה מסובכות .  ומי שהמשמעת העצמית שלו בתשלומי חובות נמוכה - שיעשה הוראת קבע ,  ולא ינסה להתמודד כל חודש מחדש עם ערימת המכתבים שהצטברה על השולחן .  בקיצור :  אם משהו לא עובד ,  כדאי להגיב מיד .  והדבר השלישי והאחרון שאני מוצא אותו הכרחי הוא לקבוע מועד ,  פעם בחודש לפחות ,  שבו עוברים כל הניירות :  על תלוש המשכורת ,  על דפי החשבון של כרטיס האשראי ,  על פירוט החשבון בבנק ,  על מסמך ההוצאות ועל תיק ההשקעות .  המעבר על הניירת לא רק מבטיח שנישאר עם היד על הדופק - הוא בעיקר מונע מהפחד לגדול ולשתק את הטיפול בתשתית הכלכלית המשפחתית .  נחזור למשל החופשה המשפחתית :  היציאה לדרך והנסיעה יכולים להיות קשים ומתישים ,  אבל בדרך כלל זה רק נראה גרוע בתחילה .  בסוף אנחנו כמעט תמיד מסכימים שהיה שווה לעשות את המאמץ .  - הכותב הוא מהנדס תוכנה ועורך הבלוג  " איזהו עשיר ?  "  whoisrich.cafe.themarker.com

סופ"ש בצפת כמשל לחיים 
איזהו עשיר

