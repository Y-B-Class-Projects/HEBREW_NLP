 " חשיפות בלעדיות מפארות מערכת חדשות ;  לנו אין אחד ביום - אלא 40 "
 אחד מכל שני נהגים שתקועים בפקק מאזין בכל יום לתחנת רדיו שמשדרת מתוך בניין ישן ורעוע ,  רוב עובדיה בני 18 והבעלים שלה הוא מערכת הביטחון ■ גלית אלטשטיין ,  ראש מחלקת החדשות בגל"צ ,  לא מוטרדת מהמורכבות הזאת ,  כל עוד יש סקופים וטאלנטים
בניין גל"צ ,  10:30 .  אולפן הרדיו השקוף ,  שגודלו כגודל קופסת גפרורים ,  נמצא בתפוסה מלאה .  רזי ברקאי ,  איש הרדיו הוותיק שמנחה את  " מה בוער "  זה 15 שנה ,  מביט בשלווה לכיוון תקרת האולפן ,  מרוכז בדברי המרואיין .  מבעד לזכוכית ,  בחדר ההפקה ,  ההמולה גוברת .  שתי חיילות מתרוצצות אנה ואנה ,  מרימות טלפונים למרואיינים עתידיים .  עורכת התוכנית ,  נורית קנטי ,  מסיטה את מבטה מברקאי הלוך ושוב לטלפון הנייד ,  כמחכה למרואיין מיוחל .  רגע לפני סיום התוכנית נשמעת הוראה בהולה , " תעבירו את רזי לאולפן ו' ".  ו' הוא האולפן שבו מקליטים הכתבים והעורכים את הכתבות ,  ומכינים אותן לשידור ,  אך רק באולפן הראשי אפשר להקליט שני מרואיינים במקביל ולפעמים נוצר צורך דחוף להקליט לתוכנית הבאה ,  עוד במהלך התוכנית המשודרת .  ברקאי כבר מתורגל :  בהפסקה לתשדירים הוא עובר ללא טרוניות לאולפן הסמוך .  גלית אלטשטיין ,  ראש מחלקת החדשות של גלי צה"ל ,  תחנת הרדיו הצבאית שחוגגת בימים אלה 60 שנה להיווסדה ,  מביטה מהצד על המולת הבוקר הזו .  אחרי ארבע שנים בתפקיד - כשברזומה שלה חקוקים אירועים כמו האינתיפאדה השנייה ומלחמת לבנון השנייה - אפיזודה מעין זו היא הדבר האחרון שיוציא אותה משלוותה .  אלטשטיין מציעה לקחת אותנו לסיבוב בתחנה :  אנחנו מתחילות עם  " חדרי הכתבים "  שמקיפים את האולפן הראשי .  מאחורי השם המפואר מתגלים שורה של כוכים קטנטנים ובהם צוהר קטן ;  הטובים שבהם מצוידים במחשב ובטלפון .  התחנה ,  אגב ,  עדיין לא שמעה על מסכי מחשב שטוחים .  בקומה העליונה נמצאים חדרי התוכניות :  מדובר בשני חדרים קטנים ,  ובהם טלפונים מטכ"ליים ואזרחיים ,  שמזכירים במידת מה את הטלפונים המרובעים הגדולים שהיו נפוצים בישראל בשנות ה-80 ,  וכמה מחשבים .  בעוד אנחנו משוטטות בין החדרים ,  שבהם יושבים עורכי התוכניות ,  המפיקים והמגישים ,  יורדים לכיוון האולפן מנחי  " המלה האחרונה ",  אברי גלעד וג'קי לוי שחולקים את משבצת השידור לסירוגין עם הצמד עירית לינור וקובי אריאלי .  בחדר התוכנית ניצבת ספה מהוהה שראתה ללא ספק ימים יפים יותר .  בחדר הסמוך ,  שבו עובדים על התוכנית  " עושים צהריים ",  שתי חיילות-מפיקות ועורכת התוכנית ,  בשנות ה-20 לחייה ,  יושבות עם מגישת התוכנית יעל דן סביב שולחן ,  שקועות בסידורים אחרונים לקראת העלייה לשידור ומנהלות סמול-טוק בין לבין .  אלטשטיין נראית מרוצה : " אין כאן דיסטנס בין המגישים לצוות ",  היא מדגישה בפנינו , " כולם מגיעים מוקדם ועובדים יחד על הכנת התוכנית ".  אכן ,  הבניין היפואי הרעוע בן שבע הקומות נעדר את הזוהר שמאפיין את אולפני הרדיו והטלוויזיה החדישים ומנקרי העיניים .  הדיסטנס היחיד שאפשר למצוא בגלי צה"ל הוא בין האופן שבו מדמיינים תחנת רדיו פופולרית ,  במיוחד כזו שמתגאה בשורה מרשימה של טאלנטים שייצרה מאז נוסדה ,  לבין המציאות בשטח .  מציאות בגוון אפרפר-ירוק .  אלטשטיין ,  שהחלה את דרכה בגלי צה"ל לפני 12 שנה כעורכת משנה של יומן הבוקר ונכנסה לתפקיד הנוכחי כשהיתה בת 31 ,  מכירה היטב את מגבלות המערכת שבה היא פועלת ,  ומנסה להתגמש בהתאם .  חזות התחנה ,  היא מתעקשת ,  מבטאת את הרוח שלה : " אנחנו תחנה צנועה ואנחנו גאים בזה .  אם היינו עוברים לבניין נוצץ עם זכוכיות במסדרון ,  אבל נשארים עם אותו התקציב ועם אותה מצבת כוח אדם ,  היינו מתיימרים להיות משהו שאנחנו לא .  יש משהו בנוכחות שלנו ביפו ,  ליד החומוס של אבו חסן ,  שהוא מאוד 'רגליים על הקרקע' ,  מאוד אותנטי .  מבחינה טכנולוגית ,  בכל אופן ,  אנחנו לא נופלים מהמתחרים שלנו ".  ברוכים הבאים לעולמה רווי הקונפליקטים של אלטשטיין :  מצד אחד ,  כוכבים כמו אברי גלעד ואילנה דיין מסתובבים סביבה במסדרונות ,  ומצד שני ,  בידיה מונח תקציב מוגבל ,  שמקנה תנאי מחייה בסיסיים ומטה לעובדיה ואפשרויות מעטות להעניק להם שכר תחרותי .  מצד אחד גל"צ הוא כלי תקשורת פופולרי ,  שאמור לספק סחורה חדשותית רלוונטית ,  ומצד שני מו"ל ששמו משרד הביטחון משקיף על הנעשה מלמעלה .  כיצד מתמודדת אלטשטיין עם שלל האתגרים שהונחתו עליה ?  נראה שהתשובה נעוצה בנתון מרכזי אחד :  רייטינג שנושק ל-50% .  על פי סקר tgi ,  בחציון הראשון של 2010 נרשמו 43.7% האזנה לגל"צ ולגלגל"צ .  רשת ב' ,  המתחרה היחידה של התחנה שעוסקת בתחום החדשות ,  מחזיקה על פי סקר tgi ברייטינג של 40.4% . " לגלי צה"ל יש רייטינג מטורף .  תחשבו כמה כוח יש לזה .  בנוסף ,  אנחנו לא מונחי רווח .  לכן זה אטרקטיבי לעבוד פה ולשדר פה .  כל איש תקשורת רוצה לדעת שמאזינים לו ".  איזו משמעות יש לרייטינג כשמדובר בתחנה צבאית ?  הרי התחנה תתקיים גם בלעדיו . " אנחנו לא חיים מרייטינג ,  אבל הוא כן מעניין אותנו .  המטרה היא לא להביא עוד מפרסמים ,  אלא להשפיע .  יש פה מחלקה כלכלית-שיווקית שמנהלת את הסכמי החסויות ,  ואין לי נגיעה לזה ,  אבל כעיתונאית ,  וכמי שעובדת עם עיתונאים ,  אני רואה שיש תמריץ להשיג רייטינג כדי להשיג עוצמה ,  לקבוע סדר יום ".  אנשים עדיין אוהבים רדיו ?   " אנשים זקוקים לרדיו ,  במיוחד בדרכים ,  כי אנחנו מדינה רוויית פקקים ,  אבל זה לא נגמר בכך .  אם יש פיגוע או כל אירוע אחר ,  האינסטינקט הראשוני הוא לפנות לרדיו .  המתחרה המיידי שלנו הוא האינטרנט ,  כי גם בו קיימת מיידיות בדיווח ,  אבל זה לא אותו דבר - ברשת אתה לא נחשף לרחשים של זירת האירוע ,  לתחושות מהמקום .  ברדיו יש משהו מאוד אינטימי ,  והשיח בו הוא אותנטי ,  עמוק ושקוף .  השיח באינטרנט ,  באמצעות הטוקבקים ,  הוא אלים מאוד .  יש בעיה בכך שאנשים מתחבאים מאחורי שם בדוי ,  ויכולים להגיד מה שהם רוצים ואיך שהם רוצים ".  חשוב לכם לייצר סקופים ?   " חשוב מאוד ,  ואני מדברת גם על סקופ שהוא תוצאה של ידיעה בלעדית שמביא כתב ,  וגם על סקופ שנולד מהתבטאות חריגה או ראשונה של מרואיין .  כשרזי ברקאי עולה לשידור ,  אחת המטרות שלו היא לחלץ אמירות חזקות ובלעדיות .  אנחנו מחנכים ומטיפים לכך ,  כי חשיפות בלעדיות הן דבר שמחזק ומפאר מערכת חדשות ,  ומוביל לפולו-אפים בתקשורת .  עבור כתבי הרדיו זו משימה קשה במיוחד ,  כי אין לנו דד-ליין אחד ביום ,  אלא קרוב ל-40 ".  אלטשטיין דואגת להדגים והיא יורה בקצב מהיר את הסקופים האחרונים של התחנה : " כתב הכנסת שלנו ,  ספי עובדיה ,  חשף ראשון את את סרטון הווידאו של ח"כ חנין זועבי מסיפון המרמרה ,  שהוכיח שהיא ראתה חמושים על הסיפון ולא היתה ספונה בחדרה ,  כפי שטענה תחילה .  אילאיל שחר חשפה את הניסיון לרקום עסקה עם ארה"ב :  שחרור יונתן פולארד תמורת המשך הקפאת הבנייה בהתנחלויות .  כתבת המשפט שלנו ,  דנה צוק ,  חשפה כי צחי הנגבי העביר לבית המשפט מכתבי תמיכה של אישי ציבור מרכזיים ,  המבקשים לא להטיל עליו קלון ".  תקציב גלי צה"ל ,  כך על פי פרסומים ,  הוא 40 מיליון שקל לשנה ,  ומתבסס על תקציב הביטחון ועל כספי חסויות ;   " תקציב זעום ",  לדברי אלטשטיין .  המשכורות ,  באופן טבעי ,  אינן מרקיעות שחקים :  הטאלנטים הבכירים בתחנה משתכרים ,  כך לפי הערכות ,  כ-20 אלף שקל בחודש ;  עורכים בכירים מרוויחים כמחצית הסכום ,  ועורכים בדרגה נמוכה יותר כ-7,000 שקל .  כתבים שנשארים לעבוד בתחנה לאחר השחרור משתכרים ,  כהגדרתה של אלטשטיין , " שכר מאוד לא תחרותי ".  איך את מצליחה לטפח כאן עיתונאים לאורך זמן ?   " זה אחד האתגרים הגדולים של התפקיד .  כסף אין פה ,  ואין דבר שאני יכולה לגעת בו מלבד העיתונאים והשדרים .  אני צריכה לחשוב כל הזמן על דרכים יצירתיות לתגמל את האנשים כאן .  אחת מהן ,  למשל ,  היא לאפשר לכתבים להגיש תוכניות - זה צ'ופר רציני כי אנחנו תחנה מואזנת מאוד . " בגלל הקושי להשאיר אנשים ,  וכמי שעומדת בראש הפירמידה הזו ,  אני חווה תסכול מכך שאנשים עוזבים .  לאחר שלוש שנים שבהן אני מכשירה כתב וקצת אחרי שהוא מתחיל להניב פירות - כל ההשקעה הזו יורדת לטימיון .  אין דבר כזה בשוק העבודה שמדי שנה כ-25%-30% ממצבת כוח האדם עוזבת - וכמות זהה של אנשים נכנסת פנימה .  מדובר בעזיבה המונית . " מה שמתסכל במיוחד זה שגם אם הייתי רוצה להשאיר כאן אנשים ,  המשאבים והיכולות שלי מוגבלים .  לפעמים אני מצליחה להשאיר חלק קטן מהם - במחזור האחרון נשארו שלושה עורכים מתוך 17 שהשתחררו - וזו נחשבת שנה טובה .  קשה להם ללכת ,  במיוחד לאלה שגדלו פה ,  אבל כעבור שנה-שנתיים הם עוזבים :  אותם אנשים מבינים שככל שהם צוברים ניסיון רב יותר ,  כך ערך המניה שלהם בחוץ ממשיך לעלות ,  עד שמגיע העיתוי הנכון לממש .  גלי צה"ל הוא מקום צנוע במשאבים ,  וקשה להתחרות בהצעות האטרקטיביות שהם מקבלים בחוץ . " אחת הדוגמאות העדכניות ביותר היא עזיבתו של הכתב הכלכלי שלנו ,  מתן חודורוב ,  בדצמבר .  כמובן שפירגנו לו והבנו את נסיבות עזיבתו - הוא כתב משכמו ומעלה ועורך מצוין ,  שנהפך כאן לעיתונאי בכיר .  הצטערנו על לכתו ".  השבוע נודע גם כי גיא ורון ,  כתב השטחים של התחנה בארבע השנים האחרונות ,  עוזב לטובת משרת כתב הצפון של חדשות ערוץ 2 ,  במקומו של מנחם הורוביץ .  מה לגבי ניידות שידור ,  יש לכם מספיק ?   " ניידות שידור מחייבות משאבים - אבל זה לא מה שיעצור אותנו מלצאת לשטח .  יש שלוש ניידות שידור בגל"צ ,  ואנחנו עובדים אתן המון .  אנחנו משתמשים גם באמצעים טכנולוגיים שיכולים לחסוך את השימוש בניידת ,  כמו ה'אקסס' שמאפשר שידור מהשטח באיכות גבוהה ".  לא ניתן הנחות אלטשטיין הגיעה לגלי צה"ל בגיל 23 ,  ללא כל ניסיון עיתונאי ולאחר לימודי תקשורת במכללה האקדמית תל אביב-יפו - והחלה לטפס מעלה בנחישות ,  כשבדרך היא עוברת בין תפקידי עריכה והגשה מגוונים .  על שירות צבאי פסחה ,  כמו בנות נוספות במחזור שלה ,  לאחר שקיבלה פטור בשל עודף בנות . " יש בזה מן האירוניה ",  היא מודה , " אבל למדתי להכיר היטב את המערכת הצבאית בתפקיד כאן ,  על הקשיים שיש בה ,  אפילו טוב יותר מחיילים שבאים לעשות את השנתיים-שלוש שלהם והולכים ".  גם כנערה לא חלמה על שירות בבית הספר היוקרתי ביותר לתקשורת : " לא הייתי מורעלת אקטואליה או גל"צ מגיל חמש ,  אבל מרגע שידעתי שזה מה שאני רוצה ,  אחרי שנתיים של לימודים ,  באתי לכאן ממקום של יראת כבוד .  פיתחתי את התשוקה באופן הדרגתי ".  אחרי שלוש שנים כסגניתו של צביקה גולדברג ,  ראש המחלקה הקודם ,  מינה אותה אבי בניהו ,  מפקד גלי צה"ל דאז ,  לעמוד בראש מחלקת החדשות .  העיתוי היה קריטי :  כמה ימים לאחר שפרצה מלחמת לבנון השנייה . " כשפרצה המלחמה ,  נכנסתי לתפקיד כממלאת מקום לצביקה .  חוויתי עד אז סיקור של אירועים משמעותיים כמו מערכות בחירות ,  האינתיפאדה השנייה ותקופת פיגועים - אבל עדיין לא יצא לי לנהל מערכת תחת מלחמה .  באמצע המלחמה קרא לי אבי בניהו ואמר שנבחרתי לתפקיד ,  אך זה עוד לא התפרסם רשמית .  הייתי צריכה לנצור את הסוד בלבי כמה ימים ".  זמן קצר לאחר שנכנסת לתפקיד הושעתה רונית כפיר מהגשת התוכנית  " יוצאים לאור "  מפני שביקרה את התנהלות צה"ל במלחמה .  היית מעורבת בהשעיה הזו ?   " זו לא היתה החלטה בלעדית שלי ,  והיא לא התבססה על אמירה אחת בלבד של רונית .  זו היתה דוגמה קיצונית לדברים שלא צריך להגיד .  עוד לפני כן היה קטע שבו הקריאה ידיעה על צה"ל ,  וכשהגיעה לתגובה אמרה 'בלה ,  בלה ,  בלה' .  לדעתי ,  עיתונאי לא יכול לנהוג כך ,  שהרי הוא צריך לשמור על מידה של איזון ושל אוביקטיביות .  בתקרית המדוברת ,  בזמן המלחמה ,  רונית אמרה שבבנק המטרות של צה"ל יש ילדים בני שלוש .  אני מניחה שזו היתה נחשבת אמירה בעייתית גם אם היתה נאמרת בכל כלי תקשורת אחר .  אפשר לבקר ,  השאלה היא איך .  יעל דן ,  לדוגמה ,  עשתה אייטם בזמן המלחמה על כך שלחיילים אין מים בשטח ,  ואף אחד לא אמר מלה . " אין אצלנו 'נהלי אירוע צה"לי' .  במקרה של אירוע כמו מלחמה ,  פרשת גלנט ,  תקרית המשט ,  לא אתקשר למפקד גלי צה"ל יצחק טוניק ואשאל אותו היכן אנחנו עומדים ומה המדיניות שלנו בעניין .  הוא גם לא מתקשר אלי .  אנחנו לא מתדרכים את העורכים ,  הם יודעים איפה הם עובדים ,  והאירוע יסוקר כמו בכל כלי תקשורת אחר .  בכל מקום יש לחצים מסחריים ,  ויכול להיות שקל יותר להימנע מלבקר את קוקה קולה מאשר את צה"ל .  אצלנו המו"ל הוא משמעותי מאוד ,  ולכן לא ניתן לו הנחות ,  בניגוד לכלי תקשורת אחרים שעשויים להקל על המפרסמים הגדולים שלהם .  אנחנו כלי תקשורת חופשי מאוד ".  חופשי זו לא אמירה קצת מוגזמת ?   " כל מה שצריך להיאמר - ייאמר ,  ואם צריך למתוח ביקורת - נמתח ביקורת ,  אחרת נאבד את הרלוונטיות שלנו .  אם נאבד אותה ,  לא יאזינו לשידורי החדשות שלנו ולא נוכל להשיג רייטינג שחיוני לנו כדי לקיים גם את התוכניות הצבאיות שלנו ואת תוכניות התעודה - שהן בעיניי עיקר החשיבות של השידור הציבורי כאן .  אם אף אחד לא מאזין לך ,  אז מה עשית בזה ?  "  למי את מתכוונת בעצם כשאת אומרת מו"ל ?   " המו"ל שלנו הוא הצבא ומשרד הביטחון ,  ובתוך המסגרת הזו התכנים הצבאיים כפופים לרמטכ"ל והתכנים האזרחיים כפופים לוועדת משנה לרשות השידור .  אך העובדה שאנחנו כפופים לרמטכ"ל לא מונעת מאתנו לבקר ולחלוק על כל גורם .  אנחנו לא עושים הקלות למפרסמים ,  כפי שקורה בתחנות המסחריות ,  וגם לא למו"ל .  כמובן שנסקר אירועים צבאיים יותר מאשר תחנות אחרת ;  לעולם תהיה ניידת שידור שלנו בבקו"ם בימי הגיוס ,  זה אופי התחנה .  יש לנו מחלקת חיילים וצבא עם תוכניות כמו קולה של אמא ורצועת ביטחון ,  שם מביאים לידי ביטוי דברים שקורים בצבא ,  שאינם במסגרת הדיווח השוטף ".  פס הייצור הגל"צניקי אלטשטיין אחראית על 70-80 איש ,  כמחציתם חיילים ,  והשאר אזרחים ,  בהם עורכי התוכניות ומגישיהן - רזי ברקאי ,  ניב רסקין ,  אילנה דיין ,  מיכה פרידמן ,  יעל דן ,  גולן יוכפז ,  דליק ווליניץ ,  עירית לינור ,  אברי גלעד ואחרים .  אם מתבוננים על לוח המשדרים של גל"צ הרי שתוכניות הדגל שלה ,  כמו גם מבזקי החדשות ,  כפופים לאלטשטיין :  החל ב"יוצאים לאור "  שפותחת את לוח השידורים ב-6:00 וב"עושים צהריים "  עם יעל דן שמסתיימת ב-14:00 ,  וכלה ב"חמש בערב "  וב"התוכנית הכלכלית "  שמשודרות בערב .  היו תוכניות שנכשלו ?   " היתה תוכנית שבועית שהורדנו - 'יומן חוץ' שהנחה בזמנו ניצן הורוביץ .  אחרי שעזב ניסינו כל מיני ממלאי מקום ,  אבל היא לא התרוממה ,  וירדה ".  איך מודדים הצלחה של תוכנית ?   " מודדים אותה באוזן ".  האוזן שלך ?   " כן ,  גם האוזן שלי .  אם תוכנית לא נשמעת לי והיא שייכת למחלקת החדשות - יש לי מנדט להוריד אותה ".  יש תוכנית אקטואליה שאינה בגל"צ שאת מעריכה במיוחד ?   " לונדון וקירשנבאום היא תוכנית מדהימה בעיניי - היא דוגמה מעולה לאופן שבו צריך להגיש אקטואליה ".  מה התחנה הבאה בקריירה מבחינתך ?   " בינתיים אני מחויבת מאוד לעבודה שלי כאן .  מה אחר כך ?  התקשורת האלקטרונית מעניינת אותי ,  במיוחד טלוויזיה ".  בשנות עבודתה בתחנה הצבאית פגשה אלטשטיין רבים ממי שנחשבים כיום לשחקני מפתח בעולם התקשורת הישראלי :  רביב דרוקר ,  צבי יחזקאלי ,  נדב פרי ,  עמית סגל ,  נסלי ברדה ,  סיון רהב-מאיר ושי חזקני .  כבר אז ,  היא מודה ,  בלטו רבים מהם בשטח : " סיון רהב-מאיר ועמית סגל היו כתבים מבריקים כששירתו כאן ,  אבל יש גם את אלה שהתגלו בהמשך - אחרי שכבר עזבו את התחנה ".  איך אתם יודעים לאתר מבעוד מועד את האנשים האלה ?   " במיונים מאתרים אנשים עם יכולות ועם פוטנציאל .  יש אנשים שיש להם איכויות של כוכב והם בולטים מיד - לפעמים זה נראה כבר במיונים ולפעמים זה מתפרץ לאחריהם .  הדבר הוודאי הוא שכל מי שהגיע לכאן עבר מסכת ארוכה ומתישה של מיונים .  לכן גם בעניין הדיבורים על פרוטקציה ,  התשובה היא שאין פרוטקציה בגל"צ .  מתוך 1,500 שנבחנים ,  מתקבלים 30-40 בשנה.יש סיבה לכך - יש בהם איכויות שאין באחרים ".  יש בוודאי קשיים בעבודה עם עיתונאים בני 18 .  חלקם ,  סביר להניח ,  לא פיתחו עדיין חוש ביקורתי מחודד מספיק כדי להיות עיתונאים . " זו בדיוק האנומליה של גלי צה"ל .  הרי אותם אנשים שהתקבלו לכאן ,  על המיונים הקפדניים וההכשרות שעברו במערכת החדשות ,  הם נערים שסיימו בית ספר תיכון לא מזמן .  מה שמפצה על היעדר הניסיון הוא המוטיווציה הענקית שלהם ,  והעובדה שדווקא כשמישהו חדש בתחום מסוים - הוא שם לב לניואנסים שאחרים כבר לא רואים .  קרה לא פעם שכתב חדש נשלח לשטח להביא אייטם ,  שאף מערכת חדשות לא חשבה לסקר כי זה נראה לה נורא איזוטרי ,  ופתאום מישהו אמר משהו ,  הכתב היה מספיק ערני - והביא את הסקופ . " זה מה שקרה לטלילה נשר ,  כשהיתה כתבת בתחילת דרכה בתחנה .  היא הלכה לכנס של רבנים ,  והקליטה את מה שאמר שם שר המשפטים יעקב נאמן ,  על כך שיש להחזיר את חוק ההלכה למשפט .  היא באה למערכת בערב ,  סיפרה את זה לעורך - והוא כמעט התעלף .  זו דוגמה מצוינת לסיפור שהביאה ילדה בת 18 ".  איזה אחוז מבוגרי גל"צ ממשיכים אחר כך בתקשורת ?   " בשנה-שנתיים הראשונות שלאחר השחרור האחוז גבוה מאוד ,  וככל שעוברות השנים אחוז קטן יותר נשאר בעיתונות ,  כי אנשים מתפתחים לכיוונים אחרים .  בהתחלה זה נוח והעבודה זמינה .  זה גם תלוי מחזור ,  הייתי אומרת שהטווח הוא בין 10% ל-50% ".  אלטשטיין יודעת בדיוק על מה מתלחששים מלעיזי גל"צ מאחורי גבה :  אם נניח בצד את הטענות על כך שמדובר ברדיו מטעם - נקבל את מי שמאסו בפס הייצור הגל"צניקי .  כתבי גל"צ ,  תטען הביקורת ,  הם עיתונאים משוכפלים :  נשמעים אותו דבר ,  נראים אותו דבר ומובילים לחד-גוניות מדאיגה בדרכי הסיקור העיתונאי .  מה את עונה לאלה שחרדים מהשתלטות הגל"צניקים על התקשורת הישראלית ?   " אני לא חושבת שזה נכון .  אדם הוא תבנית נוף מולדתו ,  ולגלי צה"ל מגיעים אנשים מכל קצוות הארץ ומרקעים מגוונים מאוד ,  ולכן מה שיוצא מכאן לא יכול להיות חד-גוני .  מבחינת ההכשרה העיתונאית ,  מדובר בעבודה שהיא זהה בכל מקום - מפיקים תוכנית ברשת ב' כמו שמפיקים תוכנית בגלי צה"ל .  מנכ"ל חברת החדשות ראודור בנזימן אמר בכנס אילת לעיתונות כי כשחיפש כתב כלכלי לחברת החדשות ,  הם העדיף שלא לקחת מישהו מגל"צ ,  מפני שניסה להימנע מכל ה'גל"ציזציה' הזאת של התקשורת .  הוא הודה שבסופו של דבר ,  מבין כל הכתבים שבחן מכלי תקשורת אחרים ,  מתן חודורוב היה הטוב מכולם ,  ולכן נבחר ".  אגב מתן חודורוב ,  לאור העובדה שבשנים האחרונות עלו ופרחו התוכניות הכלכליות והעיתונים הכלכליים ,  היה ביקוש לתפקיד שלו ,  או שזו עדיין פוזיציה מעט מאיימת לכתב ?   " כשהחלו להתפרסם הידיעות על כך שמתן עוזב ,  היו אנשים שהתעניינו בתפקיד  ,  אבל הם היו בעלי רקע והבנה בתחום .  כלכלה הוא תחום מקצועי ,  שצריך להבין אותו וללמוד אותו .  מי שנבחרה להחליף אותו היא יונה לייבזון ,  שהחליפה את מתן בתחילה באופן זמני ונשארה כאן כאזרחית לאחר סיום השירות - וגם היא התבקשה לצאת לפגישות רקע שנועדו קודם כל ללמידה ".  את רואה שגם המאזינים דורשים יותר חדשות כלכליות ?   " אין ספק שהכלכלה יצאה מהגטאות ,  ומקבלת כיום נפח רב בתוכניות האקטואליה וביומני החדשות .  הנפח הזה מעיד על המקום שהתחום הכלכלי תופס בחייהם של אנשים - ועובדה שגם תוכנית כמו של רזי ברקאי ,  שמתעסקת בראש ובראשונה בעניינים פוליטיים וצבאיים ,  מקדישה את עצמה לכלכלה .  בשנים האחרונות פתח רזי כמה פעמים את התוכנית בעדכונים כלכליים ,  ומלבד זאת ישנם עוגנים קבועים :  פינות כלכלה ביומני הבוקר והערב והתוכנית הכלכלית שמשודרת מדי יום ב-19:00 ,  בעריכת ובהנחיית עודד לבינסון . " לפני כמה שנים הוספנו ללוח השידורים מגזין שבועי בענייני משפט ,  תוכנית שאמורה להיות ידידותית גם למאזין הממוצע - כי נוצר באזז סביב עניינים משפטיים :  דורית ביניש מונתה לנשיאת העליון ופרשות משפטיות נוספות החלו לעורר הדים .  בשורה התחתונה ,  העורכים כיום נדרשים להיות מעורים היטב גם בענייני כלכלה .  בשביל עורך שעובר על העיתונים בבוקר ,  המוסף הכלכלי נהפך לחלק אינטגרלי .  הוא כבר לא מתמקד רק בעמודי הכותרת ".  

" חשיפות בלעדיות מפארות מערכת חדשות ;  לנו אין אחד ביום - אלא 40 "
 אחד מכל שני נהגים שתקועים בפקק מאזין בכל יום לתחנת רדיו שמשדרת מתוך בניין ישן ורעוע ,  רוב עובדיה בני 18 והבעלים שלה הוא מערכת הביטחון ■ גלית אלטשטיין ,  ראש מחלקת החדשות בגל"צ ,  לא מוטרדת מהמורכבות הזאת ,  כל עוד יש סקופים וטאלנטים

