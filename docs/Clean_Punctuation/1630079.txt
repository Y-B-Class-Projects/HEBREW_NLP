על הגריד :  עדכונים ממסלול המירוצים
פורמולה 1 :  בריאטורה צוחק על ה-FIA ,  אירווין צוחק על באטון ;  WRC :  בלוק מצטרף לפורד ,  רייקונן חותם קבע ;  דקאר :  מה היה לנו עד עכשיו ? 
פלאביו בריאטורה יכול עכשיו לצחוק על מקס מוזלי וה-FIA .  בית המשפט הצרפתי קבע השבוע כי עונש ההרחקה לצמיתות שקיבל מההתאחדות אינו חוקי ,  היות והוא פשוט אינו כפוף לחוקיה .  כזכור ,  האיטלקי הורחק מכל פעילות לאחר שנמצא אשם יחד עם מהנדס קבוצת רנו פט סימונדס  ( שהורחק לחמש שנים וזוכה אף הוא )  בפרשת התאונה המכוונת של נלסיניו פיקה בגרנד פרי הסינגפורי של 2008 .
 בריאטורה טרם החליט אם הוא רוצה לחזור לפורמולה 1 ,  אך דבר אחד הוא אכן שואף לעשות בעקבות זיכויו . " הרע שנעשה לי לא יכול להישכח ביום אחד ",  הוא אומר ל'גזטה דלו ספורט' תוך איום כי יתבע את פיקה ואביו נלסון על כך שהפלילו אותו .  מנגד ,  שמועות בעולם רומזות כי דווקא השניים הם אלה שמתכוונים לתבוע קודם .
 מוזלי כמובן שלא אחר בתגובתו לאחר פרסום החלטת בית המשפט .  יו"ר ההתאחדות לשעבר שבינו ובריאטורה לא שוכנת יונת השלום ,  טוען כי באמצעות שינוי קל בתקנון ניתן לבטל את ההחלטה ולהחזיר את שנוא נפשו בבושת פנים אל הרחוב .  הבריטי ישמח כמובן אם ההתאחדות תחליט להגיש ערעור משלה ,  אך בריטי אחר ,  ברני אקלסטון חושב אחרת .
" פלאביו הוא דמות אדירה בספורט "  אומר נשיא הפורמולה 1 ל'דיילי אקספרס' .  לטענתו ,  לא מדובר במפגן כוח מול ההתאחדות או רצון לחזור למסלול ,  אלא בסך הכל בניסיון לנקות את שמו .  בריאטורה ישמח לחזור לעבוד לפחות כמנהלם האישי של מספר נהגים כי גם ככה ,  לא נראה שהקבוצות תקבלנה אותו בזרועות פתוחות .
 הציטוט שבכותרת שייך לנהג העבר אדי אירוויין ,  שחוזה עתיד שחור לאלוף העולם המכהן לצידו של לואיס המילטון ,  ונכון שזה יצא ככה אבל אין כוונתנו לצבע עורו .  בראיון שנתן ל-ESPN במיטב המסורת של קודם תדבר אחר כך תחשוב ,  אומר האירי  - " ג'נסון  ( באטון )  נכנס לגוב האריות ,  הוא משוגע שעבר לשם כי הולכים לרצוח אותו ".  
בעצם ,  דווקא נראה שעד עכשיו הוא כן חשב כי המשפט הבא מופרך הרבה יותר  - " הוא עבר למקלארן כי הוא פשוט ידע שניקו רוזברג יקרע אותו בבראון ,  אז הוא מעדיף כבר שהמילטון יהיה זה שיביס אותו ".  אירוויין כמובן לא שתק פה והמשיך לציין שכל בני קבוצתו של באטון עד היום השיגו תוצאות טובות ממנו .  הוא קצת שוכח שגם הוא עצמו לא היה עילוי של ממש .
 באטון כמובן לא נשאר חייב והשקיע כמה דקות במתן תגובה לעיתונות .  אולם בניגוד לאירוויין הוא רק הסתפק בכמה משפטים לאקוניים כמו  " זה אתגר גדול בשבילי לנהוג עם המילטון ",   " אני לא צריך להוכיח לאף אחד כלום "  ו"אני בטוח ביכולות שלי ". 
חברת 'פורמולה מאני' שכל ייעודה הוא לנסות ולגלות כמה כסף מגלגל הסבב ,  טוענת שמצאה את הסיבה לפרישתן של ב.מ.וו וטויוטה ואפשר לומר גם רנו .  האנליסטים של החברה פשוט עקבו אחר חמש היצרניות כדי לנסות ולהבין כמה מכוניות הן צריכות למכור בפועל כדי לכסות את הכסף שמבזבזת הקבוצה .  לא נלאה אתכם בנתונים חשבונאיים ורק נביא את המספרים פי שהם :
 פרארי :  תקציב - 37.3 מיליון פאונד ,  הכנסה ממוצעת מכל מכונית שנמכרת - 244,469 פאונד ,  מספר מכוניות שצריכה למכור - 153 .
 ב.מ.וו :  תקציב - 105 מיליון פאונד ,  הכנסה ממוצעת מכל מכונית שנמכרת  28,962 פאונד ,  מספר מכוניות שצריכה למכור - 3,653 .
 מרצדס :  תקציב - 139.5 מיליון פאונד ,  הכנסה ממוצעת מכל מכונית שנמכרת - 33,600 פאונד ,  מספר מכוניות שצריכה למכור - 4,154 .
 רנו :  תקציב - 99.5 מיליון פאונד ,  הכנסה ממוצעת מכל מכונית שנמכרת - 12,132 פאונד ,  מספר מכוניות שצריכה למכור - 8,206 .
 טויוטה :  תקציב - 158.2 מיליון פאונד ,  הכנסה ממוצעת מכל מכונית שנמכרת - 16,311 פאונד ,  מספר מכוניות שצריכה למכור - 9,701 .
 פרישתה של ב.מ.וו הותירה את שרידי הקבוצה בידיו של מייסדה המקורי פטר סאובר .  השבוע נמסר כי למרות הפירוק ,  ימשיך שם היצרנית הבווארית להתנוסס כטייטל הרשמי היות וכך היא נרשמה ל-2010 .  זה מפתיע לא בגלל הפרידה ,  אלא בגלל העובדה שבאחוריה של המכונית יגור לו בכיף מנוע פרארי .  
אולם ,  נראה כי אם סאובר יתעקש בפני ההתאחדות היא תסכים לשנות את השם .  זה מה שקרה בדיוק עם בראון GP שהפכה בין לילה למרצדס .  תשובה לכך נקבל לא יאוחר מה-31 בינואר ,  אז תיחשף המכונית רגע לפני תחילת המבחנים בוולנסיה .
 את עיקר הצלחתה של קבוצת בראון בעונה שעברה ייחסו מומחים לדיפיוזר הכפול ,  אלמנט אווירודינמי השוכן באחוריה של המכונית ומשפיע לטובה על ביצועיה בסיבובים .  הקבוצות זעקו וערעור הוגש רק כדי שההתאחדות לא תקבלו .  מיטב המוחות רצו אל תוכנות השרטוט עד שכל הקבוצות הצטיידו בו .
 כעת חושף 'אוטוספורט' כי דווקא הקבוצות שוקלות לאסור את האלמנט החל בעונת 2011 .  בפגישה שערך איגוד ה-FOTA התקבלה החלטה כמעט בפה אחד ,  כדי לאפשר את האטת המכוניות בסיבובים .  אולם ,  השינוי יוצר שתי בעיות כך שאולי ההחלטה תשתנה שוב - מעבר לדיפיוזר יחיד יחייב תכנון מחדש של החלק האחורי במכונית מה שאומר הוצאת כספים רבים .  הבעייה השנייה היא כי גם זה לדעת המהנדסים ,  לא יגדיל את מספר העקיפות .
 טורו רוסו :  מעמדו של חיימה אלגוארסוארי טרם אושר סופית וזה מתחיל ליצור שמועות כמו נהג הפורמולה 2 מירקו בורטולוטי שנהג בקבוצה באימון לפני כחודש .
 מרצדס :  הנהגים כבר נקבעו .  הסיבה להזכרתה שוב היא ניק היידפלד שנקשר כנהג מבחן לאחר שמיכאל שומאכר חטף לו את תפקיד הנהג הרשמי מהיד .
 סאובר :  הבוס הצהיר השבוע כי החתים נהג נוסף לצידו של קאמוי קובייאשי ,  אך לא גילה מי .  הוא רק סיפר שמדובר בנהג מנוסה כך שההימור הולך לכיוונו של ג'יאנקרלו פיסיקלה למרות שפדרו דה לה רוסה ,  קריסטיאן קלין והיידפלד גם הם מנוסים .
 קאמפוס :  דה לה רוסה הוא השם המוביל בבורסת השמועות וגם לכאן נדחף קלין .  עוד שמועה הוא ויטלי פטרוב הרוסי .
 רנו :  למרות החשש ממכירת הקבוצה ,  רוברט קוביצה ישאר כפי שזה נראה .  המנהל החדש אריק בולייה שואף לשים לצידו מישהו שמסוגל לדחוף אותו להישגים כמו היידפלד נניח .  אלא שבולייה הוא גם מנכ"ל חברת גראביטי המייצגת נהגים צעירים כך שהוא יעדיף לבטח מישהו משלו כמו הו-פין טונג או ג'רום דאמברוסיו .  לרומן גרוסז'אן בכל מקרה סיכויים נמוכים יותר מקאזוקי נאקג'ימה .
 USF1 :  בארגנטינה טוענים כי חוזה מריה לופז המקומי סגור באופן סופי .  ג'יימס רוסיטר הוא השמועה לכיסא השני .
 קן בלוק מוכר לכם בוודאי מסרטוני הדריפטים והפעלולים הרצים ברשת ,  כשהוא נוהג בסובארו אימפרזה ראלי .  על תוכניותיו לעונה הבאה כבר סיפרנו לכם ועכשיו זה יותר רשמי כשאת האימפרזה הוא יחליף בפורד פוקוס RS של ה-WRC .  בלוק יצטרף לסבב במירוץ השלישי במקסיקו תודות לנותני החסות הצמודים שלו יצרנית משקה האנרגיה מונסטר שעל שמה תיקרא הקבוצה ויצרנית הנעליים DC .
 בלוק יודע כי ה-WRC שונה לחלוטין מתעלולי האקסטרים אליהם הוא רגיל ולכן אינו פוזל לכיוון הפודיום בקרוב .  יחד עימו ינהג בקבוצה האוסטרלי כריס אטקינסון שיודע קצת יותר מה לעשות .  בלוק יתחרה במקביל באליפות הראלי האמריקנית ,  במשחקי האקסטרים והוא מבטיח גם עוד סרטווני פעלולים עם הפוקוס או אחותה הקטנה פיאסטה .
 כל העולם טוען שקימי רייקונן עם הפורמולה 1 גמר .  כעת מתקבל לכך עוד חיזוק באדיבות מגזין 'רד בולטין' שראיין אותו .  הפיני טוען כי אליפות ב-WRC תהיה חשובה לו יותר מזו שהשיג ב-2007 בפורמולה 1 ועל כן מדובר באתגר הגדול בקריירה שלו . 
" אני שוב מוצא בעצמי את קימי הצעיר ",  כך הוא אומר ומוסיף שהוא לא בדיוק מתגעגע לקריירה שהייתה לו עד לפני שלושה חודשים .  למרות זאת הוא לא בונה על הצלחות מיידיות ובכל מקרה טוען שיהיה מהיר מכל הנהגים ,  פרט לארבעת המופלאים של סיטרואן ופורד - סבסטיאן לואב ,  דני סורדו ,  מיקו הירבונן ויארי מאטי לטבלה .
 ממש במקביל לכתיבת שורות אלה ,  מתכוננים מתחרי הדקאר לזינוק לסטייג' הארוך ביותר במהדורת 2010 של המירוץ .  אנו אמנם מביאים לכם סיקור יומי כאן בוואלה !  רכב ואם תקראו תדעו מה מצפה להם בכל יום ,  אבל בכל זאת ננצל את 'על הגריד' כדי לעשות סיכום ביניים קצר .
 מתוך 362 מתחרים שזינקו ביום הראשון פרשו עד כה שמונה טרקטורונים ,  עשר משאיות ,  52 אופנועים ו-53 מכוניות .  מכאן שנותרו 239 מתמודדים שכל אחד מהם גמא כ-5,300 ק"מ מתוך ה-9,000 הכלליים .  במאזן השלילי נרשם הרוג אחד - צופה שנפגע בסטייג' הראשון ,  אופנוען שנפגע קשה בסטייג' השישי ועוד כמה מתחרים עם צלעות וגפיים שבורים .
 בין הרוכבים על ארבע ,  סטפן פטרהאנסל  ( ב.מ.וו )  רושם שני נצחנות המצטברים לכדי 53 בכל הקריירה הארוכה שלו ,  שזה שיא נצחונות לנהג .  אבל זה לא כל כך עוזר לו כי הוא ממוקם שמיני בדירוג הכללי עם פיגור של שעתיים מקרלוס סיינז  ( פולקסווגן )  המוביל שלא ניצח אף סטייג' עד כה .  אצל הרוכבים על שניים זהו מארק קומה  ( KTM )  שמנצח פעמיים אבל מדורג רביעי עם פיגור של שעה וקצת מסיריל דספרה  ( KTM )  שניצח רק סטייג' אחד .
 את יום שבת ינצלו המתחרים לטובת מנוחה מתבקשת לאחר שבוע קשה ומתיש .  הם יצאו שוב לדרך ביום ראשון כשהכיוון דרומה לבירת צ'ילה סנטיאגו ,  אליה יגיעו ביום שלישי בערב .  מכאן הכיוון הכללי הוא מערבה חזרה לבואנוס איירס ,  אליה יגיעו השורדים ביום שבת .  על מי אתם מהמרים הפעם ? 

על הגריד :  עדכונים ממסלול המירוצים
פורמולה 1 :  בריאטורה צוחק על ה-FIA ,  אירווין צוחק על באטון ;  WRC :  בלוק מצטרף לפורד ,  רייקונן חותם קבע ;  דקאר :  מה היה לנו עד עכשיו ? 

