מאסטר שף בשלוש שעות
הרייטינג הגבוה של  " מאסטר שף ",  ריבוי תוכניות הבישול והביקוש הגבוה למנויים לערוצי האוכל רק איששו את מה שבבתי הספר לבישול הבינו מזמן :  הישראלים אוהבים לבשל ורוצים ללמוד את רזי המטבח .  מגוון הסדנאות לבשלנים חובבים עצום - כך תבחרו את הסדנה המתאימה
 >  >  הפופולריות של תוכניות הבישול הגיעה לשיאה לפני כשבוע וחצי ,  כשהגמר של תוכנית הטלוויזיה  " מאסטר שף "  גרף 41% רייטינג - נתון מנצח לעונה מצליחה .  ההתעניינות של הישראלים בתוכניות בישול היא תופעה שמתעצמת בשנים האחרונות .  ערוץ האוכל ,  שעלה ב-2007 ומשדר תוכניות אוכל של גדולי השפים 20 שעות ביממה מדווח על 100 אלף מנויים ,  וקצב הגידול החודשי נע סביב 1,000 מנויים בחודש .  בערוץ טוענים כי מאז  " מאסטר שף ",  חל גידול של 4.5% במספר המצטרפים בקרב לקוחות hot ,  ו-7% בקרב מנויי yes .  בסך הכל הצטרפו בחודשיים האלה כ-6,000 מנויים חדשים .  גם מגוון סדנאות הבישול שמוצעות לקהל הרחב ומספר הנרשמים אליהן נמצא בגידול מתמיד  - " סדנאות בישול לא התחילו עכשיו .  הן קיימות לפחות 20 שנה ",  אומר גונן לוין ,  מנכ"ל 4chef ,  רשת ציוד מקצועי למטבח המפעילה סדנאות וקורסי בישול ואפייה . " אבל עד היום זה היה מוגבל נישתית וזה לא היה עסק רציני .  בשנה האחרונה זה נמצא במקום אחר לגמרי ,  ולדעתי עדיין לא הגענו לשיא של התופעה הזאת ".  לדבריו ,  התחזקות התופעה מגיעה משינוי בהרגלי הצריכה של המזון בארץ . " היום אנשים יותר מסתכלים מה יש במזון שהם אוכלים והם יותר ערניים לשאלה אם מדובר במזון בריא או לא מבחינת כמות מלח ,  סוכר ,  איכות חומרי הגלם ,  מונוסודיום גלוטומט ,  צבעי מאכל ועוד .  אנשים יותר סומכים על הבישול בבית ",  אומר לוין .  רותי קרניאל ,  מנהלת תחום סדנאות בישול בספייסס ,  רשת חנויות אוכל ,  כלים וסדנאות בישול ,  טוענת כי בתפישה שלנו נהפכנו לחברת שפע ,  וזה בא לידי ביטוי באוכל . " המסעדות שנפתחות והחשיפה למטבחים מגרים גורמות לאנשים לרצות להכין את זה בבית .  בסופו של דבר האנשים שמגיעים לסדנאות באים כדי ללמוד דברים פרקטיים - הם מחפשים את האוכל הביתי ,  התבשילים ,  הדברים שעשו פעם הסבתות ,  מעין התרפקות על העבר עם רצון להשתמש בחומרי גלם משודרגים ,  שהם לא מכירים ",  מסבירה קרניאל .  לא לבד מול הכיריים אם תחפשו כיום בגוגל סדנאות ללימוד בישול ,  אפייה או גלגול סושי תגלו שההיצע עצום - משפים לא מוכרים שפותחים סדנאות בביתם או מגיעים לבתי הלקוחות ועד בתי ספר בתחום הקולינרי שמציעים סדנאות חד-פעמיות או קורסים של 6-12 מפגשים ,  שמתמקדים בנושא מסוים .  המחירים הם 200-300 שקל למפגש ,  שלרוב נמשך כשלוש שעות . " הסדנאות האלה מיועדות לאנשים המעוניינים לשדרג את ההנאה שלהם מהבישול וגם מהתוצאה הסופית שהם מקבלים ",  אומר חגי אברהמי ,  השף והבעלים של המרכז לסדנאות בישול ואפייה  " פשוט לבשל "  במודיעין . " לפני השלב המעשי ,  רוב הסדנאות מתחילות בהסבר תיאורטי על חומרי הגלם - מה מאפיין אותם ,  מה אפשר לעשות אתם ,  איך חותכים ומה הטכניקות הייחודיות לאותו מטבח ".  בגלל ההיצע העצום שיש בשוק בתחום סדנאות הבישול כדאי לבדוק שהסדנה שאליה אתם נרשמים באמת תעמוד בציפיות ובצרכים שלכם .  ראשית חשוב לשאול אם מדובר בסדנה בהשתתפות התלמידים או תיאורטית .  מרבית הנרשמים לסדנאות מעדיפים להכין את המנה בעצמם ,  אבל יש גם כאלה שפשוט רוצים לראות את השף מנהל את המטבח ולנוח . " הרבה אנשים מבקשים סדנה מעשית ,  אף שאני חושבת שדווקא הסדנה התיאורטית מסודרת ומובנית יותר ורואים את הכל מהתחלה עד הסוף ללא התערבות של אנשים אחרים ",  אומרת קרניאל .  צריך גם להביא בחשבון שבסדנאות המעשיות לא עומדים לבד מול הכיריים ומשטח העבודה ,  כמו ב"מאסטר שף ",  אלא מתחלקים לקבוצות או לזוגות .  אם אתם לא מעוניינים בהכנה משותפת - סדנה מעשית היא לא המקום בשבילכם .  כדאי גם לבדוק כמה אנשים ישתתפו בסדנה .  בחלק מהמקרים מתריעים המארגנים כי הסדנה תיפתח רק במינימום מסוים של משתתפים .  בררו זאת ,  וכן כמה זמן מראש עליהם לעדכן אתכם במקרה של ביטול .  כדאי גם לברר אם בסוף הסדנה מסיימים את העשייה המשותפת בארוחה שבה כולם נהנים מהמטעמים שהוכנו .  אם לא תבררו זאת מראש ,  אתם עלולים למצוא את עצמכם מחפשים מסעדה לאכול בה אחרי שביליתם שלוש שעות במטבח .  גם לשורפי סלטים הסדנאות מיועדות לכולם - החובבנים יותר או פחות . " מגיעים אלי גם שורפי סלטים וגם אנשים שמבשלים כבר 20 שנה ,  שבאים ללמוד על חומרי גלם חדשים ,  טכניקות ואפשרויות לקיצור זמני עבודה במטבח ",  אומר אברהמי .  מנהלי הסדנאות אומרים כי האוכלוסייה שמגיעה מגוונת מאוד - פנסיונרים שבאים לקורס עם הילדים ,  זוגות צעירים ,  וגם גברים שנשותיהם רשמו אותם לסדנה ,  גם בשביל העניין וגם כדי להרוויח עזרה בבית .  לשאלה מדוע להגיע לסדנה כשאפשר ללמוד מהטלוויזיה או מסדנאות שעלו ביו טיוב ,  עונה לוין כי  " כשצופים במישהו מכין מנה בטלוויזיה ,  נשארים בסופו של דבר עם כמה שאלות שמונעות את האפשרות להכין אותה בבית .  בסדנה כל אחד יכול לתת המלצות משלו ,  להתייעץ עם אחרים ולשאול את השף שאלות .  זו חוויה של חמישה חושים ,  זה לגעת במוצרים עצמם ובמאכלים ,  ובסוף גם לאכול את התוצאות .  את האלמנט החווייתי הזה שום דבר לא יכול להחליף ". 

מאסטר שף בשלוש שעות
הרייטינג הגבוה של  " מאסטר שף ",  ריבוי תוכניות הבישול והביקוש הגבוה למנויים לערוצי האוכל רק איששו את מה שבבתי הספר לבישול הבינו מזמן :  הישראלים אוהבים לבשל ורוצים ללמוד את רזי המטבח .  מגוון הסדנאות לבשלנים חובבים עצום - כך תבחרו את הסדנה המתאימה

