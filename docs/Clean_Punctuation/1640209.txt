17 נק' לכספי ,  סקרמנטו הפסידה גם לפיניקס
הסאנס הלוהטים הגיעו לארקו ארנה והנחילו לקינגס הפסד חמישי ברציפות עם 114:102 ,  כספי שוב פתח בחמישייה
סקרמנטו המשיכה גם הלילה  ( בין שישי לשבת )  בצניחה החופשית שלה עם הפסד ביתי נוסף ,  הפעם 114:102 לפיניקס ,  שהיה החמישי ברציפות של הקינגס .  עמרי כספי היה מהבולטים בקבוצתו עם 17 נקודות  ( 6 מ-14 מהשדה ,  2 מ-4 לשלוש ,  3 מ-3 מהקו )  ,  יחד עם שמונה ריבאונדים ואסיסט אחד ב-35 דקות ,  אך לא הצליח למנוע את הפסדה החמישי ברציפות .
 כספי ,  שהחמיץ את אימון הקבוצה אתמול בגלל וירוס בבטן ,  החלים בזמן ופתח פעם נוספת בחמישייה במקומו של ג'ייסון תומפסון שעדיין לא חזר מהלוויה המשפחתית אליה נסע בתחילת השבוע .  כבר ברבע הראשון קבר הרוקי הישראלי שתי שלשות רצופות ,  אבל מהעבר השני סטיב נאש הריץ את הסאנס הלוהטים לתצוגה התקפית מסחררת והרבע הסתיים ב-24:39 מוחץ לאורחים מאריזונה .
 ברבע השני ניסה דונטה גרין ,  בערב קליעה מצוין ,  להוביל קאמבק של סקרמנטו ,  אבל אמארה סטודמאייר לא התרגש ובעוד ערב דומיננטי שמר על הפער בעינו ,  ובמחצית עמדה התוצאה על 66:51 לפיניקס .  ברבע השלישי סטודמאייר כבר השתלט לחלוטין על המשחק והפך את ההפסד של הקינגס לתבוסה ,  ובסיום הרבע צמח היתרון של הסגולים ל-71:96 ,  מה שהפך את הרבע האחרון לגארבג' טיים מוחלט ,  בו הצליח גרין לאסוף מספיק צליפות כדי לרשום שיא קריירה של 31 נקודות .
 קווין מרטין המושמץ רשם ערב נוראי של חמש נקודות בלבד  ( 2 מ-9 מהשדה )  ,  בעוד ששותפו לקו האחורי ,  טייריק אוואנס ,  הסתפק ב-13 נקודות .  את הסאנס ,  שהשיגו את ניצחונם החמישי ברציפות ,  וה-15 מ-17 האחרונים מול הקינגס ,  הוביל סטודמאייר עם 30 נקודות ו-9 ריבאונדים ,  נאש רשם 23 נקודות ו-10 אסיסטים וג'ייסון ריצ'ארדסון תרם 16 נקודות משלו .
 מי שנראה מתוסכל במיוחד בסיום היה קווין מרטין ,  שכאמור לא הצליח למצוא את הטבעת כל הערב ,  וניכר כי הוא מאוכזב ממיעוט הזריקות להן זכה .  לאחר המשחק הוא התייחס לשמועות הרבות על טרייד שישלח אותו לקבוצה אחרת לפני תום מועד ההעברות בסוף החודש : " אין ספק שזה משפיע עלינו ,  כי אנחנו קבוצה צעירה והרבה מהחבר'ה כאן לא עברו דברים כאלה בעבר .  זה די כבד ,  ואתה לא יכול ללכת לשום מקום בלי לראות את השם שלך מוזכר בכל פינה ,  וזה מטריד הרבה אנשים ". 
גם המאמן פול ווסטפאל לא נשמע אופטימי מדי אחרי ההפסד ה-16 ב-18 המשחקים האחרונים של הקינגס  : " הם פתחו חזק ואגרסיבי ולא הצלחנו להתאושש מכך .  עבדנו לאחרונה על מניעת חדירות לצבע ,  וכשאתה עושה את זה מול קבוצה כמו פיניקס ,  סטיב נאש מפרק אותך לחתיכות ".  על השבוע הקרוב ,  בו תחזור סקרמנטו לחוף המזרחי ותתארח בטורונטו  ( ביום ראשון בערב )  ,  בניו יורק  ( בין שלישי לרביעי )  ובדטרויט  ( בין רביעי לחמישי )  לפני היציאה לפגרת האולסטאר ,  אמר ווסטפאל : " זה מסע די קשה ,  אני לא רוצה לתרץ מראש אבל זה כנראה הלו"ז הקשה ביותר שהיה לי ,  לשחק משחק צהריים אחרי טיסה לצד השני של המדינה ". 

17 נק' לכספי ,  סקרמנטו הפסידה גם לפיניקס
הסאנס הלוהטים הגיעו לארקו ארנה והנחילו לקינגס הפסד חמישי ברציפות עם 114:102 ,  כספי שוב פתח בחמישייה

