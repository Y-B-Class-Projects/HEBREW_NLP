 " כיפת ברזל "  היא פתרון חלקי 
" כיפת ברזל "  היא הישג טכנולוגי מדהים ,  אבל אין ביכולתה להכריע את המערכה מול הטרור בעזה ובדרום לבנון .  צביקה פוגל מאמין שכדי לנצח את חמאס וחיזבאללה צריך מערכה התקפית
הרשות לפיתוח אמצעי לחימה  ( רפא"ל )  זקפה את קומתנו והוכיחה לגויים שכבר שכחו כי הראש היהודי לא רק ממציא לנו פטנטים ,  הוא מצליח להוציא פעם נוספת מים מן הסלע .  היכולת ליירט רקטות מייצור ביתי שכל אחת מהן מתנהגת אחרת ,  אינה מובנת מאליה .  היכולת ליירט מספר רקטות כאלה במקביל ולהבחין מי מביניהן מסוכנת יותר וליירט אותה בסדר עדיפות גבוה יותר ,  היא על תקן של נס .  
יכולתה של מערכת  " כיפת ברזל "  ליירט באחוזי הצלחה גבוהים רקטות הנורות לטווחים של 4 עד 70 ק"מ מחזירה את הצבע האדום ללחיים של תושבי תל אביב ,  באר שבע ,  אשדוד ואשקלון ,  ועל אחת כמה וכמה ללחייהם של פקידי מס רכוש .
 אין זו טעות קולמוס ,  לא שכחתי את יישובי  " עוטף עזה ".  הבשורה הטמונה במערכת  " כיפת ברזל "  מעניקה הגנה לכל אותם יישובים שהיו תחת איום רקטות ,  אך היא לא נועדה להתמודד עם אמצעי לחימה אחרים שיכולת ההרס וההרג שלהן גדול יותר .  כמו בכל התמודדות אחרת בשדה הקרב ,  ינסה הצד שמנגד לנצל את חסרונות ההגנה של היריב ואת מגבלותיהן וחולושתיהן של המערכות העומדות מולו .  
בהנחה שהחמאס מדרום והחיזבאללה מצפון יבחנו ויבינו את יכולותיה של  " כיפת ברזל ",  סביר להניח כי יחפשו דרכים אחרות להסב אבדות בנפש ופגיעה ברכוש באמצעים אחרים .  רקטות  OUT ,  מרגמות ,  צלפים ,  טילי נ"ט ומחבלים מתאבדים  IN !  
" כיפת ברזל "  מחזקת את יכולת ההגנה ואת אורך הנשימה של העורף ,  אך אין בה כדי להרתיע או להוריד את מפלס המוטיבציה של החמאס והחיזבאללה להמשיך ולנסות לפגוע בנו .  בהנחה שהחמאס והחיזבאללה לא יקדימו לפעול טרם פריסת סוללת ההגנה ,  הרי ש"כיפת ברזל "  מאפשרת לדרג המדיני לקיים תהליך קבלת החלטות ארוך וסדור יותר .  
העורף העמוק ,  הפגיע וצפוף האוכלוסיה יקבל עם פריסת המערכת הגנה ממשית גם אם לא במאה אחוזים . " כיפת ברזל "  היא אמצעי להגנה אזרחית עליו שקדו מיטב המוחות לפיתוח אמצעי לחימה שאנו חבים להם היום תודה והוקרה . " כיפת ברזל "  נועדה לספק לנו התושבים ביטחון רב יותר ,  היא לא מוסיפה חוכמה למנהיגים .
 שמונה השנים שחלפו בין תחילת האינתיפאדה של ספטמבר 2000 למבצע  " עופרת יצוקה "  אמורים היו ללמד אותנו שאין די בהתגוננות ובהסתמכות על יכולת הספיגה של העורף . " כיפת ברזל "  אינה מענישה את היורים או את שולחיהם ,  אלא את תוצאות פעולתיהם .  כדי להכריע את רצונם וכוונותיהם של החמאס והחיזבאללה שהפכו עם השנים בדרום לבנון וברצועת עזה למדינות טרור ,  צריכים לקיים מערכה התקפית .
 מי שאמור לפתח אמצעי הגנה ולחשוש מהיום הבא הם מנהיגי החמאס והחיזבאללה ולא תושבי מדינת ישראל .  מערכת  " כיפת ברזל "  היא תגובה ומענה לאיום .  היא אינה יוזמה להסרת האיום . " כיפת ברזל "  כמו טונות הבטון שנשפכו להשלמות מיגון ב"עוטף עזה "  משלימה את המסר לחמאס ולחיזבאללה כי ישראל התייאשה ואיבדה את הנחישות ,  האומץ והמקוריות ההתקפית שכה איפיינו אותה בעבר הלא רחוק .  
המערכות הטכנולוגיות הישראליות ,  עתירות הידע והיצירתיות ,  יחד עם צה"ל חזק ונכון לכל משימה ,  אינם מנוצלים נכון ע"י מקבלי ההחלטות השקועים עד צוואר במדמנת ההישרדות האישית .  במקום לראות את תמונת ההתפתחות האיסלמית רווית הטרור באזורנו ,  מעדיפים אצלנו לאמץ כל פעם חלק אחר של שיטות הגנה המפחיתות נפגעים .  במקום לנתח ולעקור מן השורש את האיום מעדיפים מקבלי ההחלטות להמשיך ולהשתמש בטיפול תרופתי שנותן מענה שונה ,  כל פעם לבעיה אחרת .  הפכנו להיות מכורים לכדורי הרגעה במקום להתמודד עם הכאב והלחצים הזמניים .  
עדיין לא הפנמנו כי טוב לחיות בעד ארצנו עם כובע טמבל ורובה ביד ,  במקום לגווע לאט עם כיפת ברזל וטונות של בטון על הראש .  במקום לשלב ידיים עם המאמץ המצרי לחיסול עורק החיים התת קרקעי של החמאס ,  אנחנו מאפשרים לחמאס לצבור ביטחון ולהוביל את האוכלוסייה הפלסטינית ברצועת עזה למעשים נואשים .  
אין לי ספק כי לו הייתה המערכת המדינית בישראל משלבת את  " כיפת ברזל "  עם פעילות התקפית לחיסול יכולתו הצבאית של החמאס ובמקביל מאפשרת לפלסטינים ברצועה לקיים חיי שגרה ולהתפתח לצידה של ישראל ,  היינו רואים שכר טוב יותר בעמלם של המדענים המבריקים ברפא"ל שיצטרכו החל ממחר בבוקר למצוא מענה חדש כנגד  " צוללות בוואדי ". 
 * תא"ל  ( מיל' )  צביקה פוגל היה מפקד מערך האש בפיקוד הדרום בזמן מבצע עופרת יצוקה 

" כיפת ברזל "  היא פתרון חלקי 
" כיפת ברזל "  היא הישג טכנולוגי מדהים ,  אבל אין ביכולתה להכריע את המערכה מול הטרור בעזה ובדרום לבנון .  צביקה פוגל מאמין שכדי לנצח את חמאס וחיזבאללה צריך מערכה התקפית

