שר החקלאות החליט לאסור על דיג בכנרת
בעקבות הירידה בכמות הדגה בכנרת החליט השר שלום שמחון לאסור למשך שנתיים את הדיג בכל הנחלים הנשפכים לאגם .  שמחון מבקש מהאוצר לפצות את הדייגים ב-15 מיליון שקל
שר החקלאות ,  שלום שמחון ,  החליט לאסור באופן מוחלט על דיג באגם הכנרת ,  בקטע הירדן הנשפך לכנרת ובכל הנחלים הנשפכים אליה .  האיסור יחול מחודש מרץ הקרוב ויימשך שנתיים וזאת בעקבות הירידה בכמות הדגה באגם בעשור האחרון .  שמחון פנה לשר האוצר בבקשה לתקצב את התכנית והפיצוי לדייגים השובתים בעלות של 15 מיליון שקל .  באזור הכנרת פועלים כ-280 דייגים והצעד יפגע קשות בפרנסתם .  במכתבו לשר האוצר יובל שטייניץ כתב שמחון כי מנתונים שנאספו ע"י אגף הדייג במשרד החקלאות ופיתוח הכפר ,  עולה כי כמות הדגה באגם הכנרת ירדה בעשור האחרון ,  ובייחוד בשנתיים האחרונות ,  בעשרות אחוזים מדי שנה עד לרמה קריטית .  הנתונים הללו מעוררים חשש ממשי לאסון אקולוגי שיתרחש בעקבות אובדן משאב הדגה בכנרת והפיכתו לאגם ללא דגים .
 לדברי שמחון ,  איסור הדייג מחוייב המציאות לנוכח האינטרס הציבורי לשמור על כמות דגה בת קיימא בכנרת ,  לשם שמירה על האיזון האקולוגי ,  ומתן אפשרות להיקף דייג שיספק פרנסה סבירה לעוסקים בענף בשנים הבאות .  
במשרד החקלאות מודעים לעובדה כי הדייגים צפויים להתנגד למהלך .  עם זאת ,  לדברי שמחון לא ניתן לעמוד מנגד ,  חסרי מעש ,  לנוכח קריסתו של מאגר המים החשוב במדינה . " האחריות הלאומית מחייבת לנקוט בצעדים משמעותיים שיבטיחו קיום אקולוגי בר קיימא באגם ".  
על מנת למזער את הנזק לדייגים ולצמצם את התנגדותם ,  גיבש צוות מקצועי ,  בהשתתפות נציגי משרד החקלאות ופיתוח הכפר והמשרד להגנת הסביבה ,  תוכנית לתמיכה בדייגים המתפרנסים מהענף באופן בלעדי ורצוף .  עלות התוכנית ,  שתתפרס במשך שנתיים תעמוד על כ-15 מיליון שקלים ,  והיא כוללת פדיון פרישה של כשליש מצי הדייג ,  תמיכה חודשית בדייגים שיוותרו וצפויים לחזור לפעילות בתום התקופה ,  פעולות אכיפה מוגברות ,  אכלוס יזום של דגים באגם ומחקר שילווה את התוכנית .  
בכוונת שמחון להביא במהלך חודש פברואר הקרוב הצעת החלטה לממשלה ליישום התוכנית .
 
שר החקלאות החליט לאסור על דיג בכנרת
בעקבות הירידה בכמות הדגה בכנרת החליט השר שלום שמחון לאסור למשך שנתיים את הדיג בכל הנחלים הנשפכים לאגם .  שמחון מבקש מהאוצר לפצות את הדייגים ב-15 מיליון שקל

