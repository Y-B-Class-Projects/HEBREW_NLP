הספר רב מכר והסרט ?  לא בטוח שיגיע לישראל
למרות שהיה רב מכר כספר ,  גרסת הסרט של  " הדרך "  לא צפויה להגיע לאקרנים בישראל .  מדוע ?  אייל דץ בדק וגילה ארץ קשוחה
את הדרך שלהם ברחבי אמריקה החרבה הצליחו גיבורי הספר  " הדרך "  של קורמאק מקארת'י  ( שחיבר גם את  " לא ארץ לזקנים ",  עליו התבסס הסרט המצליח  " ארץ קשוחה ")  לפלס גם אל ליבם של הקוראים בישראל ,  שהפכו את הספר לרב מכר .  הגרסה הקולנועית של הסרט ,  לעומת זאת ,  תיאלץ להמתין כרגע .  
לוואלה !  תרבות נודע כי בשלב זה חברת יונייטד קינג ,  חברת ההפצה הישראלית העובדת מול מפיצי הסרט בחו"ל ,  טרם החליטה האם הסרט יופץ בישראל .  לטענתם ,  הפצת הסרט בישראל נמצאת כרגע בדיונים .  עוד מוסיפים בחברה כי גם במידה והסרט לא יגיע לאקרנים ,  אין זה משום שמדובר בסרט לא ראוי ,  או ללא פוטנציאל מסחרי .  אז אם הוא ראוי ובעל פוטנציאל מסחרי ,  אז מה הבעיה ?   " אנו עושים כמיטב יכולתנו להביא את הסרט לאקרנים ",  נמסר בתגובה מיונייטד קינג . " נכון להיום לא נקבע לסרט תאריך הפצה בישראל ". 
המקרה של גרסת הסרט ל"הדרך "  היה יכול להיכנס לסטטיסטיקה כעוד סרט איכות שהישראלים לא יראו ,  אלא שכאמור  מדובר בכל זאת באחד הספרים המצליחים ביותר בישראל בשנים האחרונות ,  ומי שנבחר על ידי המגזין  " טיים "  כספר העשור .  בנוסף הסרט שבוים על ידי ג'ון הליקוט בכיכובו של ויגו מורטנסן ,  שוחרר לאקרנים בחודש נובמבר אשתקד וזכה לביקורות טובות .  
מבחינה מסחרית ,  ניתן להבין את ההתלבטות של יונייטד קינג .  מאז יצא הסרט לאקרנים בעולם לפני שלושה חודשים גרף הסרט כמעט 15 מיליון דולרים .  מדובר בסכומים נמוכים למדי ,  גם בהתחשב בעובדה שהסרט הוקרן ב-396 בתי קולנוע בלבד בארצות הברית .  
עם זאת ,  המבקרים התלהבו קצת יותר .  אתר ריכוז הביקורות רוטן טומייטוס העניק לסרט ציון של 7 מתוך 10 ,  זאת בהסתמך על 184 ביקורות שפורסמו על הסרט באמצעי התקשורת השונים .  הנלהב מכולם היה המגזין אסקוויר שטען שמדובר  " בסרט החשוב של השנה ". 
אז האם הכישלון של הסרט בקופות בחו"ל ימנעו את הבאתו של  " הדרך "?  נדמה שלמרות הרצון הטוב ,  המפיצים בארץ בעיקר מפחדים מכישלון דוגמת הסרט  " על העיוורון ",  העיבוד הקולנועי הכושל לרב המכר המהולל של ז'וזה סראמאגו ,  שנמכר גם הוא היטב בישראל ,  אך לסרט לא היו קונים .  
ישי קיצ'לס ,  מבקר קולנוע שצפה ב"הדרך ",  לא מופתע מההחלטה שלא לייבא את הסרט לארץ כרגע . " זה סרט שלא הצליח כלכלית בחו"ל ואני מניח שלטעמם של המפיצים בארץ לא משתלם להם מסחרית להפיצו בישראל ",  אמר קיצ'לס ,  הטוען כי הסרט היה אמור להיות אחת ההבטחות הגדולות של השנה ולצבור מועמדויות לאוסקר ,  אולם משהו השתבש בדרך למטרה זו .  לדבריו ,  המפיקים לא אהבו את הגרסה הסופית ,  טענו שהיא מדכאת מדי והחליטו לבצע שינויים על מנת  " להנגיש "  את הסרט לקהל הרחב ,  מהלך שבסופו של דבר לא ממש צלח .
 בינתיים ,  בעוד הדרך של  " הדרך "  לאקרנים בישראל עדיין ארוכה ,  יוכלו הצופים להסתפק בסרט  " מבט מגן עדן "  שיוקרן בישראל החל ממחר  ( חמישי )  ומבוסס על הספר  " העצמות המקסימות "  של אליס סיבולד .  בהוצאת מודן ,  בעלת הזכויות על הספר ,  לא פספסו את התזמון והחליטו להוציא הוצאה מחודשת לספר תחת השם  " מבט מגן עדן ".  כנראה שהרבה יותר קל לשווק לישראלים גן עדן מאשר גיהנום .
 
הספר רב מכר והסרט ?  לא בטוח שיגיע לישראל
למרות שהיה רב מכר כספר ,  גרסת הסרט של  " הדרך "  לא צפויה להגיע לאקרנים בישראל .  מדוע ?  אייל דץ בדק וגילה ארץ קשוחה

