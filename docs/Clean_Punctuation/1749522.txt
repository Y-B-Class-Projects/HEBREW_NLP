ההשוואה לפרננדז מקרית בהחלט
המעבר של דרור קשטן מהנבחרת לבני יהודה סובל מבעיות פתירות ,  אבל רק תפנית כמו זו של גיא לוזון בעונה הראשונה תוליד את האמון המיוחל .  אחרת ,  האנקדוטות מעברו של קשטן בקבוצות קטנות ישובו .  אריק גילרוביץ' ,  שירד איתו ליגה בהפועל ר"ג : " השיטה שלו עברה מן העולם "
 במהלך משחק גביע הטוטו ,  השבוע נגד הפועל רמת גן ,  נתן מאמן בני יהודה דרור קשטן מספר הוראות טקטיות לקשר חסן אבו זייד .  דקה לאחר מכן פנה הבלם איבן גארידו ונתן גם הוא הוראות לאבו זייד ,  כאלו שהיו הפוכות לדברים שאמר המאמן .  קשטן קם מכיסאו וצרח על הקולומביאני לשתוק ולחזור אחורה להגנה .
 בני יהודה ניצחה את המשחק 0:3 ,  אבל האירוע הזה הוא דוגמה טובה לחריקות מהן סובלת הקבוצה בעידן קשטן .  חריקות שהן פתירות  תיאום בהרכב ,  תיאום במערך ,  כושר לקוי של שחקנים בכירים והתאמה לדרישות של הבוס החדש על הקווים .  למרות מספר הדלפות של מספר מתוסכלים ,  רוב המערכת רואה את הבעיות שמעיקות על הקבוצה בצורה אחרת ,  עם סייג אחד :  ככל שהתוצאות ימשיכו לאכזב ,  כמות הספקנים לדרכו של המאמן החדש תלך ותגבר .
 כי זו הבעיה של קשטן :  ממאמן ברמתו מצפים לניסים ,  להישגים בלתי שגרתיים ,  אבל הקהל של בני יהודה עדיין לא מאמין בנוסחת הפלא הזו וכל מפלה קטנה מביאה איתה חשש גדול .  לפחות בשני משחקים קרא הקהל של בני יהודה לקשטן להתפטר ,  בהפסד להפועל חיפה ואחרי ההפסד לעכו .  אם הם היו יודעים שרוב השחקנים לא מסכימים איתם ,  אולי היו משנים כיוון ,  אבל התוצאות לא נותנות להם את הכוח הנפשי ללכת אחרי המאמן שלהם בעיניים עצומות .  
המשחק במוצאי שבת מול סכנין יכול להיות מאוד סמלי עבורם .  בעונה הראשונה של גיא לוזון שיחקה בני יהודה במחזור ה-11 נגד בני סכנין וניצחה 0:2 מצמד של אלירן עטר ומשם יצאה לדרך חדשה שהסתיימה בכרטיס לאירופה .  אז בני יהודה הייתה במקום האחרון ורק במחזור העשירי האסימון שנקרא לוזון נקלט .  בשבת תפגוש בני יהודה של קשטן גם היא ,  בצירוף מקרים מעניין ,  את בני סכנין במשחק ביתי .  אלירן עטר כבר לא נמצא בקבוצה אבל דלה איינוגבה ,  כפיר אדרי ,  דין מורי ופדרו גלבאן שפתחו אז בהרכב ,  יפתחו גם הפעם .  קשה עדיין לדעת האם הטוויסט בתסריט יחזור על עצמו .
 העובדה שתלמד יותר מכל שהבעיה של בני יהודה היא בהבנות ההדדיות בין הקבוצה למאמן החדש ,  היא בתחלופה בהרכבים ובמערכים .  גם בקבוצות הגדולות שלו קשטן ייצב הרכב בשלב מאוחר יחסית של העונה ,  אבל שימו לב מה קורה לו העונה .  ההרכב הראשון שהעלה בחודש יולי ,  נגד אוליסס הארמנית ,  כלל את איינוגבה ,  עזוז ,  מורי ,  חדד ,  אדרי ,  ליניץ' ,  צעירי ,  ראלי ,  מנשה  ( בלדוט ,  65 )  ,  ביטון ,  שלומי לוי  ( אפק ,  46 )  .  נגד שמרוק האירית שיחקו כבר איינוגבה ,  עזוז  ( אסי בלדוט ,  79 )  ,  חדד ,  גארידו ,  אדרי ,  אבו זייד ,  ליניץ'  ( מנשה ,  74 )  ,  צעירי ,  ראלי ,  אפק ויבוריאן .
 נגד בית"ר ראינו כבר משהו שונה :  איינוגבה ,  עזוז ,  מורי ,  חדד ,  אדרי ,  איבשקביצ'יוס ,  צעירי ,  ראלי  ( בלילי ,  46 )  ,  גלבאן ,  מנשה  ( בלדוט ,  80 )  ,  יברויאן  ( אבו זייד ,  87 )  .  גם מול עכו ,  קשטן הפך את ההרכב :  איינוגבה ,  עזוז ,  מורי ,  חדד ,  אדרי ,  איבשקביצ'יוס ,  צעירי ,  מנשה ,  גלבאן ,  בלילי ,  יברויאן.השינויים האלה גם מתבטאים במערך :  פעם חלוץ אחד ,  פעם שני חלוצים ,  פעם 4:2:4 עם שחקני כנף כמו בעונת הדאבל של הפועל תל אביב ,  ופעם 1:5:4 .  במשחקים האחרונים ,  למשל ,  הוא ניסה את יברויאן כשחקן כנף בצד ימין .  יברויאן מעולם לא תופקד כשחקן כנף ,  אבל קשטן מנסה למצוא מערך בו יוכל לכלול את בלילי ,  גלבאן ויברויאן בחלק הקדמי ,  בלי שאחד יפריע לשני .
 אפשר לומר שבני יהודה עדיין לומדת את קשטן וקשטן עדיין לומד את בני יהודה .  ניתן לראות את זה גם בנושא המשמעת והשיטות של קשטן להעיר שחקנים שלא בכושר .  באימוני פתיחת העונה ,  לדוגמה ,  קשטן העביר סוג של סדרת חינוך לבלם דין מורי .  הוא נהג לצעוק עליו כמעט בכל אימון ולהעיר לו בקולניות על כל טעות שהבלם הצעיר עשה במשחקונים הפנימיים .  מורי העדיף שלא לענות למאמן .  לאחרונה קיבל מספר הזדמנויות ושיחק טוב ,  למעט נפילה במשחק נגד עכו .  מורי ,  אגב ,  לא היה השחקן היחיד עם כושר לקוי .  גלבאן ובלילי הצטרפו לאיחור לקבוצה ,  יברויאן לא עשה הכנה בקיץ ,  ולמעשה כל החלק הקדמי היה חסר בכל שלבי פתיחת העונה .  גם בעמדות אחרות יש שחקני מפתח שלא בכושר ראוי ,  וכאשר הם לא פוגעים ,  חלקם מוצאים את האשם בענייני משמעת ושטויות אחרות .  אם כבר ,  עדיף שתתמקדו בבעיית החלוצים וניצול המצבים שמעיקה על בני יהודה .  
בתחילת העונה קיים קשטן אסיפה עם שחקניו ובה פרס בפניהם את משנתו בכל הקשור לסדר ומשמעת . " אני מצפה שתכבדו את מקום העבודה שלכם ",  אמר בשיחת הפתיחה . " כמו עורך דין שמגיע בוקר בוקר לבית המשפט כשהוא לבוש כראוי ,  או כמו פקיד בנק שמגיע יום יום למקום עבודתו ועומד בצורה ראויה מול קהל הלקוחות שלו ".  קשטן היה קשוח מהרגע הראשון וניסה להיות בדיסטנס עם השחקנים .  זה מתחיל בהגעה בזמן ,  שעה לפני אימון ,  ממשיך בהופעה חיצונית ,  בלי עגילים ,  מכנס ארוך ונעל סגורה וזה עובר גם למגרש ,  שם הוא מקפיד גם על משמעת טקטית קשוחה ,  חזרה לעמדות מוצא ,  חזרה מהירה להגנה ,  ובגדול הכל צריך להיעשות מהר ומדויק .  אם גיא לוזון עסק בהתלהבות ,  קשטן מקפיד מאוד על משמעת טקטית וקשר זאת גם לנושא העמידה בזמנים : " שחקן שמאחר לאימון או שחקן שמאחר לאסיפה הוא שחקן לא אחראי .  שחקן שלא אחראי מחוץ למגרש ,  אי אפשר יהיה לתת בו אמון גם על המגרש עצמו ",  אמר לשחקנים .
" עברתי כבר כמה מאמנים ,  לקשטן יש את האימונים הכי טובים ",  מסביר שחקן בקבוצה . " כשאני מסיים אימון ואני סחוט לגמרי זה אומר שהאימון התקיים בקצב גבוה .  זה אחד המאמנים הכי טובים שהיו לי ,  לא יודע מה אחרים יגידו ".  שחקן אחר בכלל לא רואה את הבעיות בעניין המשמעת הנוקשה של קשטן : " זה נכון שיש הבדלים בין היחס של גיא לוזון והיחס של דרור לשחקנים ,  אבל לא צריך להגזים ולקחת את זה למקומות קיצוניים .  זה לא בהכרח משהו רע .  גיא היה מחפף יותר בקטע הזה .  אצל דרור המשמעת באה לידי ביטוי גם בקטע הטקטי באימונים עצמם .  גיא היה מתייחס לזה פחות .  אני חושב שרוב השחקנים הפנימו את ההבדלים והתרגלו לזה ". 
הבעיה ,  אם כן ,  היא באמון ההדדי :  קשטן מביא איתו תקווה להישגים בלתי צפויים ,  אבל למערכת ייקח זמן עד שתכיר באמת בערכים האלו ותאמין בהם בצורה עיוורת .  במשחק מול בית"ר ,  למשל ,  הקהל עודד ממושכות את אסי בלדוט שהתחמם לידם ,  לא רק כי מדובר בשחקן הבית הכי ותיק בקבוצה ,  אלא כי קשטן לא סופר אותו ואפילו מול הפועל רמת גן בגביע הטוטו הוא לא מצא לו מקום בין חמשת החילופים .  ככל שהתוצאות של קשטן יתעכבו ,  העידוד לבלדוט רק יילך ויגבר . 
" גם כשגיא הגיע היה עליהום בתקשורת ",  אומר גורם בקבוצה , " וגם האוהדים לא הבינו את פשר המינוי .  זה לקח זמן .  לשחקנים בבני יהודה יש מוסר עבודה גבוה מאוד .  התחילה כאן מסורת של עבודה שהשרישו כבר לפני שנתיים ,  המועדון הזה עובר סוג של מהפכה ,  מקצועית וגם ניהולית .  את הפירות יראו בשנים הקרובות .  אי אפשר להגיד שלא קורים כאן דברים .  גם בכל הקשור לציוד ותנאים ומה שמספקים לשחקנים ,  חדר הכוח שעבר שדרוג משמעותי ,  קשטן הוא חלק מכל זה ". 
אז למה הבעיה היא באמון ?  כי ההיסטוריה ממאנת להיכנע לאופטימיות של אנשי בני יהודה .  ההיסטוריה רומזת שקשטן נוטה ליפול לא פעם בקבוצות קטנות שמתקשות להבין את העקרונות הגדולים שלו ,  ואם תפנית גיא לוזון בעונה הראשונה לא תגיע בקרוב ,  מה שקרה להפועל רמת גן בעונת 1989/90 עלול לחזור בבני יהודה .  גם אז דיברו על מאמן שייקח מועדון קטן לפסגה ,  וזה הסתיים בירידת ליגה . 
" קשטן הגיע לקבוצה מאוד מוכשרת ",  נזכר אריק גילרוביץ' ,  שחקן הקבוצה באותה עונה ומאמנה הנוכחי של בית"ר שמשון/תל אביב . " בגלל אותו דיסטנס שהביא לאווירה לא טובה בקבוצה והחלטות מקצועיות לא נכונות ,  נכשלנו וירדנו לידה .  קשטן חשב שהוא יודע יותר טוב מכולם והרכיב שחקנים פחות טובים ולאף אחד לא ברור למה ,  יכול להיות בגלל שהיינו קבוצה קטנה .  בכל עונה אני פותח את דבריי כמאמן ואומר שאם אין אווירה טובה ואם שחקנים לא מחכים לאימונים ,  אז יש בעיה גדולה .  לא סתם היום בני יהודה לא מצליחה .  שיטת האימון הזו עברה מן העולם .  גם שם אפשר לראות קבוצה לא שמחה וקשה לי לראות איך קשטן יצליח בדרך שלו שם ". 
גם יעקב הלל ,  החניך הכי נאמן של קשטן ,  מביע ספק לגבי האפשרות שהרעיונות שהצליחו איתו יצליחו גם בבני יהודה : " אי אפשר להשוות בין התקופות כי היום רמת המחויבות של השחקנים היא הרבה יותר גבוהה .  ללוד של פעם היה צריך מישהו עם משמעת ,  אבל היום הזמנים ,  הקבוצות ובעיקר השחקנים השתנו .  אם קשטן בעבר היה יודע איך לגרום לשחקן אחרי הצלחה לרדת מיד לקרקע ,  היום הרבה יותר קשה לעשות זאת בגלל התקשורת .  אי אפשר להגיד שגם דרור לא השתנה לאורך השנים .  אי אפשר לקחת את הקרדיט על הקריירה המפוארת שלו ,  אבל אני בספק עם השיטה של משמעת ודיסטנס יכולה לעבוד גם היום בעידן שבו המאמנים חייבים להיות יותר קשובים ופתוחים עם השחקנים .  לא סתם בבני יהודה לקחו את קשטן .  הם רצו מישהו עם מעמד שישדרג את הקבוצה .  יכול להיות שהוא יצטרך לגלות יותר גמישות בכדי להצליח בבני יהודה .  אם הוא לא יצליח שם ,  הוא יצטרך לשקול את עתידו בכדורגל ". 

ההשוואה לפרננדז מקרית בהחלט
המעבר של דרור קשטן מהנבחרת לבני יהודה סובל מבעיות פתירות ,  אבל רק תפנית כמו זו של גיא לוזון בעונה הראשונה תוליד את האמון המיוחל .  אחרת ,  האנקדוטות מעברו של קשטן בקבוצות קטנות ישובו .  אריק גילרוביץ' ,  שירד איתו ליגה בהפועל ר"ג : " השיטה שלו עברה מן העולם "
 
