מכבי ת"א :  אין יוצא ואין בא
ההנהלה נפגשה עם גולדהאר ,  הבעלים לא יחזק את הקבוצה .  שפונגין לא ישוחרר .  הבעלים ושעיה נפגשו עם שחקני הדור הצעיר
ראשי מכבי תל אביב והמנג'ר אבי נמני נפגשו היום  ( ראשון )  עם הבעלים הקנדי מיטש גולדהאר בכדי לדון עמו על האופציה לחזק את הקבוצה בחלוץ עוד במהלך חלון ההעברות הנוכחי .  בסביבתו של הבעלים אומרים שלדעתו הקבוצה מספיק טובה גם עם החומר הקיים ,  והוא לא רואה את הצורך בהוצאת כספים נוספים העונה ,  כאשר התכנון נכון לעכשיו הוא השקעה בחלוץ ברמה גבוהה במהלך הקיץ הקרוב .  לאחר הפגישה בהשתתפות ההנהלה וגולדהאר ,  הביע האחרון שביעות רצון ממצב הקבוצה ומהתקדמותה ההדרגתית ,  כמו כן סוכמו בפגישה מספר נושאים הנוגעים לעתיד הקבוצה בעונות הבאות וזאת על מנת לדאוג להמשכיות .  
למרות דעתו של הבוס הקנדי ,  ינסו ראשי הקבוצה להבהיר את נחיצות הבאת חלוץ כבר עתה ,  שכן במועדון מאמינים שחיזוק חוליית ההתקפה עשויה לעזור למכבי בהתמודדות גם על המקום השני בטבלה וכן במפעל גביע המדינה ,  שיחל בתחילת החודש הבא . " אנחנו זקוקים בדחיפות לחלוץ שינצל את המצבים ",  אמר בכיר במכבי לוואלה !  ספורט . " נעשה כל מאמץ להביא חלוץ לקבוצה ,  אנחנו פשוט חייבים ". 
אם יצליחו בסופו של דבר בהנהלת הקבוצה לשכנע את גולדהאר להחתים חלוץ ,  נראה כי התקבלה החלטה עקרונית שלא לחפש חלוצים זרים ,  כאשר המטרה היא למצות את כל האופציות הקיימות בשוק הישראלי .  אחד השמות שעלו שוב על הפרק הוא חלוץ בית"ר ירושלים טוטו תמוז ,  ובמכבי עשויים לעשות ניסיון נוסף להביאו עוד השבוע לקרית שלום ,  וזאת לאחר שכבר לפני חודש נעשתה פנייה לראשי בית"ר ,  שהשיבו אז בשלילה .  במכבי מעריכים כי בעקבות כישלונותיה של בית"ר בליגה והעובדה שהקבוצה ככל הנראה לא תהווה גורם משמעותי בצמרת הטבלה ,  הסיכויים שתמוז ישוחרר בסופו של דבר השתפרו .  גם שמו של שמעון אבו חצירא ,  שחקנה של לאריסה היוונית ,  נמצא ברשימת המועמדים של הצוות המקצועי בעיקר בשל עלותו הנמוכה יחסית .
 גולדהאר והמנכ"ל עוזי שעיה נפגשו היום עם כ-50 משחקני דור ההמשך  ( השחקנים המסומנים כפוטנציאל להגיע לקבוצה הבוגרת )  ודיברו עימם על החשיבות שהם מייחסים למחלקת הנוער ועל השתלבות שחקני הבית של המועדון בקבוצה הבוגרת .  במהלך המפגש הרצו לשחקנים הצעירים מאמן הקבוצה וראש מחלקות הנוער ,  ניר לוין ,  ופיזיולוג מחלקת הנוער ,  איציק בן מלך .
 בקבוצה התקבלה החלטה שלא לשחרר את המגן יובל שפונגין לאומוניה ניקוסיה ,  למרות הצעה בגובה של 100 אלף יורו מהקפריסאים .  בקבוצה מודעים לעובדה שבסוף העונה הם לא יקבלו אפילו דולר עבור המגן ,  ויעשו בתקופה הקרובה כל מאמץ להחתימו על חוזה חדש ארוך טווח במועדון .
" אנדריי קומאץ' השתלב היטב בקבוצה ואין טעם לשנות כעת את כל המערך ",  אמר גורם בקבוצה לוואלה !  ספורט . " נכון לעכשיו שוק החלוצים בחו"ל דל מאוד ,  וגם אם נמצא נגיד חלוץ טוב ,  אין טעם להביא אותו עכשיו ,  כי ייקח לו זמן להתאקלם ולהיכנס לקבוצה ואין לנו את הזמן הזה כעת .  אנחנו רוצים מישהו שיוכל להיכנס למערכת תוך פרק זמן קצר מאוד ולכן עדיף שחקן ישראלי ",  הוסיף הגורם .
 במכבי התייחסו לניצחון 0:1 שהושג אמש על הפועל חיפה משער של יובל אבידור בדקות הסיום . " זה ניצחון חשוב מאוד בעיקר להמשך המומנטום החיובי והביטחון של השחקנים .  תענוג לראות את אבידור נכנס כמחליף וכובש תוך מספר דקות .  זה היה גול עם מיומנות גבוהה ,  והכי חשוב שזה קרה במצב הראשון אליו הוא הגיע ,  בניגוד לפעמים הקודמות ",  אמרו בקבוצה .
 שחקן נוסף שזכה לשבחים היה יוסי שבחון ,  ששוב הציג משחק טוב והיה מעורב בהרבה מהלכים בהתקפה . " יברויאן קלקל לשבחון אולי את בישול העונה עד כה ",  אמר גורם במכבי בהתייחסו לסאלום הנפלא שעשה שבחון במחצית השנייה באגף השמאלי ,  כאשר בסיום המהלך הוא השאיר כדור רוחב ליברויאן שמחמישה מטרים ומול שער חשוף בעט לשמיים .
 
מכבי ת"א :  אין יוצא ואין בא
ההנהלה נפגשה עם גולדהאר ,  הבעלים לא יחזק את הקבוצה .  שפונגין לא ישוחרר .  הבעלים ושעיה נפגשו עם שחקני הדור הצעיר

