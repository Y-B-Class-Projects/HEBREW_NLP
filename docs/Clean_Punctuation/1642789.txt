יש לנו מדליה ,  בערך
אנסטסיה קוזמינה הסלובקית ,  שזכתה במדליית הזהב בביאתלון ,  היא אשתו וחניכתו של גולש הסקי הישראלי דניאל קוזמין
יומם הראשון של משחקי החורף האולימפיים תם ונשלם .  הנציגים הישראלים עוד לא נכנסו למעגל התחרויות ,  אבל אנחנו כבר יכולים להתגאות בסוג של קשר ישראלי לאחת מחמש מדליות הזהב הראשונות שחולקו בונקובר .  
בתחרות הביאתלון ספרינט לנשים ,  לא רק שאנסטסיה קוזמינה הסלובקית הדהימה את הרוסיות והגרמניות בדרך למדליית הזהב ,  אלא בעיקר ריגשה את בעלה שעודד מהיציע ,  גולש הקרוס קאנטרי הישראלי דניאל קוזמין .  קוזמין לא רק עודד ,  הוא למעשה משמש גם כאחד משני מאמניה של קוזמינה בת ה-25 שנולדה ברוסיה . 
" כשהבנו שמדליית הזהב שלנו נדהמתי ",  סיפר קוזמין בסיום התחרות והתייחס בעיקר לפיגור בן 22 השניות של אשתו בעת שהגיעה לעמדת הירי הראשונה .  כזכור ,  המטרה בביאתלון היא לעבור מרחק מסויים עם רובה על הגב  ( 7.5 קילומטרים במקרה של הספרינט )  ,  כשבמהלך הגלישה ישנן שתי עמדות ירי  ( או ארבע במרחקים ארוכים יותר )  .  בכל עמדה יש חמש מטרות ,  וכל החטאה גוררת הקפת עונשין של 150 מטרים .  קוזמינה דייקה בכל המטרות פרט לאחת ,  ולמרות זאת פיניש מרהיב שלה סידר לה את המקום הראשון על פני הפייבוריטית הגרמניה מגדלה נויינר והצרפתיה המפתיעה מארי דורן .  
קוזמינה ,  שמעולם לא זכתה בתחרות בסבב הגביע העולמי ,  סיימה את המסלול בזמן של 19:55:6 דק' והקדימה את נויינר ב-1.5 שניות .  בנוסף להכל ,  היא העניקה לסלובקיה את מדליית הזהב הראשונה שלה אי פעם במשחקי החורף האולימפיים .  דניאל קוזמין ,  שכמו רוב ספורטאי החורף הישראלים מעביר את זמנו בעיקר באירופה ,  פגש את אשתו בשנת 2005 ,  והשניים התחתנו ב-2007 .  בשנה האחרונה הוא ניסה לקבוע קריטריון למשחקי ונקובר 2010 כגולש סקי קאנטרי ,  אבל לא הצליח .
 אחרי שתי המדליות הראשונות שהוכרעו במשחקי החורף האולימפיים ,  הגיע לפנות בוקר  ( ראשון )  תורם של האמריקאים לקוות למדליית הזהב הראשונה שלהם ,  אלא שבסופו של דבר הם לא יכלו שלא להיות מסופקים ממדליית הכסף .  מדובר היה בתחרות ההחלקה מהירה במסלול קצר  ( שורט טראק )  למרחק של 1,500 מטרים ,  ענף ספורט שדורש זריזות ואסטרטגיה ,  אם כי לפעמים גם לא מעט מזל .
 אפולו אונו האמריקאי ,  שזכה עד היום בחמש מדליות אולימפיות ,  היה צריך עוד מדליה אחת בלבד כדי להשוות את שיאה של בוני בלייר  ( מחליקה מהירה במסלולים ארוכים )  כספורטאי החורף האמריקאי המעוטר בכל הזמנים .  אונו התמודד בגמר ל-1,500 מטרים מול שלושה קוריאנים שקיוו לתפוס את כל המקומות בפודיום .  למזלו ,  התנגשויות קורות לא מעט בספורט הזה ,  ובחצי ההקפה האחרונה התנגשו שני קוריאנים ואיפשרו לאונו ,  שהיה רביעי עד אז ,  לזכות במדליית הכסף .  בן ארצו ,  ג'יי.אר סלסקי זכה במדליית הארד בעוד שג'ונג סו לי הקוריאני ניצח בצורה משכנעת .  ג'ונג סו לי בן ה-20 הוא המחליק הבולט ביותר השנה בסבב הגביע העולמי ,  אבל עבורו זו הייתה המדליה האולימפית הראשונה .  
קצת יותר מאוחר ,  האמריקאים קיבלו סוף סוף את מדליית הזהב הראשונה שלהם כשחנה קירני זכתה בתחרות הסקי פריסטייל במהמורות ,  והקדימה את ג'ניפר הייל הקנדית ועוד אמריקאית ,  שאנון בארק שזכתה במדליית הארד .  הקנדים עדיין לא השיגו את מדליית הזהב הראשונה שלהם ,  אבל הם יכלו לפחות להתנחם בנבחרת ההוקי קרח לנשים ,  מועמדת רצינית לתואר ,  שהביסה את סלובקיה 0:18 במשחק הפתיחה .
 בוונקובר עדיין נסערים ממותו של גולש המזחלות הגיאורגי נודר קומריטשווילי ,  במיוחד לאור הדיווחים כי גולשים רבים הזהירו לפני התאונה הטרגית כי המסלול מסוכן ולא בטיחותי .  לטענתם ,  מבנה המסלול גרם לגולשים להאיץ למהירויות גבוהות ולאבד שליטה .  
היום כל הגולשים שמו סרט שחור על קסדותיהם ,  לאות הזדהות עם האבל של המשלחת הגאורגית בעקבות מותו של הצעיר בן ה-21 ,  אך מאמן המזחלות של נבחרת קנדה טוען כי עם כל הצער בעניין ,  האשמה הייתה של הגולש . 
" זה לא העניין של המסלול ,  זו הייתה טעות בנהיגה ,  100 אחוז ",  אמר גרמן סטודינגר , " היו לא מעט מקרים כאלה בעבר ,  וזה קורה כשיש מה שנקרא 'נהגים אקזוטיים' .  החבר'ה צריכים לדעת שכשהם נכנסים למסלול ,  זה עניין רציני ,  לא בדיחה .  ההתאחדות הבינלאומית חייבת להחמיר את החוקים כדי למנוע מקרים כאלה בעתיד ". 
היום ,  אגב ,  הודיעה הוועדה המארגנת כי היא מקצרת את המסלול גם לגברים וגם לנשים על מנת לשמור על בטיחותם ,  לאחר שהקירות כבר הוגבהו בעיקולים ,  וזאת על אף שהוועדה המארגנת מתעקשת כי לא ניתן היה לצפות את התאונה ולא היו לכך רמזים מוקדמים .
 בינתיים ,  למרות הטרגדיה ,  יום המשחקים הראשון של משחקי החורף האולימפיים בונקובר יצא לדרך ,  ולפי תחרות הגמר הראשונה נראה שצפויים לנו 16 ימים מותחים במיוחד .  הגמר הראשון היה בקפיצות סקי מגבעה רגילה לגברים .  מדובר בקטגורייה אחת מבין שתיים בקפיצות סקי ליחידים ,  בהם נקודת החישוב של הקפיצות מהגבעה היא 90 מטרים .  כלומר ,  כמעט כל מתחרה משיג קפיצה של יותר מ-90 מטרים ,  השאלה היא בכמה .  לכל אחד מהקופצים יש שתי הזדמנויות ,  והזוכה הוא מי שהשיג את הניקוד הגבוה ביותר ,  המורכב למעשה מחיבור הניקוד של שתי הקפיצות .  הניקוד מורכב ממרחק הקפיצה ,  ומציון השופטים לאיכות הקפיצה והנחיתה .  
סימון אמאן השוויצרי הדהים את עולם ספורט החורף לפני 8 שנים ,  כשהגיע בגיל 20 למשחקי סולט לייק סיטי וזכה בשתי מדליות זהב ,  כשהוא מנצח את הפייבוריט דאז ,  אדם מאליש הפולני .  הפעם ,  אמאן כבר הגיע בתור פייבוריט ,  למרות שהפייבוריט הגדול יותר היה גרגור שלירנזאוור האוסטרי ,  הנחשב לעילוי החדש בתחום .  אבל בתום הסיבוב הראשון ,  שלירנזאוור היה רחוק מסימון אמאן בשלושה מטרים ,  ודורג שישי בלבד כשגם אדם מאליש מקדים אותו בין השאר .  בסיבוב השני והאחרון ,  האוסטרי השיג קפיצה מדהימה של 106.5 מטרים עם נחיתה מצויינת  ( הקפיצה הראשונה של אמאן הייתה ל-105 מטרים )  .  אדם מאליש כבר ראה סיכוי לזכות במדליית זהב אולימפית ראשונה בקריירה שלו ,  ותעופה ל-105 מטרים שלחה אותו למקום הראשון באופן זמני .  אבל סימון אמאן נותר על הגבעה לקפיצה האחרונה ,  והתעופף למרחק של 108 מטרים ,  כדי לקבוע שיא גבעה חדש ב"וויסלר פארק ",  ולזכות בצורה משכנעת ביותר במדליית הזהב הראשונה של ונקובר 2010 .  לשוויצרי תהיה הזדמנות מצויינת להשלים דאבל אולימפי שני ,  הישג חסר תקדים ,  בתחרות מגבעה גדולה יותר שתתקיים ביום ראשון הבא .
 התחרות שהייתה אמורה לתפוס את שיא הרייטינג ביום הראשון ,  הדאונהיל לגברים בסקי אלפיני ,  נדחתה ליום שני בגלל תנאי מזג אוויר קשים באתר הסקי בוויסלר .  כזכור ,  שבוע לפני המשחקים המארגנים התלוננו על מחסור בשלג ,  אלא שעכשיו הם מצויים בעיצומה של סופת שלגים וגשמים חזקים ,  שיכולים לסכן את בריאותם של גולשי הסקי ,  שבין כה וכה בחרו להם באחד מענפי הספורט הפחות בטיחותיים .  
תחרות הדאונהיל נדחתה ליום שני הקרוב ,  מה שגרם מן הסתם לדחייה של כל הקטגוריות האחרות בסקי האלפיני .  מי שדווקא התעודדה מהידיעה הזאת הייתה לינדזי ווהן ,  אולי הספורטאית הבולטת ביותר במשלחת האמריקאית ,  שהגיעה לונקובר כשהיא סוחבת פציעה והודיעה שתנסה להשתתף בעזרת משככי כאבים .  ווהן נחשבת לפייבוריטית למדליית זהב אחת לפחות בתחרויות הסקי האלפיני לנשים ,  אחרי שזכתה שנתיים ברציפות בסבב הגביע העולמי .
 
יש לנו מדליה ,  בערך
אנסטסיה קוזמינה הסלובקית ,  שזכתה במדליית הזהב בביאתלון ,  היא אשתו וחניכתו של גולש הסקי הישראלי דניאל קוזמין

