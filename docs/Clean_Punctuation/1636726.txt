צעד נכון באיחור רב
באיחור רב צימצמה הכנסת את החסינות הגורפת של חבריה ,  שנהגה בישראל מאז הקמתה ,  וגם צעד זה היה זעום מהנחוץ .  החסינות נוצרה במאות הקודמות במהלך המאבק לדמוקרטיזציה של מדינות חשוכות ,  שממשלותיהן הטילו את יריביהן למרתפים אפלים ולא נודע כי באו אל קרבם .  בדמוקרטיה המודרנית המשופעת בתקשורת מגוונת אין חשש כי מישהו מח"כי האופוזיציה ייעלם כלא היה .
 אמנם יש מקום לחסינות כלשהי באשר למעצרים מסוימים ,  אך לא יותר מזה .  להפך ,  האזרח זקוק ליותר הגנה בתא המעצר מאשר הח"כ הנקלע למקום ,  שממילא יזכה ליחס מועדף ברגע שבו תתברר זהותו .
 זה מזכיר לי עניין אישי :  ח"כ טען שפגעתי בו באומרי כי דבריו הם  " חוצפה "  ולאחר מכן שהוא  " חוצפן ",  ואילו הוא כינה אותי  " מפיסטו "  ו"עיתונאי חצר ",  ובלי להתייחס לאירוע שלי ,  אלא בכלל ,  נכון דווקא לקבוע כי מחוקק נישא מעם חייב בכבודו של אזרח מן השורה יותר מאשר להפך .  שכן מצפים מהח"כ לשמש דוגמה .
 כלל זה צריך היה לחול על הדיון שיזם ח"כ סעיד נפאע בכנסת .  הוא רצה להפעיל את חוק החסינות כדי לסכל את כוונת היועץ המשפטי להעמידו לדין על נסיעתו לארץ אויב ,  סוריה ,  ב ? 2007 .  
אפשר היה להבין שימוש בשכפ"ץ החסינות אילו טען נפאע כי לא ביקר בסוריה .  אך אין מחלוקת על העובדות .  הוא נסע לשם חרף אזהרתו של מנחם  ( מני )  מזוז ,  ועתה הוא מבקש תנאים מיוחדים - חסינות - כאילו יש משהו לגיטימי בצעד כזה .
 אין לח"כים היתר לשוחח על דעת עצמם עם האויב .  ד"ר אחמד טיבי ניסה להיחלץ לעזרת עמיתו וטען כי השר אלי ישי ניסה לפגוש במנהיג החמאס חאלד משעל .  לא דומה ,  אילו משעל ניאות היה ישי מקבל את הסכמת הממשלה לנסיעתו .
 זה מובן מאליו .  מאחורי זה נחבאת כוונה נוספת :  למוסס את החוק הישראלי .  אסור ?  לנפאע מותר .  שנים רבות מדי התכסיס הזה עבד והח"כים הערבים שוטטו כאוות נפשם במדינות אויב ,  וכבר אמרו חכמים כי עבירה שנשנית פעם אחר פעם כאילו הפכה להיתר .  
מכאן ואילך יידעו העבריינים כי מגע עם האויב אינו היתר גם אם היו שנים שבהן נהנו ממעמד שגוי כזה .  גם זה שלטון החוק .
 
צעד נכון באיחור רב
nan
