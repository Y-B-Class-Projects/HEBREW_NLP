נעלם באחד האמשים
חמש שנים אחרי מותו של אפרים קישון ,  איבדה הספרות הישראלית את היכולת להצחיק .  דנית גוטפריד בדקה למה הסופר המקומי היחיד שמשתמש בהומור יהודי הוא בכלל ערבי
המאייר המנוח דודו גבע אמר כי  " סאטירה חייבת לבוא מאנשים ילדותיים ,  אגרסיביים וממורמרים ".  נשמע כמו תיאור של השכן ממול ,  ועם זאת ,  מעטים הם האנשים המסתכנים בכתיבה סאטירית או הומוריסטית בישראל של 2010 מחוץ לגבולות ערוץ ביפ ותוכניות ההומור בטלוויזיה .  במלאות חמש שנים ממותו של הסאטיריקן ,  הסופר והקולנוען אפרים קישון ,  ההומור נעלם כמעט לחלוטין מעל דפי הספרות הישראלית .  
יש שני הסברים אפשריים לתופעה :  ראשית ,  ייתכן שהרבה יותר משתלם כלכלית להצחיק בטלוויזיה ,  וכך מתרכזים כל הכוחות היצירתיים בתחום בצל קורתם של הערוצים המסחריים .  שנית ,  לאור התרסקות תהליך השלום ,  התגברות תחושת המצור והאיום הקיומי המתמיד ,  קצת קשה לנפק ספרות משעשעת .  אלא שהקריירה של קישון עצמו סותרת את שתי ההנחות הללו .  הוא היה אחד הסופרים הישראלים הכי פופולריים ומצליחים בחו"ל ,  ספריו נמכרו במאות אלפי עותקים ,  ותורגמו לעשרות שפות .  מעבר לכך ,  קישון החל לכתוב בתחילת שנות החמישים ,  ופעילותו הספרותית והקולנועית הגיעה לשיאה בשנות השישים ובתחילת שנות השבעים .  לאורך כל השנים הללו השתוללו כאן מלחמות בלתי פוסקות ונשפך דם רב .  המציאות הפוליטית-כלכלית לא עברה שינוי קיצוני מאז ,  ובכל זאת אנו עדים לנטישתו של ההומור היהודי .
 ייתכן שדווקא כאן ,  בהבחנה בין יהדותו של קישון לישראליותו ,  טמון ההסבר הראשון .  העם היהודי תמיד היה ידוע בחוש ההומור המשובח שלו ,  ובעיקר ביכולתו לצחוק על עצמו .  בניגוד למהגרים אחרים ,  ובראשם דן בן אמוץ ,  שבחרו למחוק את זהותם הגלותית כדי להפוך לאדם החדש בארץ ,  קישון קיים קשר אדוק עם עברו ותרבותו . " מה שמאוד מאפיין הומור יהודי זה שיש בו משהו חם ורגשי ,  לא הומור מנוכר ",  אומר הסופר אתגר קרת . " הוא לא יקרא למישהו טיפש או יעליב אותו .  הוא מופעל על אנשים שקרובים לנו ואהובים עלינו .  כדי לקיים כזה הומור צריך להיות אפשרי להפעיל רפלקסיה ,  להסתכל על עצמך מבחוץ .  ליהודים בגולה היו תמיד שתי זהויות ,  הזהות היהודית והזהות הלאומית .  אם היית פולני יהודי ,  היית יכול להסתכל על הקהילה היהודית מהפלטפורמה הפולנית ולהפך .  הזהות הישראלית ביטלה את זה ,  כי הפסקנו להחזיק בשתי זהויות .  הזהות הישראלית הפכה להיות דומיננטית ,  והיהודית הפסיקה להיות אקסקלוסיבית .  הקהילה והלאום הופכים להיות אותו הדבר .  בגלל זה ,  מבחינתי ,  הבן אדם שהיום הכי משתמש בהומור יהודי בכתיבה הישראלית הוא דווקא סייד קשוע .  ברגע שאתה ערבי ישראלי ,  אתה מחזיק בשתי זהויות .  כמו היהודים באירופה ". 
יגאל שוורץ ,  ראש החוג לספרות באוניברסיטת בן גוריון בנגב ,  ועורך בכיר בהוצאת כנרת זמורה ביתן ,  פוסק : " הספרות העברית היא פשוט לא מצחיקה .  מה שאפיין את הספרות העברית עד לפני 30 שנה בערך ,  זה שני דברים שלא היו בה :  לא היה בה מין ,  ולא היה הומור .  זה נשמר לספרות היידיש בעיקר ,  כי הספרות העברית תמיד עסקה בדברים כאילו חשובים כמו עתיד האומה ,  האדם העברי החדש ,  פני החינוך לאן ,  יהודים וערבים .  כשהספרות העברית עברה מהגולה לארץ ישראל היא נעשתה גם בנוסף לכל הצרות ,  כמו כל הספרויות של המתיישבים ,  למשל כמו הספרות האמריקאית באותה התקופה ,  גם פוריטנית .  מי שהחליף את האשה הייתה האדמה וכשמנסים לכבוש את האדמה ולהרוג את האינדיאנים ,  זה לא ממש מצחיק ".  
וכך ,  בעוד קומיקאים ,  סופרים וקולנוענים יהודים אמריקאים כדוגמת וודי אלן ,  ג'רי סיינפלד ולארי דיוויד ,  ג'ואל ואיתן כהן ,  מייקל שייבון וג'ונתן ספרן פוייר המשיכו את המסורת של שלום עליכם ומנדלי מוכר ספרים ,  הספרות והאמנות הארצישראלית הפכה רצינית וכבדה .
 קרת : " במדינות חדשות ,  יש גישה חשדנית כלפי חתרנות ,  וגישה קצת מדכאת כלפיה .  אתה מנסה לבקר ולשאול שאלות כלפי המערכת עצמה ,  והתחושה היא שאין לנו זמן לשטויות האלו .  זה לא הזמן לבקר את המערכת אלא לפעול מתוכה .  בתקופת החמישייה הקאמרית הייתה ביקורת על אחת התוכניות :  'המערכונים האלו לא מצחיקים .  נקודה .  לא כאן .  אולי בשוויץ .'  הייתה תחושה שהומור זה מצרך עשירון עליון ,  בונוס .  קודם אנחנו שורדים ,  ורק אחר כך נצחק . 
" כיום יש הומור של חיקויים שיש בבסיסו משהו פרגמטי .  הוא לא מפרק ,  הוא טוען טענה היתולית .  לפני החמישייה היה חיקויים של טוביה צפיר ,  ועכשיו יש את מריאנו אבל בעצם ההומור ברמה הבסיסית לא בוחן את המציאות אלא מקבל אותה ופועל בתוכה .  אם תבחני יצירה ישראלית תמצאי סוג של פאתוס ,  ורצינות של אנשים המנווטים את גורלם ". 
גידי נבו ,  מרצה לספרות עברית מודרנית ,  שספרו על הסאטירה העברית המודרנית  " מושב לצים :  הרטוריקה של הסאטירה העברית "  עתיד לצאת לאור בהוצאת מכון הקשרים וכנרת- זמורה-ביתן-דביר ,  יוצא להגנת ההומור העברי . " בחוגים יהודים אמריקאיים ישנה טענה הגורסת כי כשהתרבות העברית עברה לארץ ישראל  מת ההומור היהודי .  אני לחלוטין לא מסכים איתה .  בעיני ,  ההומור היהודי השתנה במעבר לארץ ישראל ,  אבל בהחלט לא מת .
 " בארץ התפתחה תרבות עברית משגשגת ,  דינמית ,  תוססת .  ובין השאר יש גם אגף של הומור וסאטירה .  הוא לא פחות מפואר מההומור היהודי של ארה"ב ,  אבל הוא שונה .  המציאות כאן היא שונה ,  האתגרים והדמויות שונים ,  דמות הצבר ,  דמות החלוץ ,  דמות הקיבוצניק .  ישנם מתחים שונים ,  למשל ,  המתח העדתי בין אשכנזים ומזרחים שהזין חלקים עצומים מההומור האתני הישראלי והוא תופעה ששייכת בלעדית לחברה הישראלית.הסאטירה החילונית מזוהה עם מחנה השמאל באופן מסורתי והיסטורי .  הרבה פעמים היא הכלי הביקורתי של ההשכלה הנאורה והליברלית לתקוף את האויבות שלה :  הבערות ,  השמרנות והדת .  מהבחינה הזו קישון היה יוצא דופן מעמיתיו בשמאל ,  מחנוך לוין ,  ב .  מיכאל ויהונתן גפן .  הוא כתב סאטירות מהאידאולוגיה הימנית של החברה הישראלית ,  בעיקר הוא תקף את המערך החברתי-כלכלי של תנועות השמאל במדינה ". 
קרת : " אני מאוד מעריך את הכתיבה של קישון ,  ועוד יותר את עבודתו הקולנועית .  היה משהו בהצחקה שלו שמעבר לאישי ,  הוא עשה סאטירה חברתית .  הוא נגע בבעיות חברתיות באופן מצחיק יותר ,  והיום כותבי סאטירה עושים את זה ברצינות תהומית .  פעם ,  אפילו כותבי טורים בעיתונים היו מצחיקים .  הדבר שהיו פעם קוראים בעיתון היה מדורת השבט .  מאיר עוזיאל ,  עמוס קינן ,  דן בן אמוץ .  היום טורים אישיים מייצרים אינטימיות ,  אבל רק אינטימיות רצינית .  אני חושב שהמקום של הצחוק או של ההומור בחיים שלנו ,  המקום הזה מצטמצם ". 
המקום הזה מצטמצם עד כדי כך שכל בדיחה קונטרוברסלית ב"ארץ נהדרת "  גוררת השוואות לגבלס בכנסת ומערכון במופע  " נפגעי חרדה "  גורם לשר בממשלה להיעלב עד עמקי נשמתו .  נראה שהסבלנות והסובלנות הישראלית לסאטירה והומור הולכת ופוחתת בשנים האחרונות ,  ובאקלים הזה אין פלא שלא גדל לקישון יורש ראוי . 
" יש מתח בין הזרם הלאומי והלאומני בין הזרם האוניברסלי שמחוייב לערכים אוניברסליים של מוסר ",  אומר נבו . " אנשים לא יודעים או לא זוכרים ,  אבל יש מסורת יהודית עתיקה מאוד של יוצרים שמשמיעים ביקורת חריפה על העם שלהם .  זה היה קיים גם בנבואה המקראית ,  ואחר כך גם אצל ביאליק ,  הוא השתמש בכל יכולתו הרטורית על מנת להצליף בעם היהודי בגולה .  למסורת הזו משתייכים הסאטיריקנים הגדולים ,  ובכללם קישון .  הוא דוגמה טובה לאדם שהשמיע ביקורת חריפה נגד המערכת הכלכלית חברתית של המדינה שלו ,  וזה אות כבוד לחברה שהיא איפשרה לו להשמיע את הדברים האלו .  האיום הבטחוני תמיד יהיה תירוץ להשתיק כל ביקורת או ניסיון להראות את הפגמים שלנו .  לכאורה ,  הסאטירה מחלישה את החברה .  במציאות ,  התרבות הישראלית עדיין מאפשרת קולות ביקורתיים ,  וברגע שהיא תצר את צעדיהם ,  זה יהיה סימן רע לחברה הישראלית ."  קרת : " בהומור הישראלי היה משהו חתרני ,  הוא ביצע איזשהו פירוק למציאות .  הומור מפרק יכול להתקיים רק כשהקיום הפיזי שלך לא מאוים .  רוב האנשים לא חושבים ככה ,  אבל אם אתה במלחמה ויורים עליך ,  זה זמן מעולה לשאול שאלות קיומיות .  בתקופת הסכמי אוסלו הייתה בארץ הרבה יותר פתיחות .  עם רצח רבין ,  נהייתה סוג של רגרסיה .  בגלל שהומור מפרק נתפס כמותרות ,  אז כשיש שלום  מותר לשאול שאלות ,  אבל כשראש ממשלה נרצח ואנחנו בסכסוך  עדיף לעשות חיקוי של שאול מופז ." 

נעלם באחד האמשים
חמש שנים אחרי מותו של אפרים קישון ,  איבדה הספרות הישראלית את היכולת להצחיק .  דנית גוטפריד בדקה למה הסופר המקומי היחיד שמשתמש בהומור יהודי הוא בכלל ערבי

