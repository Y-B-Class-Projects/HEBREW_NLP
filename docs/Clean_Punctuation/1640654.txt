רק בשורות טובות
קסטרו הבינו שירוויחו הרבה יותר ,  אם ידבקו באופנה שעושה הבדל ושיגרו אל המסלול גברים בטייץ ונשים במכנסי עור הדוקים - נהננו מתצוגת קיץ 2010 
" דברים טובים קורים בקסטרו ",  הכריזה הבוקר  ( 7.2 )  אתי רוטר ,  מנכ"ל משותף בקסטרו ,  רגע לפני שנפתחה בנמל תל אביב תצוגת הקיץ הגרנדיוזית של המותג ,  ונראה שזו הפעם הראשונה שההבטחה מומשה במלואה .  עם הישמע הביט הראשון מהפסקול עתיר הגרוב שהמטירה לחלל ב'לייב' להקת האלקטרו-דיסקו הבריטית  " Crazy P ",  היה אפשר לחוש בפקיעת אנרגיות שאפפו את האירוע כולו .  אי אפשר היה לטעות ,  האוויר הוטען בחשמל .  היה זה מפגן כוח ,  שמעבר לפירוטכניקה ועשרות הדגמים שהוצגו בו ,  גם סימל את השיפור המשמעותי ביותר שעשו קסטרו ברמת הקולקציה עצמה .  במחיר הסכנה בלהיות 'מתקדמים מידי' עבור קהל היעד ,  אולי הפחד הגדול ביותר של קסטרו ,  הבינה רשת האופנה שהיא יכולה להרוויח הרבה יותר ,  אם תדבק באופנה שעושה איזשהו הבדל ,  כזו שתבעט ממנה באופן סופי את התדמית השמרנית שדבקה בה .  זו הייתה קולקציה שהציבה כמעט לכל אורכה רף חדש של רעננות ,  אדג' וסקסיות ,  שביטאו באופן מדויק למדי את ההתרחשויות המהותיות ביותר שעוברות על עולם האופנה .
 הבשורה המרכזית נישאת בקו המתאר הכללי של הבגדים ,  שחותר לדבר אחד  להיות בלתי עקבי בכוונה .  מישהו שיחק עם הנפח של הבגדים :  פריטים צמודי-עור שודכו לבגדים רחבים באופן מופגן ולצידם הופיעו שוב ושוב בגדים באורכים מנוגדים .  צללית גבעולית נזרקה מחוץ לדיון הנוכחי ,  וזו הייתה הפואנטה שייצגה את הפרופורציות החדשות של האופנה העכשווית .  חצאיות קלוש רחבות נלבשו עם טישירטס בגזרת אוברסייז ומנגד ,  ככל שקו המותניים עלה בהתמדה ,  כך התקצרו החולצות ,  שזכו לגזרת  " cropped "  ממזרית שהסתיימה מתחת לחזה .
 שלא במקרה ,  נפתחה התצוגה עם קבוצת הג'ינסים ,  אחד הפרויקטים שקסטרו קידמה ביתר כוח בשנה החולפת .  אם החורף האחרון עמד בסימן מראה תעשייתי ,  ראשוני וכהה ,  אז הפעם היו אלו בדים דקיקים ,  שטופי שמש ושטופי חול ,  שנכנעו לתנועת הגוף והרוח .  זוהי עונה נוספת שקסטרו ממשיכים את הטוטאל-לוק העשוי דנים ,  ואפשר היה לחוש בנסיון לחפש דרכו טריטוריות חדשות .  מכנסי הרמון לגברים או טוניקות אווריריות בעלות מחשופים עמוקים ,  יצרו את השילוב המפתה בין אופנת-קצה לנינוחות קיצית .  אצל הנשים אלו היו מכנסיים בגזרת Loose בלונית ,  עם תיפורים דקים מסביב למותניים או שמלת מחוך בעלת חצאית קצרצרה עשויה רבידות-רבידות ,  כזו שרפררה אל מראה ה-המערב הפרוע שמקדם העונה הקו הצעיר של דולצ'ה וגבאנה .
 קסטרו מן הציעו את קרקס הביזאר המענג של האירוע ,  שמנע מהקהל להישאר אדיש למתרחש על המסלול .  אחרי תקופה לא קצרה ,  בה בחרו המעצבים לחקור את מרכיבי הבסיס של הארון הגברי  ( ובאותה הזדמנות לבעוט את החליפה למרכז התודעה של המיינסטרים )  ,  המראות שנצפו על המסלול הוכיחו שהם יותר מלהוטים לקחת חלק  " באבולוציה של עולם האופנה הגברי ",  כפי שתיאר שגיב גלעם ,  ראש מעצבי קו הגברים ,  את שינוי הפרופורציות הרדיקלי שחל בה .  אבולוציה ?  אולי מדויק יותר לכנות את מה שעובר על קסטרו-מן בשם 'רבולוציה' ,  מהפכה שהשכילה להוציא אותם ,  מאזור הנוחות שלהם ,  ומאפשרת להם לגעת במגמות שעדיין לא הבשילו לחלוטין בתודעת הכלל .
 בחלוקה גסה ,  קסטרו-מן היו קשובים הפעם לשני עולמות מנוגדים .  אג'נדת השוליים הכוחנית המגיעה מבית מדרשו של ריקרדו טישי לז'יבנשי ,  הופיעה במלוא עוזה באוסף פריטים מונוכרומטי .  מכנסי שרוואל שחורים ,  שמפשעתם מדלדלת כמעט בקו הברכיים או מכנסיים קצרים סינתטיים הנלבשים עם טייץ ,  כטייק עוקצני ואפל על לבוש הספורט ,  שהופיעו בצמידות לחולצות טי בלוניות וגופיות רחבות בעלות רכיסת כפתורים א-סימטרית .  
חלקה השני של הקולקציה בישר על פריחה מטורפת ,  מעין קקפוניה מבורכת של צבע וצורה .  טוניקת קפוצ'ון אוורירית ופריכה ,  בצבע צהוב בהיר ,  או גופיות בצביעת תאי-דאי רפויות במחשופי-כפתורים עמוקים ,  ביטאו היטב את הטון הסקסי של נערי החוף ,  בבגדיהם צרובי הים ,  באופן שהדהד את יצירתו הרלוונטית של תומאס מאייר ל"בוטגה ווטה ".  השחרור ממשטר 'הסקיני רוק-אנד-רול' ,  קיבל לפתע צורה ממשית .
 אם קסטרו-מן סיפקו פגזים בזה אחר זה ,  בשטח הנשים ניכרה בעיה קלה של עריכה ,  שאיפשרה להעלות על המסלול מספר רב מידי של מראות ,  וחיבלה בהישג המרשים של הקולקציה כולה .  ועדיין ,  במבט רוחבי אפשר לומר שבין שלושת הקודקודים שתיזזה הקולקציה  הפרחוני-לטיני ,  צבעוניות ה-"nude "  ההכרחית לעונה והמראה טבעי והמחוספס - היא המיסה את הטרנדים וניקזה אותם לאפיקים הנכונים .  
תחת מקומו של המראה המלאכותי של העשור הקודם ,  זה שהתכתב עם האייטיז הסינתטי ,  ניטים ,  וגזרות נוקשות ,  קם ועולה אפיל נוח ומתוחכם בהרבה .  הקשר לטבע היה כמעט בלתי נפרד ,  ויצר מעין סיפור מסגרת של מסע בשטח .  מגמת ה"יוטיליטי "   ( קטגוריה שאפשר לתרגם כ'שימושי' )  ,  שקודמה בבתי האופנה רבים ,  החל מ'סלין' ,  דרך 'קלואי' ועד 'לואי ויטון' ,  הופיעה בדמות שמלת ספארי בצבע בז' עמוק או חצאיות קלוש במותניים גבוהים הנרכסת בחזית כפתורים ,  שנלבשה עם חולצות כפתורים לבנות ודקיקות וחולצות טי ענקיות ,  חושפות-כתף .  הסגנון הנשי גולם דווקא מתוך הפסים הנקיים ,  הלא מגונדרים ,  הפשוטים לכאורה .  מנגד  הקבוצה המכונה מסיבת תה  " Tea Party ",  שלקחה את הטבע למחוזות פרוורטיים יותר .  שלל בדים פרחוניים עזים ומחוכים ,  היו אמורים לבטא את הקיק המיני של טרנד  " הלבשה תחתונה כעליונה ".  בחלק מהמקרים ,  כמו בשמלה הדוקה ובחצאית שרופדה בתחרה מציצנית ,  זה יצר את עסיסיות המתבקשת .  באחרים ,  העושר הטוטאלי ,  הדקדנטי והמוגזם שמחייב מראה מהסוג הזה ,  רוכך לכדי שמלות ג'רסי פשוטות למדי בגזרתן ,  ובכך החטיא את האפשרות הגדולה הגלומה בו .  במסיבה הזו של עליסה ,  לא היה דבר פרוע .
 אבל הרושם הזהיר תוקן כשעלו ניצוצות צבעי העירום .  אלו כיסו שמלות אוריגאמי קצרצרות ,  חושניות ,  או חולצות טי ומכנסיים הדוקים עשויים עור ,  בדומה לדגמים של פיבי פילו ל'סלין' ,  ועוררו חיוניות מפתה ,  שהדגישה את קימורי הגוף הנשי .  שילובם של פריטים שחורים ,  כמו מכנסיים אתלטיים צרים מאוד או בלייזר נטול שרוולים ,  הפך על גופן של הדוגמניות לבלוקי צבע חדים ,  שהדגיש כל מרכיב במראה הכולל .  אפשר רק לומר ,  שהיה בחלק הזה ,  הטוב של התצוגה ,  את התמצית שהופכת אופנה להכרחית .
 
רק בשורות טובות
קסטרו הבינו שירוויחו הרבה יותר ,  אם ידבקו באופנה שעושה הבדל ושיגרו אל המסלול גברים בטייץ ונשים במכנסי עור הדוקים - נהננו מתצוגת קיץ 2010

