מבקר המדינה הקים משטרת טייקונים
המבקר הקים ועדה לבחינת יחסי הון ושלטון כדי להגביר את הביקורת על קשרים פליליים לכאורה בין הון לשלטון ,  כמו תרומות חריגות ,  מתן פטור ממכרז והעסקת עובדי ציבור לשעבר על ידי בעלי הון
מבקר המדינה ,  השופט  ( בדימוס )  מיכה לינדנשטראוס ,  החליט להרחיב את הביקורת על היחסים בין הון לשלטון בישראל .  באחרונה הקים המבקר ועדת היגוי מיוחדת לצמצום יחסים אלה .  
במשרד המבקר מבקשים להגביר את הפיקוח על סימנים מחשידים לקשרים פליליים לכאורה בין הון לשלטון ,  באמצעות בדיקת צומתי החיכוך הפוטנציאליים ביניהם  ( ראו טבלה )  .  עוד מבקשים במשרד המבקר לעקוב אחר קשרים פסולים הבאים לידי ביטוי בעריכת מכרזים או מתן פטור מהם ,  תרומות למתמודדים בבחירות ,  התמודדות של בעלי הון במערכות בחירות כלליות ומקומיות ,  פעילותן של ועדות לתכנון ובנייה ,  רגולציה בענפים שקשורים לבעלי הון או הימנעות ממנה ,  מתן סיוע של המדינה למגזר הפרטי במסגרת מרכז ההשקעות ,  סיוע לתעשייה ועוד .  
ועדת ההיגוי שהקים לינדנשטראוס תקבע נורמות ציבוריות ,  ולאחר מכן תפנה לציבור בבקשה לקבל מידע על קשרים פסולים שבין הון לשלטון .  בין היתר יוצע לציבור להפנות מידע במייל או בדואר אל הוועדה - אפילו באופן אנונימי - והוא ייבדק על ידי עובדי משרד מבקר המדינה .  
פרופ' רמי פרידמן מונה בשבוע שעבר על ידי לינדנשטראוס לעמוד בראש ועדת היגוי שתקבע נורמות ציבוריות בסוגיות הון-שלטון .  פרידמן שימש בעבר נציב שירות המדינה .  מלבד פרידמן ,  חברי הוועדה הם ניצב  ( בדימוס )  יוסי סידבון ,  פרופ' מרדכי קרמניצר ,  פרופ' עמנואל גרוס ,  חברת הכנסת לשעבר מלי פולישוק  ( שהיתה בעבר יו"ר הוועדה לביקורת המדינה בכנסת )  ,  אלוף  ( במיל' )  עמוס לפידות ,  פרופ' פרנסיס רדיי ,  רו"ח מנחם רהב ,  עו"ד אלדד יניב ויועץ המבקר למלחמה בשחיתות ,  מאיר גלבוע .  מרכז הוועדה הוא דניאל שוופי ,  יועצו הכלכלי של מבקר המדינה .
 כמה חברי כנסת מתחו אתמול ביקורת חריפה על פגישה שנערכה בשבוע שעבר בין שר האוצר ,  יובל שטייניץ ,  ליו"ר אי.די.בי ,  נוחי דנקנר ,  במשרדי אי.די.בי .  דבר הפגישה נחשף ב-TheMarker .  
הח"כים טענו כי לא ייתכן שפגישה בין שר האוצר לבין דנקנר ,  שהוא בעל עניין והשפעה גבוהה במשק ,  תהיה פגישה סודית . " אם הפגישה היא סודית ,  היא מעוררת תהיות על הנושאים שנדונו במהלכה .  מה יש להסתיר פה ?  "  תהו הח"כים .  
פרידמן סבור שיש להנהיג שקיפות בפעילותם של שרי הממשלה ,  וכי  " יש לחשוף בפני הציבור את לוח הזמנים והפגישות של שרי הממשלה ".  לדבריו , " מערך הפגישות של השרים ושל המנכ"לים במשרדי הממשלה חייב להיות גלוי לכל .  לא יכול להיות שהוא לא יהיה גלוי אלא אם מדובר בדיונים חשאיים .  השקיפות היא לטובת כולם כדי שלא יהיה רחש-בחש מאחורי הגב ".  
פרידמן הוסיף כי מן הראוי שהפגישות של השרים עם אנשי העסקים יתנהלו במשרדי הממשלה ולא במסעדות ,  אחרת תתעורר גם שאלת התשלום של הארוחה של השר בידי איש העסקים .  עם זאת ,  הדגיש שחשוב לו יותר שהפגישה בין השר לאיש העסקים לא תהיה סודית ,  מאשר המיקום שלה .
 לינדנשטראוס ביקש מהוועדה לפעול להטמעת נורמות ציבוריות בקשר שבין הון לשלטון כדי לשפר את איכות השלטון ולהגדיל את אמון הציבור במערכת השלטונית .  זאת ,  לאור שורת חקירות שערך בסוגיה שהביאו להגשת כתבי אישום נגד ראש הממשלה לשעבר ,  אהוד אולמרט ,  בפרשת מרכז ההשקעות ובפרשת טלנסקי  ( האחרונה התגלתה במהלך עבודת הביקורת )  ,  ונגד שר האוצר לשעבר ,  אברהם הירשזון ,  המרצה עונש מאסר בפעול .  
לדעת לינדנשטראוס ,  יש למנוע כל טובת הנאה במישרין או בעקיפין שבעל הון יכול לקבל כתוצאה מקשריו עם השלטון ועם הגופים המבוקרים האחרים ,  שאינם עומדים בפרמטרים שוויוניים .  במקביל ,  יש למנוע כל טובת הנאה במישרין או בעקיפין שנבחר ציבור או עובד גוף מבוקר יכול לקבל מבעל הון מקידום עסקיו .  
פרידמן אמר כי הוועדה תטמיע את הנורמות ,  בעוד את פעולת הביקורת יבצע משרד מבקר המדינה .  פרידמן מודאג מ"הקשרים שבין ההון לשלטון ,  נוכח העובדה שהנהלים כיום מאפשרים פרוטקציוניזם לקהלים מסוימים .  לא בריא לחברה שפרטים וארגונים כלכליים וחברתיים מנצלים את הקשרים שלהם בשביל זכויות יתר .  במקרה כזה יש מי שמשלם את המחיר ,  כי הוא מקבל זכויות חסר ".  
לדברי פרידמן , " אחת הבעיות הקשות היא שאין לנו כלל רוחב שחל על כל הרגולטורים בישראל .  אם בודקים את גופי הרגולציה ,  כל גוף פועל בדרכים שונות ולעתים לא בצורה אחידה כלפי הקליינטים שלו .  צריך לבחון אם חלק מהגופים לא יצר מצב שבו בעלי קשרים מקבלים טיפול שונה ומועדף ". 

מבקר המדינה הקים משטרת טייקונים
המבקר הקים ועדה לבחינת יחסי הון ושלטון כדי להגביר את הביקורת על קשרים פליליים לכאורה בין הון לשלטון ,  כמו תרומות חריגות ,  מתן פטור ממכרז והעסקת עובדי ציבור לשעבר על ידי בעלי הון

