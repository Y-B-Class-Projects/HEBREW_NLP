החלילן מפריז
רשרוש מגזין הווג ברוח על גדת הסיין ,  גילה ללירוי שופן את בגדי הגברים של דיור - כתבי ווואלה !  אופנה כותבים על רגע האופנה המכונן שלהם בעשור האחרון
זה היה בתחילת שנת 2003 ,  פריז ,  חורף .  השיטוט בעיר בעלת הנפש העדינה הזו ,  רגע לאחר סיום השירות הצבאי ,  כמעט בלי יכולת להפנים את העושר הוויזואלי הנראה על גופותיהם של החולפים ברחובות ,  הפך לאוצר .  דוכן עיתונים שניצב בפינת רחוב על הגדה השמאלית ,  עם ערמות מגזינים בוהקים מסודרים מדרגות-מדרגות בחזית ,  הציג באותו היום את הגיליון החדש של ווג לגברים Vogue Homme .  דיסק שצורף לאותו מגזין ,  הכריז על חזיתו  " תצוגות אופנה גברים חורף 2003-2004 "  והיה זה ששיכנע להשקיע את ששת היורו .  המגזין נרכש .
 ימים לאחר מכן ,  על המחשב בבית ,  הדפדוף באותו דיסק תמים הפך לעיסוק אובססיבי .  תצוגות של דולצ'ה וגבאנה ,  גוצ'י וורסאצ'ה עלו אל המסך ,  אחריהן היו אלו האקזוטיים ,  קום דה גארסון ,  ויוז'י יאמאמוטו .  רק בשלב מאוחר הרבה יותר ,  הגעתי לתצוגות שנדמו פופולריות פחות ,  או רלוונטיות פחות לאותה התקופה ,  כמו דיור הום  " Dior Homme ".  בארץ היה אפשר למצוא באותה תקופה ידע מוגבל על בית האופנה הצעיר הזה ,  שהקולקציה הראשונה שלו הוצגה בתחילת העשור ,  לקראת 2001 .  למעשה ,  בשנות השמונים והתשעים נקרא הלייבל  " דיור מסייה ",  וכלל בעיקר אוספים חסרי משמעות של חפתים ועניבות ,  שהיה אפשר למצוא בפינות הפחות אטרקטיביות של בתי הכלבו ושדות התעופה .
 ב-2003 כלל ליין הגברים של דיור קולקציה רחבה יותר ,  אך ההפצה הייתה עדיין מצומצמת .  בראש הקולקציה עמד הדי סלימן ,  מעצב צעיר בן 32 ומהתמונה הראשונה שנטענה באיטיות על המסך ,  היה ברור לעין :  הגיעה העת של אופנה חדשה ,  הגיעה עת הבשורה של עשור אחר לחלוטין ,  עצמאי ,  מובחן ובולט .
 היה צורך בכמה רגעים וטעינה מחודשת של אותו דיסק כדי להפנים את גודל השינוי .  אותה קולקציה ,  חורף 2003-4 ,  הייתה האוסף הראשון ברצף היצירה של סלימן ,  שהתחילה בבית האופנה איב סן לורן והמשיכה לבית דיור בשנת 2000 ,  שם הגיעה נקודת המבט הרדיקלית שלו לכדי מימוש מושלם .  סלימן ,  בתצוגה אחת מרוכזת ,  חצה את הקווים ודיבר את שפתה הוויזואלית של חברה למודת תהפוכות בתפיסה המינית והמגדרית .  שעות ארוכות של התבוננות חטטנית בלתי נגמרת בתמונות ,  גילו את השינוי הקיצוני שעברה החליפה הגברית בידיו של סלימן .  היא הפסיקה להיות בגד כוחני מצ'ואיסטי ועברה לקטגוריה אחרת ,  חמקמקה ,  שמסמלת מרחב שונה לגמרי .  הקולקציה ,  שזכתה לשם האיקוני לאסטר LUSTER בזכות השימוש הנרחב בבדים המבריקים והשחורים שרימזו לעולם אפל ,  יצרי ומטושטש מינית ,  הייתה ניצוץ כמעט אטומי בהשפעתו המקיפה .  מרגע זה ,  בעבור הצופה במסך ובעבור רבים אחרים ,  העשור הראשון של האלף השלישי קיבל את רגע האופנה המכונן שלו .
 לינדה אוונג'ליסטה ניסחה זאת היטב בראיון ל-Ftv . " החזון שלו הוא אכן שונה מאוד מהחזון של כל אחד אחר .  זה מאוד הדי .  מושלם .  אני מוצאת את העבודה שלו מושלמת ".  קרל לגרפלד ,  שהשיל בתחילת העשור לא מעט ממשקלו כדי להצליח ולהיכנס לתוך החליפות צרות-המותניים ,  אמר בהקשר הזה  " העבודה שלו ,  לפי הסטנדרטים שלי ,  היא הכי טובה כרגע בגלל שהיא הכי נכונה לאותו הרגע אני חושב שהוא עשה לאופנה הגברית את מה שארמאני עשה לפני 20 שנה ".  
סלימן יצר עולם של מהפכה ,  שליטה ותשוקה ,  ואותה אנדורגניות מסויימת שניבטה ממנו הייתה רבת מימדים ,  ולא פרובוקציה חסרת כיסוי .  הקולקציות שלו ,  במיוחד החל מהנקודה בה הציג את LUSTER ולאחריה ,  העזו לדמיין גבריות ששואבת את כוחה מתרבות השוליים ,  מן הנעורים ,  מן ההתנגדות לסדר האופנתי השולט . " אין משמעות לדברים כמו אם תלבש את זה ואת זה תראה גיי ,  או אם תלבש את זה תראה ..  .  אני מוצא שזה כל כך מפגר ",  הוא אמר לאחר אחת התצוגות שלו בפריז .  הסילואט הדק ,  השביר ,  הייצר החוזר במשחקי השקיפות ,  במעילי העור הקצרצרים ,  בעניבות הסיכה ,  נומקו מתוך אותה מוזה ,  שכל רצונה הוא לערער על היסודות שעד כה נראו כל כך יציבים .  דרך חליפה אחת של סלימן ,  היה אפשר להתבונן מחדש בדור שלנו ,  שריסק את האמת לאלף גרסאות ,  שביקש גבריות שלא מחויבת לדבר מלבד עצמה .
 אי אפשר היה לא ללכת שבי אחריו ,  ובסופו של עשור ,  כותב מילים אלו הוא הראשון להודות בהתמכרות ,  בטוטאליות של הכמיהה .  ממרחק הזמן אפשר כבר להבין ,  שהחופש והשיחרור שהציע סלימן ,  טמנו בחובם גם השתעבדות לאותה מוזה מוצקה ותובענית .  אותו מפגש שראשיתו בדוכן עיתונים רטוב בפריז ,  היה שווה ערך בעוצמתו לשמיעת מנגינת החליל של הברנש מהמלין .  סלימן והקולקציות שלו ,  היו מגרש של פנטזיה ,  שהשפיעה על דרך ההתבוננות באופנה ובאנשים שבוחרים ללבוש אותה .  במקביל יצר סלימן תשוקה כמעט הרסנית ,  והעמיד חיילים-מעריצים שאינם יכולים לשבוע מכתב ידו .  
בשנת 2007 החליף אותו כריס ואן אש ,  שניסה להיכנס לנעליו ורק לאחרונה הודה  " חשבתי שזה יהיה קשה .  לא היה לי מושג שזה יהיה עד כדי כך ".  גם היום ,  כמעט שלוש שנים לאחר שעזב סלימן את  " דיור "  בצעד מתוקשר והתמקם בלוס אנג'לס ,  כשמתבוננים מקרוב על הבגדים שאנו לובשים ,  אפשר עדיין לשמוע את זמזומה של אותה מנגינה ,  ואת דפיקות הלב המואצות המלוות אותה .
 
החלילן מפריז
רשרוש מגזין הווג ברוח על גדת הסיין ,  גילה ללירוי שופן את בגדי הגברים של דיור - כתבי ווואלה !  אופנה כותבים על רגע האופנה המכונן שלהם בעשור האחרון

