 " החרפה במשבר הכלכלי ביוון תפגע בארה"ב "
 ראש ממשלת יוון יורגוס פפנדראו ,  אמר כי התרחבות המשבר של יוון תגרום להיחלשות היורו מול הדולר וכי כתוצאה מכך ,  צפוי הגירעון במאזן הסחר של ארה"ב להתרחב
ראש ממשלת יוון ,  יורגוס פפנדראו ,  אמר היום כי החרפה במשבר החוב של ארצו צפויה לפגוע גם בכלכלת ארה"ב .  פפנדראו ,  הנמצא בעיצומו של מסע פגישות באירופה וארה"ב ,  אמר בנאום במכון המחקר ברוקינגס כי התרחבות המשבר של יוון תגרום להיחלשות היורו מול הדולר ,  וכי  " כתוצאה מכך ,  צפוי הגירעון במאזן הסחר של ארה"ב להתרחב ,  דבר שלא יסייע לכלכלת ארה"ב להתאושש ".  
פפנדראו ,  אשר צפוי להיפגש מחר עם נשיא ארה"ב ,  ברק אובמה ,  אמר כי בכוונתו לדון עם הנשיא האמריקאי ב"תפקיד המרכזי שארה"ב יכולה לדעתי למלא כדי להבטיח שיוון ,  אירופה ואמריקה ימשיכו להיות שותפות חזקות ובריאות ".  פפנדראו אמר עוד היום כי פחתו הסיכויים שיוון תיאלץ לבקש סיוע מקרן המטבע הבינ"ל  ( IMF )  .  
פגישתו הצפויה של פפנדראו עם אובמה מחר באה בהמשך לפגישות שקיים השבוע עם ראשי מדינות באירופה ,  בהם נשיא צרפת ,  ניקולא סרקוזי ,  וקנצלרית גרמניה ,  אנגלה מרקל .  פפנדראו יצא לסבב הפגישות לאחר אישורה בשבוע שעבר של תוכנית לקיצוצים נוספים שנועדה לצמצם את הגירעון בתקציב הממשלה - הגדול ביותר באיחוד האירופי - ב-4.8 מיליארד יורו  ( 6.5 מיליארד דולר )  .  
לאחר פגישתו עם פפנדראו אתמול ,  אמר סרקוזי כי ממשלות אירופה מוכנות לסייע ליוון לצאת מהמשבר הכלכלי  " במידת שיהיה בכך צורך ".   " אני רוצה להיות ברור מאוד .  במידת הצורך ,  ממשלות גוש היורו יממשו את המחויבות שלהם ולא יכול להיות שום ספק בכך ",  אמר סרקוזי . " אם יוון תזדקק לנו ,  נהיה שם ".  
קנצלרית גרמניה אנגלה מרקל ,  שנועדה ביום שבת עם פפנדראו ,  אמרה כי סוגיית חילוצה של יוון  " כלל לא עלתה ",  וכי צעדי הקיצוץ של ממשלת יוון גורמים לה להיות אופטימית ,  ולהאמין כי לא יהיה צורך בחילוץ .

" החרפה במשבר הכלכלי ביוון תפגע בארה"ב "
 ראש ממשלת יוון יורגוס פפנדראו ,  אמר כי התרחבות המשבר של יוון תגרום להיחלשות היורו מול הדולר וכי כתוצאה מכך ,  צפוי הגירעון במאזן הסחר של ארה"ב להתרחב

