מאות אלפים בוושינגטון קראו  " להחזיר את השפיות "
 המונים השתתפו בעצרת  " להחזרת השפיות ו/או הפחד "  של הסטיריקנים ג'ון סטיוארט וסטיבן קולבר .  השניים נמנעו מהצגת עמדה פוליטית וקראו שלא להיכנע לקיטוב העולה בפוליטיקה האמריקאית
 ( צילום :  רויטרס ,  עריכת וידאו :  יאיר דניאל ) 

בזמן שעשרות אלפים האזינו לנאומים בעצרת הזיכרון בכיכר רבין בתל אביב ,  מעבר לים קראו מאות אלפים לשובה של השפיות .  או לחזרתו של הפחד ,  תלוי את מי שואלים .  קרוב ל-200 אלף איש הגיעו אמש  ( שבת )  לוושינגטון להשתתף ב"עצרת למען החזרת השפיות ו/או הפחד ",  אירוע שיזמו שני הסטיריקנים הבכירים של ארה"ב ושל ערוץ  " קומדי סנטרל ",  ג'ון סטיוארט וסטיבן קולבר .  
העצרת ,  שלוותה בהופעות בדרנים ובנאומים של הקומיקאים ,  נועדה לטענת המארגנים  " לקרוא לשובו של השכל הישר לקראת הבחירות ".  בין האומנים שהופיעו בעצרת היו טוני בנט ,  אוזי אוסבורן ,  שריל קרואו ואפילו יוסוף איסלם ,  שהיה ידוע בעבר בתור קט סטיבנס ,  עד שהתאסלם ושינה את שמו .  רבים ממשתפי העצרת באו בתחפושות ,  שמן הסתם היו מוכנות כבר לכבוד ליל כל הקדושים .
 סטיוארט וקולבר ,  שניהם מנחים של תוכניות טלוויזיה קומיות פופולריות ,  העושות שימוש תכוף בפוליטיקה כחומר גלם ,  קראו בעצרת שלא להיכנע לטינה הבין מפלגתית שמעוררת לטענתם התקשורת .  השניים נמנעו מלהציג עמדות פוליטיות ברורות במהלך העצרת ,  אם כי הם נתפסים כליברלים עם נטיות שמאלניות ברורות .  במהלך האירוע אמר סטיוארט כי אמריקה אינה מפולגת כפי שהתקשורת נוהגת להציגה . " אנחנו שומעים כל יום עד כמה שברירית ארצנו ,  עד כמה אנחנו על סף אסון ,  קרועים על ידי שנאה שמקטבת אותנו .  האמת היא ,  שאנחנו עובדים יחדיו בכל יום ארור ,  כדי שדברים יתבצעו ". 
רגע משעשע נרשם כאשר קולבר הגיח אל הבמה בתוך קפסולה הדומה לזו שחילצה לפני כשבועיים את 33 הכורים מהמכרה בצ'ילה .  בצאתו ,  החל קולבר לקרוא : " צ'י-לה "  - קריאת עידוד זהה לזו שקראו הכורים הלכודים בצאתם .  הקהל כמובן ,  שיתף עימו פעולה .
 אזרחי ארה"ב יבחרו ביום שלישי הקרוב מושלים וחברי קונגרס חדשים .  הסקרים מצביעים על אבדן הרוב הצפוי של הדמוקרטים לרפובליקנים בבית הנבחרים ,  וחלקם חוזים לדמוקרטים גם מפלה בסנאט ,  הבית העליון .  העצרת אמורה ,  לטענת הקומיקאים ,  להפיג במעט את המתח שנוצר מעלייתה של תנועת  " מסיבת התה "  הקונסרבטיבית ,  והתלהטות הדיון הפוליטי במדינה .
 המשתתפים נשאו שלטים עם מסרים שונים .  על שלט אחד נכתב  " זהו יום עצוב כשהפוליטיקאים הם קומיים ,  ואני צריך לקחת קומיקאים ברצינות ".  על שלטים אחרים נכתב  " מסיבת התה הירוק ",  ו"הממשלה היא סבבה ". 
בימין התייחסו לעצרת בביטול .  הפעיל הפוליטי והבלוגר הקונסרבטיבי אנדרו ברטייברט אמר כי העצרת ביטאה את  " הבוז הטיפוסי של התקשורת השמאלנית כלפי האמריקאי הפשוט ".  ברטייברט אמר כי זה נותן מוטיבציה לשמרנים לראות קבוצה כזו של  " אליטיסטים יודעי-כל עוקצניים ממנהטן ,  המסתכלים מגבוהה על האמריקאי הממוצע ". 

מאות אלפים בוושינגטון קראו  " להחזיר את השפיות "
 המונים השתתפו בעצרת  " להחזרת השפיות ו/או הפחד "  של הסטיריקנים ג'ון סטיוארט וסטיבן קולבר .  השניים נמנעו מהצגת עמדה פוליטית וקראו שלא להיכנע לקיטוב העולה בפוליטיקה האמריקאית

