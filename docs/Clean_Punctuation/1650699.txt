ישראל ירדה חמישה מקומות בדירוג נגישות העסקים להון
על פי מדד היציבות הפיננסית של הפורום הכלכלי העולמי ,  ישראל מדורגת במקום 24 במדד הבוחן את אפשרויות העסקים לגייס אשראי והלוואות
 >  >  חרף דיווחי הבנקים בישראל ,  שלפיהם האשראי לעסקים שהעניקו ב-2009 גדל לעומת 2008 ,  נראה כי מצוקת האשראי של המגזר העסקי ,  שפרצה בספטמבר 2008 ,  דווקא החמירה ב-2009 - כך אמר ל-themarker רובי גינל ,  ראש אגף כלכלה בהתאחדות התעשיינים .  גינל התבסס על דו"ח הפיתוח הפיננסי של הפורום הכלכלי העולמי שפורסם באוקטובר 2009 ועל סקר שנערך בקרב תעשיינים . " ישראל הידרדרה במדד נגישות עסקים לנזילות ממקום 17 ב-2008 למקום 24 ב-2009 ",  אמר גינל .  מדד הנגישות לנזילות בוחן כמה נתונים ,  בהם נגישות להון סיכון ,  לאשראי הניתן מול בטוחות ולהלוואות הניתנות ללא בטוחות .  המיקום משקף את מעמד ישראל ביחס לשאר העולם ולא מבטא הידרדרות נטו .  כלומר ,  ייתכן תאורטית שחלק מההרעה נובע מכך שהמצב בישראל נותר ללא שינוי ,  אולם במדינות אחרות הוא השתפר ,  מה שגרם לישראל לרדת בדירוג .  גם אם זה המצב ,  המדד משקף עדיין קושי של התעשייה הישראלית להיות תחרותית בשוק העולמי ,  מול תעשייה מתחרה שהאשראי שלה זמין יותר .  עם זאת ,  נראה כי נוכח מצוקת האשראי ברחבי העולם ,  מדובר בהחמרת הנגישות לאשראי בישראל ,  גם באופן מוחלט ,  לא רק יחסי .  גינל אמר ,  כי בשנתיים החולפות ישראל ירדה בנגישות להלוואות למקום 34 ממקום 14 ;  בנגישות לאשראי למקום 33 מ-20 ובנגישות להון סיכון למקום 12 מ-5 .  מדד הנגישות לנזילות הוא חלק מהמדד הכולל של הפיתוח העסקי שמפרסם הפורום הכלכלי העולמי .  במדד הכולל ירדה ישראל ממקום 23 ב-2008 ל-28 ב-2009 .  עם זאת ,  בהשוואה למדינות מערביות אחרות ,  ניתן לומר שאף שמצוקת האשראי בישראל הוחמרה ב-2009 לעומת 2008 ,  אנחנו נמצאים באמצע .  בריטניה ,  לדוגמה ,  שדורגה במקום הראשון בדירוג הפיתוח העסקי הכולל ,  מדורגת במקום 16 בנגישות פיננסית .  הנגישות של עסקים בריטיים להלוואות מדורגת במקום גרוע מישראל - 40 ,  וכך הנגישות לכספי קרנות הון סיכון מדורגת במקום 35 .  מנגד ,  הנגישות לאשראי  ( הלוואה מול בטחונות )  מדורגת במקום 16 .  ארה"ב ,  הממוקמת שלישית בדירוג הפיתוח העסקי ,  נמצאת במקום 12 בנגישות פיננסית .  הנגישות לאשראי במדינה נמצאת הרחק מישראל ,  במקום 49 ,  הנגישות להלוואות במקום 22 והנגישות להון סיכון במקום השישי .   אישורי הלוואות של 880 מיליון שקל גינל ציין כי על אף שהממשלה הכירה במצוקת האשראי והקימה קרנות לעסקים קטנים ,  לעסקים בינוניים וליצוא ,  הן רחוקות ממיצוי הפוטנציאל הכספי שלהן .  לדבריו ,  מצוקת האשראי מתבטאת בעיקר במרכיב של הלוואות ללא בטוחות ,  בו הידרדרה ישראל 20 מקומות מול מדינות העולם למקום 34 .  לדבריו ,  מדובר בין היתר בקרן לעסקים בינוניים ,  שתקציבה הוא כ-2.6 מיליארד שקל ,  שעד כה העניקה אישורי הלוואות בפחות מ-800 מיליון שקל .  נתון נוסף הוא דחיית בקשות של 55% מהפונים .  בשתי הקרנות יחד מדובר בכ-2,000 מסורבי הלוואה .  מתחילת 2009 אישרו הקרנות הממשלתיות לכ-1,300 עסקים קטנים ובינוניים הלוואות בכ-1.1 מיליארד שקל .  הקרן לעסקים קטנים אישרה 315 מיליון שקל ל-1,000 עסקים מתוך 2,659 שהגישו בקשה מלאה .  הקרן לעסקים בינוניים אישרה 783 מיליון שקל ל-303 עסקים מתוך 666 שהגישו בקשה מלאה . " לקרנות המימון הממשלתיות אפקטיביות נמוכה בלבד לעסקים הזקוקים להן ",  אמר שרגא ברוש ,  נשיא התאחדות התעשיינים ויו"ר לשכת התיאום של הארגונים הכלכליים . " הדרך האפקטיבית ביותר באמת לעזור לעסקים הזקוקים לכך היא לשחרר את ההלוואות כך ,  שכל הבנקים בישראל יוכלו לתת הלוואות בערבות מדינה לעסקים שזקוקים לכך בסניפם ולשחרר את מגבלת הערבות האישית .  בכך נתגבר על שני החסמים העיקריים העולים מהסקר ונוכל לשחרר אשראי למגזר העסקי ולהאיץ את פעולתו ".  על פי סקר שערך אגף כלכלה בהתאחדות התעשיינים בקרב כ-184 מפעלים וחברות בינואר 2010 ,  כ-55% מהבקשות שהוגשו נדחו .  ממצאי סקר זה מעידים על שיפור מהסקר הקודם שנערך לפני כחצי שנה ,  לפיו כ-70% מהעסקים שביקשו הלוואות נדחו .  הסיבה המשוערת לכך היא שיפור המצב הכלכלי ורמת הביטחון של הבנקים .  עוד עולה מהסקר כי 69% מהחברות נזקקו לסיוע קרנות המימון הממשלתיות בעקבות המשבר הכלכלי ,  אך רק כ-35% מהחברות הגישו בקשה לאחת הקרנות .  65% מהחברות לא הגישו כלל בקשה לקבלת הלוואה .  בין הסיבות ציינו 43% מהחברות רתיעה מהביורוקרטיה הכרוכה בהליך הבקשה ;  38% ציינו את הצורך בערבות אישית ;  29% ציינו ריבית גבוהה מדי ;  14% ציינו את זמן הטיפול הממושך ;  14% בגלל חוסר בביטחונות ;  13% טענו כי תהליך ההגשה מחייב הוצאות גבוהות ;  11% לא עמדו בתנאי הסף ;  5% ציינו שהתהליך מחייב רמה מקצועית גבוהה מדי ;  3% בגלל הגבלת שכר ומשיכת דיווידנד ו-2% בשל דרישה להסרת סודיות  ( למשיבים בסקר ניתנה אפשרות לציין יותר מסיבה אחת )  .
 
ישראל ירדה חמישה מקומות בדירוג נגישות העסקים להון
על פי מדד היציבות הפיננסית של הפורום הכלכלי העולמי ,  ישראל מדורגת במקום 24 במדד הבוחן את אפשרויות העסקים לגייס אשראי והלוואות

