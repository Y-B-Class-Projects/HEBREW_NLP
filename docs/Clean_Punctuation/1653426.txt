לא כל חברי הכנסת רוצים להקל על עוזריהם
בדיון סוער בוועדת הכנסת הוחלט לאסור פיצול משרות של עוזרים פרלמנטרים בכדי למנוע את ניצולם .  עם זאת ,  בכדי שלא יפוטרו עובדים הוחלט שמי שכבר מועסק יוכל לסיים את תפקידו
 (  צילום :  גדעון צנטנר ,  עריכת וידאו :  יאיר דניאל ) 
חברי הכנסת לא יוכלו עוד לפצל את משרות העוזרים הפרלמנטרים שלהם  כך קבעה היום ועדת הכנסת ברוב של עשרה מול שבעה .  עם זאת ,  ועדת הכנסת החליטה שעל מנת למנוע פיטורי עוזרים קיימים ,  מי שמועסק נכון להיום ימשיך לעבוד ,  וברגע שיסיים את תפקידו ,  ההחלטה תיכנס לתוקף .
 החלטת ועדת הכנסת התקבלה לאחר שבשנים האחרונות חברי כנסת רבים פיצלו את משרות עוזריהם ,  אלא שלא פעם העוזרים עם המשכורת החלקית עבדו מספר שעות של משרה מלאה משום שקשה לכמת את משרת העוזר .  כיום ישנם לא פחות מ-17 חברי כנסת שפיצלו את משרת עוזריהם .  למרות שישנם חברי כנסת שמקפידים על ימי עבודה חלקיים ,  ישנם גם חברי כנסת שמצפים שהעוזרים יעבדו מעבר לשעות עליהן הם מקבלים שכר .
 הדיון בוועדת הכנסת היה סוער ,  כאשר לעזרת מתנגדי הפיצול התגייסו גם יו"ר הכנסת ראובן ריבלין ויו"ר הוועדה לבחינת תנאי חברי הכנסת ,  פרופ' ראובן גרונאו .  ריבלין אמר כי  " בסוף יהיו לכל חבר כנסת 42 עוזרים וטיסת עסקים בכל שבוע .  הפיצול יוצר דה פקטו עובדים במשרה מלאה שמקבלים שכר חלקי ".  גרונאו הוסיף כי  " בעת פיצול המשרות היה מדובר בשתיים-שלוש משרות של נשים שרצו לבחור במשרה חלקית .  כעת הפך הנושא כמעט לנורמה ". 
חברת הכנסת שלי יחימוביץ'  ( עבודה )  שהובילה את המאבק יחד עם שלמה מולה  ( קדימה )  אמרה : " עבודתו של העוזר הפרלמנטרי לעולם אינה נגמרת ,  והם מתוגמלים באופן מאוד לא ראוי .  זה נכון שאנחנו לא מצליחים להתגבר באמצעות שני עוזרים בלבד ,  אך לא יתכן שהפיתרון יהיה ניצול העוזרים הפרלמנטריים ". 
מנגד ,  חברי הכנסת שמפצלים את משרות עוזריהם יצאו חוצץ נגד הבקשה למנוע את הפיצול .  בין ה"מפצלים "  שהשתתפו בוועדת הכנסת היו חברי הכנסת מירי רגב  ( ליכוד )  ,  דב חנין  ( חד"ש )  ,  ניצן הורוביץ  ( מרצ )  ,  רונית תירוש  ( קדימה )  ,  וציפי חוטובלי ,  כרמל שאמה ,  וציון פיניאן  ( ליכוד )  .
 רגב אמרה בדיון כי היא  " יושבת פה ומזילה דמעות .  אין לי נהג ולא מזכירה ,  והכל אני צריכה לעשות עם שני עוזרים .  מי שמנצל עובד שיבוא לוועדת האתיקה ויטפלו בו נקודתית .  אבל אם יש פה סטודנטים שעובדים ורוצים לעבוד בחצי משרה זה יופי של משכורת .  הלוואי על אותו אחד בעוף העמק שמקבל 4,000 שקלים למשרה מלאה .  שלא יבואו להתבכיין .  לא צריך לשפוך את התינוק עם המים .  משמעות ההחלטה היא כי לפני ערב פסח אני ועוד ח"כים הולכים לפטר אנשים .  זו החלטה פופוליסטית הפוגעת במי שרוצה לעבוד בחצי משרה בהסכם ראוי ". 
חנין טען שהעוזרים שלו בחצי משרה מבקשים זאת ,  וכי הוא מקפיד על שעות עבודתם ,  ואילו הורוביץ אמר : " אני רוצה למחות על הטונים כאילו יש קבוצה שהיא נצלנית ולא מוסרית ולא אתית .  אני מנצל עובדים ?  זה מקרה קלאסי של לשפוך את התינוק עם מי האמבט המלוכלכים .  מי שמנצל עובדים צריך לטפל בו ,  אבל לא יתכן שעצם העסקה בחצי משרה תיחשב לניצול ". 

לא כל חברי הכנסת רוצים להקל על עוזריהם
בדיון סוער בוועדת הכנסת הוחלט לאסור פיצול משרות של עוזרים פרלמנטרים בכדי למנוע את ניצולם .  עם זאת ,  בכדי שלא יפוטרו עובדים הוחלט שמי שכבר מועסק יוכל לסיים את תפקידו

