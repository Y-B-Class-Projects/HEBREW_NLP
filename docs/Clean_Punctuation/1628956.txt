ועדת הכלכלה אישרה עיקרי הסדר ערוץ 10 - יוכל לדחות את השקעתו בקולנוע הישראלי עד 2014
עם זאת לא הושגה הסכמה באשר למעבר חברת החדשות לירושלים ובנוגע להקלות דומות שדרש ערוץ 2
רוב ההסדר של מחוייבויות ערוץ 10 בנוגע להשקעה בקולנוע הישראלי אושר היום על ידי ועדת הכלכלה .  בדיון סוער בן יותר מ-3 שעות אושרו רוב הסעיפים בנוגע לנושא ההשקעה בקולנוע למעט הסעיף הנוגע להשוואת התנאים של ערוץ 2 להקלות שמקבל ערוץ 10 בקולנוע .  על פי ההסדר ערוץ 10 יוכל לדחות סכום של 10 מיליון שקל אותם הוא מחוייב להשקיע בתחום הקולנוע ולבצע את ההשקעה עד 2014 .  הערבויות שיידרש הערוץ להפקיד אינן בגובה החובות - אבל במועד המעבר לרישיונות יצטרך הערוץ לנפק ערבויות מלאות על כל חוב שיידרש להשלים עד 2014 .  דרך לאישור נסללה לאחר שהערוץ וארגוני היוצרים הגיעו להסדר אשר קיבל גם את ברכת הרשות השנייה ומשרד התקשורת.עם זאת נראה כי בהצעת החוק שעל הפרק יש עוד קשיים רבים ונושאים שונים שבהם לא הושגה הסכמה .  בתחילת הדיון ניטש קרב גדול על נושא העברת חברת החדשות לירושלים .  יו"ר ועדת כלכלה אופיר אקוניס אמר כי  " הסעיף לפיו ערוץ 10 יוכל להמשיך לשדר מגבעתיים ורק יידרש להפעיל אולפן משני בירושלים יימחק .  אני וח"כ זבולון אורלב וגם שר התקשורת כחלון לא מסכימים שהוא יהיה בשלב זה .  היועצים המשפטיים של הרשות השנייה ושל משרד המשפטים ,  דורון אבני ונגה רובינשטיין ,  אמרו כי במקרה שיוצא הסעיף לא ניתן יהיה להאריך כלל את זיכיון הערוץ .  אבני הזכיר כי חברת החדשות של ערוץ 2 הודיעה לרשות כי במידה וערוץ 10 לא יידרש לעבור לירושלים תעביר אף היא את האולפנים מנווה אילן לתל אביב.מנכ"ל ערוץ 10 יוסי ורשבסקי אמר כי  " בואו נהיה מעשיים .  כרגע אין באפשרותנו לעבור לירושלים זה גם נראה לי לא ישים בשנה הקרובה ".  ורשבסקי העריך כי מהלך כזה יעלה 35-40 מיליון שקל .  כאשר הוצע כי החוק ישונה כך שערוץ 10 יעבור לירושלים תוך שנתיים אמר ורשבסקי כי לא יוכל להתחייב לכך ללא קבלת הסכמת בעלי המניות להשקעה הנוספת .  אקוניס אמר כי בשל כך לא תתקיים הצבעה בנושא וכי ורשבסקי יבדוק את העניין עם בעלי המניות של ערוץ 10 .  בדיון אמר אקוניס כי גם נווה אילן ממנה משדר ערוץ 2 את החדשות אינה נכללת בגבולות המוסכמים של ירושלים .  הח"כ אורלב אמר כי  " ירושלים יותר חשובה לי מאשר סגירת ערוץ 10 ".  לנציגי משרד התקשורת אמר כי  " איפה הייתם מאז שחוקק החוק והיתה הפרה ?  לא כאב לכם ?  ". בסיום הדיון עסקו הצדדים בתוכנית להחזרת חובות התוכן של הערוץ אשר חלקה אושרה .  המשנה למנכ"ל רשת ביקש לקבל הקלות בתוכן בדומה להפחתות שבוצעו בערוץ 10 .  מנכ"ל הרשות השנייה מנשה סמירה התנגד לעניין וענה לו כי  " בשנתיים האחרונות ערוץ 2 קיבל התאמות והקלות שונות בעוד ערוץ 10 לא קיבל אותן .  הדברים שנעשו בהתאמה מבחינה אחוזית כאשר נומינלית המספרים של ערוץ 2 גבוהים יותר כי המחויבויות גבוהות יותר ".  ערוץ 10 ביקש כי סכום של 39.4 מיליון שקל שעליו להוציא על דרמה ותעודה ב2010  ( בנוסף למחויבויות השוטפות )  יופחת ל30 מיליון שקל ,  זאת בשל העובדה כי הערוץ הזרים בזמנו לבקשת הרשות כסף לשוק היצירה בתמורה להבטחות להקלות עתידיות .  היועצת המשפטית של משרד התקשורת סירבה לדברים ואמרה כי הרשות לא פנתה לתקן את החוק בשנה שחלפה מאז העברת הכסף לשוק ,  וכי אין הצדקה להפחתה.כידוע ,  זיכיון ערוץ 10 עתיד לפוג בסוף חודש זה ,  כאשר הצדדים מנסים להגיע לפתרון עד למועד תום הזיכיון ,  אחרת יימצאו כולם בסבך חוקי בעייתי .  מקורבים לנושאר העריכו כי במועד זה כבר יהיו קרובים בהרבה להשגת פתרון  ( עליו הוכרז כבר לא פעם ולא פעמיים )  ,  אך המציאות בשטח מלמדת כי הנושא ייגרר עד הרגע האחרון לפחות .
 
ועדת הכלכלה אישרה עיקרי הסדר ערוץ 10 - יוכל לדחות את השקעתו בקולנוע הישראלי עד 2014
עם זאת לא הושגה הסכמה באשר למעבר חברת החדשות לירושלים ובנוגע להקלות דומות שדרש ערוץ 2

