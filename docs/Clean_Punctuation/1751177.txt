האם אנחנו רוצים לדון את החרדים לרעב ?  
 >  >  הקיטוב בין החילונים לחרדים בישראל הוא כל כך עמוק ,  עד שהחילונים אוטמים את אוזניהם פעמים רבות מלשמוע ,  גם כאשר החרדים מעלים טענות צודקות .  כך ,  שר השיכון אריאל אטיאס  ( ש"ס )  הגיב בשבוע שעבר על ביטול קצבת הבטחת ההכנסה לחרדים - והוויכוח שפרץ בעקבות כוונת החרדים להכשיר מחדש את הקצבה הזו בחוק  " עוקף בג"ץ "  - בשאלה  " האם אתם מחכים שהחרדים יגוועו ברעב ?  מי יעסיק אותם ?  ".  אטיאס צודק .  במצב הנוכחי בישראל ,  ביטול קצבת הבטחת הכנסה לאברכים עניים - קצבה של כ-1,000 שקל בחודש ,  שמשולמת רק ל-15% העניים ביותר מקרב תלמידי הישיבות החרדים - דן את האברכים ואת משפחותיהם לרעב .  זאת ,  מאחר שכיום אין לאברכים האלה חלופות אמיתיות לשפר את מצבם .  מה בדיוק יכולים אותם אברכים לעשות ?  הם היו יכולים לנסות להתגייס לצה"ל ,  והצבא כיום אכן רוצה לגייס אותם .  עם זאת ,  יכולת הגיוס של הצבא את החרדים לשורותיו היא מוגבלת ,  מאחר שמדובר בחיילים יקרים מאוד מבחינתו .  כדי לגייס אותם צה"ל צריך להקים להם יחידות מיוחדות  ( אוכל כשר למהדרין ,  בלי בנות ועם שיעורי תורה )  ,  להעביר אותם הכשרות מיוחדות ואינטנסיביות וגם לשלם להם שכר חודשי של 2,500 שקל בשל היותם בעלי משפחות .  על אף העלות הגבוהה ,  צה"ל רוצה מאוד לגייס יותר חרדים נשואים לשורותיו .  הצבא טוען כי מדובר בחיילים מצוינים ,  שמגלים כישורי למידה וכישורים טכניים גבוהים - אבל הוא מבקש לשם כך תוספת תקציב של 150 מיליון שקל בשנה .  להערכת הצבא ,  עם תקציב כזה הוא יוכל לשלש את גיוס החרדים לשורותיו ,  ולהגיע מכ-1,000 מגויסים בשנה כיום לכ-3,000 בעתיד .  3,000 מגויסים ,  אגב ,  מהווים כמעט מחצית ממחזור הגברים החרדיים השנתי .  עם זאת ,  האוצר מסרב להעניק לצבא את תוספת התקציב שהוא מבקש - כך שכיום הצבא אינו מסוגל ואינו ערוך לקלוט רבבות אברכים לשורותיו .  לחלופין ,  האברכים יכולים לפנות לשנת שירות אזרחי ,  שלאחריה הם ישוחררו לצאת לשוק העבודה .  אלא שגם החלופה הזו יותר תיאורטית מאשר מעשית .  מינהלת השירות האזרחי-לאומי עמוסה בבעיות ניהוליות ובבעיות של ניגודי עניינים .  בשנה האחרונה אמנם חוותה המינהלת הצלחה גדולה ,  ומספר חרדים שהתנדבו לשירות אזרחי זינק מכ-500 לכ-1,370 ,  ואולם נראה כי בכך ממצה מינהלת השירות האזרחי את יכולת הקליטה העכשווית שלה .  כדי לקלוט עוד מתנדבים ,  המינהלת צריכה למצוא עוד מקומות שבהם הם יוכלו להתנדב - וזאת משימה שלא קל לעמוד בה .  כבר כיום מתקשה מינהלת השירות האזרחי להתמודד עם המשימה - והראיה לכך היא שהרוב הגדול של החרדים שהתנדבו לשירות אזרחי מתנדבים רק בתוך קהילתם ,  ורק בתחומים שאינם מכשירים אותם לשוק העבודה  ( ליווי של נוער מנותק ,  חינוך מיוחד ורווחה )  .  בנוסף ,  במינהלת השירות האזרחי אין מנגנון של הכשרות מקצועיות  ( מנגנון כזה נמצא בשלב הכנה בלבד )  .  בכך ,  פרט לפטור משירות צבאי ,  השירות האזרחי אינו מכשיר עדיין את החרדים להשתלבות בעבודה .  אוהלה של עבודה אם נוסיף חטא על פשע ,  הרי שדה פקטו מדינת ישראל כיום - בניגוד להצהרותיה - מעודדת את החרדים להישאר סמוכים על שולחן הישיבה שלהם .  הקצבאות המשולמות לחרדים מותנות כיום בחלקן באי יציאה לעבודה  ( קצבת הבטחת הכנסה )  ,  ובהמשך הלימודים  ( חלק גדול מהקצבאות משולמות דרך הישיבה )  .  למעשה ,  אברך כולל רואה כיום לנגד עיניו הכנסה חודשית של כ-5,000 שקל מקצבאות ומהנחה בהוצאות שונות כתוצאה מלימודיו .  לאברך כזה לא רק שאין תמריץ לצאת לעבוד ,  מבחינתו היציאה לעבודה היא סיכון שהוא לא יכול לשאת - הוא גם יאבד קצבאות ,  גם יאבד הנחות בהוצאות וגם כלל לא בטוח שימצא מי שיעסיק אותו לאור היעדר ההשכלה והיעדר הניסיון שלו .  עולה מכך כי ההצעה לבטל את קצבת הבטחת ההכנסה לחרדים אכן תידון חרדים רבים לרעב .  הניסיון מוכיח כי לחץ כלכלי הוא האמצעי הטוב ביותר לאלץ את החרדים לצאת מאוהלה של תורה לאוהלה של עבודה - הקיצוץ בקצבאות הילדים ב-2003 הוא זה שהניע את תהליכי היציאה לעבודה של האוכלוסייה החרדית כיום - ולכן חייבים לבטל את קצבת הבטחת הכנסה .  אבל קיצוץ הקצבה צריך להעשות רק עם שורה של צעדים משלימים ,  שיפתחו בפני החרדים את השער לעולם העבודה .  לשם כך המדינה חייבת לשנות את מערך הקצבאות של החרדים - ולהפוך אותן לקצבאות מותנות עבודה במקום קצבאות המותנות באי עבודה ולימודים .  לשם כך המדינה חייבת לתמוך בחרדים באמצעות הכשרות מקצועיות והשלמת השכלה - שיעניקו להם את הכלים להשתלב בשוק העבודה .  לבסוף ,  ישראל צריכה גם לקבל החלטה במישור הערכי .  האם המדינה הזו ממשיכה לקדם את ערכי השוויון והשירות הצבאי ,  או שמא היא מקריבה את כל ערכיה על מזבח היעילות הכלכלית .  קל לפטור את החרדים מהשירות הצבאי ולהסתפק בשירות אזרחי בלבד ,  כפי שמשרד האוצר מציע .  עם זאת ,  מחיר ההצעה הזו עלול להיות אובדן הדבק האחרון שמלכד את החברה הישראלית - הדבק של צבא העם שכולם נדרשים לתרום לו במידה שווה .  לאור הסיכון הערכי העצום שכרוך באובדן הלכידות של החברה הישראלית ,  ולאור טענת הצבא שיש סיכוי לשכנע חרדים להשתלב במסלולים צבאיים המותאמים להם ושגם מכשירים אותם לשוק העבודה ,  לא בטוח שכדאי למהר ולהסתכן באובדן ערכיה של החברה הישראלית .  במקרה הזה ,  ההצעה של משרד האוצר עלולה להתברר כנמהרת ומיותרת .
 
האם אנחנו רוצים לדון את החרדים לרעב ?  
nan
