אוויר עומד 
" תלוי באוויר ",  סרטו החדש של ג'ייסון רייטמן ,  הוא סרט קצבי וקל לצפייה אבל מחמיץ הזדמנות למבט אמיתי ומעמיק על התרבות התאגידית שאותה הוא מציג .  ישי קיצ'לס טס בביזנס
כמו ב"תודה שעישנתם ",  סרטו הראשון והחביב של ג'ייסון רייטמן ,  גם במרכזו של  " תלוי באוויר ",  סרטו השלישי ,  עומד טיפוס אנוכי וציני שבסך הכל די נהנה להיות טיפוס אנוכי וציני .  הפעם קוראים לטיפוס הזה ריאן בינגהאם ,  ומגלם אותו ג'ורג' קלוני .
 העבודה של בינגהאם היא לטוס ברחבי ארצות הברית ולפטר אנשים מסכנים שאותם לא פגש מעולם .  נכון ,  זו עבודה מסריחה ,  אבל לבינגהאם לא ממש איכפת לעשות אותה ,  שכן היא מאפשרת לו לבלות את מרבית ימיו בדרכים ,  חופשי וחסר מחויבויות .  והוא ,  הוא אוהב להיות חופשי וחסר מחויבויות .  הוא אפילו כתב על זה ספר .  והוא גם נותן הרצאות בנושא .  
בכל מקרה ,  היות ובינגהאם הוא גיבורו של סרט הוליוודי מיינסטרימי  ( ועוד של אחד שהיה מעוניין לזכות במועמדויות ובפרסים )  ,  ברור שדבר כזה לא יכול לעבור בשתיקה .  כי איך ייתכן שטיפוס אנוכי וציני יבלה סרט שלם מבלי להבין שהאנוכיות והציניות שלו מונעת ממנו דברים חשובים ,  כמו אהבה ומשפחה ,  למשל ? 
לזכותו של  " תלוי באוויר "  ייאמר שהרגע שבו סוף סוף נופל לבינגהאם האסימון הוא רגע מקורי ומעט מפתיע .  עם זאת ,  לחובתו של הסרט ייאמר שמלבד הרגע הזה אין עוד כל כך הרבה לומר לזכותו .  כלומר ,  אפשר לומר שקל לצפות בו ,  שהוא חלקלק וערמומי ,  שיש לו קצב וגרוב .  אבל כל המעלות האלה רק מדגישות עד כמה  " תלוי באוויר "  מנותק מהמפוטרים המסכנים שמשמשים בו ניצבים ,  ומהמעצמה המתפוררת שמשמשת לו תפאורה .  
כי כשהוא במיטבו , " תלוי באוויר "  אינו נראה כמו מסמך חברתי נוקב .  הוא נראה כמו פרסומת .  כמו פרסומת לחברת התעופה המועדפת על בינגהאם .  כמו פרסומת למלון המועדף על בינגהאם .  כמו פרסומת לחברת השכרת הרכב המועדפת על בינגהאם .  כמו פרסומת ללפטופ המועדף על בינגהאם .  כמו פרסומת לטלפון הסלולרי המועדף על בינגהאם .  כל הפרסומות האלה מפתות ונחמדות  ( קחו לדוגמה את הקטע שבו קלוני רוקד דרך הבידוק הביטחוני בשדה התעופה )  ,  והן כולן עושות שירות גדול לחברות הענק שמככבות בהן .  אבל אתם יודעים מה ?  לא באתי לראות פרסומות .  באתי לראות סרט .
 על כל פנים ,  בתוך כל התוכן השיווקי הזה ניתן לאתר גם עלילה ,  ובמהלכה בינגהאם מסתובב לאורכה ולרוחבה של אמריקה ומפטר אנשים .  תוך כדי ,  באופן בלתי נמנע כנראה ,  הוא גם מתחיל להבין שהוא חרא של בנאדם ושיש לו חרא של חיים .  מי שעוזרות לו להבין את זה הן שתי נשים :  נטלי  ( אנה קנדריק )  ,  קולגה צעירה ונמרצת שמתלווה אליו למסע כדי ללמוד ממנו כמה טריקים ,  ואלכס  ( ורה פרמיגה )  ,  קוגרית חרמנית שמתפקדת בתור היזיזה שלו .  
בסופו של דבר ,  העניינים מתנקזים למערכה שלישית מעפנה למדי ,  שמשיבה את בינגהאם לעיירת הולדתו ,  לרגל חתונת אחותו .  נקודת האור היחידה בחלק הזה של הסרט  ( שמזכיר במשהו את המערכה השלישית המעפנה של  " אנשים מצחיקים ")  היא הרגע המעט מפתיע שעליו דיברנו קודם .
" The things you own end up owning you ",  אמר טיילר דרדן ב"מועדון קרב ",  ובמובנים רבים ,  ניתן לומר שהגיבור של  " תלוי באוויר "  היה חותם על כל מלה .  עם זאת ,  באותה נשימה ,  עושה רושם שבניגוד לדרדן ,  בינגהאם היה מתקשה מאוד לוותר על סמלי הסטטוס שלו :  על המושב במחלקה הראשונה ,  על הסוויטות המשודרגות ,  ועל ההטבות המפליגות להן הוא זכאי כנוסע מתמיד .  
הניסיון הזה לפסוח על שני הסעיפים ניכר גם בסרט עצמו ,  ולמעשה ,  הוא ניכר בכל סרטיו של רייטמן עד כה .  מצד אחד ,  אני בטוח שעמוק בפנים הבמאי הצעיר והחכם הזה היה רוצה להיות טיילר דרדן ,  והחצי הראשון של  " תודה שעישנתם "  מלמד שבהחלט יש לו את הכלים לכך .  אך מצד שני ,  כנראה שקשה לו לוותר על החיבוק הממסדי ,  ועל כל ההטבות שבאות עמו .  
לכן ,  במקום לעשות קומדיה שחורה משחור שתגיד משהו משמעותי ואמיץ על האופן המשפיל והפחדני שבה התרבות התאגידית לועסת ויורקת את עבדיה המקוצצים לרחוב ,  רייטמן העדיף לעשות חצי עבודה ולהגיש כאן לצופיו דרמה-קומית נוצצת ,  סנטימנטלית ונעדרת כנות שמתנערת מכל אחריות ,  ושכמו הגיבור שלה ,  מעדיפה להסתכל על המציאות הקשה מלמעלה ,  ממבט של ציפור .  אז כן ,  מאוד קל לצפות ב"תלוי באוויר ".  אבל להאמין לו ?  אני חושש שהדבר בלתי אפשרי .
 
אוויר עומד 
" תלוי באוויר ",  סרטו החדש של ג'ייסון רייטמן ,  הוא סרט קצבי וקל לצפייה אבל מחמיץ הזדמנות למבט אמיתי ומעמיק על התרבות התאגידית שאותה הוא מציג .  ישי קיצ'לס טס בביזנס

