הליברליזם הנאור בקיבוץ גבעת חיים מאוחד :  פנסיה מוגדלת ,  וילות מפנקות וכלי רכב פרטיים
החברים בקיבוץ קיבלו לא מעט בונוסים בעקבות ההפרטה אך גם חוו על בשרם קנאה ,  לשון הרע ופערים חברתיים
חדר האוכל בגבעת חיים מאוחד הוא מבנה מרשים בן שתי קומות ,  מוקף צריחים משולשים כמיטב האדריכלות השיתופית ,  שנבנה ב-1984 בהשקעה של יותר מ-5 מיליון שקל כדי להאכיל יותר מ-1,000 איש .  כיום הוא עומד ריק ,  פרט לחוג ריקודי עם שמתקיים בו פעמיים בשבוע .  חדר האוכל אינו רק נדל"ן מבוזבז אלא גם סמל לדרך חיים שפסה מהעולם .  בקיבוץ של היום מדברים על איכות חיים במקום על אידיאולוגיה ,  על ערבות הדדית במקום על שיתוף ,  ובכל פעם שמשעמם - מדברים על אחת הווילות החדשות שצצות כפטריות לאחר הגשם לצד הבתים הקיבוציים הצנועים .  בגבעת חיים מאוחד ,  ההפרטה או ה"התחדשות "  כפי שהיא מכונה בז'רגון הקיבוצי ,  הביאה לסגירת חובות של 60 מיליון שקל לבנקים לפני שנתיים ,  להגדלת הפנסיה של חברים ותיקים - ובקרוב ,  בראשונה מאז פרוץ השינוי ,  גם לקבלה של חברים חדשים .  חיי התרבות הקיבוציים המפורסמים אף הם מתחילים לחזור אט אט למסלולם .  אבל רעידת האדמה של ההפרטה הפכה את גבעת החיים המתחדש ליציר כלאיים קפיטליסטי למחצה ,  שהדמיון בינו לבין הקיבוץ ההיסטורי ניכר בעיקר במדשאות המוריקות ובגן הילדים עם חצר הגרוטאות הקיבוצית הידועה .  הפער הכלכלי בין חברי הקיבוץ - שתמיד היה קיים במידה זו או אחרת ,  אבל הוכחש באופן רשמי - גדל לממדים עירוניים כמעט ,  וקיבל ביטוי ויזואלי בבתים החדשים ובמכוניות שממלאות את מגרשי החנייה .  סוגיות של חלוקת רכוש נידונות בלהט בין החברים .  ערבות הדדית עוד קיימת ,  אבל לכל חבר ברור שהדאגה לעתידו ולעתיד ילדיו מוטלת בעיקר עליו ועל משפחתו .  גם לאחר אוברול כלכלי מקיף ,  עתידו של הקיבוץ אינו בטוח .  גבעת חיים מאוחד הוא אחד מ-188 קיבוצים שעברו בעשור האחרון למודל  " הקיבוץ המתחדש "  - 72% מכלל הקיבוצים ,  לפי נתוני התנועה הקיבוצית .  כפי שהעלה מחקר של ד"ר גילה ארד מהמכון לחקר הקיבוץ באוניברסיטת חיפה ,  69% מיושבי הראש במפעלים בקיבוצים כיום ו-59% מיושבי הראש בהנהלה הכלכלית אינם חברי קיבוץ .  במקום מזכיר ,  מנוהל גבעת חיים מאוחד על ידי מנהל קהילתי שהוא בן הקיבוץ ,  ועל ידי מנהל כלכלי שמגיע מחוצה לו - מצב עניינים שהיה נחשב שערורייתי לפני 15 שנה .  את חובו הגדול סגר הקיבוץ בכמה אמצעים :  סדרה של עסקות מכירה של החזקותיו במפעל גת לחברה המרכזית למשקאות קלים ,  רווחים מענפי הקיבוץ והתייעלות גדולה בהתנהלות הכספית של הקיבוץ .  ב-2008 מכר הקיבוץ את החזקותיו בתנובה דרך תאגיד גרנות תמורת 8 מיליון שקל ,  ובאותה שנה מכר 9% מהחזקותיו בגת לחברה המרכזית תמורת 40 מיליון שקל - סכום שכ-14 מיליון ממנו חולקו לחברים ,  כמיליון שקל לתשתיות בקיבוץ והיתרה לפנסיה ,  אוויר חיוני לנשימה עבור הקיבוץ .  המחזור הכספי של עסקי הקיבוץ ללא התאגידים שבהם הוא שותף מגיע לכ-40 מיליון שקל .  יותר מ-70% מהרווח מהעסקים מועברים לקהילה ,  המשלמת פנסיה תקציבית לחבריה בגובה של כ-4 מיליון שקל .  הקיבוץ מתקיים כיום בעיקר מענפים חקלאיים כגון הרפת הפרטית הגדולה בישראל ,  עם 500 פרות ומכסת חלב של 5 מיליון ליטר לשנה ,  מחזור שנתי של 13 מיליון שקל ורווח של 3 מיליון שקל בשנה - הענף הרווחי ביותר של הקיבוץ ;  מגידול תרנגולי הודו ,  שאינו מגיע לרווחיות גבוהה ;  מגידולי שדה ומפרדסים ,  שמתנהלים כיום בשיתוף עם קיבוצים אחרים בסביבה ;  ממפעל קטן לליטוש מתכת בשם  " לימת ",  שאינו רווחי במיוחד וממה שנשאר מההחזקות בגת .  מלבד זאת ,  מרוויח הקיבוץ מהשכרת דירות לדיירים ,  מהשכרת גגות לאנטנות סלולריות ומהשכרת מבנים באזור התעשייה של הקיבוץ .  הבריכה הקיבוצית המוקפת בדשא ירוק החלה לקבל מנויים חיצוניים מיישובי הסביבה . " אז עכשיו יוצא הסנוביזם הקיבוצי ,  והחברים לא רוצים ללכת ",  צוחקת אורנה חיים ,  מנהלת הרפת . " כי זה לא נעים ,  זה כבר לא שלנו ,  הבריכה נהפכה להמונית מדי ".  כל חבר לעצמו עיקר השינוי באורח החיים הקיבוצי בגבעת חיים מאוחד הוא ביטולו של המנגנון השיתופי היקר .  הקיבוץ שילח את חבריו לעבוד בחוץ והסיר מעצמו אחריות למזונם ,  לכביסתם ולחינוך ילדיהם .  שירותים כמו קניית המצרכים במרכולית והחינוך הקיבוצי עדיין מסובסדים במידה מסוימת ,  והקיבוץ מתחייב לדאוג לאוכלוסיות חלשות ולחברים הוותיקים - אך עיקר הנטל של כלכלתו נופל על החבר עצמו .  עבור חלק מהחברים ,  מדובר היה בזעזוע לא קטן .  לאורנה חיים השינוי עשה רק טוב .  חיים ,  שהגיעה מתל אביב ב-1981 בעקבות בעלה בן הקיבוץ ,  מונתה למנהלת הרפת כמה חודשים לפני שנערך השינוי .  בעלה בדיוק התמנה למנהל המוסך המקומי ,  וכשחושב התמחור של המשרות בקיבוץ ,  שניהם יצאו מרוצים . " רוב המשכורות נקבעו על ידי השוק ,  ויש אנשים שזה לא מצא חן בעיניהם והם יצאו לעבודה בחוץ ",  מספרת חיים ממשרדה ,  האפוף בריח הייחודי של הרפת .  כיום ,  כ-120 חברים מתוך כ-370 חברים עובדים מחוץ למשק . " בשנה-שנתיים הראשונות היה קשה מאוד מבחינה חברתית .  בדיוק התחלתי להיות מנהלת ,  אבל מה עם אלה שהיו מנהלים קודם ,  ובעת השינוי בדיוק עבדו בחדר האוכל ?  למה לי מגיעה משכורת יפה ולהם פחות ?  היו הרבה אנשים שעבדו כל חייהם בענף הכותנה וגילו פתאום שהם מרוויחים שכר מינימום וצריכים לפרנס עם זה משפחה ".  למרות הכל ,  היא עדיין מתגעגעת לאורח החיים השיתופי . " אהבתי מאוד את חדר האוכל ,  את הכביסה שלא צריך לכבס ,  את ערבי התרבות ",  היא נזכרת בערגה . " ואת העזרה ההדדית .  לזה אני מוכנה לחזור ".  גם נדב דרך זוכר את הימים ההם לטובה .  דרך ,  חבר קיבוץ בן 69 ,  לשעבר מנהל בפריגת וכיום יו"ר ועדת הביקורת של הקיבוץ ,  מקבל אותי בביתו הצנוע - סלון שעל קירותיו תלויות רפרודוקציות ,  מטבח קטן ,  בית קיבוצי קלאסי .  על המדף ,  ליד החנוכייה ,  מונחת ברכת פרידה מהמפעל : " תודה לך על שנים של מסירות ,  שותפות ועשייה ,  ממשפחת פריגת ".   " אהבתי את הקיבוץ השיתופי ",  הוא מספר . " אבל התחזוקה שלו עולה המון ,  זה מנגנון גדול עם המון ועדות ועם החזקה של צי רכב גדול ויקר ".  עד 2002 ,  מספר דרך ,  עבר הקיבוץ שנים קשות ביותר . " כל הזמן היינו בגירעון ,  שילמנו מיליוני שקלים בכל שנה להחזר החוב ואי אפשר היה לפתח את הקיבוץ .  השקענו כמיליון שקל בשנה בהכשרת בני המשק ,  וראינו שהם לא חוזרים לקיבוץ ".  בשנות ה-80 בוטלה הלינה המשותפת . " ההורים הצביעו ברגליים .  אני הייתי שומר הלילה האחרון בבתי הילדים ,  וספרתי ארבעה ילדים בכל הגנים .  לא היתה החלטה ,  העובדות בשטח כפו את זה ".  המעבר מלינה משותפת ללינה משפחתית חייב את הגדלת הבתים :  דרך מספר כי עד להגדלת הדירה ,  ישנו שניים מארבעת בניו במחסן ליד הבית ,  והנותרים פרשו לעצמם מזרון על השטיח בסלון .  המשבר של שנות ה-80 וניהול כלכלי כושל חברו והכניסו את הקיבוץ עמוק עמוק לבוץ . " כשענני האבק של המשבר התפזרו התחלנו להסתכל שמאלה וימינה ,  ומצאנו את עצמנו בקטסטרופה כלכלית ",  אומר דרך .  לקטסטרופה נוספו ביצועים לא מזהירים של מפעל גת ,  הידוע במותג פריגת - שהשתייך לגבעת חיים מאוחד ולאחיו שמעבר לכביש ,  גבעת חיים איחוד . " אם מסתכלים על הקיבוץ כעל תאגיד ,  מה שמייחד אותו הוא שהבעלים הם גם העובדים ",  מסביר אלון שפיצר ,  מנהל העסקים והכספים של הקיבוץ . " את הקיבוצים ניהלו לפני השינוי בעיקר דרך הגדרת הוצאות הצריכה ללא הגדרה של מקורות .  לא היה להן מימון ,  וכדי לממן אותן לקחו הלוואות .  לא היתה היררכיה של מקבלי החלטות ".  ב-1984 בנו בקיבוץ את חדר האוכל המפואר . " מצד אחד הלכו ללינה משפחתית ,  ומצד שני בנו חדר אוכל שיתופי במיליוני דולרים ",  אומרת חיים . " זה היה מוזר ".  הבנייה היתה נטל כבד על תקציב הקיבוץ המידלדל ,  ובסוף שנות ה-90 הגיע החוב לבנקים לבדם לעשרות מיליוני שקלים ,  אבל חיי היום-יום המשיכו להתנהל כרגיל בעוד החוב תופח והולך .  גבעת חיים מאוחד נחשב בתנועה הקיבוצית לקיבוץ חזק ,  ולכן לא היה זכאי למחיקת חובות .  כשהגיע אליו שפיצר היה לקיבוץ ,  בנוסף לחוב הגדול לבנקים ,  חוב גדול לספקים וגם לחברים . " הקיבוץ והעסקים שלו היו גוף אחד ,  וברגע שנוצרה בעיה - היא נכנסה לכל בית ",  מספר דרך .  לכן ,  אחד הצעדים הראשונים בדרך להבראת הקיבוץ היה הפרדה בין עסקי הקיבוץ למשק שלו :  ענפי הקיבוץ מנוהלים כיום כעסק כלכלי לכל דבר ,  וצריכים להחזיק את עצמם .  החל ב-1 בספטמבר 2002 כל חבר אחראי לעצמו . " פתחו לחברים חשבון בנק ,  זה משהו שהם לא הכירו קודם .  יש כאלה שעד היום לא יודעים למלא צ'ק ",  מספר דרך .  המעבר משוויון ללא משכורת לתלוש המשקף את ערך עבודתו של החבר התבצע בהדרגה .  דוגמה מייצגת היא גרנות ,  תאגיד הקניות האזורי שמאחד כ-40 קיבוצים  ( ראו מסגרת )  .  בתחילה ,  גם עובדי גרנות לא קיבלו משכורת אלא תקציב מהקיבוץ ;  ב-1997 החלו לקבל תלוש שכר ,  אבל כולם בקיבוץ קיבלו שכר שווה .  רק שנתיים לאחר מכן התחיל השכר להיות דיפרנציאלי ,  וכיום הוא מתקרב לתנאי השוק - אם כי איציק באדר ,  מנכ"ל גרנות וחבר קיבוץ גבעת חיים מאוחד ,  מציין כי שכר הבכירים נמוך יותר מאשר בארגונים דומים מחוץ לקיבוץ וכי המנהלים בקיבוץ לא מקבלים אופציות .  באדר ,  שהשתכר בעבר את אותו הסכום שאותו השתכרה מזכירתו ,  מעריך כי המשכורת שלו גדולה כיום בערך פי חמישה מהמשכורת שלה .  איך התקבל השינוי ?   " התקבל בסדר ",  עונה באדר בדיפלומטיות . " היה ברור שזה הכיוון ושזה מתאים .  לא סביר שמנהל מפעל יקבל את אותה משכורת שמקבלת המזכירה ,  מה גם שמנהל המפעל כפוף לביקורת ציבורית ,  הוא בעל אחריות ציבורית ואישית וצריך להיבחר מחדש לתפקיד .  גם כשעברנו לשכר דיפרנציאלי עשינו את זה באופן מתון - בעלי המשכורות הנמוכות קיבלו משכורות גבוהות מהמקובל ".  בחוץ היית יכול אולי להרוויח יותר . " אני מרוצה מרמת החיים האישית שלי ,  אבל הייתי רוצה לעזור יותר לילדיי .  זו בעיה בקיבוץ ,  ואני מקווה שעם קליטת החברים ,  יתאפשר גם לילדים שלי לבנות את ביתם בקיבוץ .  זה חשוב הרבה יותר מעוד אחוז במשכורת ".  שאלת הילדים בני המשק היא אחד האתגרים הבאים בחייו של הקיבוץ - שכמו רבים ודומים לו ,  הצטמצם והזדקן בשנות השפל עד שהגיע מכ-1,000 חברים בשנות השיא לכ-300 חברים כיום . " לאט לאט התברר שאנחנו נהפכים למושב זקנים ",  מספר דרך . " היינו חייבים ליצור מצב שידרבן חברים צעירים לבוא לכאן .  לכן הסרנו מגבלות .  חוץ מהחובה להיות חבר קיבוץ ,  אתה חופשי לגמרי בכל השאר .  לקיבוץ יש יתרונות רבים :  סביבה כפרית ,  בתים על האדמה ,  ילדים מתרוצצים ללא פחד ,  חינוך מעולה ".  השינוי אכן משך חלק גדול מבני המשק ,  שבשנות המשבר לא רצו לעבוד בקיבוץ רק כדי שמשכורתם תשלם את החוב הענק ,  וגרם להם לחזור לקיבוץ .  אלא שקבלת החברים התעכבה עד שהשינוי יכה שורש ,  ובני המשק לשעבר שוכרים בו כיום בתים ומחכים להתנעה המחודשת של התהליך .  גם עבור איכות החיים הקיבוצית המפורסמת צריך לשלם כעת :  עבור קבלה לחברות ,  הליך שפעם היה אוטומטי בגיל 18 וכנהוג בקיבוצים אחרים ,  גם בגבעת חיים מאוחד יצטרכו החברים החדשים להעביר לקיבוץ סכום שבין 5,000 דולר ל-50 אלף דולר ,  בין השאר כדי לפצות על אובדן ההכנסות מהשכרת הבתים שבהם יגורו .  הקנאה מרימה את הראש מבחינה חברתית הקיבוץ המתחדש הוא שילוב שבין ישן לחדש :  מצד אחד ,  מותר לחבר לעשות מה שהוא רוצה - ומצד שני הוא יכול להיות בטוח שמישהו כבר ידבר על זה .  חיים מציגה את מגדלי אקירוב של הקיבוץ - הווילה שמוציאה לכולם את העיניים .  מדובר בבית דו-קומתי שלפניו חלקת דשא ירוק מוקף ברושים צעירים ,  צנוע במונחי הרצליה פיתוח אך הוליוודי במונחים קיבוציים .  הווילה שייכת לחבר שעבד מחוץ למשק כל חייו .  היא חוללה סערה זוטא בגבעת חיים מאוחד ואפילו כיכבה בעיתונות הקיבוצית . " זו דוגמה לאדם שהרוויח המון כסף ובנה ,  והשכנים שלו אהבו את זה מאוד ",  אומרת חיים באירוניה . " על הבית הזה היו המון שאילתות - מה פתאום הוא לוקח לעצמו שטח ,  מה פתאום הוא משתלט .  אבל זה טבעי .  מדובר באנשים שגדלו ביחד ,  ואיך זה שאתה תוכל לבנות ארמון ואני לא ?  "  בסיור בקיבוץ חיים מצביעה על השכונות בפאתי היישוב ,  ליד הפרדסים ,  שם הורסים צריפים ישנים ובונים במקומם בתים פרטיים נאי מידות .  גם שכונת המבוגרים זרועה בתים חדשים יחסית ,  הנישאים למעלה . " זה שיפץ וגם זה ",  מראה חיים , " אני באמת לא יודעת מאיפה הכסף ".  הקנאה ,  היא מציינת ,  פוחתת והולכת ככל שהחברים מתרגלים למצב החדש ,  אבל עד לאדישות עירונית הדרך ארוכה . " קשה לעכל מצב שבו את והשכן שלך גדלתם באותה דרך ,  תרמת לא פחות ממנו ,  ובכל זאת ,  לו יש את זה ולך אין ",  אומר דרך .  אחד מהמשפצים הוא יניב בן צבי ,  40 ,  אב המשפחה האחרונה שהתקבלה לקיבוץ לפני שהוחלט על עצירת הקבלה לחברות .  בן צבי בדיוק חזר עם רעייתו משליחות של התנועה הקיבוצית באוסטרליה .  שנתיים לאחר השינוי ,  כשנולד בנו הבכור ,  הבין שבניגוד להוריו בזמנם ,  הוא לא יכול לצפות שמישהו יבנה לו חדר ילדים . " הבנו את מה שבעיר כולם יודעים - שכדי לבנות עוד חדר ,  צריך ללכת לבנק .  אלא שקיבוצניקים לא יכולים לקחת משכנתא ,  אז לקחנו הלוואה .  כמו זוגות רבים בישראל ,  שיעבדנו את חיינו לבנק ".  לא כולם משפצים וקונים מכוניות .  בערך מחצית מחברי הקיבוץ ,  מעריכה חיים ,  עדיין משתמשים בכלי הרכב הקיבוציים דרך סידור רכב - שכיום נערך על מסך מחשב המותקן על קירות אחד הבניינים .  כשהחברים לא מרוצים הם עדיין מחפשים כתובת ציבורית להתלונן באוזניה :  בימים אלה משמש בתפקיד הכותל מנהל הקהילה ,  אלדד מגל ,  שזה שנתיים מהווה תחליף למזכיר של פעם ואחראי לרווחת החברים . " מה שהיו פעם סדרן העבודה ,  מרכז המשק ומזכיר הקיבוץ ,  נהפך למנהל משאבי אנוש ,  מנהל עסקי ומנהל קהילה ",  מסביר מגל ,  38 ,  דור שלישי בקיבוץ . " עבור חלק לא קטן מהחברים ,  אין הבדל .  כשהם צריכים משהו הם עדיין יגיעו למנהל הקהילה ,  גם בשתיים בלילה ,  גם בשישי-שבת .  אני מטפל בסכסוכים בין שכנים ,  לפעמים על 8 ס"מ של אדמה ,  עם טענות כמו  ? לא פתחו את ההשקיה בזמן ,  משקים יותר מדי ,  השכן משתלט לי על השטח' .  האמת - לא ידעתי למה אני נכנס ".   " בחודשיים הראשונים הגיעו אלי כל החברים שבאו לקודמי והוא אמר להם לא ",  מוסיף מגל . " למשל פנייה מחברה שהתחתנה ב-2001 ,  וקיבלה רק 7,000 שקל אף על פי שתקציב החתונות היה 8,500 שקל .  אני מאמין שהיא תבוא גם למחליף שלי .  לעמוד מול חבר שבקשתו נדחתה זה לא דבר נעים ,  בעיקר כשאני פוגש אותו פעמיים בשבוע בשבילים ובמרכול .  יש שבילים שאני נמנע מהם מראש ".  למרות מבוכתו של מגל ,  הקיבוץ המתחדש מתפקד טוב יותר מהקיבוץ השיתופי :  עולו של החוב המשותף כבר אינו מעיק על החברים ,  והחופש החדש מתאים לרבים מהם .  באדר נזכר בזרמים התת-קרקעיים שלפני ההתחדשות ,  ובמועקה שיצר לפעמים השיתוף הכפוי .  בן צבי מצהיר כי  " בסך הכל ,  מדובר בשינוי חיובי .  ברור שלכל אחד יש את הבעיה הקטנה שלו - אחד רצה לקבל דירה מהקיבוץ ,  שני דואג לפנסיה ,  שלישי צריך לשלם קצת יותר על תרופות .  אבל איכות החיים הקיבוצית עדיין גבוהה ".  אך גם מודל הקיבוץ המתחדש אינו חף מבעיות .  המשבר הכלכלי האחרון ,  שפגע קשות בתעשייה הקיבוצית שפניה ליצוא ,  הדגים זאת היטב .  הירידה בהכנסות של מפעלים קיבוציים ופיטורי עובדים נרחבים גרמו לתק"ם להעריך שכ-40 קיבוצים ייכנסו שוב למצב של חדלות פירעון ב-2009 ,  אך החזרה להיקפי פעילות בתעשייה ובייצור החקלאי שיפרה את המאזן לקראת סוף השנה ,  ובסופו של דבר נכנסו רק קיבוצים בודדים מחדש לקושי תזרימי ויזדקקו להסדר חובות נוסף .  דובר התנועה הקיבוצית ,  אביב לשם ,  נותן כדוגמה את קיבוץ עין השופט ,  בעל תעשייה המייצרת חלקי חילוף לתעשיית הרכב ובעיקר לג'נרל מוטורס האמריקאית ,  שנפגעה קשות מהמשבר ;  תקציבי הקהילה של הקיבוץ ,  מספר לשם ,  ירדו ב-4 מיליון שקל ,  שינוי שפירושו ירידה משמעותית ברמת החיים .  משמעותו של עיקרון הערבות ההדדית היא שחברים בעלי עבודה צריכים לתמוך באלה שפוטרו ,  לפחות בחצי השנה הראשונה לפיטוריהם .  כל גידול במספר המובטלים מעמיס על התקציב הכללי .  התק"ם ליווה את הקיבוצים וסייע להם לצאת מהמשבר .  בחודשים האחרונים ,  לדברי לשם ,  חלה צמיחה מחודשת בתעשייה הקיבוצית עד ל-70%-80% מהיקפי הפעילות טרום המשבר .  אבל יש בכך כדי ללמד עד כמה ההיבריד הקיבוצי יכול להכביד על חבריו באותה מידה שהוא מיטיב עמם .  הוותיקים חוששים לפנסיה גם בגבעת חיים מאוחד לא בטוחים כמה זמן תימשך הרגיעה .  יש הבדל בין היחלצות מבוץ החובות לבין בניית מבנה כלכלי שיבטיח שלא ייכנסו אליו שוב בעתיד .  צבי אגמי ,  72 ,  לשעבר שחקן בקבוצת הכדורסל של הקיבוץ ועובד חרוץ בכותנה ובמפעל גת ,  עדיין מודאג בשל הפנסיה שלו . " חלק גדול מהשחקנים בקבוצה עבדו בכותנה ",  הוא מספר . " הייתי שחקן כדורסל בליגת העל וגם עבדתי בשדות 13 שעות ביום ,  לא כמו כיום ".  הוא ואשתו מקבלים כעת ביחד כ-11 אלף שקל בחודש מהקיבוץ ,  מה שמאפשר לו לחיות בכבוד ואפילו לחסוך קצת .  אבל הפנסיה הזו לא מגיעה מקרן פנסיה אלא מרווחי הקיבוץ ,  ואגמי חושש שאלה לא יאפשרו להמשיך את הסידור הזה לאורך זמן . " מחקלאות אי אפשר לחיות .  אין ענפים חדשים ,  מכרנו נכסים ,  יש לנו פחות הכנסות ומדברים על כך שיהיו בעיות כספיות ",  אומר אגמי . " הענפים כרגע כמעט לא מכניסים .  הרפת מרוויחה אבל הרבה כסף הולך לסידור שפכים לפי הדרישות של הירוקים ,  ההודו מכניס חצי שקל לק"ג .  זאת הכנסה ?  מספיקה מחלה אחת וזה הולך .  מפעל לימת כמעט לא מכניס ,  יש קצת פריגת אבל את רוב ההחזקות מכרנו .  אני לא יודע מה יהיה לאורך השנים ".  דווקא הוא ,  זקן המרואיינים ,  מתבטא נחרצות ברוח  " עולם ישן עד היסוד נחריבה ":   " הייתי מעדיף שהיינו הולכים עם זה עד הסוף ונהפכים ליישוב קהילתי .  עשו שינוי שבו החבר דואג לפרנסה שלו ,  אבל המוסדות מתנהלים כמעט כמו קודם .  היה צריך לחלק נכסים ושכל אחד יהיה אחראי לעצמו .  שהכל יהיה מופרט ,  גם הנכסים ".  לא בכדי דואג אגמי .  השינוי היטיב עם חברים צעירים בגיל העבודה או כאלה שאחזו בעת השינוי במשרות משתלמות והרוויחו בעקבות המעבר מתקציב למשכורת .  אבל בגבעת חיים מאוחד ,  כמו בקיבוצים אחרים ,  חברים שהשינוי תפס אותם בדרך לפנסיה או בעיצומה עברו ממצב שבו הקיבוץ היה מחויב לכל צורכיהם למצב שבו הם תלויים בפנסיה שסכומה משתנה לפי יכולתו של הקיבוץ .  בגבעת חיים מאוחד ובקיבוצים רבים אחרים ,  למעשה לא היתה מעולם קרן פנסיה מסודרת ,  והגירעון האקטוארי הוא אחד הגורמים המדאיגים ביותר במצבם של הקיבוצים .  בקיבוצים מסוימים ,  מגיעה הפנסיה לחבר לכ-2,000 שקל בחודש בלבד .  עבור אגמי ,  גם קבלת החברים החדשים - אחד מסימני ההתאוששות של הקיבוץ ,  שרוב המרואיינים ציינו בשמחה ובתקווה - מהווה סיבה לדאגה . " עוד מעט יקבלו צעירים לחברות ,  ואם לא יחלקו לפני כן נכסים כפי שחברים בגילי דורשים ,  אני אקבל פחות ,  כי יהיו יותר שותפים .  אלה בנים שלא השקיעו בקיבוץ שום דבר ,  ואני עובד כאן מאז שאני ילד .  בגלל זה אני אומר שצריך לעשות הפרטה אמיתית ".  אבל חלוקת הנדל"ן לחברי הקיבוץ - ההבטחה שביתו של כל חבר והשטח המקיף אותו יהיו שייכים לו ולא לקיבוץ - מתעכבת בשל חילוקי דעות עם מינהל מקרקעי ישראל ,  שדורש כי כל חבר קיבוץ שמעוניין בשטח שעליו בנוי ביתו ישלם 92% מערך הקרקע ,  סכומים של מאות אלפי שקלים שאין ביכולת החברים לשלם .  כרגע עוקפים החברים את המגבלה , " מצפצפים על המינהל ",  במלותיו של באדר ,  ומכינים פרצלציה  ( חלוקת שטחים )  פנימית .  יש להניח שהמצב הזה יביא לבעיות בהמשך .  למרות הכל ,  נראה שמודל רשת הביטחון הוא עדיין האופציה הטובה ביותר העומדת בפני הקיבוץ המשתנה .  בתנועה נותרו רק 65 קיבוצים שיתופיים ,  ורובם שייכים למה שדרך מכנה  " מועדון המיליונרים ":  הקיבוצים העשירים ביותר - כגון משמר העמק ,  בארי וסאסא .  חיי שוויון ,  מתברר ,  הם עסק יקר ,  בעיקר בשל עלויות האחזקה של המערכות המשותפות .  עמרי כנען ,  ראש אגף מלווי קיבוצים בתנועה הקיבוצית וחבר קיבוץ גן שמואל ,  מסביר כי בקיבוץ שיתופי גדול יכולות הוצאות החינוך לבדן להגיע ל-3-4 מיליון שקל בשנה .  לשם השוואה ,  בקיבוצים המתחדשים עלות המערכת הציבורית כולה מגיעה ל-1.5-2 מיליון שקל .  קיבוצים רבים מהססים עדיין לערוך את השינוי .  כנען מספר על קיבוץ בעמק בית שאן ,  שהחליט סוף סוף על התחדשות לאחר 15 שנות דיונים . " הקיבוץ שילם מחיר יקר בכך שכמעט כל הבנים עזבו ,  וגם המשיך להוציא כספים שלא היו לו ",  אומר כנען . " יש את מה שאני קורא לו קיבוצי 50% - שבהם מחצית מהחברים רוצים בשינוי ומחציתם לא .  לשינוי צריך רוב של 75% בשיעורי הצבעה של מעל 66% .  קיבוצים רבים תקועים בתהליך דיונים מתמשך ,  מיעוטם בשל חילוקי דעות אידיאולוגיים ,  ורובם בשל חוסר הסכמה על התנאים הכלכליים של ההסדר ,  למשל על גובה רשת הביטחון ".  כנען הוא חבר גן שמואל ,  אחד הקיבוצים השיתופיים האחרונים .  הוא ואשתו עובדים מחוץ לקיבוץ ,  משכורותיהם נכנסות לחשבון הבנק של הקיבוץ והוא מפריש להם תקציב . " אני מתבייש להגיד כמה ",  מודה כנען . " אנחנו מקבלים כ-3,000 שקל בחודש ,  שמשמשים בעיקר למזון ולביגוד ,  וקצת להוצאות פרטיות ".  זה לא נורא ,  בהתחשב בכך שאין לכם הוצאות מגורים ,  חינוך ,  רפואה ועוד . " כן ,  אבל בתחום האוכל כבר עשינו את השינוי ,  ובחדר האוכל משלמים .  לי יש שלושה ילדים ,  והחבר של בתי לא אוכל אצלנו ?  אוכל .  קחי משפחה בת חמש נפשות במדינת ישראל ותבדקי כמה היא מוציאה על מזון .  אם זה פחות מ-2,000 שקל ,  הם צנועים במיוחד ".  קיבוצים שיתופיים כמו גן שמואל נהופכים במהירות לדינוזאורים ,  שרידים של שיטה שאיבדה את הרלוונטיות שלה לפני זמן רב . " מי שמתגעגעים לקיבוץ של פעם הם בעיקר הרומנטיקנים - אלה שהיו בנח"ל לפני 50 שנה ,  להם זה הספיק והם עזבו כי רצו להגשים את עצמם ,  אבל מאתנו הם דורשים שנישאר סוציאליסטים ",  אומר אביב לשם .  בגבעת חיים מאוחד מסיימים החברים ללקק את פצעי ההפרטה וחוזרים אט אט לדאוג גם לחיי תרבות :  חיים מספרת בהתרגשות שבחג שבועות שעבר התבקשה לתרום טרקטור ופרה לחגיגות ,  ממש כמו פעם .  באדר בטוח שהקיבוץ ,  בדרך זו או אחרת ,  ימשיך להתקיים ,  כל עוד חבריו ממשיכים לקיים מערכות כלכליות משותפות .  ורק אגמי מביט לאחור ללא הרבה נוסטלגיה . " מי שחושב שהקיבוץ היה שוויוני לא יודע על מה הוא מדבר ",  הוא פוסק . " גם בן אהרון ,  הסוציאליסט הגדול ,  דאג שאת הפנסיה שלו תקבל אשתו השנייה ולא הקיבוץ ". הקיבוצים מתאגדיםעם השינוי בחייהם של חברי הקיבוץ ,  השתנתה גם החשיבה על המערכת הכלכלית התומכת בהם .  ערבות הדדית בין קיבוצים תמיד היתה מעקרונות התנועה ,  וקיבוצים חזקים תמיד התבקשו לסייע לחלשים ,  לעתים בעזרה כספית וללא תמורה .  למעשה ,  אחד הגורמים לגירעון הגדול של קיבוץ גבעת חיים מאוחד היה קו מים שבנה הקיבוץ ,  במימון עצמי ,  במטרה לחבר קיבוץ חלש יותר לתשתית המים .  אבל בשלב כלשהו הבינו הקיבוצים שכוחם האמיתי הוא לא בפילנתרופיה הדדית אלא באיחוד כלכלי ,  והחלו ליצור תאגידים קיבוציים מסוגים שונים .  פרט ל"ארגונים "  - תאגידי הרכישה האזוריים שאוחזים כיום בהחזקות הקיבוצים בחברות כמו תנובה ודור אלון - החלו הקיבוצים לאגד פרדסים ,  מטעים ורפתות לארגונים משותפים ." הבנו בהדרגה שאם בראשיתה של המדינה היתה זהות מוחלטת בינה לבין הקיבוצים ,  כיום צריכה המערכת הקיבוצית לבנות לעצמה בסיס כלכלי איתן שיכול לעמוד לרשותו של החבר גם בתקופות הקשות ",  אומר איציק באדר ,  מנכ"ל תאגיד הרכישות האזורי גרנות וחבר קיבוץ גבעת חיים מאוחד . " אני רואה את המערכת הכלכלית של חבר הקיבוץ בכמה מעגלים .  הראשון הוא זה של החבר עצמו ,  העובד במקום העבודה שלו ומרוויח את כספו ,  שמתוכו הוא מפריש לתנאים סוציאליים ולפנסיה . " המעגל השני הוא נכסים משותפים בקיבוץ - הזכויות בקרקע ובמים ,  הענפים המשותפים וההחזקות המשותפות של הקיבוץ במפעל ,  ברפת ובלול .  גם אם הנכסים האלה משותפים לכמה קיבוצים הם עדיין נכס של הקיבוץ ,  והרווחים מאפשרים לקיבוץ לנהל חיי קהילה ,  לתמוך בחינוך ובתרבות ולתת בסיס לעזרה הדדית .  המעגל השלישי מורכב ממפעלים אזוריים כמו גרנות ,  שמעניקים עורף כלכלי .  המעגל הרביעי הוא הפעילות הארצית ,  בין אם מדובר בהחזקות בקבוצת אלון או בתנובה .  המעגל הזה נותן לקיבוצים עוצמה וכוח גדולים ,  גם כלכלית ,  וגם ביכולת לסייע לקיבוצים במצוקה ".  גרנות מחזיקה ב-8.2% מקבוצת אלון חברת הדלק לישראל  ( 33% עם שאר התאגידים האזוריים )  ,  ב-7% מהחזקות תנובה  ( 23% עם שאר התאגידים האזוריים )  ,  ב-7% בחברת הזרע וכן מנהלת פעילות כלכלית בסך 2 מיליארד שקל במכון התערובות אמבר ,  לפי באדר .  בזכות תפקידו בגרנות ,  באדר הוא אחד השחקנים המרכזיים בזירה הקיבוצית ;  הוא משמש כיו"ר מפעל גת  ( פריגת )  והיה מאדריכלי המכירה של 18% מהחזקות הקיבוצים - 9% מהחזקות גבעת חיים מאוחד ו-9% מהחזקות גבעת חיים איחוד - תמורת 80 מיליון שקל .  העסקה הקנתה לחברה המרכזית למשקאות  ( קוקה קולה )  51% ממניות המפעל ,  עם אפשרות להגיע לשליטה מלאה במפעל לפי שווי חברה של 350 מיליון שקל .  נציגי הקיבוצים יושבים בהנהלה הציבורית של גרנות ורכושה של הקבוצה הוא ,  למעשה ,  עדיין רכוש משותף ,  ומשמעות הדבר היא כמובן שלכולם יש דעה .  חסרונות המצב הזה התגלו לפני שלוש שנים :  לפי פרסומים ב"הארץ ",  קיבוצניקים בקיבוצי גרנות שהיו אז במצב כלכלי גרוע במיוחד ,  התרעמו על כך שגרנות מחזיקה במניות שלה בחברת דור אלון במקום לממש אותן ולחלק כסף לקיבוצים . " זה ויכוח שהתנהל בקיבוץ מיומו הראשון ",  עונה באדר . " תמיד כשקיבוץ היה במצוקה היה ויכוח אם למכור את הפרה ברפת ולקנות אוכל לחברים ,  או להצטמצם עוד יותר ולקנות אוכל לפרה ,  כי היא תמשיך לתת אוכל .  לשמחתי ,  השכלנו לשמור על הפרות ברפת ואנחנו משכילים לשמור גם על הנכסים ,  כל עוד הם עומדים במבחן הכלכלי .  אנחנו לא קרן השקעות שקונה ,  משביחה ומוכרת .  אנחנו מייצרים פעילויות כלכליות במשך שנים ,  וכך הן צריכות להיבחן .  מכירה היא פעילות חד פעמית ,  ולמען חוסנם של הקיבוצים ,  נכון להחזיק פורטפוליו כלכלי חזק ".  על פניו זה נשמע מנוגד למכירה של ההחזקות בגת . " זה לא מנוגד .  אני הובלתי את המהלך הזה .  בתפישת העולם של הקיבוץ ההיסטורי ,  כולם עובדים בקיבוץ - וכדי ליצור מקומות עבודה התפתחה בקיבוץ התעשייה .  אבל בקיבוץ המתחדש ,  שבו רוב החברים ובוודאי הצעירים שבהם מוצאים פרנסה בחוץ ,  נוצר מצב שבגת עבדו פחות ופחות חברי קיבוץ ,  וכל תפקידי הניהול עברו למנהלים חיצוניים .  אם קראתי טוב את המפה ,  לקיבוץ אין יכולת להחזיק ולפתח מערכת כלכלית כמו גת ,  שאם היא רוצה להמשיך להתפתח ,  עליה לגייס את מיטב הכוחות הניהוליים והמקצועיים .  מצד שני ,  המימוש של חלקי ההחזקה שלו בגת איפשר להוציא את הקיבוץ מכל חובותיו ,  כך שהוא לא חייב שקל לאף אחד ,  ולהסדיר את זכויות הפנסיה של החברים המבוגרים בקיבוץ ,  וזו היתה מטרתה של המערכת העסקית ".  נשמע כאילו פעמים רבות יש ניגוד אינטרסים בין החבר היחיד לתאגיד שמחזיק ברכוש שלו . " בכל מערכת יש ניגודי אינטרסים ,  זה לא בהכרח דבר רע .  אם היינו מוכרים במעגלים האזוריים והארציים ומחלקים ערך כלכלי לקיבוצים ,  זה היה טוב לשעה אבל מסוכן בטווח הרחוק .  המחיר הוא שיכול להיות שביום מסוים יתאים יותר לחבר מסוים לממש נכס כזה או אחר ,  אבל הוא כפוף לפעילות המשותפת .  אנחנו רואים שלפעמים קיבוץ בודד מקבל החלטות לא נכונות ,  ולכן חשוב שיהיו מעגלים נוספים :  זה נותן כוח כלכלי וכוח פוליטי - וגם מנוף לביצוע פעילויות שקיבוץ בודד לא יכול לעשות ". 

הליברליזם הנאור בקיבוץ גבעת חיים מאוחד :  פנסיה מוגדלת ,  וילות מפנקות וכלי רכב פרטיים
החברים בקיבוץ קיבלו לא מעט בונוסים בעקבות ההפרטה אך גם חוו על בשרם קנאה ,  לשון הרע ופערים חברתיים

