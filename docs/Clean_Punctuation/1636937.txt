פיינל דפור
למרות חרב הקיצוצים ומיעוט ברכש ,  לה קורוניה הנוכחית מתחילה להתרומם לגבהים של הקבוצה הגדולה מתחילת העשור
בשבת שעברה ,  לראשונה מאז אותו ערב טראומטי ב-30 בספטמבר 2001 ,  הודה מנואל פאבלו כי הוא חי את הכאב מחדש .  המגן הימני של דפורטיבו לה קורוניה ,  שחקן נבחרת ספרד באותם ימים ומועמד לייצג את נבחרתו במונדיאל ,  שבר את שתי עצמות השוק בתיקול עם אברטון ג'ובאנלה מסלטה ויגו ,  בדרבי הגליסיאני ששודר ישירות בטלוויזיה והעביר תמונות קשות ולאחריהן גם רגעים מרגשים .  אותו סיפור חזר לרדוף השבוע את יושבי איצטדיון הריאזור ,  כאשר פיליפה לואיס הברזילאי הבקיע בדקה ה-49 את הראשון בניצחון 1:3 על אתלטיק בילבאו ,  אך שבר את רגלו בהתנגשות עם השוער הבאסקי גורקה איראיזוס וגרם למנואל פאבלו להגיד : " עד הערב לא חשבתי מעולם על הפציעה שלי .  פתאום זה זרק אותי שמונה שנים לאחור והכל חזר ". 
בדיוק כמו בדרבי מ-2001 ,  השידור הישיר סיפק את כל התחושות מכר הדשא ומהיציעים .  החל מהדמעות של הנשיא אוגוסטו לנדוירו ,  המשך בהלם על פניו של המאמן מיגל אנחל לוטינה וכלה במחווה המרגשת של השחקנים שהניפו אצבעותיהם אל על וסימנו את המספר 3 לכבוד המגן הברזילאי .  בסיום המשחק היה זה מנואל פאבלו ,  אלא מי ,  שרץ עם החולצה של פיליפה סביב המגרש והבהיר לכולם עבור מי תשחק הקבוצה עד תום העונה .  שוב הייתה זו פציעה ללא כוונה אמיתית לפגוע ,  שוב מגן שהוא אחד העוגנים המרכזיים של הקבוצה ומועמד רציני לייצג את נבחרתו במונדיאל ושוב תמיכה מכל רחבי העולם שהציגה את הצד האנושי והיפה של המשחק .
 כשהנשיא לנדוירו סיים לנגב את הדמעות ,  הכתה בו הרגשת הדז'ה וו .  הוא נזכר איך ב-2001 הוא סירב להצעה של ריאל מדריד בסך 24 מיליון יורו על מנואל פאבלו ,  בטענה שמחירו יאמיר אחרי המונדיאל ,  וחזר על אותו מעשה כאשר קיבל בתחילת העונה הנוכחית הצעה של 15 מיליון מברצלונה עבור פיליפה .  למרות זאת ,  ללנדוירו אין סיבה להכות על חטא .  את אותה עונת 2001/02 ,  בה הוקדשו במשך שבועות כל השערים והניצחונות למנואל פאבלו ,  סיימה דפורטיבו לה קורוניה בסטייל ,  עם מקום שני בליגה וזכייה בגביע .  השאלה היא האם גם הפעם יצליחו שחקני המועדון לתעל את סערת הרגשות לכיוונים טובים ,  או שמא הסגל הקצר יקרוס תחת עומס המשחקים ועול זיכרונות העבר .
 הניצחון על בילבאו החזיר את דפורטיבו למקום הרביעי המוליך בסוף העונה לליגת האלופות ,  עם חלומות על חזרה לבמה האירופית המרכזית .  מאז 2003/04 ,  לא סיימה הקבוצה בשישייה המובילה ,  אך האוהדים עדיין מרגישים כי המועדון שלהם הוא חבר לגיטימי בין אריות היבשת .  השיא הגדול היה שנה לאחר מכן ,  עם ההעפלה לחצי גמר ליגת האלופות .  אז החלה הנפילה ולכולם היה ברור  זו סופה של תקופה .  הכוכבים הגדולים נטשו בזה אחר זה ,  הכסף נעלם ואיתו גם העניין סביב הקבוצה .  דפור נדבקה בבינוניות והפכה לקבוצת מרכז טבלה מן המניין .
" תתרגלו לדפור חדשה ",  אמר בזמנו לנדוירו ,  שהיה הנשיא הראשון שאיפשר שיתוף של 11 זרים בהרכב ,  אך הודה כי טעה כשלא מכר את הכוכבים הגדולים כשהיו בשיאם .  כחלק מתהליך הבראת המועדון ,  לנדוירו ביצע קיצוץ קבוע של 10 אחוזים מדי עונה ואמר : " אנחנו יכולים למכור הכל מלבד מגדל הרקולס ".  וכך אכן היה .  דפורטיבו צירפה בפגרת הקיץ רק שני שחקנים בהעברות חופשיות וללא עלות ,  שיחררה שחקנים רבים והפסידה אחרים לטובת קבוצות נחותות כמו מלאגה וראסינג סנטאנדר .  
העונה ,  בהמשך לשיפור בחציה הנועל של העונה הקודמת ,  הבינו בלה קורוניה כי אין להם את המשאבים לשחק את הכדורגל הנפלא של העונות הגדולות ,  ולמדו ליהנות משמחה של שער בודד ,  עם משחק סולידי והתקפה די מוגבלת .  שישה ניצחונות של 0:1 ומולם 19 שערי חובה ,  מבהירים כי דפור של העונה היא קבוצה שמכריעה משחקים בעזרת הברקה יחידה המגובה בקשיחות הגנתית .  במהלך המשחק מול בילבאו צעקו האוהדים לעבר לוטינה : " תכניס מישהו שיודע לשחק ".  הם רק לא שמו לב שמולם ביציע הכבוד יושבת גלריית פצועים מרשימה הכוללת את אנדרס גוארדדו ,  חואן רודריגז ,  סרחיו ,  ריקי ומיסטה  כולם שחקני קישור ומעלה .  לוטינה שלף בסופו של דבר את חואן קרלוס ואלרון הוותיק ,  דפור דהרה לניצחון 1:3 והשחקנים נקמו במאמנם לשעבר חואקין קפארוס .
 גילויי שמחה לא היו לאחר המשחק . " אין לנו שום סיבה לחגוג ",  אמר לוטינה ל'אס' . " הייתי מעדיף להיות עם 20 נקודות בלבד ,  ולו רק שפיליפה יהיה כשיר ".  ארבעת השחקנים שצברו הכי הרבה הופעות העונה בדפור הם שחקני ההגנה ,  שעכשיו תיאלץ לעבור שינוי שעלול לפגום משמעותית בכימיה הנהדרת שנוצרה בה .  מנואל פאבלו צפוי לעבור לצד שמאל במקום פיליפה ,  כשלאורה הצעיר ישחק כמגן ימני .  הבלאנקיאזולס מסתמכים על ההגנה היציבה וההתקפות המתפרצות הקטלניות מהאגפים .  כעת ,  מלבד חילופי העמדות מאחור ,  לוטינה יצטרך למצוא פתרון התקפי ,  כאשר אגף שמאל הקטלני שלו  הצמד שבעצם מנהל את המשחק ,  פיליפה וגוארדדו  מושבת בחודשים הקרובים .  ארבעה שחקנים צעירים הוקפצו השבוע לבוגרים לקראת המפגש עם ריאל מדריד ,  על מנת לעבות את הסגל הקצר .  לסופר דפור זה לא היה קורה .
 למסיבת העיתונאים לקראת המשחק מול סביליה ,  התייצב לוטינה דרוך מתמיד ולא הפליא בהצהרותיו .  עד שהופנתה אליו השאלה הבלתי נמנעת לגבי ההרכב . " טוב ,  תרשמו ",  אמר לוטינה לעיתונאים ,  כפי שדיווח סיד לואו ב'גרדיאן' . " דני ארנזוביה ,  מנואל פאבלו ..  ."  .  העיתונאים ההמומים לא הבינו איך אחרי 337 משחקי ליגה חושף פתאום המאמן את כל הקלפים .  ואז לוטינה המשיך : " נאייבט ,  קולוצ'יני ,  קאפדבילה ,  מאורו סילבה ,  דונאטו ,  דז'למיניה ,  פראן ,  טריסטאן ומקאיי .  המאמן :  חאבו אירורטה ".  הגיחוכים בקרב שומעיו הפכו לצחוק מתגלגל . " זו אלופה ודאית ",  קראו כולם בהתלהבות .
 לוטינה ,  בסגנונו הייחודי ,  ניסה להבהיר לאנשי התקשורת ודרכם לאוהדי הקבוצה ,  כי הגיע הזמן להשאיר את 'סופר דפור' מאחור ולהמשיך הלאה .  הכדורגל הנפלא של הקבוצות הגדולות שהעמיד המועדון בעבר לא ישוחזר על ידי הקבוצה הנוכחית ,  אך היא בהחלט יכולה לעשות צעד קדימה ולהגיע להישגים משלה ,  גם אם יהיו צנועים במקצת . " סוד ההצלחה שלנו הוא האחדות הקבוצתית ",  הסביר לוטינה . " אנחנו רק חושבים על איך לנצח בכל מאבק על כדור .  אם נחשוב על איך לשחק ,  אז נפסיד .  אנחנו לא סופר דפור ".  גם ב'מארקה' הסכימו : " אלו לא השחקנים שישירו לכם סרנדה לאור ירח ". 
כן ,  זו לא התנועה הבלתי פוסקת ,  צירופי המסירות והגאונות של השנים היפות ,  אבל דווקא האפור הזה  ( בעיתון המקומי 'לה ווז דה גליסיה' ,  טענו כי סרט ליטאי משנות ה-30 היה מעניין יותר מהמשחק מול אוסאסונה )  והמלחמה על כל כדור הם אלה שיכולים להחזיר את הריגוש לריאזור ולגרום ללוטינה לזמזם את מנגינת ליגת האלופות .  מלבד מנואל פאבלו ,  שני השרידים האחרים מאותם ימים מופלאים ששומרים איכשהו על הגחלת ,  הם ואלרון וסרחיו .  אף אחד לא באמת חושב ששחקנים כמו איבן פרז ואדריאן יוכלו להשלים את הוותיקים כפי שעשו טריסטאן ומקאיי .  דפורטיבו לה קורוניה כיום היא קבוצה נורמלית של פועלים שחורים ,  ללא מאמן מבריק או כוכבים גדולים  כאשר אין כמו שם שגור כחואן רודריגז על מנת לאפיינה .  ההיפך הגמור מריאל מדריד ,  אותה תפגוש בשבת .
 לקראת העימות הממשמש ובא ,  וכשברקע קללת הריאזור לפיה לא ניצחה ריאל במגרש מאז 1991 ,  נזכרו אוהדי לה קורוניה בערגה בזכייה בגביע ב-2001/02 .  איך הגיעו בהמוניהם לסנטיאגו ברנבאו בחגיגות המאה של ריאל מדריד ,  ניצחו 1:2 בגמר והקניטו את הבלאנקוס בשירת  " יום הולדת שמח ".  היה זה ניצחון כנגד כל הסיכויים ,  בדיוק כפי שעשו לוחמי העיר א קורוניה מול נפוליאון בונפרטה כשזה התכוון לכבוש את המקום עם צבאו ,  והפכו לעיר הגליסיאנית היחידה שלא נכנעה .  עכשיו ,  שוב בניגוד לתחזיות המנבאות שחורות ,  לה קורוניה צריכה להתגבר על הפציעות המרובות ולזכות בכל זאת בכרטיס לאירופה .  סופר דפור ,  גרסת 2010 .
 
פיינל דפור
למרות חרב הקיצוצים ומיעוט ברכש ,  לה קורוניה הנוכחית מתחילה להתרומם לגבהים של הקבוצה הגדולה מתחילת העשור

