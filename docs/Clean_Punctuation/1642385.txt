דור שלם דורש דרום
ב"ש קרסה ,  אילת נעלמה ,  אשדוד בבנייה ,  וחצי מיליון תושבי הדרום חולמים שעירוני אשקלון תחזיר את האזור למפת הכדורסל הישראלי .  הפעם ,  כדי להישאר 
" רק לא מכבי תל אביב ",  זה בוודאי מה שמלמלו לעצמם ראשי עירוני אשקלון דקות לפני הגרלת חצי גמר גביע המדינה .  אמת ,  מדובר פחות או יותר בהבעה הקבועה של מי שמגיע למעמד ההגרלה ,  שכן אף אחת מהקבוצות לא ממש רוצה לגמור את המסע המופלא בגביע בהפסד מכובד לאלופה הנצחית ,  אבל המקרה של אשקלון בכל זאת שונה במקצת .  היסטוריה של אזור שלם תרבוץ על גבה של הקבוצה הדרומית בליגה ,  והצלחה במשחקי הגביע שנותרו יכולה לשמש תמריץ חשוב בשינוי ההיסטוריה הזו .  עוד לפני סוף השבוע הקרוב ,  אשקלון יכולה להפוך לקבוצה הדרומית הראשונה בהיסטוריית הכדורסל הישראלי שזוכה בתואר ,  כשבדרך היא תדיח את הגעתה של הפועל אילת לגמר הפלייאוף באמצע שנות ה-90 .  לאחר שההגרלה זימנה להם את בני השרון - הגרלה שאותה יכולה ,  ובוודאי סימנה אשקלון כמוצלחת - התחילו בקבוצה לעבוד על הבאת אלפי אוהדים ליד אליהו בערב חצי הגמר .
 למעשה ,  עוד לפני דקות המאני טיים ,  ההישג של אשקלון מיוחד במינו אם לוקחים בחשבון את ההצלחה  או ,  ליתר דיוק ,  חוסר ההצלחה המובהק של אזור הדרום כולו לאורך ההיסטוריה של הכדורסל הישראלי .  עד תחילת שנות ה-90 הקבוצה הכי דרומית ששיחקה בליגת העל הייתה הפועל גבעת ברנר ,  קיבוץ קטן הממוקם סמוך לרחובות .  לאחר מכן שהתה הפועל אילת שבע עונות בליגת העל ,  קצרה הצלחות רבות בליגה ובאירופה ,  אך בשל כשלים ניהוליים התפרקה ונעלמה מהמפה .  ועכשיו הלפיד עובר לאשקלון .  באזור הדרום יש חמש ערים גדולות שניתן היה לצפות מהן ליצור עוגן אחד לפחות בצמרת הכדורסל הישראלי  אשדוד ,  באר שבע ,  אשקלון ,  קרית גת ואילת .  החמש מונות ביחד למעלה מחצי מיליון תושבים ,  אך ב-55 שנות כדורסל ישראלי רק שתי קבוצות מהערים המדוברות הצליחו להגיע לליגה הראשונה .  אולי אשקלון ,  אחת מהשתיים ,  תעזור להם להפוך דף בספרי ההיסטוריה ,  ולדאוג לשים אזור גיאוגרפי שלם על מפת הכדורסל ;  הפעם ,  כדי להישאר .
 על אף שרבים נוטים לקטלג באופן כמעט אינסטינקטיבי את צרות הכדורסל תחת בעיות כספיות ותו לא ,  מצבו האנוש של הכדורסל בדרום עשוי להתאים באמת להנחה המאוסה ,  בטח כשמדובר באזור בו הכסף לא בדיוק זורם ברחובות .  ענף הכדורסל ,  שמראש מהווה כינור שני לכדורגל ברוב ערי הדרום ,  נחשב לסוג של מותרות ,  והתקציב הנאה שאשקלון העמידה העונה הוא היוצא מהכלל שלא מעיד על שום דבר .  חוץ מאשקלון יש את מכבי אשדוד ,  שבשנים האחרונות שמה לעצמה מטרה לטפס לליגה הראשונה אך בינתיים לא צלחה במשימה ,  כאשר איתה במרכז טבלת הלאומית ניצבת הפועל בארי הקטנה ,  סיפור הצלחה בפני עצמו שגם הוא לא מייצג במיוחד .  במקום השני בליגה השלישית אנחנו מוצאים את הפועל אילת המיתולוגית ,  ולאחריה ניצבות הפועל חבל אילות ומכבי שדרות .  מי שמחפש נקודות השקה ,  יכול למצוא אחת ברורה ,  כשם שהיא סבוכה :  כולן זקוקות לכסף כדי להפריח את השממה .
" מילת המפתח היא כסף .  גם במכבי חיפה ,  עד כניסתו של ג'ף רוזן ,  לא היה כדורסל ",  אומר מאמן הכדורסל הוותיק משה וינקרנץ ,  שאימן בעבר את הפועל אילת וקשור כיום לקבוצה כיועץ מקצועי . " בדרך כלל הקבוצות נתמכות על ידי הרשויות ,  ובמקומות שהרשויות היו חזקות - כדוגמת מכבי ראשון לציון ורמת השרון - אז היה כדורסל ענק .  בפריפריה הרשויות בדרך כלל לא חזקות ,  אז באופן טבעי מה שנפגע זה הספורט ,  כמו באילת .  יש מקום לקבוצה בנקודה הכי דרומית בליגת העל ,  אבל לרשויות אין את המשאבים להחזיק קבוצה .  המצב של התיירות היום בעיר הוא די קשה .  התיירות בקושי שורדת ,  אז אין את הזיקה לבוא ולתמוך בכדורסל או בכדורגל באילת .  אם יבוא מחר טייקון ויתאהב בעיר אז בהחלט הכל יכול להתהפך ,  אבל זה הספורט בארץ :  זה לא מסורת ,  זה הכל גחמה של איש .  אם איזי שירצקי יעזוב את קרית שמונה ,  הם ידשדשו בליגה א' או ב' .  כעירייה אין להם את המשאבים להתמודד עם הדברים האלה ". 
לפני שנתיים ניסתה הפועל באר שבע לרשום עלייה היסטורית לליגת העל ,  אך הפועל חולון של מיקי דורסמן הייתה גדולה עליה ברגעי האמת .  שנה לאחר מכן ,  לאחר שהודחו בשלב רבע גמר הפלייאוף ,  החליטו הבעלים של הקבוצה להסיר את התמיכה מעליה ,  וללא תמיכת העירייה המועדון נעלם מהמפה ,  לא בפעם הראשונה בתולדות הכדורסל הישראלי . " בזמנו היה לנו בן אדם מארה"ב שהיה מוכן לשים כסף ,  אבל הוא עזב בגלל הסתבכות כלכלית ",  משחזר ישראל ברוך ,  מאמן הקבוצה באותה עונה ,  ואולי הבן אדם שהכדורסל בבאר שבע הכי קרוב ללבו . " הוא גם היה בטוח שהעירייה תצטרף ושיהיו עוד אנשים פרטיים שיצטרפו ,  אבל זה לא קרה .  אחרי שהוא עזב ניסינו לפנות למכתשים ,  החברה שמזהמת בעצם פה את כל האזור ,  אבל גם הם סירבו להביא כסף ". 
דווקא בגלל המצב הכלכלי הלא פשוט שאופף את כל אזור הדרום ניתן היה לצפות  ( או לפחות לקוות )  שאותן קבוצות ינסו לפתח קבוצות נוער שיובילו את כדורסל הדרום בעתיד .  למרות שהאזור כולו הצמיח בהיסטוריה של הכדורסל הישראלי כדורסלנים מובילים כמו שמעון אמסלם ועופר פליישר ,  בעשור האחרון ניתן להצביע רק על ליאור ליפשיץ מעומר שהצליח לעשות את הפריצה לליגת העל .  גם בנושא טיפוח הנוער ,  הכל מתחיל ונגמר בניהול לא נכון של העסק כולו ,  ובבריחת הכישרונות למרכז .
" בכל מחלקת נוער נהדרת ,  כדוגמת ראשון לציון ,  חולון ורעננה ,  יש אגודה אחת ששם מרוכזים כל הילדים הכי מוכשרים באזור ,  וכך ,  לפי דעתי ,  צריך להיות גם בבאר שבע בפרט ובאזור הדרום בכלל ",  מציין ליפשיץ ,  שבאמצע גיל נערים נדד מעומר למכבי ראשון לציון על מנת להתפתח תחת חסותו של המאמן זיו ארז . " בבאר שבע ובאזור הדרום  להבים ,  עומר ,  ובאזור כולו - יש ילדים ומחלקות נוער שיכולות להצליח לא פחות ממכבי ראשון לציון ,  הפועל חולון ומכבי תל אביב .  הבעיה העיקרית היא שיש שתי אגודות - הפועל ובית"ר באר שבע - וכל עוד שיש שתי אגודות בעיר ,  קשה לי להאמין ששחקנים יגדלו שם ,  יצמחו שם ויהיה עתיד ורוד ",  מנתח רכז הפועל חולון את המצב העגום . 
" יש לנתב את מלוא הכוח במשאבים בכיוון אחד ,  ולא לבזבז אנרגיות על פגיעה של אגודה אחת בשנייה ,  כי בסופו של דבר הנפגע העיקרי הוא אזור הדרום .  אם ראש העיר יעלה לסדר היום וישים לעצמו מטרה שהכדורסל בבאר שבע יצליח ,  אז הוא יעשה את זה .  צריך להעלות את זה לראש סדר העדיפויות ".  עד שזה יקרה ,  שחקנים כמו ליאור ליפשיץ ימשיכו לנדוד לאזור גוש דן ,  מתוך ההנחה שהצפנה גיאוגרפית תסייע גם להתקדמות הקריירה .  ישראל ברוך ,  שמכיר את המצב היטב ,  מודע למציאות הקיימת . " ילד שצריך לנסוע מבאר שבע למרכז נגמר בגלל המרחק .  אין ברירה ,  כל ילד צריך להתפתח במקום בו הוא גדל ".  
למרות שהתפתח בראשון לציון ,  ליפשיץ זוכר חסד נעורים לקבוצות נעוריו ,  הפועל עומר ובית"ר באר שבע ,  ויש לו רעיון או שניים בכוונה לשנות את המצב . " קיבלתי המון מהמאמנים בדרום ואני לא שוכח את זה .  למרות זאת ,  בבאר שבע צריך מישהו תותח ,  כמו זיו ארז ,  שאם מביאים מאמן כמוהו ,  מאסטר בפיתוח מחלקות נוער וגידול שחקני ליגת העל ,  אז הרמה תעלה .  אני הייתי צריך לעבור למישהו כמו זיו בראשון ,  אבל כולי תקווה שילדים אחרים יוכלו להרגיש את התחושה שאני חשתי בבאר שבע ,  וכך לא יצטרכו לנדוד למקומות אחרים ". 
כשהפועל באר שבע התפרקה ,  בתחילת עונת 2008/2009 ,  ניסו מספר מאוהדיה למחות מול העירייה ,  אך אותה מחאה נראתה והרגישה כמו נחלתם של מעטים .  גם לאחר סגירתה של הפועל אילת לא נשמעו קולות על ניסיון הפיכה .  קבוצות שלמות נידפות ברוח המדבר . " קהל יש גם היום ,  אבל הוא רוצה לראות את הפועל אילת בליגת העל ,  כי הוא שם זוכר אותה ",  אומר משה וינקרנץ בנוסטלגיה ,  אך חוזר לנקודת ההתחלה  כסף .  נקודה שהבדילה ,  מבדילה ותמשיך להבדיל בין קבוצות ,  וקבוצות עבר . " ברשויות המרכזיות כמו רמת השרון או ראשון לציון יותר קל להתמודד .  פה או בחיפה ,  רק טייקונים יכולים להעמיד קבוצות ",  אומר המאמן הוותיק .  ובכל זאת ,  התחלנו בחצי גמר גביע המדינה של עירוני אשקלון ,  ואליה גם נחזור .  האם מה שקורה במועדון ובעיר יכול ללמד על שינוי מגמה אמיתי ?  וינקרנץ ממש לא חושב כך . " אשקלון זו גחמה של יוסי דהאן .  אם מחר הוא עוזב ,  אני יכול להבטיח שלא תהיה להם קבוצה בליגת העל .  אלא אם יבוא מישהו ברמתו וישים את הכסף ". 
דהאן עצמו ,  בעלי חברת ההשכרות  " אלדן ",  הגיע לאשקלון והציל אותה אחרי שהקבוצה עמדה על סף פירוק .  במנהלת הליגה דואגים לתת לאיש העסקים את מלוא הכבוד כי גם שם מבינים עד כמה הוא חשוב ,  כדי שראשון לציון לא תסמן את הגבול הדרומי של הכדורסל הישראלי . " אני כבר הרבה שנים תומך בספורט באשקלון .  תמיד אמרתי שייקחו כסף ויעזבו אותי בשקט .  לפני שלוש שנים פנה אלי ראש העיר ,  שבועיים לפני פתיחת העונה ,  כשהקבוצה הייתה על סף פירוק ",  משחזר דהאן את התגלגלותו לתפקיד יו"ר הקבוצה .  
בכל ראיון איתו מנסה דהאן לחזור על חזונו של חמישה שחקנים אשקלונים בחמישיית הקבוצה ,  אך גם הוא יודע שהמציאות תגנוז את החלום לפני שיבשיל לכדי התגשמות . " הילדים מעדיפים להיות בליגה נמוכה מלשבת על הספסל .  הקהל רוצה להזדהות עם תושבי העיר ,  אבל מצד שני הם גם רוצים ניצחונות .  במצב הנוכחי שקורה בשוק ,  אין סיכוי אמיתי לבנות קבוצה שבנויה על שחקנים מקומיים ".  ואם את המילים הסותרות הללו אומר יושב הראש של הקבוצה הדרומית האחת שכן נותרה על מפת הכדורסל הישראלי ,  מה יגידו אזובי הקיר ? 
דווקא לאור התחזיות הקודרות ,  ההצלחה של מכבי אשדוד העונה גורמת למידה של אופטימיות ,  שכן תחת ניהול זהיר ומוצלח אפשר להקים מערכת טובה ויציבה באזור הדרום . " במידה שנעלה ליגה יהיה מדובר בתהליך של כמה שנים שיבוא לידי מימוש .  אנחנו לא קבוצה שהחליטה העונה ללכת על זה ,  אלא התקדמנו צעד אחר צעד בשנים האחרונות בשביל להגיע לליגת העל .  במידה שנעלה ,  אני חושב שנגיע לליגה הראשונה במומנטום חיובי מאוד ",  מספר עו"ד שי האוזמן ,  המנהל המקצועי של מכבי אשדוד ,  על הצעדים של הקבוצה . " יש לנו פוטנציאל גדול מאוד מבחינת הקהל ,  ובסיס האוהדים שלנו הולך וגדל .  על סמך אמירות והבטחות שקיבלנו אנחנו מניחים שיהיה לנו תקציב ראוי בכל הקשור לתמיכה עירונית וגיוס ספונסרים ". 
גם האוזמן ,  שכבר עבד בליגת העל בשורות רמת השרון כעוזר מאמן ,  יודע שהעתיד של הקבוצה תלוי ,  בסופו של דבר ,  בעירייה . " אין ספק שהבסיס יהיה תקצוב עירוני .  מאז כניסתו לתפקיד של ראש העיר החדש ,  יש שינוי משמעותי בעיריית אשדוד בגישה לגבי הקבוצה ואנחנו מרגישים אותה ".  אחת הסיבות להצלחה של אשדוד היא העלייה המסיבית מחבר העמים ,  אוכלוסיה שבניגוד לרוב הציבור ,  לא תמיד מעדיפה את קבוצת הכדורגל על פני הכדורסל . " אין ספק שכל מה שקשור לגידול האוכלוסייה בעיר  ( אשדוד העיר החמישית בגדולה בארץ ,  א"ש וא"נ )  הופך את העיר אשדוד לעיר שחייבת להיות בליגת העל .  בכל מה שקשור לפוטנציאל שחקנים ,  הפוטנציאל הוא עצום ,  אבל לא ממומש בשל הפיצול במחלקות הנוער ,  שבמידה רבה הורס את הסיכוי לפתח שחקנים ". 
כשעירוני אשקלון תעלה ביום שני על הפרקט ביד אליהו לחצי גמר גביע המדינה מול בני השרון ,  אזור שלם יעמוד מאחוריה בתקווה להישג חסר תקדים .  אבל דווקא לפני הרגע הכי חשוב של הכדורסל הדרומי בשנים האחרונות ,  קשה שלא לראות את החושך שמקיף את פיסת האור הרגעית .  יוסי דהאן ,  עם כל הצער שבדבר ,  יודע זאת טוב מכולם : " אני לא רואה אפשרות שהקבוצה תוכל לשאת את עצמה עוד הרבה שנים בלי תמיכה מסיבית של העירייה .  יכול להיות שאם ניקח תואר תהיה עלייה מסוימת בתמיכה הכלכלית ,  אבל כל משחק בית שלנו עולה יותר מאשר ההכנסות מהמשחק .  מבחינה כלכלית אני לא רואה סיכוי שהעסק יתרומם ". 

דור שלם דורש דרום
ב"ש קרסה ,  אילת נעלמה ,  אשדוד בבנייה ,  וחצי מיליון תושבי הדרום חולמים שעירוני אשקלון תחזיר את האזור למפת הכדורסל הישראלי .  הפעם ,  כדי להישאר

