אלטשולר שחם הוא מנהל קרנות האג"ח המוביל בישראל 
בית ההשקעות מדורג גבוה מעל המתחרים בדירוג הקרנות האג"חיות של TheMarker ל-2009 והוא מנצח בדירוג זו השנה השלישית ברציפות .  הדירוג נערך על ידי חברת AlphaBeta
 >  >  ראוי להסיר את הכובע בפני ההישג של בית ההשקעות אלטשולר שחם - המנהל הטוב ביותר בישראל של קרנות נאמנות המתמחות באיגרות חוב .  בית ההשקעות הגיע למקום הראשון בדירוג קרנות הנאמנות האג"חיות של themarker ל-2009 .  הדירוג הוכן עבור themarker על ידי חברת alphabeta של קובי שמר .  זוהי השנה השלישית ברציפות שאלטשולר שחם מוכרז כמנצח בדירוג קרנות האג"ח של themarker ,  ואם בשנים הקודמות היו עוד מנהלי קרנות שבלטו לצדו - הרי שלאחר שלוש שנים רצופות כאלה ,  אלטשולר שחם נותר בודד בפסגה .  אין אף מנהל קרנות אחר בישראל שמתקרב לביצועים שהוא מציג .  דירוג קרנות הנאמנות של themarker מתייחס לשלוש תקופות זמן - שלוש שנים ,  חמש שנים ושמונה שנים .  הדירוג משקלל הישגים גם בתחום התשואה וגם בתחום הסיכון ,  ומתמקד בהשגת תשואה עודפת - הנבת רווח גבוה יותר מזה שהניב שוק האג"ח .  בהתחשב בכל אלה ובתקופה הסוערת שעברנו - גאות עד 2007 ,  מפולת אדירת ממדים ב-2008 והתאוששות מופלאה ב-2009 - ההישג של אלטשולר שחם נראה מרשים עוד יותר .  קשה מאוד להכות את שוק איגרות החוב לאורך שנים .  קשה במיוחד להצליח ולהכות את השוק בתקופה של שינויי מגמה קיצוניים .  ואולם אלטשולר שחם הצליח לעשות זאת ,  והתשואה שהוא הניב בקרנות שלו בשלוש השנים האחרונות ,  חמש השנים האחרונות ושמונה השנים האחרונות היתה גבוהה מתשואת שוק האג"ח .  זהו הישג ללא אח ורע בקרב מנהלי הקרנות בישראל .  בסופו של דבר אלטשולר שחם זכה לציון נמוך משוק האג"ח - מכיוון שהסיכון של קרנות האג"ח שלו היה גבוה בהרבה מהסיכון של השוק .  ההפסדים המירביים שהקרנות של אלטשולר רשמו בתקופת המפולת היו גבוהים מההפסדים של שוק האג"ח .  ועדיין ,  התשואה שהוא הניב היתה גבוהה בכל אחד מחתכי הזמן .  אין אף מנהל קרנות נוסף שהצליח להכות כך את שוק האג"ח בתשואות שלו .  בית ההשקעות מיטב הצליח להגיע להישג דומה רק בחתך זמן אחד  ( שלוש שנים אחרונות )  ,  אבל גם הוא פיגר אחר תשואות השוק בטווחים של חמש ושמונה שנים .  פסגות ,  לעומת זאת הכה את השוק בטווח של שמונה שנים .  דמי הניהול נוגסים ברווח דירוג themarker אינו מציג את תשואת שוק האג"ח בפועל ,  אלא את תשואת השוק בניכוי 0.5% לשנה .  בכך מנסה הדירוג להעמיס מעין דמי ניהול על ביצועי השוק - כמענה לטענה רווחת של מנהלי קרנות שלפיה לא הוגן להשוות אותם לשוק מכיוון שהם גובים דמי ניהול ,  והשוק לא .  זוהי הנחה שהולכת רחוק מאוד לטובת מנהלי הקרנות ,  מה גם שבפועל ניתן כיום לקנות את מדדי שוק האג"ח כמעט ללא דמי ניהול  ( או אפילו ללא דמי ניהול כלל )  באמצעות קרנות אינדקס ותעודות סל - ולכן אולי יש מקום להשוות את ביצועי המנהלים לאלה של השוק בלי לקזז דמי ניהול פיקטיביים מתשואת השוק .  על אף ההנחה השמרנית עד מאוד שאימצנו ,  אף מנהל קרנות ,  פרט לאלטשולר שחם ,  לא הצליח להשיג את תשואת השוק מנוכת דמי הניהול .  זהו ממצא מביש למנהלים .  זאת ועוד ,  שותפיו של אלטשולר שחם לניצחון בדירוג 2008 של themarker ,  קבוצת פסגות וקבוצת דש ,  הציגו פרופיל ביצועים בעייתי .  פסגות עוד הצליח להתברג למקום השני בדירוג ,  בזכות העובדה שהתשואה הממוצעת שלו פיגרה אחר שוק האג"ח רק ב-0.59% .  דש ,  לעומת זאת ,  החמיץ לחלוטין את ההתאוששות של שוק האג"ח ב-2009 ,  פתח פיגור של 2.9% מתשואת השוק ,  וכתוצאה מכך צנח למקום ה-16  ( שלישי מהסוף )  בדירוג המנהלים .  לא נעים .  עוד פחות נעים מצבו של אנליסט ,  שנחשב לפאר תעשיית קרנות הנאמנות .  גם בדירוג 2008 וגם בדירוג 2009 אנליסט סוגר את רשימת המנהלים ,  עם פיגור של 2% אחר תשואת השוק ,  ועם מדד סיכון מבהיל :  הקרנות של אנליסט רשמו במפולת הפסדים של 22.7% .  זאת ,  בשעה שההפסד המירבי של מדדי שוק האג"ח היה 7.7% בלבד .  אגב ,  גם כלל פיננסים מוכיח יציבות ,  ושומר על מעמדו כשני מהסוף ברשימת המנהלים - רק אנליסט הציג ביצועים חלשים ממנו .  הסבר חלקי לפיגור היחסי בביצועיו של אנליסט קשור בעובדה שהוא ממשיך לשמור על ממוצע דמי ניהול גבוה יחסית לענף - דמי ניהול שנתיים של 1.8% .  המנהל המנצח של הדירוג ,  אלטשולר שחם ,  גובה דמי ניהול ממוצעים של 1.38% .  למעשה ,  מנהל הקרנות הצנוע ביותר ,  אי.בי.אי ,  גבה גם הוא דמי ניהול ממוצעים של יותר מ-1% - וזאת כשמדובר בקרנות נאמנות שאמורות להיות פשוטות וסולידיות .  המשמעות של דמי הניהול הגבוהים היא שכחמישית מהרווח בקרנות האג"ח זורם לכיסי המנהלים - והמשקיעים בקרנות נותרים רק עם 80% מהרווח .  בבחינה במשך שלוש השנים האחרונות ,  מרכיב דמי הניהול נהפך למשקולת כבדה של ממש :  כ-30% מהרווח זרם לכיסי המנהלים .  המשקיעים נשארו עם נתח מצומק של 70% מהרווח בלבד .  חטא המניות מדוע נגבים דמי ניהול גבוהים כל כך בקרנות נאמנות המתמחות באג"ח ?  האמת היא שאין סיבה ,  ואין ספק שדמי הניהול הגבוהים הם בעוכריה של תעשיית קרנות הנאמנות הישראלית .  בגלל דמי הניהול האלה ביצועיה של תעשייה זו הם ירודים במיוחד - ירודים בהרבה מהביצועים של מנהלי קרנות נאמנות בחו"ל ,  שמסתפקים בדמי ניהול של 0.1%-0.3% לכל היותר .  אחד ההסברים לדמי הניהול הגבוהים מאוד ביחס לעולם שנגבים כאן בקרנות האג"ח הוא העובדה שקרנות האג"ח בישראל הן קרנות מסובכות ,  שמערבבות בין סוגי אג"ח שונים ,  וכמעט בכולן יש מרכיב של מניות .  בכך התכוונו מנהלי הקרנות להפוך אותן לאטרקטיביות יותר להשקעה - בשל הרווחיות הגבוהה יותר של מניות ושל אג"ח חברות .  ואולם בפועל הם הפכו אותן למסוכנות יותר - ואיכזבו את הציבור עם השקעה שבמפולת האחרונה התברר שהיא לא סולידית כלל .  הכללת מניות בקרנות האג"ח בישראל נעשית משיקולים שיווקיים של מנהלי הקרנות .  קל לפתות את הציבור להשקיע בקרנות האג"ח כאשר אלה רושמות עליות חדות בשל מרכיב המניות הכלול בהן .  לטובת הגימיק השיווקי ,  עם זאת ,  חטאו מנהלי הקרנות לציבור המשקיעים בכך שהם מכרו לו מוצר סולידי לכאורה  ( קרן אג"ח )  אבל בפועל מסוכן בהרבה מכפי שהוא נראה  ( קרן אג"ח עם רכיב גבוה של מניות )  .  הציבור שילם את מחיר ההטעיה הזו במפולת הקשה של סוף 2008 .  בשלוש השנים האחרונות רשם מדד שוק האג"ח ירידה מירבית של 8% ,  בעוד ממוצע קרנות האג"ח ירד ב-14.8% - ירידה כמעט כפולה מזו של השוק .  היו מנהלי קרנות שאפילו הגדילו לעשות ,  ורשמו הפסד ממוצע של 27% בקרנות שלהם - קטסטרופה של ממש כשמדובר בקרנות שאמורות להיות סולידיות .  מה שאירע במפולת האחרונה היה בגדר מעילה באמון הציבור :  הציבור סבר שהוא קונה מוצר בטוח ,  וגילה בדיעבד שהוא קנה מוצר מסוכן למדי .  המעילה הזו באמון מונחת לפתחם של מנהלי קרנות האג"ח ,  ורק הם יכולים לתקן את הנזק התדמיתי הכבד שספג הענף :  הגיע זמן שישראל תיישר קו עם שאר העולם ,  ושקרנות האג"ח הנסחרות בה יהיו ברובן פשוט קרנות אג"ח טהורות - בלי מרכיבים נוספים .
 
אלטשולר שחם הוא מנהל קרנות האג"ח המוביל בישראל 
בית ההשקעות מדורג גבוה מעל המתחרים בדירוג הקרנות האג"חיות של TheMarker ל-2009 והוא מנצח בדירוג זו השנה השלישית ברציפות .  הדירוג נערך על ידי חברת AlphaBeta

