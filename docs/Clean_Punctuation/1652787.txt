באירלנד הבנקים זולים יותר 
המשבר הפיננסי גרם לצניחה בשווי מניות הבנקים האיריים .  השקעה של סכומים קטנים במניות כמו אלייד אייריש בנק  ( AIB )  היא מהלך שיש בו כעת לא מעט היגיון - למרות הסיכון
 >  >  השקעה בחברות במשבר היא מסוכנת ,  אך טומנת בחובה סיכוי לרווח גדול .  אלא שהגישה להשקעה במניה או אג"ח של חברות כאלה צריכה להיות שונה מזו שמשמשת לבחינת השקעות בחברות שמצבן העסקי שפיר .  למרות הסיכון שנלווה להשקעות כאלה ,  תהיה זו טעות לפסול אותן על הסף .  לא פעם ,  השקעה מושכלת וממושמעת בנכסים מסוכנים יכולה לייצר פרופיל סיכון-סיכוי טוב בהרבה מאשר השקעה בנכסים הנתפשים כמסוכנים הרבה פחות .  נקודת המוצא להשקעה בנכסים כאלה צריכה להיות ברורה - הגדרה מראש של ההפסד המקסימלי שהמשקיע מוכן לספוג .  כשאנו קונים מניה או אג"ח של חברה במשבר ,  כדאי להביא בחשבון את התרחיש הגרוע ביותר ,  שבו נפסיד את מלוא ההשקעה .  לכן ,  כדאי להשקיע אך ורק סכום שאותו אנחנו יכולים להרשות לעצמנו להפסיד .  מצד שני ,  עלינו לשאול את עצמנו מהו הרווח הפוטנציאלי שנקבל אם המשבר יחלוף .  אם הוא נמדד במאות אחוזים ,  נטילת סיכון עשויה להיות מוצדקת .  הרווח מפצה על ההפסד במדור זה הובאו בעבר דוגמאות להשקעות כאלה .  חלקן הסתיימו בכישלון וחלקן בהצלחה .  רשת מוצרי האלקטרוניקה סירקט סיטי ,  שעליה כתבתי כאן בעבר ,  נקלעה למשבר ומנייתה התרסקה .  החברה לא שרדה ,  וההשקעה בה ירדה לטמיון .  גם על מניית אינטרנשיונל פייפר נכתב כאן לפני קצת יותר משנה ,  והיא סומנה כראויה להשקעה .  המניה נסחרה אז במחיר של חמישה דולרים ,  והיא זינקה למחיר גבוה פי חמישה .  כיום היא נסחרת בכ-25 דולר .  מחירה הנוכחי הופך את ההשקעה בה ללא מעניינת .  מצד שני ,  למי שרכש אותה בחמישה דולרים ומכר אותה ב-15 או 20 דולר אין סיבה להתלונן .  זוהי דוגמה לעיקרון חשוב בהשקעות בחברות שנמצאות במצבים משבריים - אובדן מלוא ההשקעה במניה או אג"ח ספציפית אינו סוף העולם ,  אם השקעות אחרות מפצות אותך עליו .  השקעה בשתי החברות שהוזכרו כאן בסכומים דומים היתה מניבה רווח יפה ,  למרות הפסד מלוא ההשקעה בסירקט סיטי .  ההפסד הרי תחום ל-100% ,  בעוד הרווח הוא בעיקרון בלתי מוגבל .  דוגמה נוספת נרשמה בתחום החוב הלא מדורג בישראל בשנה שעברה ,  וגם עליה נכתב כאן .  במחירים נמוכים מספיק ,  קניית תיק מפוזר של אג"ח לא מדורגות גילמה בתוכה אז רווחים גבוהים .  אף שחלק מהחברות לא שרדו ולא פרעו את חובן ,  הפיצוי מאלה שדווקא כן שרדו כיסה את מלוא ההפסדים האלה והותיר רווח יפה .  פוחדים להצטייר כלוזרים אחת הסיבות למצבים האלה היא חששם של משקיעים ומנהלי השקעות מהפסד .  אף שנטילת סיכון של אובדן מלוא ההשקעה עשויה להיות מהלך רציונלי ,  רבים לא מוכנים לפעול כך - בין אם מתוך תחושה פנימית או מכיוון שמנהלי ההשקעות חוששים מסטיגמה של לוזרים .  יש חוסר סימטריה בהתייחסות הסביבה ואמצעי התקשורת לכישלון ולהצלחה .  מנהל השקעות שקנה תיק שבו מניה או אג"ח אחת שנמחקה ,  ואחרת שעלתה פי חמישה ,  היה מציג תשואה יפה ללקוחותיו .  למרות ההפסד בהשקעה הספציפית ,  הוא עשה עבודה טובה .  אלא שהלקוח ,  ועדת ההשקעות או התקשורת הכלכלית היו עלולים להדגיש בפניו דווקא את הכישלון ,  ולהתעלם מההצלחה .  תופעה זו משפיעה על רוב הפעילים בשוק .  חוסר הסימטריה המובנה הזה מביא למצב שבו במקרים מסוימים ניירות ערך מוקצים שכאלה נסחרים במחיר נמוך מאוד .  מנהלי ההשקעות לא רוצים להיתפס אתם במקרה של כישלון ,  ולכן מוכנים למכור אותם כמעט בכל מחיר .  בנוסף ,  בעוד שעל הפסד גדול בהשקעות מהזרם המרכזי הציבור נוטה לסלוח ,  על הפסד קטן בהרבה בהשקעות שהן מחוץ לקונסנזוס לא תמיד סולחים .  בנקים בסין מול בנקים באירלנד בואו נבחן דוגמה שמתבססת על המאמר שפורסם כאן בשבוע שעבר ושדן בכלכלה הסינית .  נניח שמנהל השקעות א' החזיק 3% מתיק ההשקעות שלו במדד המניות הסיני ,  שכ-50% מהמניות בו הן מניות של חברות פיננסיות ובנקים ,  שנסחרות במכפיל הון 3 .  החזקה של כ-3% מתיק המניות בחשיפה רחבה לסין - הכלכלה הצומחת בעולם - נראית בעיני רבים כמעשה סביר ,  כשמדובר כאן בפיזור על פני 25 מניות של חברות גדולות .  אף אחד לא יאמר לך שמדובר בסיכון לא סביר או בחוסר אחריות .  אבל אם נפרק את ההשקעה הזו למרכיביה ,  נגלה שכ-1.5% מהתיק הכולל מושקעים במניות פיננסיות שנסחרות בפי שלושה מההון העצמי של החברות ,  כשברוב העולם מניות כאלה נסחרות סביב ההון העצמי של החברה .  בתסריט שבו כלכלת סין מאטה ומניות הבנקים שם מיישרות קו עם העולם ,  הן יכולות בקלות לצנוח בכ-50% .  נפילה כזו תיצור הפסד של 0.75% על כלל התיק .  במקרה קיצוני יותר ,  ההפסד יכול להיות אפילו גדול מזה .  מנהל השקעות ב' ,  לעומת זאת ,  מחזיק 0.5% מהתיק שלו במניות בנקים באירלנד ,  שעברו משבר קשה ביותר ונזקקו לסיוע ממשלתי .  הבנקים האלה נסחרים בכרבע או שליש מהונם העצמי .  אלא שכאן ,  בתרחיש פסימי ,  בגלל עוצמת המשבר ,  הבנקים האלה יכולים פשוט להתאייד .  את 2.5% הנותרים מחזיק מנהל ב' במזומן .  ההפסד המקסימלי של מנהל ב' הוא 0.5% מהתיק ,  כך שפרופיל הסיכון שלו נמוך יותר ,  אף שהוא מצטייר כמשקיע בנכסים מסוכנים .  ומה בדבר הרווח הפוטנציאלי ?  בתרחיש אופטימי מאוד ,  אם מניות הבנקים האיריים יתאוששו ,  הן יכולות לעלות פי שלושה ,  ארבעה או אף חמישה ,  ולהניב רווח של 1.5%-2% על כלל התיק .  כדי להניב רווח של 2% על כלל התיק בהשקעה של 3% ממנו בסין ,  נדרשת עלייה של 66% במדד כולו - די קשה לעשות זאת כשהבנקים הסיניים נסחרים בפי שלושה מההון העצמי .  ההסתברות לכך כנראה נמוכה מההסתברות להתאוששות באירלנד .  אם כן ,  לעתים תיק עם רכיב מזומן או נכסים בטוחים אחרים במינון גבוה ,  והשקעה קטנה יחסית בנכסים מסוכנים שמחירם נמוך ,  מציב פרופיל סיכון מול סיכוי עדיף על פני תיק שכולל מינון גבוה של נכסים בעלי סיכון בינוני ,  ומעט מזומן .  בתקופות שבהן יש פוטנציאל גדול למשבר - אל תיתנו לשאננות בשווקים להטעות אתכם ,  אנו חיים בתקופה כזו - כדאי לעתים לנקוט אסטרטגיה עם מרכיב גבוה של רכיבים בטוחים ,  והקצאת סכומים מוגדרים מראש וקטנים יחסית לסיכונים מחושבים .  הדוגמה של אלייד אייריש לסיום ,  הנה כמה עובדות על מניית בנק ספציפי באירלנד .  אלייד אייריש בנק הוא בנק אירי ותיק ,  השני בגודלו באירלנד .  כמו בנקים אחרים ,  הוא ספג הפסדים כבדים ב-2009 .  למעשה הוא מחק כרבע מהונו בשנה זו .  הוא נזקק לסיוע ממשלתי של הזרמת הון והנפקת מניות בכורה ,  ומתן ערבויות וגיבוי ממשלתי אחר .  כמעט כל הנהלתו התחלפה .  עד כאן זהו  " הסיפור הרגיל ".  מניית הבנק נסחרת הן באירלנד והן בארה"ב תחת הסימון aib .  לפני המשבר נסחרה המניה ב-20 יורו ומעלה ,  אך נתון זה אינו רלוונטי יותר .  אין סיבה שהמחיר יחזור לשם ,  שכן בעלי המניות דוללו משמעותית בגלל הסיוע הממשלתי .  מי שמצפה לכך שהמחירים יחזרו לרמות כאלה מפתח תקוות שווא ,  שכן היה כאן הפסד אמיתי שאינו בר השבה .  בשיא המשבר ,  כשנדמה היה שהבנק מתאייד ,  מחיר המניה נפל ל-30 יורו-סנט ,  ועלה אחר כך עד סוף 2009 פי עשרה - לשלושה יורו .  בחודשים האחרונים ,  עם החשש ממשבר מחודש באירלנד ,  מחיר המניה נפל שוב ,  וכיום היא נסחרת בכ-1.4 יורו .  ההון העצמי ,  כפי שמדווח הבנק ,  היה בסוף 2009 בהיקף של 7.8 יורו למניה ,  כך שמחיר המניה כיום פחות מ-20% מההון למניה .  אלא שאיש לא יודע לומר בבירור מהו ההון האמיתי של הבנק ,  אם יש לו בכלל הון ואם הוא בעל יכולת לשרוד .  ההפסד הפוטנציאלי ,  כפי שאמרנו ,  הוא 100% - אסור לשכוח זאת .  מצד שני ,  גם הרווח הפוטנציאלי בתרחיש חיובי הוא גבוה מאוד .  החזקת מניה כזו בפרופורציה קטנה ,  בתיק מפוזר ,  נראית סבירה למרות הסיכון .  - הכותב הוא מנכ"ל פסגות קומפס השקעות ומנהל מחקר חו"ל בפסגות .  לקרנות פסגות קומפס החזקה במניות aib .  אין לראות בכתוב המלצה לרכישה או מכירה של ני"ע או ייעוץ השקעות כלשהו

באירלנד הבנקים זולים יותר 
המשבר הפיננסי גרם לצניחה בשווי מניות הבנקים האיריים .  השקעה של סכומים קטנים במניות כמו אלייד אייריש בנק  ( AIB )  היא מהלך שיש בו כעת לא מעט היגיון - למרות הסיכון

