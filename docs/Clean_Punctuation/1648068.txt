חיים בנווה שאנן ,  נרצחים בנווה שאנן
שוב רצח ,  שוב שכונת נווה שאנן .  אסתר גלילי ,  תושבת ותיקה של השכונה ,  נרצחה בשבוע שעבר סמוך לביתה ע"י נתין זר מסודן .  התושבים זועמים : " כרוניקה של רצח ידוע מראש "
 ביום רביעי האחרון נרצחה אסתר גלילי  ( 69 )  ברחוב הגר"א ,  לב שכונת נווה שאנן בדרום תל אביב .  בכך הפכה לקורבן הרביעי השנה שגבה המתחם - מתחם שהפך לביב השופכין של העיר .
 גלילי ,  שהתגוררה בשכונה רוב חייה ,  הותקפה בבוקר יום רביעי האחרון ברחוב הגר"א הסמוך לביתה ,  כאשר ככל הנראה עסקה באיסוף בקבוקים למחייתה .  יעקב פאדול ,  נתין זר מסודן  ( 28 )  חלף על פניה ,  שיכור לאחר לילה של שתייה .  מסיבה שעדיין איננה ברורה ,  פאדול החל לתקוף את הקשישה ,  שאף ניסתה להתגונן והשליכה עליו אבנים .  אלא שבשלב מסוים ,  פאדול תפס את גלילי והחל להכות בה ללא רחמים .  הקשישה נותרה פצועה באורח אנוש וללא הכרה ,  שוכבת חבולה ומדממת על המדרכה .  עובר אורח שהבחין בנעשה הזעיק את המשטרה שהגיעה למקום ועצרה את פאדול .  גלילי פונתה כשהיא פצועה אנושות לבית החולים איכילוב ,  שם מתה מפצעיה .
" הרצח של אסתר הוא כרוניקה של רצח ידוע מראש .  אנחנו יושבים פה על חבית נפץ ",  טוענת שולה קשת ,  חברת ועד תושבי שכונת נווה שאנן ,  וממובילות המאבק נגד הידרדרות שכונת נווה שאנן . " התושבים הוותיקים של השכונה הם הקרבן העיקרי של החלמאות הזאת .  זו היתה יכולה להיות גם האמא או הסבתא של כל אחד מאתנו ". 
כבר בצהרי אותו היום שחזר פאדול את המעשה וטען בפני השוטרים : " הייתי שיכור מאוד ,  אני לא יודע למה הרבצתי לה ".  זו נותרה עד עתה הסיבה העיקרית לרצח המזעזע .  מעצרו של פאדול הוארך בעשרה ימים בבית משפט השלום בתל אביב .  בידי המשטרה נמצא סרט המתעד את האירוע ,  אשר צולם על ידי מצלמות האבטחה הנמצאות בזירה .  לבקשת המשטרה ,  הוצא צו האוסר את פרסום תוכן הקלטת עד להודעה חדשה .
" במהלך השנים הפכה השכונה לפח האשפה הרשמי של תל אביב ",  טוענת קשת , " כאשר בראשונה הקימו כאן את התחנה המרכזית הישנה ולאחר מכן את התחנה המרכזית החדשה - הרעה החולה שהביאה להזנחתו ודרדורו של האזור כולו .  במהלך השנים השכונה זוכה להתעלמות מוחלטת מצד הרשויות ,  שבאופן מכוון הפכו שכונה שהיתה במקור שכונת מגורים לאזור בו מרכזים את כל תחלואי החברה והעיר .  החיים פה הפכו להיות לבלתי נסבלים לכל תושבי השכונה ובמיוחד לקשישים החשופים לאלימות ".  
תחילה ,  זהותה של גלילי לא היתה ידועה למשטרה ,  מאחר ולא נמצא עליה דבר מלבד מפתח ,  אשר בהמשך התברר כי הינו המפתח לדירתה השוכנת ברחוב ראש פינה ,  בה התגוררה מרבית חייה .  אתמול בבוקר ,  הגיעה הבת של גלילי לתחנת משטרת מרחב יפתח לאחר שלא הצליחה ליצור קשר עם האם במשך שלושה ימים .  במרחב מיד הבינו כי מדובר בגלילי ונאלצו לבשר לביתה כי אמם נרצחה על ידי נתין זר מסודן סמוך לביתה ,  ללא כל סיבה ברורה .
" המשטרה והרשויות לא עוזרות ולא מתייחסות ",  מסבירה בזעם קשת , " כל אישה שמתגוררת פה בעיניהם היא זונה .  כך גם קשישה שנרצחה בסמוך לביתה ,  נחשבה תחילה לחסרת בית .  פשוט מסרבים לזכור שבשכונה הזאת ,  שהיתה לבין הראשונות בתל אביב ,  ושהינה קרבן להזנחה מכוונת ומתמשכת מצד הרשויות ,  מתגוררת גם אוכלוסיה ותיקה שגרה פה ,  גידלה פה משפחות שלמות ועכשיו התושבים צריכים לסיים את חייהם ללא מינימום של כבוד .  בפחד מלצאת לחדר המדרגות ".  
" אנחנו חיים בהזנחה ופחד מתמיד .  כל פעם שאני יוצאת מהבית אומרים לי דברים איומים ,  אני אישה בת 72 ",  מתארת רחל בושי ,  שגרה בסמוך לגלילי , " מהשעה חמש בערב אני פשוט לא יוצאת מהבית כי בחדר המדרגות שלנו ישנים נרקומנים והומלסים .  הנכדים שלי לא רוצים לבוא לבקר אותי ,  הבת שלי שגדלה בבית הזה ובשכונה הזאת מתביישת לספר שהיא מנווה שאנן .  פעם זאת היתה שכונת מגורים ,  כל הרחוב היה משפחות וילדים משחקים ,  היום כל הליכה למכולת הפכה לסיוט עבורי ואני לא יודעת אם אחזור בחיים או שאיזה שיכור או נרקומן שינסו להרוג אותי וככה אסיים את החיים .  אין לי ספק שאסתר לא תהיה הקשישה האחרונה שירצחו פה ואני מתפללת כל לילה לאלוהים שפעם הבאה זאת לא תהיה אני ". 
סיפורים מעין אלה ,  המאיימים על שלום תושבי הרחובות המקיפים את התחנה המרכזית הישנה בתל אביב אינם פוסקים .  רק בשנת 2009 ארעו לפחות שלושה מקרי רצח באזור .  לפני כחודשיים נרצחו במדרחוב נווה שאנן שני נתינים זרים מסודן ואריתריאה על ידי חברים בקהילתם ,  בשני אירועים נפרדים שאירעו בשבוע הפרש ובמרחק מטר אחד מהשני .  כחודש לפני ,  נרצחה תושבת חולון בת 40 ,  אם לארבעה ,  בבניין ברחוב פין 1 בדירת חדר המשמשת כבית בושת .  במקרה זה טרם נעצרו חשודים .
 בחודש מרץ נרצחה אנט פרץ ,  בת 69 מקרית גת ,  ברחוב ארלינג'ר על ידי עזיז דוודיב ,  נרקומן שרצח אותה על מנת לשדוד ממנה את כספה ולממן לעצמו מנת סם נוספת .  בני משפחתה הציגו את תמונת האם בפני עוברי אורח ,  שהפנו אותם למכון הליווי ,  שם נמצאה הגופה ועליה סימני אלימות .
 בשבוע שעבר הודיעה משטרת מחוז תל אביב על פתיחת מבצע  " תחנה בטוחה ".  מטרת המבצע היא לפעול נגד הפשיעה באזור התחנה המרכזית הישנה וברחובות הסמוכים ,  אשר עם השנים הפכו בעקבות הזנחתה ובנייתה של התחנה המרכזית החדשה ,  למוקד הפשע והאלימות הגדול בישראל .  רק בשנה האחרונה בוצעו במתחם התחנה המרכזית הישנה עשרות מעשי שוד ואונס .  במשטרת מחוז תל אביב אומרים כי  " תכלית הפעילות שתיערך היא הורדת כמות אירועי האלימות והפשיעה במקום וחיזוק תחושת הביטחון של תושבי דרום העיר ".  לפחות עבור אסתר גלילי ושאר הקרבנות ,  המבצע הזה מגיע מאוחר מדי .
 
חיים בנווה שאנן ,  נרצחים בנווה שאנן
שוב רצח ,  שוב שכונת נווה שאנן .  אסתר גלילי ,  תושבת ותיקה של השכונה ,  נרצחה בשבוע שעבר סמוך לביתה ע"י נתין זר מסודן .  התושבים זועמים : " כרוניקה של רצח ידוע מראש "
 
