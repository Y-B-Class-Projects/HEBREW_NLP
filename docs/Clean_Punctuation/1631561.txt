לא כמו שזה נשמע
שנטי גידרון וחבורת המצפן האופנתי החתימו דרכון ועברו את הגבול לרחובות ,  כדי להוכיח שיש חיים עם שיק ובזול גם אחרי תל אביב
שנטי גידרון ,  שלגיה עירונית ונערה רב תחומית ,  עלתה לתל אביב מירושלים לפני כמעט שנתיים ,  עם סיום לימודיה באקדמיה למוזיקה .  בימים אלה היא מפיקה את להקת  " טרי פויזן ",  ממלצרת בבר החדש של אדם הורוביץ והיא כרתה לעצמה בור בלתי נדלה של דאחקות על חשבונה כשעבדה עד לא מזמן כרכזת המתנדבים של בית השנטי .  השבוע היא מתארחת במצפן האופנתי וגם חוגגת יום הולדת 21 ,  הגיל שבו אפשר להתחיל להתלונן .  אפילו לנו קשה להחליט מה יותר מסעיר .
 אז לפני הכל :  כן ,  ככה ההורים שלה קראו לה .  ולא ,  הם לא שנטיפונים .  טוב ,  לא לגמרי .  ואין לה אח ,  וגם לא אחות ,  ולכלב הם לא קראו באנטי .  זהו ,  אפשר להמשיך .
 עם צ'אקרות פעורות לרווחה ,  פנינו עם שנטי אל העיר רחובות ,  לחנות שנקראת  " הפיל הלבן "  וממוקמת בחצר שטופת שמש אליה מובילה סמטה היוצאת מרחוב הרצל הראשי .  החנות קיימת כבר עשור ,  וכיאה לשמה  כינוי לנכס סנטימנטלי המהווה מעמסה ,  או למשהו ממש יפה ונדיר שאף אחד לא באמת צריך - מציעה שלל בגדי יד שנייה שהפכו לנטל בארונות המולדת שלהם ,  בתקווה שתעשו בהם שימוש מושכל יותר .
 עיקר ההתמחות של הפיל היא באגף הווסטים ,  הנעליים והתיקים ,  וניתן למצוא פה מגוון גדול של בגדי מעצבים מקומיים ובינלאומיים במצב מצוין ובטווח מידות רחב .  מלבד הפריטים שצולמו ,  איתרנו כאן משקפי שמש מרהיבים של גוצ'י ב-25 שקלים ,  מכנסי כותנה חדשים מזארה ב-45 שקלים ,  אפודת צמר שחורה ,  זרועת נצנצים ופאייטים ,  ב-58 שקלים ומגפוני עור עם אבזם גדול מזהב ב-69 שקלים .  נעמה ,  בעלת הבית ,  היא אישה לבבית ונעימה ,  ואם יש לה זמן וחשק היא אפילו מפרגנת כוס תה ופרוסת עוגה .
 הלבשנו את שנטי הענוגה בטוניקה שחורה מכותנה עם שוליים מתחרה שחורה ,  הנרכסת בכפתורים מקדימה ,  בעיצוב הני ועדי יעקובסון .  אפשר ללבוש אותה בכל מיני צורות ,  ושנטי הפכה וקשרה אותה מכל הכיוונים ומצאה לפחות שלוש .  בחזה נעצנו סיכת דש מוזהבת בצורת דובי שעלתה לנו 35 שקלים  ( יש גם פודל ,  ליצן ופרפר באותו התעריף )  ,  ואת המותניים חבקנו בחגורת עור שחורה עם אבזם מוזהב ,  במחיר זהה .
 על הרגליים עטינו מגפי ברך מעור שחור ומבריק ,  במצב מצויין ותמורת 100 שקלים בלבד ,  שהיו מאוד נוחים להליכה אך התגלו כסרבני חליצה .  ולהשלמת הלוק המיסטי שנטי צירפה לחיקה בובת דובי פנדה חמודה  ( 25 שקלים )  .  יצא  " פרויקט המכשפה מבלייר "  פוגש את  " קונג פו פנדה ". 
טוניקה של הני ועדי יעקובסון :  89 שקליםמגפי עור שחורים במידה 39 :  100 שקליםסיכת דש בצורת דובי :  35 שקליםדובי פנדה :  25 שקליםחגורה :  35 שקלים
הפיל הלבן .  הרצל 173 ,  רחובות .  08-9464713

לא כמו שזה נשמע
שנטי גידרון וחבורת המצפן האופנתי החתימו דרכון ועברו את הגבול לרחובות ,  כדי להוכיח שיש חיים עם שיק ובזול גם אחרי תל אביב

