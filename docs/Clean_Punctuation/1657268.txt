באתונה הורם דגל אדום לכלכלה הגלובלית
אתונה .  ביום שני השבוע ,  בשעת כתיבת שורות אלה ,  החלו כל הבורסות באירופה לאבד גובה בעקבות חידוש המפולת באג"ח של ממשלת יוון .  אחר הצהריים התמתנו הירידות באירופה ,  אבל לשחקנים בשוק ברור שהסיפור היווני עוד לא הסתיים :  זאת לא היתה הפעם הראשונה בחודשיים האחרונים שמצבה הפיננסי של יוון מוזכר כסיבה לעצבנות גלובלית בשווקים הפיננסיים - מיפן דרך בריטניה ועד ארה"ב .  אם נעריך את יוון לפי גודלו של התוצר שלה - כ-250 מיליארד יורו - נתקשה להבין כיצד כלכלה כה קטנה ,  קצת יותר גדולה מהכלכלה הישראלית ,  מצליחה ליהפך לפתע לכאב הראש של סוחרי אג"ח בכל הגלובוס ,  של בנקאים בכל מערב אירופה ושל ראשי ממשלות בכל האיחוד האירופי .  האם השווקים הפיננסיים מגזימים ?  האם יוון היא רק תירוץ לרמת העצבנות הגבוהה שממילא שוררת בשווקים מאז המשבר הגדול של 2008 ?  כלל לא בטוח .  יש סיבות טובות לכל המשקיעים בעולם ולכל קברניטי הכלכלה לעקוב בדריכות אחר המשבר היווני ואחר הטיפול בו .  לפני שש שנים התחפשה יוון לכלכלה מתקדמת ביותר :  אתונה אירחה את המשחקים האולימפיים ,  הממשל היווני השקיע עשרות מיליארדי יורו בשדרוג התשתיות במדינה ויוון - החברה באיחוד האירופי ובגוש היורו - נראתה לרגע כמו כלכלה מערב אירופית מפותחת ומודרנית .  אבל החברות ביורו והמשחקים האולימפיים איפשרו ליוון להסתיר את המחלות הכרוניות הקשות שלה ,  שהחריפו והלכו הודות לחברותה באיחוד :  סקטור ציבורי מנופח ,  ביורוקרטי ומושחת ;  גביית מסים נמוכה ;  חוב ציבורי ענק ;  ומגזר עסקי שמאבד בהדרגה את התחרותיות שלו בהשוואה לשכנותיה ולחברותיה ביבשת .  המשבר הפיננסי של 2008 החל לחשוף את פרצופה האמיתי של יוון :  אף שהיא לא לקחה חלק פעיל בבועות הפיננסים והנדל"ן כמו בריטניה ,  ספרד או אירלנד - המיתון הגלובלי הבליט את המבנה הפיננסי הרעוע שלה :  החוב הציבורי הענק שלה חצה את 114% התוצר - הרמה הגבוהה ביותר באירופה נכון לעכשיו .  המיתון הגלובלי היכה ביוון כמו בכל מדינות אירופה ,  אבל צעדי הקיצוץ הכואבים שנאלצה הממשלה היוונית לבצע הוציאו את אזרחי יוון לרחובות למהומות אלימות .  במדינה עם סקטור ציבורי מנופח הנשלטת על ידי ועדים חזקים - היכולת של הממשלה להתמודד עם משבר גלובלי קטנה הרבה יותר .  המשבר הכלכלי העלה לשלטון את מפלגתו הסוציאליסטית של ג'ורג' פפנדראוס ,  ממשפחות האצולה היווניות .  אבל דווקא אז הגיעה המכה הכואבת מכולן ,  כשהתברר שהממשל היוצא הונה את אזרחי יוון ,  את האיחוד האירופי ואת קהילת המשקיעים הגלובלית :  הגירעון התקציבי ל-2009 ,  שהוצג עד אז כ-5%-6% מהתוצר - הוא למעשה כפול ומסתכם בכ-12.7% מהתוצר .  ההונאות בדו"חות הכספיים של חברות גדולות בוול סטריט התגמדו ליד ההונאה הפיסקלית של יוון .  מי שסייעו לממשל היווני להסתיר חלק מהחובות היו כמובן בנקאי וול סטריט .  בגרף למעלה אפשר לראות את התפתחות היחס בין החוב הלאומי היווני לתוצר .  לפני חמש שנים יוון נראתה דומה לישראל .  אבל האמת היא ששנתיים קודם לכן התפצלו דרכיהן של ירושלים ושל אתונה .  המשבר הכלכלי בישראל ב-2001-2002 הביא את הממשלה לנקוט צעדי קיצוץ דרמטיים ולטפל בפצצה המתקתקת של קרנות הפנסיה ההסתדרותיות .  יוון היתה במסלול הפוך :  היא נהנתה מהשתייכותה לאיחוד המוניטרי האירופי וציפתה לבום גדול כתוצאה מהאולימפיאדה .  כיום התמונה הפוכה :  ישראל ,  התקועה בלב המזרח התיכון ,  המוקפת באויבים ועם הוצאות ביטחון מהגבוהות בעולם - הנפיקה בשבוע שעבר בשוק היורו אג"ח בריבית של 4.7% - רק 1.5% מעל הריבית של גרמניה ;  ואילו יוון ,  החברה ביורו ,  נאלצה לשלם בתחילת מארס ריבית של יותר מ-6% .  השווקים הפיננסיים - שהיו מוכנים בעבר לקבל את החובות הגדולים של ממשלת יוון מתוך הנחה ששום כלכלה באיחוד המוניטרי האירופי לא יכולה למעשה לפשוט רגל - נהפכו לפתע לחשדניים ולתובעניים ,  והפער בין הריבית על האג"ח של ממשלת יוון לבין האג"ח של שאר מדינות האיחוד ובראשן גרמניה - החל לגדול במהירות .  פפנדראוס ,  שעלה לשלטון עם הבטחות לדאוג לעניים ,  להגדיל את תשלומי הרווחה ולהיטיב עם העם - נאלץ כמובן ללכת מיד בכיוון הפוך ולהציג תוכניות של קיצוצים ושל העלאות מסים .  ואולם התוכניות האלה לא עוררו את אמון השווקים ,  והשוק המשיך לדרוש מהממשלה היוונית ריבית כפולה מהריבית על אג"ח גרמניות .  עיניהם של המשקיעים באג"ח היווניות נשואות כיום לגרמניה - המדינה העשירה והחזקה ביותר באיחוד האירופי .  לקנצלרית גרמניה אנגלה מרקל תהיה השפעה מכריעה על ההתפתחויות ביוון .  מרקל היא שתקבע בסופו של דבר את עמדת האיחוד האירופי לגבי כל תוכנית סיוע או חילוץ ליוון .  אם מישהו מתקשה לעקוב בשבועות האחרונים אחר העמדה של מרקל בעניין יוון - זה לא במקרה .  מרקל ,  כמו רוב מנהיגי אירופה ,  יודעת היטב שהסיוע הישיר או העקיף ליוון עלול להיות הכרחי בתסריטים רבים .  אבל מרקל ,  שעומדת בפני בחירות במאי ומאבדת פופולריות במהירות בסקרים ,  יודעת שרוב הציבור הגרמני סולד מחילוץ ממשלת יוון מצרותיה .  המשבר הכלכלי היווני הוא מקרה מבחן משמעותי ראשון לסולידריות של מדינות האיחוד האירופי ,  ובכל הקשור לאזרחיהן של המדינות העשירות באיחוד - נכונותם לסייע לחברות החלשות באיחוד נמוכה מאוד .  לכאורה ,  ראש ממשלת יוון נמצא בגבו אל הקיר ,  בלי קלפים רבים וללא כל מוצא מלבד בקשת עזרה מגרמניה ,  מצרפת ,  מהאיחוד האירופי או מקרן המטבע .  הוא זקוק בדחיפות ל-30 מיליארד דולר כדי לגלגל את חובותיו .  אבל פפנדראוס יודע היטב שדווקא בגלל מצבו הקשה ,  הסיכוי שברגע האמת מדינות אירופה יפנו לו גב ,  יתנו לאג"ח שלו לקרוס או אפילו להכריז על חדלות פירעון ,  הוא נמוך מאוד .  בנקים אירופיים מחזיקים באג"ח יווניות ובפיקדונות בבנקים יווניים בהיקף של יותר מ-200 מיליארד יורו .  משקיעים גרמנים ,  צרפתים ,  איטלקים ,  הולנדים ובלגים מחזיקים אג"ח יווניות בסכום דומה .  מפולת או חדלות פירעון באג"ח הממשלתיות היווניות עלולות להביא לגל פשיטות רגל נוסף של בנקים אירופיים ו"להדביק "  את שוקי האג"ח של מדינות חלשות נוספות באירופה כמו פורטוגל ,  ספרד ,  איטליה ואירלנד .  מבנה המאזן של רוב כלכלות אירופה הורע מאוד בשנתיים האחרונות :  היקף החובות הממשלתיים הקצרים שלהן הוכפל והוא מגיע כבר ליותר מ-11% .  בשנה הקרובה יצטרכו ממשלות אירופה לגלגל חובות בהיקף של 800 מיליארד יורו ,  ובמדינות כמו בלגיה ,  איטליה ואירלנד החוב הקצר מהווה כ-20% מהתוצר .  ויש כמובן עוד מדינה ,  גדולה וחזקה הרבה יותר ,  שלא נמצאת באיחוד האירופי .  היא ,  בניגוד ליוון ,  היתה יכולה להתמודד עם המשבר הפיננסי באמצעות פיחות במטבע המקומי שלה והורדת הריבית קרוב לאפס .  אבל למרות גמישותה המוניטרית - יש הטוענים שתוך שנה או שנתיים מצבה לא יהיה טוב הרבה יותר מזה של כמה מהמדינות החלשות באירופה .  החוב הלאומי שלה ענק ומעמדה התחרותי הידרדר .  מדובר כמובן בבריטניה .  כך שהמשבר היווני הוא לא באמת יווני .  אם יוון וחברותיה לאיחוד האירופאי לא ימצאו לו פתרון שירגיע את השווקים הפיננסיים - הוא זה שעלול להצית את המשבר המפחיד מכולם .  זה שלא זוכה כיום לתשומת לב רבה - אבל כלכלנים רבים מבינים שהוא הסכנה הגדולה ביותר שאורבת כיום לכלכלה הגלובלית :  משבר חובות ממשלתיים .  טייקון ישראלי גדול ,  שעסקיו פזורים על פני כל הגלובוס ,  אמר לי השבוע ששני דברים מטרידים אותו כיום :  יוון ,  שעשויה לגרור משבר בבנקאות האירופית ,  ובריטניה - שם לדעתו בועת הנדל"ן עוד לא התפוצצה .  אז מה התסריט שאתה צופה ,  שאלתי : " אני מעריך שאלה שכבר תקועים עם אג"ח ביוון במאות מיליארדי דולרים לא יתנו לה ליפול ".  איך פותרים את המשבר היווני ?  התשובה הפשוטה היא העלאת מסים וקיצוץ חד בסקטור הציבורי היווני .  אבל שני המהלכים האלה כלל אינם פשוטים .  יוון נשלטת על ידי שני ארגוני עובדים חזקים :  gsee המפולג המאגד 2 מיליון עובדים ,  גם מהסקטור הפרטי ;  ו-adedy החזק והמיליטנטי ,  המאגד את עובדי הסקטור הציבורי .  למרות מצבה הקשה של יוון בשווקים הפיננסיים הבינלאומיים ,  ועדי העובדים היווניים לא מתרגשים וממשיכים להתנגד לכל תוכנית קיצוצים .  הם דורשים מהממשלה לחפש את המקורות החסרים לה בקרב השכבות העשירות ביוון ,  שמתחמקות מתשלומי מסים .  רפורמה במערכת המס היוונית היא תהליך איטי ,  שספק אם יוכל להביא תקבולים משמעותיים בטווח הקצר - אבל האיגודים היוונים לא מוכנים לשלם את המחיר .  גם אם תצליח הממשלה לגבש תוכנית קיצוצים מסיבית בסקטור הציבורי ,  שתזכה להסכמת האיגודים - בעיותיה של יוון יהיו רחוקות מפתרון .  גלגול החובות של הממשל לא יפתור את הבעיה היסודית של המדינה :  שחיקה מתמשכת בפריון ,  ביעילות ובתחרותיות של המדינה בהשוואה למדינות החזקות בגוש היורו ,  ובראשן גרמניה .  גם זאת אינה רק בעיה יוונית :  בעוד גרמניה שיפרה בעקביות את הפריון ואת התחרותיות שלה בעשור האחרון והגיעה לשיא של יותר מ-180 מיליארד יורו בעודף המסחרי שלה - הרי שרוב שכנותיה לא השכילו לעשות זאת .  גם אלה שלא שקועות בחובות עתק ובבועת נדל"ן שהתפוצצה ,  כמו ספרד ואירלנד ,  סובלות מתחרותיות נמוכה .  המשבר ביוון יכול אפוא להיות רק דוגמית קטנה ,  מבוא לצרות גדולות הרבה יותר במדינות אחרות בגוש היורו ולאיחוד המוניטרי עצמו .  הקושי הרב במציאת פתרון מוסכם למשבר הנזילות היווני והפערים הגדלים במעמדן התחרותי של מדינות אירופה מעלים ספקות גדולים מאי פעם לגבי היכולת של האיחוד להמשיך לפעול במתכונתו הנוכחית .  וזה לא רק גוש היורו כמובן :  הכפר הגלובלי כולו עומד בפני עימותים ומבחנים קשים .  זה כבר לא יהיה רק מלחמות בין ועדי עובדים למשלמי מסים במדינות כמו יוון ,  קרבות בין בנקאים למשלמי מסים במדינות כמו בריטניה או הצהרות לוחמניות בנוגע למדיניות שערי מטבע בין מעצמות כמו ארה"ב וסין ;  הקשרים הפיננסיים והריאליים מחברים ומעמתים את האינטרסים ,  את האתגרים ואת הסכנות של רוב מדינות העולם .  מפולת של אג"ח יווניות עלולה להוביל למשבר ספרדי או לדחוף ביתר מהירות למדיניות קיצוצים אכזרית בבריטניה .  בחירות בגרמניה עלולות לדחוף מדינות כמו יוון לפינה מפחידה כמו זאת שאליה נקלעה השבוע .  גם חובות ענק של מדינות כמו יפן ,  שעד היום לא זכו לתשומת לב רבה מצד השווקים הפיננסיים ,  עולים לפתע לדיון ומעלים שאלות קשות .  באתונה קיוו השבוע שיימצא פתרון פיננסי ופיסקלי למשבר שלהם ,  הם מאמינים כאן שאף אחד לא ייתן לבעיה קטנה כמו יוון להתפתח למשהו גדול יותר - אבל סוחרי אג"ח בוול סטריט ,  בלונדון ובטוקיו יודעים שאם זאת לא תהיה יוון ,  זאת יכולה להיות מדינה אחרת .  המשבר הפיננסי של 2008 בבנקים ובנדל"ן לא הסתיים והוא עלול לחזור בפורמט מבהיל כפליים - כי הפעם מוקד הרעש עלול להיות לא הסקטור הבנקאי ,  אלא הממשלות - אלה שהצילו את הבנקים בסיבוב הראשון .
 
באתונה הורם דגל אדום לכלכלה הגלובלית
nan
