רק הערפל עצר את לינדזי ווהן
הגולשת האמריקאית התרסקה בקטע הראשון של הסלאלום הענק ,  הקטע השני נדחה .  זהב לאוסטרליה בקפיצות פריסטייל
אם בימים שקדמו לפתיחת משחקי החורף האולימפיים בונקובר התלוננו שם על תנאי מזג אוויר קיציים מדי ,  הרי שלפנות בוקר  ( חמישי )  סבלו גולשות הסקי האלפיני מתנאים קשים במיוחד ,  שכללו שלג וערפל כבד על המסלול בהר וויסלר .  ובכל זאת ,  מי שעוקב אחרי ספורט החורף בעולם יודע שהספורטאים האלה רגילים כמעט לכל תנאי מזג אוויר ,  וזו בדיוק הסיבה שתחרות הסלאלום הענק לנשים יצאה לדרך כמתוכנן .  
על גבי מסך הטלוויזיה היה קשה לעקוב אחרי הגולשות ,  שבחצי מהזמן נעלמו בערפל ,  ולא רק בטלוויזיה .  הצופים שהמתינו במורד ההר לא יכלו לעקוב אחרי התחרות על פני המסך הענק ,  שהפך ללבן לחלוטין .  הגולשות עצמן התקשו מאוד ,  ומי ששילמה על זה את המחיר היקר ביותר הייתה דווקא לינדזי ווהן האמריקאית ,  שהחמיצה הזדמנות למדליה נוספת אחרי שהתרסקה באחת הפניות על המסלול הקשה ,  וזה קרה לה בפעם השניה במשחקי ונקובר .  בת ארצה ג'וליה מנקוסו ,  שיצאה לדרך אחריה ,  סבלה מנפילה דומה ,  אבל קיבלה הזדמנות נוספת בגלל טעות של מארגני התחרות ,  שאפשר לה לצאת לדרך בזמן לא מתאים ,  בעוד שווהן הייתה על המסלול אחרי ההתרסקות .  
מי שקבעה את הזמן הטוב ביותר בתום החלק הראשון הייתה אליזבת גאורגל האוסטרית ,  שכבר זכתה במדליית הארד בקטגוריית הדאונהיל .  היא הייתה מהירה בשתי מאיות בלבד מטאינה באריו הצרפתיה ,  מה שמבטיח לנו קרב צמוד במיוחד בחלק השני של בתחרות .  אותו חלק היה אמור להתקיים כשעתיים לאחר החלק הראשון ,  אבל בסופו של דבר נדחה ביממה אחרי שהערפל רק התגבר . " זה היה הדבר ההגיוני ביותר לעשות ",  אמרה בסופו של היום מריה ריש הגרמניה ,  האלופה האולימפית בדאונהיל : " הערפל היה כל כך כבד ,  שאי אפשר היה לראות כלום ".   " יכלנו לראות בבירור מקסימום שלושה שערים בזמן המקצה ,  כך שהיינו צריכות ממש לסמוך על עצמנו ",  הוסיפה אניה פרסון השבדית ,  שמדורגת במקום ה-12 .  
כעת נותר למארגנים להתפלל שתנאי מזג האוויר ייאפשרו לקיים את שאר תחרויות הסקי האלפיני במועד ,  לפני טקס הסגירה של המשחקים שמתכונן ליום ראשון .  והם יתפללו ,  מכיוון שתחזית מזג האוויר לא מבשרת טובות עבורם .
 מעניין מאוד לעקוב אחרי הספורטאים האוסטרלים במשחקי החורף ,  במיוחד שגם אנחנו באים ממדינה שמעדיפה את ספורט הקיץ .  אמנם יש לאוסטרלים הרים מושלגים ,  וגם יש להם הרבה יותר משאבים לספורט ,  אבל בכל מה שקשור לענפי ספורט החורף הפופולאריים ביותר  ( סקי אלפיני ,  ביאתלון ,  הוקי קרח )  הם די בפיגור .  האוסטרלים בחרו כבר לפני כמה שנים להתמקד בענפים החדשים יותר ,  שגם פונים לקהל הצעיר יותר ולא מצריכים משאבי טבע ענקיים כמו הרי האלפים או הרוקי .  
לפנות בוקר ,  הם זכו במדליית הזהב השניה שלהם במשחקים והשלישית בסך הכל .  הפעם זה קרה בתחרות קפיצות הפריסטייל  ( אריאלס )  לנשים ,  כאשר המדליות האחרות הושגו בסקי פריסטייל ובסנואובורד .  במשחקים הקודמים בטורינו אוסטרליה דווקא הייתה פייבוריטית בקפיצות הפריסטייל לנשים ,  אבל הפסידו את התואר לשוויץ .  הפעם דיברו על השיפור העצום של הקופצות הסיניות שמככבות בגביע העולם ,  אלא שבסופו של דבר הייתה זו לידיה לאסילה האוסטרלית שהתעלתה מעל כולם ,  ורשמה ניצחון משכנע במיוחד .  
אחרי שדורגה במקום השני בתום קפיצה אחת מבין שתיים ,  לאסילה הוכיחה אופי מיוחד כשביצעה קפיצה שרואים בעיקר בתחרויות הגברים ,  קפיצה שכללה שתי סלטות ושלושה ברגים ,  בדרך למדליית הזהב .  ראוי לציין כי גם בתחרות הזאת הערפל השפיע על הקופצות ,  שחלקן התקשו מאוד בנחיתה שלהן .  שתי סיניות ,  נינה לי וצ'ינצ'ין גוו ,  השלימו את תמונת הפודיום .
 מארחת המשחקים קנדה חגגה לפנות בוקר מדליית זהב שביעית במשחקים ,  אחרי שקיילי האמפריס והתר מויס זכו בתחרות לנשים  ( שמתחרות רק בזוגות במתכונת האולימפית )  .  החגיגה הפ-כה לגדולה יותר ,  כשצמד קנדיות נוסף זכה במדליית הכסף ,  בעוד שהאמריקאיות זכו בארד .  
הסיפור הגדול של התחרות הזאת הגיע מכיוון צמד הגרמניות ,  קתרין מרטיני ורומי לוגש ,  שבסיומו של קטע הגלישה השלישי  ( מתוך ארבע )  היו רחוקות משלוש מאיות בלבד מעמדת מדליית הארד .  בקטע האחרון הן רצו לתת את הכל ,  אבל נתנו ככל הנראה יותר מדי והתרסקו על המסלול .  לצמד הגרמני שלום ,  אבל אימפריית המזחלות גרמניה סיימה את תחרות הנשים ללא מדליה .
 טורניר ההוקי קרח לגברים כבר נמצא בשלביו המכריעים בונקובר ,  ולפנות בוקר הושלמה תמונת חצי הגמר .  ארבע העולות המאושרות הן :  ארצות הברית ,  קנדה ,  פינלנד וסלובקיה .  המאוכזבות הגדולות הן האלופה האולימפית שבדיה ורוסיה .  
ארצות הברית הייתה הנבחרת הראשונה שהבטיחה את עלייתה ,  אבל היא עשתה זאת אחרי שנאבקה בקושי רב מול שוויץ ,  בדרך לניצחון 0:2 .  הקנדים הצהירו כוונות ,  אחרי שהביסו את רוסיה 3:7 .  פינלנד ניצחה את צ'כיה 0:2 ,  בעוד שסלובקיה הדיחה את האלופה האולימפית שבדיה אחרי ניצחון 3:4 .  
1 .  גרמניה 7 זהב ,  10 כסף ,  7 ארד 
2 .  ארצות הברית 7 זהב ,  9 כסף ,  12 ארד 
3 .  קנדה 7 ,  6 ,  2 
4 .  נורבגיה 6 ,  6 ,  6 
5 .  שוויץ 6 ,  0 ,  2 

רק הערפל עצר את לינדזי ווהן
הגולשת האמריקאית התרסקה בקטע הראשון של הסלאלום הענק ,  הקטע השני נדחה .  זהב לאוסטרליה בקפיצות פריסטייל

