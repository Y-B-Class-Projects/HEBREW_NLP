חוזרים לנהיגת חורף
סוף השבוע הגשום יגביר את הסכנות בכביש .  וואלה !  רכב שוב מזכירים לכם כיצד לנהוג נכון בחורף ,  כדי שלא תצטרכו להחליף פרטים
למרות שהיינו אמורים להיות כבר עמוק בעונה הגשומה ,  עד כה לא נרשם ממש חורף בישראל .  אלא שתחזית מזג האוויר רומזת שבסוף השבוע הזה נזכה למערכת חורפית ראשונה העונה ,  סיבה מספיק טובה לשוב ולהזכיר לכם שגשמים הם ברכה ,  אך גם טומנים ברובם סכנה מאוד גדולה למשתמשים בכביש .
 גשם שמגיע לאחר מספר ימים יבשים ,  על אחת כמה וכמה שבועות ,  מציף על פני הכביש את כל הלכלוך שהצטבר באספלט ובעיקר נוזלים שומניים .  זה מוסיף לחלקות בכביש ולירידה בחיכוך עם הצמיגים שגם כך מושפעות לרעה מהרטיבות .  תוסיפו לכך פגיעה בשדה הראייה אם בגלל הגשם ,  ערפילים או אדים על השמשות ותגלו שהסיכויים לתאונת דרכים עולים באחוזים רבים .
 פרט למגבלות הטבעיות שגורר עימו החורף ,  יש לזכור כי אנו הנהגים בישראל איננו מתורגלים או מנוסים בנהיגה שכזו ובעיקר איננו בקיאים בתפעול הרכב לאחר שנקלענו למצב חירום .  על כן ,  הנה שוב הטיפים שלנו שיעזרו לכם למנוע מצבי חירום ואת תאונת הדרכים הבאה שלכם בסוף השבוע החורפי הצפוי .
 הטיפ הראשון ואולי גם החשוב ביותר לנהיגת חורף הוא לשמור מרחק .  תנאי הכביש הרטובים מפחיתים מאוד את החיכוך שנוצר בין הצמיג לאספלט ,  בעיקר אם הגשם מגיע לאחר מספר ימים יבשים כאמור .  החיכוך המופחת מגדיל את מרחק הבלימה ומגדיל את הסיכוי לאובדן שליטה ברכב ולפיכך מעלה את הסיכויים להיות מעורבים בתאונת דרכים .  יש להקפיד לשמור על מרחק סביר מהרכב מלפנים ולהאט בכל פעם שאורות הבלם שלו נדלקים .  נמליץ לכם אפילו להאט עוד קודם ,  כאשר אורות הבלם ברכב שלפניו נדלקים .
 אם נקלעתם למקרה חירום בילמו בכל הכוח ותנו למערכת ה-ABS לעשות את שלה ,  כך שכל שנותר לכם הוא לנסות ולהתחמק מהמפגע שלפניכם בעזרת הפניית ההגה .  אם אין לכם ABS כל שנותר לכם לעשות הוא להקטין ככל הניתן את מרחק הבלימה וכן להפחית את המהירות כדי לצמצם את האנרגיה במקרה של פגיעה .  על כן ,  החזיקו את ההגה מיושר ,  בילמו בצורה חזקה ואחידה ובכל מקרה אל  " תפמפמו "  את דוושת הבלם שכן מרחק הבלימה יגדל והמהירות לא תופחת .
 בנוסף ,  הקפידו לשמור על מרחק גם מהרכב שמאחוריכם רק אל  " תסמנו "  לו להתרחק באמצעות בלימה פתאומית .
 צמיגים הם הקשר היחיד בין הרכב שלכם לכביש כאשר שטח המגע של כל אחד מהם באספלט הוא בסך הכל כגודל כף יד .  לתקינותם חשיבות רבה בכל עונות השנה ובימי החורף היא גדולה שבעתיים בשל הירידה ברמת האחיזה עם הכביש .  לחץ אוויר נכון  ( יופיע במדבקה על סף דלת הנהג ,  מכסה התדלוק או בספר הרכב )  משפר את אחיזת הצמיג בכביש ובתנאי רטיבות הוא מאפשר ניקוז יעיל של מים ומונע  " ציפה ". 
צמיג שלחץ האוויר בו אינו תואם את הוראות היצרן ,  יפחית את החיכוך עוד יותר וכך יפגע בבטיחות הנסיעה .  כמו כן ,  חשוב להקפיד שעומק החריצים בצמיג יהיו לפחות שלושה מילימטרים ולוודא שהצמיג אינו בלוי או מתאריך ייצור העולה על חמש שנים ,  עדיף פחות .  עם השנים הצמיג מתייבש ומאבד מתכונותיו מה שמשפיע לרעה בעיקר על אחיזת הכביש .
 תנאי הראות הקשים שעלולים להתעורר בימי החורף ,  משפיעים אף הם לרעה לבטיחות הנסיעה .  לכן יש לדאוג כי ממושב הנהג אתם רואים את הסובבים אתכם והם גם רואים אתכם .  לשם כך ,  יש לדאוג למספר פעולות מקדימות :  הקפידו כי מיכל נוזל השמשות יהיה מלא כל הזמן בחומר ניקוי ייעודי .  אל תסתפקו במים בלבד ,  הם לא יעזרו לכם לנקות את השמשה מרסיסי שמן שיתיז הרכב שלפניכם .  הקפידו גם להחליף מגבים אם הם יבשים וכן ודאו שפתחי ההתזה אינם סתומים או שהם מכוונים לרכב שלצידכם ,  אחרת לא עשיתם כלום .
 יש להדליק אורות דרך בכל שעות היממה ולא לשכוח לנקות מידי פעם גם את פנסי התאורה מלפנים ומאחור .  כמו כן ,  מערכת חימום תקינה תאפשר לפזר ביעילות אדים המצטברים על השמשות מעבר לעובדה שהיא תעשה לכם נעים כשבחוץ שולט הקור .
 הקפידו להתאים את מהירות נסיעתכם לתנאי הדרך וכמו כן גם לנהגים שסביבכם .  נהיגה במהירות  " קייצית "  עלולה להיות גבוהה מדי בסיבובים ותרחיב באופן מסוכן את רדיוס הפנייה והיא גם מצריכה מרחק גדול יותר לבלימת הרכב .  כמו כן ,  איבוד האחיזה של הצמיג עם הכביש עלול לגרום לאיבוד שליטה .
 הכביש הוא מקום דינמי המשתנה באופן תדיר .  צפו לפנים רחוק ככל הניתן ,  ואתרו בעיות מבעוד מועד כך שלא תופתעו מהאטה פתאומית של התנועה או כל מצב אחר .  תכננו מראש את מסלול נסיעתכם ואת הנתיב הבטוח ביותר עבורכם .  זיכרו ,  מוטב לפעול באופן מבוקר בעת זיהוי בעייה מאשר לפעול באופן אינסטנקטיבי .
 עניין חשוב נוסף הם הולכי הרגל .  נסיעה מהירה על גבי שלוליות תתיז עליהם מים ,  והם ממש לא יעריכו את זה .
 לפריטי הלבוש שאתם לובשים יש משמעות גבוהה וחשובה .  אמנם אין אופנה מועדפת לנהיגה ,  אך רצוי ללבוש כמה שפחות בגדים כבדים אשר עלולים לסרבל את פעולותיכם .  כמו כן ,  שכבות רבות עלולות למנוע מחגורת הבטיחות להיצמד לגוף ולעשות את אשר תוכננה לעשות במקרה הצורך .  לכן ,  לפני תחילת הנסיעה הסירו את המעיל והסוודר הכבד ותנו למערכת המיזוג לקבוע טמפרטורה נוחה עבורכם .
 יחד עם זאת ,  כדאי מאוד שלא לחמם את תא הנוסעים יתר על המידה פן תרד רמת החמצן ותגרום לכם לכאב ראש או במקרה הגרוע תירדמו בנהיגה .  כמו כן ,  כדאי גם להשאיר חרך קטן פתוח בחלון הרכב כדי לדאוג לרענון האוויר בתא הנוסעים .
 חשיבות גבוהה יש גם לאופן שבו אתם מחזיקים את ההגה .  החזקה נכונה היא כאשר אגודל יד ימין מונח על החישור בשעה שלוש ,  אגודל שמאל על החישור בשעה תשע ושאר האצבעות מלופפות סביב גלגל ההגה ברכות .  באופן שכזה תוכלו לסובב את ההגה בתנועות מבוקרות ותימנעו מתנועות חדות שעלולות להפר את שלוות המכונית ואחיזתה עם הכביש .
 בעת חירום ,  תאפשר לכם החזקה נכונה לתמרן ביתר קלות ובצורה יותר בטוחה בין מכשולים בכביש .  יחד עם זאת ,  הקפידו לא לשבת רחוק מדיי מגלגל ההגה - שימרו תמיד על מרפקים וברכיים מעט מכופפים .
 ריכוז ועירנות מוגברים הם עוד דברים שחשוב לשמור עליהם .  רמת האיומים מסביבכם עולה פלאים בימי החורף - הכבישים חלקים יותר ,  שדה הראייה לקוי התנועה לרוב כבדה ולכל הנהגים והנהגות שסביבכם קר ורטוב .  אז מה עושים ? 
הפחיתו ככל הניתן ביצוע פעולות הגורעות מהריכוז בנהיגה כמו התעסקות עם מערכת השמע ,  הטלפון הסלולרי וכדומה .  גם עייפות משפיעה על מצבכם אז הקפידו לנהוג כשאינכם עייפים ובטח לא לנהוג לאחר ששתיתם אלכוהול .  בנסיעות ארוכות הקפידו לעצור מידי פעם כדי למתוח איברים ,  לנשום אוויר צח והכניסו מעט מזון ושתייה לביטנכם .
 כ-35 אלף תאונות דרכים נרשמות מידי שנה בחודשי החורף בין נובמבר למרץ ,  ועוד אלפי תאונות מתרחשות אך לא מדווחות לרשויות .  בתקופה זו נרשם גם כשליש מהסך השנתי של ההרוגים ,  כ-150 בני אדם .  נהיגה בהתאם לטיפים שניתנו תעזור לכם שלא להכנס לסטטיסטיקה ,  אך יש עוד דבר קטן שעליכם לעשות .
 מנתוני משרד התחבורה עולה כי מבין כלי הרכב הנעים על הכביש כעשרים אחוזים אינם תקינים .  לכן ,  בהמשך לבדיקת הצמיגים והמגבים ,  ישנן מערכות נוספות ברכב הדורשות תשומת לב על ידי בעלי מקצוע מוסמכים .  כנסו למוסך שלכם ובקשו כי יכינו את רכבכם לחורף - שיבדקו את הבלמים ,  ההיגוי ,  מערכות החשמל ובקרות הבטיחות השונות .  בחלק מהמוסכים המורשים זה אף ניתן ללא תשלום כל עוד לא נידרש תיקון .
 וכמו תמיד ,  אנו שוב מדגישים כי בסופו של דבר הכל תלוי בכם .  המלצתנו האחרונה יכולה להשפיע על כל הסעיפים הקודמים גם מבלי שקראתם או פעלתם לפיהם :  הקפידו לשמור על סבלנות וסובלנות כלפי הנוהגים סביבכם ואל תשכחו לשמור מרחק ולהביט כמה שיותר רחוק .  פעולת מנע מבוקרת עדיפה על אינסטינקט פתאומי .
 שיהיה לכם סוף שבוע חמים ובטוח בכבישים .
 
חוזרים לנהיגת חורף
סוף השבוע הגשום יגביר את הסכנות בכביש .  וואלה !  רכב שוב מזכירים לכם כיצד לנהוג נכון בחורף ,  כדי שלא תצטרכו להחליף פרטים

