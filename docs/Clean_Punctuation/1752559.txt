מי יהיה הבוגד הבא ? 
באווירה הציבורית הנוכחית בגידה היא מעשה קל מאוד :  כל ביקורתיות או ערעור על סמכות ביטחונית הוא בלתי נסבל .  כך זכה גם הפצ"ר לריסוס כתובות  " בוגד "  על גדר ביתו .  רחל ליאל סבורה שמדינה שרוצה להמשיך להיות דמוקרטית חייבת לתקן את המצב
מרססי הכתובת  " בוגד "  על בית הפצ"ר האלוף אביחי מנדלבליט ,  ידעו שרבים יתמכו בהם .  באווירה הציבורית הנוכחית בגידה היא מעשה קל מאוד ;  פשוט התנגד לקו הרשמי ,  חקור ,  בדוק ,  פקפק ,  והנה אתה שם : " בוגד ".  בעבר אמרו זאת על ראש ממשלה מהשמאל ,  ציירו קרן על מצחה של פרופ' נעמי חזן ,  לחשו זאת ברמיזה באוזנו של ראש ממשלה מהימין או כתבו זאת בטוקבקים על כל פעיל זכויות אדם ,  היום אפילו אלוף בצה"ל הוא הבוגד .  ומי יהיה הבוגד הבא ? 
מנדלבליט זכה לתואר  " בוגד "  משום שביקש לחקור מקרה בו חיילי גבעתי הכריחו ילד פלסטיני בן 9 לפתוח תיקים החשודים כממולכדים בעת השתלטות יזומה על בניין .  בכתב האישום נטען כי כשהילד חשש לפתוח תיק ,  ירה חייל גבעתי בתיק .  החלופה הפשוטה מראה עד כמה הימור על חייו של ילד בן 9 היה קל ,  לכאורה ,  ועד כמה דרושים כאן חקירה ובירור מעמיק .  במובן הזה זכה האלוף מנדלבליט בצדק בתואר הגנאי ,  שהרי באווירה הציבורית בימינו כל ביקורתיות או ערעור על סמכות ביטחונית ,  אפילו אם הוא מתוך המערכת הביטחונית ,  הוא בלתי נסבל .  זהו ,  כמובן ,  מצב בלתי אפשרי במדינה שרוצה להמשיך להיות דמוקרטית .
 לא רק ענייני ביטחון ,  גם ענייני גזע ,  דת ולאום ,  למרבה הבושה ,  הפכו כבר עילה להאשמה בבגידה .  כך אלי צביאלי ,  ניצול שואה ,  מוותיקי צפת ,  זכה לככב על כרוזים שנתלו ברחבי העיר העתיקה משום שהשכיר דירה לסטודנטים בדואים הלומדים במכללה המקומית ,  וזכה באיומים על שריפת ביתו .  אווירה כזו מזכירה הלכי רוח שהובילו למשטרים חשוכים ותקופות אפלות .  היום אלי צביאלי הוא ה"בוגד ".  ומי יהיה ה"בוגד "  הבא ? 
אולי ה"בוגד "  הבא הוא מי שנאבק למען חלוקה מאוזנת יותר של הרווחים ממרבצי הגז ,  משאבי הטבע של כולנו ,  שחברות גדולות קיבלו זיכיון להפיק ?  העובדה כי ישראל לוקחת את התמלוגים הנמוכים בעולם ,  וכי רווחים אלו ,  המגיעים כחוק לאזרחי ישראל ,  יכלו לסייע לבעיות חברתיות נרחבות ,  לא מנעה רקימת עלילה :  המאבק החברתי הזה צוייר כבגידה ,  כסיוע  " לגז הערבי ".  החליט מי שהחליט לנצל את האווירה הציבורית ולקשור באופן מופרך מאבק חברתי לחובה ליישר קו ,  לסתום ולא  " לבגוד ".  כדי לתייג שורה ארוכה של ארגונים חברתיים וסביבתיים  ( בהם גם הקרן החדשה לישראל )  כ"בוגדים ".  היום הם ,  ומי יהיה הבא בתור ? 
קל כל כך להאשים בבגידה משום שהמשמעות כיום של המילה  " בוגד "  היא פשוטה :  אתה מפריע לי להתנהג בצורה אלימה ,  כוחנית המזלזלת בחיי אדם או בצרכיהם .  ולכן ,  במובנים הללו ,  האלוף מנדלבליט הוא בהחלט  " בוגד ".   " בוגד "  גם כל מי שרוצה בקיומם של עקרונות הדמוקרטיה כמו חזקת החפות ,  חופש התנועה וחופש הדעה ,  המאפשרים חיים בחברה מגוונת .  ארגוני זכויות האדם הם הפרקליטים הציבוריים ,  המייצגים את קולם של מי שחשודים כמסוכנים ,  מלשינים או מפריעים לסדר הציבורי ולאחדות הדעות ;  הם קול מאזן וחשוב .  לכן בימינו הם נחשבים הבוגדים הגדולים מכולם .  אבל מאחוריהם משתרכת שיירה של  " בוגדים "  נוספים :  כל מי שמבקש לחרוג מקו אידיאולוגי או מדיניות כוחנית שמוצגים כדרך היחידה לשרוד פה ,  אך בסופו של דבר מייצרים רק שנאה ,  עוולות נוספות ,  ומוליכים את ישראל לבידוד בינלאומי .
  *  רחל ליאל היא מנכ"לית הקרן החדשה לישראל

מי יהיה הבוגד הבא ? 
באווירה הציבורית הנוכחית בגידה היא מעשה קל מאוד :  כל ביקורתיות או ערעור על סמכות ביטחונית הוא בלתי נסבל .  כך זכה גם הפצ"ר לריסוס כתובות  " בוגד "  על גדר ביתו .  רחל ליאל סבורה שמדינה שרוצה להמשיך להיות דמוקרטית חייבת לתקן את המצב

