היגיון משלהם
ההתאפסות של שוטנהיימר ,  הזריחה של רג'י בוש ,  כוח הרצון של פארב והמינוי המוזר של צ'אן גיילי .  דוד רוזנטל על השבוע שהיה
הנה החדשות הבולטות מהשבוע האחרון :  ג'וש מקדניאלס מחריב את דנבר ושולח את מייק נולאן ,  אחד ממתאמי ההגנה הטובים בליגה ,  למיאמי ,  ליין קיפין שוב עושה בושות ,  אל דייויס מראיין למשרות עוזר המאמן באוקלנד לפני שפיטר את המאמן המכהן ,  דאלאס וסן דייגו האריכו חוזים למאמנים שזה עתה הודחו מהפלייאוף ,  ולא בפעם הראשונה ,  בעיקר בגלל אימון שמרני וגרוע .  כמה מהחדשות הללו קשורות לגמרי החטיבות שיתקיימו ביום ראשון ?  אף לא אחת ,  כאילו כדי להזכיר לנו שארבע הקבוצות שיבחרו אחרונות בסיבוב הראשון של הדראפט הקרוב מתעלות על ים של בינוניות .  כאילו כדי להסביר כמה הן ראויות להיות במעמד הזה .
 ולא ,  לא שכחנו ,  חלילה ,  את הסיפור המוזר של השבוע - סאגת מינוי המאמן של בפאלו .  כל בן אדם ראוי להזדמנות שניה ,  שלישית ואפילו שמינית אם לא רצח או גנב ,  ואם בבילס חושבים שצ'אן גיילי הוא המאמן המתאים בשבילם - סו בי איט .  לגיילי יש היסטוריה ארוכה של כשלונות ב-NFL ובמכללות ,  ובסך הכל הוא בוודאי לא הדבר הטוב ביותר שהיה בשוק .  אבל גם דיק ג'אורון ,  זה שפוטר מבפאלו במהלך העונה ,  היה אחראי לעונת 3:13 פנטסטית של שיקגו ב-2001 .  לא תמיד אפשר לדעת .  
כך שמה שעצוב בעניין של גיילי הוא לא המינוי ,  אלה ההשלכות .  בפאלו ניסתה כל מני שמות בשוק ,  כולם סירבו .  חלק אפילו לא הגיעו להתראיין .  סביר להניח שאף אחד במשרדי ההנהלה לא העלה את השם של גיילי לאחר המחזור ה-17 ,  איש לא חלם שם שבכך יסתפקו הבילס .  המינוי הזה הוא שידוך של אין ברירה לשני הצדדים ,  זיווג די מיוחד כשמדובר ב-NFL .  בהתחשב בעובדה שגם על העגלה של אוקלנד אין יותר מדי קופצים ,  לא נותר אלא לקבוע שהימים שבהם משרת מאמן ראשי ב-NFL לא הייתה מותנית במקום העבודה עברו מן העולם .  זה מה שתדמית גרועה של שנים יכולה לעשות לך .
 אבל עם כל הכבוד ,  ביום ראשון יש לנו שני משחקים ,  ועוד כמה נקודות שהייתי שמח להתעכב עליהן .  זאב אברהמי ציין בטור הסיכום את השורה הסטטיסטית של לדניאן טומלינסון במשחק מול הג'טס - 12 נשיאות ,  24 יארד ,  שני יארדים לנשיאה .  הממוצע של דארן ספרולס - שלוש נשיאות ל-33 יארד ,  11 יארד לנשיאה .  בצד של הג'טס נשא שון גרין את הכדור 23 פעמים ל-128 יארד ,  כולל ריצה של 53 יארד לטאצ'דאון .  תומאס ג'ונס החזיק בכדור 14 פעמים ל-41 יארד .  
תומאס ג'ונס ,  למי שלא זוכר ,  סיים את העונה שלישי בין הרצים ,  עם 1,402 יארד .  ובכל זאת ,  הוא קיבל פחות נשיאות והיה פחות אפקטיבי .  כולם דיברו על ההגנה  ( המדהימה כשלעצמה )  של הג'טס ,  אבל זה היה ההבדל הגדול במשחק - השימוש ברצים .  בניגוד לנורב טרנר השמרן ,  שלא הרוויח שום דבר מטומלינסון ועדיין המשיך להשתמש בו שוב ושוב ,  רקס ריאן הטיל את יהבו על הרץ החם בין השניים .  
אופס ,  סליחה ,  לא רקס ריאן ,  או לפחות לא רק רקס ריאן .  לכל אורך העונה הושמץ מתאם ההתקפה בריאן שוטנהיימר קשות ,  לעתים קרובות בצדק .  ניו יורק היא קבוצת הריצה הטובה בליגה ,  מונהגת על ידי קוורטרבק רוקי .  שוטנהיימר לא תמיד הפנים את זה ונתן למארק סאנצ'ז לזרוק .  זה עלה לסילונים בלא מעט משחקים .  כשהגיע הפלייאוף ,  שוטנהיימר ידע לעשות את הסוויץ' וללכת על ההימור הבטוח - לסחוב את ההגנות ולאכול שעון על הקרקע ,  לתת לסאנצ'ז לזרוק רק כשחייבים .  את התמורה המלאה הוא קיבל בסן דייגו - סאנצ'ז צבר ביטחון ככל שהתקדם המשחק ,  ומסר את הכדור ששינה את כובד ההתמודדות לידיים של דסטין קלר .  באופן אירוני למדי ,  שוטנהיימר הבן ניצח ביום ראשון קבוצה שנבנתה ,  שיחקה והתנהגה כמו קבוצת פלייאוף של שוטנהיימר האב .
 - הנה כמה דברים שעליהם חשבתי במהלך השבוע שעבר ,  חלק מהם עלו על הכתב וחלק לא :  הסיינטס והווייקינגס הגיעו לשיא בזמן הלא נכון של העונה ויעופו מיד ,  לריברס והצ'ארג'רס יש יותר מדי נשקים נגד הגנת הג'טס ,  לברט פארב אין דלק במיכל והוא יחריב את מינסוטה ,  לאריזונה יש הגנה יותר טובה מזו שראינו נגד גרין ביי ,  דאלאס היא הקבוצה הטובה ביותר בפלייאוף והיא גם זו שתיקח את הסופרבול  ( כן ,  אני יודע ,  אוהדי הקאובויס ,  אתם מוקירים אותי על הניחוס הזה )  .  הרבה כובעים מטוגנים כבר יש על השולחן ,  ועכשיו השאלה היא אם יהיה גם קינוח .  בעוד שבועיים וחצי תקבלו תשובה לעניין הזה ,  כי אני מכין בשבילו את המתכון .  תרשו לי ,  אולי בפעם האחרונה העונה ,  להמר - המנצחת בגמר ה-AFC תהיה זו שתיקח את הסופרבול .  בתיאבון לי .
 - האם הגיע הזמן של רג'י בוש ?  האם זו הנקודה שבה הוא יהפוך מעוד בורג למסמר החשוב ביותר בהתקפת הסיינטס ?  אם לשפוט לפי המשחק נגד אריזונה ,  התשובה היא כן .  ועדיין ,  זה רק משחק אחד .  ההגנה של מינסוטה הרבה פחות מופקרת מזו של הקרדינלס .
 - ברט פארב .  כן ,  ההוא מהרשימה מקודם .  הרבה דברים אפשר לומר עליו ,  אבל האיש באמת אוהב פוטבול .  וכשאתה באמת אוהב משהו ויש לך גם כישרון לעשות אותו ,  אתה יכול להגשים הרבה חלומות .  כמו ,  למשל ,  להגיע בגיל 40 בסופרבול .  
- רק שלפני כן הוא יצטרך לעבור בסופרדום ,  שמזמן כבר לא נכנס לאמוק כמו זה שאחז בו בשבת שחלפה .  ממש לא יהיה איזי בביג איזי .  
- אני לא מהמר על זהות המנצחת בין הקולטס לג'טס ,  פשוט משום שהבנתי שזו טעות להמר נגד הג'טס בפלייאוף הזה ,  אבל גם מכיוון שאני יודע שזו תמיד טעות להמר נגד פייטון מאנינג .  
- המדינה של פייר גארסון נחרבה ,  ולאורך שבוע שלם ,  כשהקבוצה שלו התרכזה בהכנות למשחק מול בולטימור ,  הוא התעסק בחיפוש טלפוני של ניצולים מהאסון בהאיטי .  ביום ראשון גארסון רץ אחרי אד ריד והפשיט ממנו כדור שהיה מחזיר את הרייבנס למשחק .  כנראה שנכונה האמרה ההיא ,  על כך שאת הצרות משאירים מחוץ למגרש .  
- אם כבר בולטימור ,  היא בטח הקבוצה הכי מטומטמת בהיסטוריה של הליגה .  חייב להיות איזשהו שיא כזה .
 
היגיון משלהם
ההתאפסות של שוטנהיימר ,  הזריחה של רג'י בוש ,  כוח הרצון של פארב והמינוי המוזר של צ'אן גיילי .  דוד רוזנטל על השבוע שהיה

