תמונות מחיי הנפש
הוא כלי רוחני שמסייע לבחון את הרהורי הלב ולפעמים אפילו יזרוק לכם איזו פיסת מידע על העתיד - הקבלה מספרת על החלום
מאז ימי קדם ועד ימינו מבטא עולם החלומות את אחד התחומים המרתקים והמסעירים שידע המין האנושי .  עדות לכך ניתן למצוא בכתבי קודש ,  מנהגי עמים ,  פולקלור ומחקרים מדעיים שנערכו לאורך השנים ,  לרבות מעבדות שינה שהוקמו ברחבי העולם לצורך חקר השינה והחלומות .  גם התחום הפסיכולוגי לא נשאר חייב ולפיכך נולדו תיאוריות פסיכולוגיות שעוסקות בהשערות שונות על מהות החלום והשפעתו על האדם .  
הפסיכולוג הנודע זיגמונד פרויד שחולל מהפכה בעולם הפסיכולוגיה ,  פיתח בזמנו גישה מסעירה המסבירה כי יש להתייחס לחלומות כצופן לגילוי תסביכים מודחקים בלב האדם .  כלומר ,  כל זמן שאדם ער הכרתו עומדת על המשמר אך בזמן השינה פורצת לה תת ההכרה וחושפת ללא סייגים את עיקרי התכנים הנסתרים בנפשו .  כמו כן ,  פרויד התייחס בביטול גמור לחלק העל טבעי שבחלום וקבע כי  " ערכו של החלום לגלות לנו ידיעות על העתיד ,  זו כמובן שאלת שווא ".  
אולם ,  מאז התקדמה הפסיכולוגיה בצעדי ענק וממחקרים מדעיים הוכח באופן חד משמעי כי החלום לעתים מהווה צוהר דרכו אכן ניתן לצפות את העתיד .  נוכח רגישות הנושא נשללה כל אפשרות מעשית לסלף את מהימנות העדויות שנגבו מפי הנבדקים אשר הוכיחו מעל לכל ספק את נכונות החלומות והתגשמותם .  אותם חוקרים ידועי שם עמדו נפעמים נוכח תוצאות המחקרים והסבירו כי אכן מדובר בתופעה על טבעית שבלתי אפשרי לשלול אותה ,  למרות שאין כל דרך להכילה ולהגדירה בכלים מדעיים מתקדמים .  בהתחשב במסקנות אליהם הגיעו אנשי המדע סביב האפשרות לחזות עתיד באמצעות חלומות היו מדענים שהרחיקו לכת ,  הפיקו לקחים מעשיים בעניין זה והקימו מרכז מדעי לחיזוי מאורעות עתידיים באמצעות חלומות .
 מזה אלפי שנים ניצבת תורת הקבלה ומגלה באופן בהיר את שגילה המדע באיחור ניכר .  לא רק בהבנת הדברים הקדימו חכמי הקבלה את אנשי המחקר ,  אלא אף בפיזור הערפל סביב שאלת תכלית החלום והכרת התכנים הסימבוליים המופיעים בו .  בתלמוד הבבלי ,  מסכת ברכות  ( נ"ז ב' )  כתוב : " שינה - אחד משישים למיתה ".  כלומר ,  מצב השינה דומה למצב מוות אך ביחס נמוך של 60:1 .  בזמן השינה מצטמצם הקיום הגשמי לכדי הרמה הנדרשת להמשך קיומו של האדם ,  והנשמה חופשייה להיפרד זמנית מהגוף ולעלות לעולמות עליונים .
 תורת הקבלה מלמדת כי באדם קיימים חמישה חלקים רוחניים :  נפש ,  רוח ,  נשמה ,  חיה ויחידה .  כלומר ,  בזמן ערות נמצאים כל חמשת החלקים והם אלה האחראים על אנרגיית החיים באדם .  אולם בזמן שינה עולים ונפרדים כל ארבעת החלקים העליונים ונותרת הנפש לבדה .  היא זו המהווה את החלק הרוחני הנמוך ביותר שאינו נפרד מהגוף ודואג להחיותו ,  כאשר הנשמה עולה למימד עליון .  
אם כן ,  מדוע אנו חולמים ולשם מה ?  חכמת הקבלה מלמדת כי במהלך חיינו אנו צריכים להתעלות תמיד מבחינה רוחנית ולעבור שינויים בדרך להארה ולזיכוך הנשמה .  על כן החלום הוא כלי רוחני המסייע לאדם לבחון את הרהורי ליבו ,  את הטמון בתת המודע ,  לעתים הוא מרמז על שעתיד להתרחש ,  ובפעמים אחרות אף מעלה קטעים מעברו של האדם שאליהם חובה עליו להתייחס .  ככל שההתפתחות הרוחנית של האדם גבוהה יותר כך יוכל להבין ולראות ביתר בהירות את הסימנים המובאים בפניו בחלום .  
כידוע ,  ביהדות מייחסים משמעויות רבות וערך ניכר לחלומות ולסמלים המופיעים בהם ,  כמובא בחלום יעקב ,  חלומות יוסף ,  חלומות פרעה ועוד .  סיפורים אלו מלמדים כי החלומות עשויים להיות רווים במסרים חיוביים או שליליים אודות העתיד להתרחש ,  וכאן אדגיש כי חכמי הקבלה מסתייגים מהותית מדברי פרויד שטען כי אין לראות בחלומות צוהר דרכו ניתן להשקיף אל העתיד .
 סמלים חיוביים בחלום יכולים להיות :  מים זורמים - ברכה ,  נחש - שפע וממון ,  דגים - שמירה ,  הולדה והצלחה ,  נפטר נותן מתנה - חיים ארוכים ,  דם  המתקת הדינים ,  פרפר - בשורות טובות .
 סמלים שליליים בחלום שעליהם מומלץ לעשות הטבת חלום  ( ביטול המסר השלילי שהופיע )  :  כלב - לשון הרע ,  נר שכבה - פגיעה במזל ,  גוף מלוכלך - דוברים עליו שקרים ,  צבע אדום - סימן לצרה ועונש ,  צבע תכלת - סכנה .
 בתורת הקבלה מחלקים את החלום לשלושה חלקים מבניים עיקריים :  החלק הדמיוני ,  החלק האמיתי ,  מועד החלום .
 החלק הדמיוני :  במהלך היום אנו חשופים ללחצים ,  טרדות ומחשבות המתרוצצים במוחנו המאיימים על נחת הרוח ושלוות הנפש .  אלה פורצים החוצה בשליש הראשון של השינה וקשורים לעולם הדמיון .  בדרך כלל חלומות מסוג זה הינם מוזרים מאוד ללא מסר רעיוני הניתן לפירוש .  הבלבול האופף אותם והמעברים החדים מנושא לנושא מרמזים על פריקת מתחים ופחדים הקיימים בעולם הגשמי שמשתחררים בזמן החלום .  
סיוטים מתרחשים כאשר האדם סובב במעגלים בעלי אנרגיה שלילית כתוצאה ממעשיו ,  או מושפע מאנשים בעלי נפש רעה .  על כך נאמר  " החלומות שווא ידברו ".  בזוהר נכתב  " אי אפשר לחלום בלא דברים בטלים "   ( במדבר פ' פינחס )  ,  לכן אין לראות בחלומות אלה סימן לבאות ומוטב לא לנסות לפרשם .  החלק האמיתי:יש בו מן הנבואה ומרמז על העתיד להתרחש בחיינו ובסביבתנו הקרובה .  שנאמר בתלמוד הבבלי מסכת ברכות  ( נ"ז ,  ב' )  : " חלום אחד משישים לנבואה ".  כלומר ,  הסמלים והסימנים המופיעים הינם בעלי משמעות עליונה ומי שיטה עצמו להבינם ממש ,  יוכל לדעת על הבאות .  במקרים בהם עולה העבר זהו סימן שאנו טועים במעשינו וטעות זו חוזרת על עצמה .  
עלינו לבדוק ולבחון היטב את פשר הסימנים המובאים ביחס לעבר ,  אלה יסייעו לנו בהמשך דרכנו .  הרמח"ל מלמד כי ג' חלומות מתקיימים ואלו הם :  חלום של שחרית ,  חלום שחלם לו חברו וחלום שנפתר בתוך חלום .  יש המוסיפים גם חלום שנשנה .  חלומות אלה הם בבחינת מכתב אישי הנשלח לאדם ומוטל עליו לפענח את המסר לאשורו .  זמן החלום:באשמורת השלישית ,  בין השעות 2-5 לפנות בוקר ,  בערב שבת ובשבת בצהריים אלה הזמנים בהם החלומות לרוב אמיתיים .  לסיכום ,  החלומות מהווים צינור מקשר בלתי אמצעי בין העולם הזה לעולמות עליונים .  הם נושאים עמם מסרים שונים המקנים לאדם תובנות כיצד עליו לנהוג בענייניו וממה עליו להישמר .  הזוהר מסביר כי לפתרון החלום חשיבות רבה אף יותר מהחלום עצמו שנאמר : " שכל החלומות הולכים אחרי הפה ",  וגם  " וחלום שלא נפתר כמוהו כאיגרת שלא נקראה ".  לכן כשפונים לאדם כדי שיפתור לנו את החלום חשוב לדעת עד כמה הוא בקיא בתורת החלום ,  שאין לו מניעים נסתרים להכשילנו ורצוי שיהיו לו רגשות חיבה כלפינו .  
יצחק אהרון הוא איש קבלה ,  ראש מרכז  " חכמה "
 
תמונות מחיי הנפש
הוא כלי רוחני שמסייע לבחון את הרהורי הלב ולפעמים אפילו יזרוק לכם איזו פיסת מידע על העתיד - הקבלה מספרת על החלום

