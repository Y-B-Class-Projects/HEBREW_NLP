המדינה זילזלה בבדיקות הסביבתיות - ופרויקט כביש 9 הוקפא
החשש :  ההשלכות הסביבתיות של סלילת כביש 9 ,  במיוחד באזור פארק השרון ונחל אלכסנדר ■ כביש 9מתוכנן כבר למעלה מעשור להיסלל דרומית לחדרה ■ הכביש נועד לחבר את כביש החוף  ( כביש 2 )  עם כביש מספר 4 ועם כביש חוצה ישראל  ( כביש 6 ) 
תוכנית אחת-ועדה אחת .  זו סיסמת הרפורמה בחוק התכנון והבנייה שמקדם ראש הממשלה בנימין נתניהו .  הות"ל - הוועדה לתשתיות לאומיות ,  שהוקמה על ידי אריאל שרון - אמורה היתה לגלם אב טיפוס של ועדה כזו ,  שתביא לקיצורי הליכי תכנון .  ואולם פסק דין של בית משפט העליון מהשבוע מראה כי ה"קיצור "  עלול להתארך מאוד ,  עקב עתירות משפטיות ,  וכי הסמכויות הנרחבות של ועדות מעין אלה עלול להביא לרשלנות תכנונית .  כביש 9 הוא כביש רוחב ,  שכבר למעלה מעשור מתוכנן להיסלל דרומית לחדרה .  הכביש נועד לחבר את כביש החוף  ( כביש 2 )  עם כביש מספר 4 ועם כביש חוצה ישראל  ( כביש 6 )  .  הכביש המתוכנן הוא חלק מתוכנית של המדינה לסלילת כמה כבישי רוחב שיחברו את כביש החוף עם כביש חוצה ישראל .  תוואי הכביש שאמור להיסלל על ידי החברה הלאומית לדרכים אושר עוד בשנת 98' ,  ובשנת 2003 העביר היועץ הסביבתי של הות"ל לחברה הלאומית לדרכים הנחיות לעריכת תסקיר השפעה על הסביבה לפיו ייבחנו ארבע חלופות לתוכנית ,  כולן לאורך התוואי .  למרות ההוראה ,  בחודש יולי 2005 אושרה התוכנית מבלי שנבחנו חלופות לתוואי המוצע ,  מה שגרר אחריו עתירה שהגישה עמותת אדם טבע ודין.במרכז העתירה עומד החשש מפני ההשלכות הסביבתיות השליליות של סלילת כביש 9 ,  במיוחד בחלקו המערבי ,  בין כביש החוף לכביש מספר 4 ,  שאמור לעבור בתחום הגן הלאומי פארק השרון והגן הלאומי נחל אלכסנדר .  מאז הוגשה העתירה ,  התוכנית לסלילת הכביש הוקפאה ,  ויזמי נדל"ן רבים שהחלו לקדם פרויקטים לבנייה בשכונות חדשות בסביבות הכביש המתוכנן ,  דוגמת ניסן בחדרה ,  המתינו להכרעה בעניין .  ואכן ,  בפסק הדין קבעה בייניש כי נפלו פגמים בתסקיר השפעה על הסביבה שביצעה המדינה ,  שלא בחן את השאלה האם סלילת הכביש בתוואי עליו הוחלט היא הפתרון המתאים ביותר לצורך התחבורתי עליו בא הכביש לענות .  בית המשפט קבע כי יש לעכב את סלילת החלק המערבי של הכביש ,  בין כביש 4 לכביש 2 .  בית המשפט קבע כי ההחלטה שלא לבחון במסגרת התסקיר חלופות אפשריות לתוואי המוצע של כביש 9 ,  כגון שדרוג כבישי רוחב קיימים ,  היתה בלתי סבירה נוכח מידת הרגישות הסביבתית של האזור בו אמור להיסלל הכביש . " כאשר מדובר בתוכניות בעלות השפעות סביבתיות ניכרות וארוכות טווח ,  על מוסד התכנון ליתן משקל רב ביותר לשיקול הסביבתי ",  ציינה בייניש והוסיפה : " סלילת כביש כדוגמת כביש 9 באזור שבעיקרו הוא שטח פתוח ,  שחלקו הוא בעל ערכיות סביבתית גבוהה במיוחד ,  תביא לשינוי משמעותי ביותר באופיו של אזור זה .  האזור יהפוך משטח פתוח לשטח בנוי על מפגעי הרעש וזיהום האוויר הכרוכים בקיומו של כביש מהיר ועל הפגיעה הקשה בנוף הכרוכה בכך ".  בכך הוברר ,  שהסמכויות הנרחבות שקיבלה הות"ל לא קיצרו כלל את הליכי התכנון ,  וזאת עקב הטיפול הבעייתי בתוכנית .  ויתרה מכך - לא ברור כלל עד כמה הכביש המקוצר ,  בלי חלקו המערבי ,  ימלא אחר התכליות של תכנונו המקורי ,  ועד כמה יש צורך בכביש רוחב נוסף בין כבישים 4 ל-6 ,  כשלא רחוק משם נמצא כביש רוחב אחר  ( 65 ,  שעובר מצפון לחדרה )  ,  שמקשר את הצירים הללו גם לכביש 2 .  היועץ המשפטי של עמותת אדם טבע ודין ,  עו"ד אלי בן ארי ,  אמר כי  " אנו סבורים כי כל הכביש מיותר .  אך כשהמדינה תכין תוכנית מחודשת לתוואי המערבי אנו נעמוד על כך שיהיו חלופות והפגיעה הסביבתית תצומצם .  צריך להבין כי במדינות כמו ארה"ב בדיקת חלופות היא סוגיה רצינית ביותר וניתן לה משקל רב .  שם ,  המדינה לא תשקול אפילו לא להציג חלופות ".  בעמותה מקווים כי פסק הדין שניתן על ידי בית המשפט העליון יהווה תזכורת לגופים ממשלתיים  ( דוגמת מע"צ )  ולוועדות שונות  ( דוגמת ות"ל )  שאמורות לקבל החלטות ,  לכך שאין להקל ראש או לזלזל בהוראות כמו בחינת חלופות לתוכנית על מנת לצמצם נזקים סביבתיים .  כאשר ההכרה בחשיבות זו תוטמע בגופים ובוועדות השונות ,  סבורים בעמותה כי הארגונים הירוקים לא ייאלצו יותר למצוא ישועה בבתי המשפט למחדלי ועדות התכנון בנושאים סביבתיים . " צריך להבין שגם אם המדינה תמצא שטעתה וקטע כביש מסוים ייסלל ,  הנזק כבר יהיה בלתי הפיך ",  אומר בן ארי , " ולכן חשוב לקבל את ההחלטה הנכונה בזמן ". 

המדינה זילזלה בבדיקות הסביבתיות - ופרויקט כביש 9 הוקפא
החשש :  ההשלכות הסביבתיות של סלילת כביש 9 ,  במיוחד באזור פארק השרון ונחל אלכסנדר ■ כביש 9מתוכנן כבר למעלה מעשור להיסלל דרומית לחדרה ■ הכביש נועד לחבר את כביש החוף  ( כביש 2 )  עם כביש מספר 4 ועם כביש חוצה ישראל  ( כביש 6 ) 

