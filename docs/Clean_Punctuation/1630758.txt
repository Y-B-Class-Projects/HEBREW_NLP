שווה להתמנות ליו"ר הבא של בנק לאומי 
 >  >  לאן נעלמה הפרטת בנק לאומי ?  עד לפני כמה חודשים התרברבו באוצר שאו-טו-טו הם מוכרים את יתרת אחזקות המדינה בבנק - כ-11% .  צוותים מקצועיים של האוצר ושל בנק ישראל אף עמלו והגיעו להסכמה בשאלה כיצד יישלט הבנק - הבנק הראשון בישראל שאמור להישלט בידי שוק ההון .  גם שוק המניות מאיר פנים ,  עם עליות שערים חדות וביקושים ערים למניות הבנקים .  הכל ערוך ומוכן להפרטת הבנק ,  ורק ההפרטה מבוששת לבוא .  האם יכול להיות שלפוליטיקאים בלשכת שר האוצר ובמשרד ראש הממשלה לא אצה הדרך ?  כמובן ,  יש סברה שהפוליטיקאים ממתינים עד למאי 2010 .  זהו המועד שבו היו"ר הוותיק של בנק לאומי ,  איתן רף ,  אמור לסיים את תפקידו .  המתנה עד לאותו מועד תאפשר לפוליטיקאים - משמע ,  ראש הממשלה בנימין נתניהו ושר האוצר יובל שטייניץ - לזכות בשלל של מינוי מי ממקורביהם למשרה הנחשקת של יו"ר בנק לאומי .  לאחר מכן יהיה אפשר להשלים את המלאכה ולהפריט את הבנק .  בכל מקרה ,  המקורב שיזכה להתמנות ליו"ר בנק לאומי יכול להחשיב את עצמו לבר מזל .  מרבית הסיכויים שהמשרה ,  והמשכורת הגבוהה שבצדה ,  יהיו מובטחות לו לזמן ממושך .  זאת מאחר שמרבית הסיכויים כי בנק לאומי יתנהל זמן רב ללא גרעין שליטה ,  ואולי אף לא ייווצר בו גרעין שליטה אף פעם .  כל הסימנים מרמזים לכך .  ראשית ,  בנק ישראל ומשרד האוצר עמלו ארוכות בחודשים האחרונים כדי להכין את בנק לאומי בדיוק למצב הזה :  הם יצרו מנגנונים שיאפשרו בחירה של הנהלת הבנק  ( דירקטורים )  בידי האסיפה הכללית של בעלי המניות ,  קרי בידי שוק ההון .  לפי המנגנון המוצע ,  האסיפה הכללית לבדה היא שתבחר את הדירקטורים ,  והדירקטורים שיועמדו לבחירה יוצעו בידי בעלי המניות מקרב הציבור .  גם בעלי מניות קטנים יחסית  ( ככל הנראה ,  מי שיחזיק 2%-3% ממניות הבנק ויותר )  יוכלו להציע מועמדים משלהם לדירקטורים .  כל בעל מניות יוכל להציע רק דירקטור אחד ,  כך שלא תהיה שונות בהשפעה על ניהול הבנק בין מי שמחזיק 2% לבין מי שמחזיק 10% ממניות הבנק .  במקרה של בנק לאומי ,  הרמז הוא ברור :  שלמה אליהו ,  המחזיק בכ-10% ,  לא יוכל לשלוט במינוי הדירקטורים מכוח אחזקתו הגדולה .  הנטרול של אליהו משליטה דה-פקטו בבנק לאומי כנראה אינו מקרי .  בבנק ישראל לא ששים לראות את אליהו שולט בבנק לאומי ,  וככל הנראה גם לא ששים לראות אחרים שולטים בבנק .  על בנק ישראל עברה שנת תלאות בכל הקשור לגרעיני השליטה בבנקים - גרעין השליטה בבנק הפועלים מתקשר עם גורמים שמימיים ,  גרעין השליטה בדיסקונט רב עם היו"ר ומסרב להשקיע בהון הבנק - וזה גרם שם להרהור לגבי עצם נחיצותו של גרעין שליטה בבנקים בישראל .  ההערכה היא שבנק ישראל לא ימהר לאשר גרעין שליטה חדש בבנק לאומי - עם אליהו או בלעדיו .  גם אם יאושר גרעין שליטה חדש ,  רף האיכות שיידרש מהגרעין החדש יהיה גבוה מבעבר .  ככל הנראה ,  בבנק ישראל לא יסכימו יותר לגרעיני שליטה קטנים של 25% ממניות הבנק .  דור העתיד של גרעיני השליטה בבנקים כבר יידרש לשליטת רוב של ממש ,  50% ממניות הבנק לפחות ,  או שיתכבד ויוותר על השליטה כליל .  ברור לכל כי הסיכוי ליצור גרעין שליטה של 50% ויותר בבנק לאומי הוא קרוב לאפסי ,  מה שאומר שבנק לאומי יישאר ,  ככל הנראה ,  בנק ללא גרעין שליטה .  מה שמחזיר אותנו לחשק הרב של הפוליטיקאים למנות מי ממקורביהם ליו"ר הבא של בנק לאומי .  היו"ר הזה יזכה לתקופת עדנה ממושכת של שלטון מנהלים ,  בלי בעל בית של ממש .  זאת ,  לפחות עד ששוק ההון יתרגל להיות בעל בית וידאג באופן אקטיבי למינוי יו"ר הדירקטוריון .  מעניין יהיה לראות אם בנק ,  שמחויב אך ורק לבעלי המניות מקרב הציבור ,  מתנהל טוב יותר מבנקים שמחויבים לטובת גרעין השליטה המצומצם בהם .
 
שווה להתמנות ליו"ר הבא של בנק לאומי 
nan
