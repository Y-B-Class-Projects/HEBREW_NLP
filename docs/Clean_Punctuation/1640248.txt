מכבי חיפה ניצחה 1:4 את הפועל באר שבע
אחרי שכבש רק אחד ב-2010 ,  נעזר ארבייטמן בשלושה בישולים של קטן כדי לחגוג שלושער ב-1:4 של מכבי חיפה על באר שבע
אייל גולסה חזר ארצה והתנצל ,  התל אביביות עסוקות אחת בשנייה והכל עובד כמו שעון עבור יעקב שחר ומכבי חיפה .  האלופה הגדילה הערב  ( שבת )  את יתרונה בפסגה ל-14 נקודות על פני מכבי תל אביב השניייה ,  כשגברה בביתה 1:4 על הפועל באר שבע .  היה זה הניצחון ה-19 של הירוקים העונה ונראה כי גם שיטת קיזוז הנקודות המופלאה שהמציא יו"ר ההתאחדות אבי לוזון לא תימנע את החגיגות בחוף דדו במאי .  שלומי ארבייטמן מצידו ,  ממשיך לשייט לעבר תואר מלך השערים ,  כאשר הוסיף למאזנו שלושער  ( 18 בסך הכל )  הודות לשיתוף פעולה נדיר עם יניב קטן שבישל לו את כל השערים .
 הכל יכול היה להתנהל אחרת לגמרי אילו היה חנן פדידה נוגע בכדור בדקה השביעית ודוחק אותו לשער החשוף .  אך חלוץ הפועל באר שבע רשם החמצה מזעזעת ואיפשר לניר דוידוביץ' לנשום לרווחה .  בזמן שהשוער הוותיק חלם על שיא אי ספיגה ,  שלומי ארבייטמן החליט לרדוף אחר השיאים שלו .  החלוץ כבש רק שער אחד ב-2010 וראה את ולדימיר דבאלישווילי סוגר עליו פערים .  הערב הוא כבש שלושער ,  בדקות 19 ,  35 ו-46 מבישולים של הקפטן יניב קטן ,  ויצר יתרון מחודש .
 אוהדי הפועל באר שבע ידעו מה מצפה להם בקרית אליעזר .  עם סגל שחקנים חסר מאוד ,  כאשר חנן פדידה עולה כחלוץ יחיד וההגנה בנויה כולה מאלתורים כגון אייל שן כמגן ימני ,  וויליאם סוארס ודנדי אוקוגו כבלמים ואופיר דוידזאדה מהנוער בהופעת בכורה  ( סבירה )  כמגן שמאלי ,  הציפיות של האורחים מהנגב מראש היו צנועות .  אחרי ההחמצה של פדידה ,  גם האופטימיסט האחרון קיפל את הצעיף והתיישב בנינוחות .  את הכוונות להעפיל לפלייאוף העליון יצטרכו השחקנים באדום לממש במשחקים אחרים ,  לא מול קטן וארבייטמן שעשו ככל העולה על רוחם במגרש ונעצרו על שלושה משותפים רק כי הורידו הילוך .
 בזמן שטברטקו קאלה עבד קשה כדי לא לחטוף את החמישי והשישי ,  דוידוביץ' בצד השני ראה איך הוא מתקרב לשיא השמירה על שער נקי .  אלא שבדקה ה-59 הכשיל דקל קינן את מאור מליקסון ברחבה ,  והקפטן האורח דייק מהנקודה ועצר את השוער הירוק על תשעה משחקים ללא ספיגה ובסך הכל נעצר על 954 דקות בהן לא ספג .  פיטר מסיללה עוד הספיק לרשום שער ראשון העונה כשסגר עניין בדקה ה-87 ,  ולדוידוביץ' אין ברירה אלא להתחיל לספור מחדש החל מהמחזור הבא ,  כאשר יפגוש את בית"ר ירושלים .  כשהפער בפסגה כל כך גדול והיריבות ניגפות ללא תנאי ,  ליגת העל הנוכחית ודאי תעניק לו אפשרות נוספת לכך .
 דקה 2 :  רפאלוב בעט כדור חופשי מ-20 מטרים שעבר בין השחקנים שעמדו בחומה ,  אך קאלה היה עירני והדף .
 דקה 6 :  דוידזאדה הצעיר הגביה יפה משמאל ,  מסיללה ניסה להרחיק אבל העמיד את פדידה שני מטרים מהשער ,  רק שהחלוץ לא הצליח לגעת בכדור ולדחוק לשער החשוף .  החמצה גדולה של באר שבע .
 דקה 19 :  גול !  קטן שלח בכדור עומק את ארבייטמן ,  והחלוץ בעט בשמאל כדור מדויק מ-20 מטרים שקאלה משום מה איפשר לו להיכנס פנימה .  ה-16 העונה של ארבייטמן ,  0:1 למכבי חיפה .
 דקה 24 :  כדור רוחב של משומר מצא את ארבייטמן ,  אבל קאלה עצר ברגליו את הבעיטה של החלוץ ,  חצי דקה לאחר שקלט גם ניסיון של קטן .
 דקה 25 :  רפאלוב הפציץ מזווית אלכסונית לעבר החיבורים ,  קאלה הדף נהדר לקרן .  כדור הקרן הוגבה לעבר טשיירה ,  שנגח אחורנית לידיו של השוער .
 דקה 33 :  עוד מהלך טוב של רפאלוב סחט הצלה מקאלה ,  ומשומר עט על הריבאונד ובעט החוצה מחמישה מטרים .
 דקה 35 :  גול !  קטן ,  הפעם בצד שמאל,שלח את ארבייטמן שלא התקשה לבעוט לפינה הקרובה של קאלה .  0:2 למכבי חיפה .
 דקה 46 :  גול !  פחות מדקה הספיקה לחיפה להגדיל את יתרונה .  קטן פרץ בשמאל ובבישול שלישי איפשר לארבייטמן לחגוג שלושער .  0:3 קל למכבי חיפה .
 דקה 57 :  פדידה נותר לבד מול דוידוביץ' ,  אך החליט לבעוט בנגיעה חלשה מהאוויר ומצא את השוער מוכן .
 דקה 59 :  גול !  מליקסון חדר לרחבה והוכשל על ידי קינן .  מליקסון בעצמו ניגש והפציץ למרכז השער ,  דוידוביץ' כבר לא ישבור השיא .  1:3 למכבי חיפה .
 דקה 67 :  כיאל ירה כדור חופשי אדיר מ-25 מטרים ,  קאלה זינק והדף .
 דקה 77 :  גדיר השאיר לארבייטמן שבעט חזק משמונה מטרים ,  אבל קאלה שוב הדף .
 דקה 87 :  גול !  עוסמאן ביצע פריצה נהדרת והוכשל ,  אבל חוק היתרון הוענק למסיללה שכבש מזווית אלכסונית את הראשון שלו העונה .  1:4 לחיפה .
 הרכב מכבי חיפה :  ניר דוידוביץ' ,  אייל משומר ,  דקל קינן ,  ז'ורז'ה טשיירה ,  פיטר מסיללה ,  בירם כיאל  ( גוסטבו בוקולי ,  71 )  ,  עלי עוסמאן ,  ליאור רפאלוב  ( סאדאת בוקארי ,  64 )  ,  יניב קטן ,  שלומי ארבייטמן ,  ולדימיר דבאלישווילי  ( מוחמד גדיר ,  60 )  .
 הרכב הפועל באר שבע :  טברטקו קאלה ,  אייל שן ,  וויליאם סוארס ,  דנדי אוקוגו ,  אופיר דוידזאדה ,  משה אסולין ,  יוסי אופיר ,  מוחמד אדמו ,  דוד רביבו ,  מאור מליקסון  ( סיראז' נאסר ,  69 )  ,  חנן פדידה  ( אוהד קדוסי ,  61 )  .
 
מכבי חיפה ניצחה 1:4 את הפועל באר שבע
אחרי שכבש רק אחד ב-2010 ,  נעזר ארבייטמן בשלושה בישולים של קטן כדי לחגוג שלושער ב-1:4 של מכבי חיפה על באר שבע

