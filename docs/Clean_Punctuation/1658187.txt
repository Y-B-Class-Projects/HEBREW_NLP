רוברטו קולאוטי חתם במכבי תל אביב
החלוץ הישראלי ,  שכבר היה בעבר על הכוונת של הצהובים בינואר ,  חתם על חוזה לשלוש שנים במהלכן ירוויח כ-350 אלף דולר לעונה
רוברטו קולאוטי חתם על חוזה במכבי תל אביב .  החלוץ הישראלי-ארגנטינאי ,  ששיחק בשלוש השנים האחרונות בבורוסיה מנשנגלאדבך מהבונדסליגה ,  כבר היה על הכוונת של הצהובים בחלון ההעברות בינואר ,  אך דמי העברה גבוהים שדרשו הגרמנים לא אפשרו את קיום העסקה .  
קולאוטי ,  חלוצה של נבחרת ישראל ,  כבר הביע בעבר את רצונו להגיע לקרית שלום ,  וכעת ,  לאחר שהתנאים בין הצדדים סוכמו ,  במכבי תל אביב אישרו את הדברים והוא יהיה הרכש המשמעותי הראשון בתקופת מיטש גולדהאר .  החלוץ סיכם לחוזה במועדון לשלוש שנים ,  במהלכן הוא צפוי להרוויח כ-350 אלף דולר לעונה .
 אבי נמני הגיב לחתימה ואמר לאתר הרשמי : " הוא התמודד במשחקים בינלאומיים כשחקן נבחרת ישראל ,  בליגה האירופאית ובליגה הישראלית ,  הוא יהיה תוספת כוח משמעותית לעונה הבאה ".  סוכנו של קולאוטי ,  חוזה נוגוארה ,  אמר ל'בילד' כי  " שוחחנו גם עם שני מועדונים בבונדסליגה ,  אבל מכבי תל אביב הייתה נחושה להחתים אותו .  זה היה שיקול מרכזי בהחלטה ". 
מיטש גולדהאר אמר : " אני מחויב להביא כישרון ,  ניסיון ונורמות עבודה למכבי ת"א תחת הנסיבות המתאימות .  לרוברטו יש את התכונות המתאימות ואנחנו מתחילים לחזק את הקבוצה לקראת העונה הבאה .  אנחנו נמשיך במסלול של שיפור של כל תחום במכבי ת"א בסבלנות ,  בצורה מתודית ומקצועית אשר תניח את היסודות להצלחה ארוכת טווח של הארגון ,  תהליך שהתחיל עכשיו ויימשך בעתיד ". 
בקבוצה כמובן לא מתכוונים להסתפק בצירופו של קולאוטי ,  וינסו לצרף חלוץ זר נוסף לעונה הבאה .  גם שחקנים בעמדות הקשר האחורי והמגן הימני נמצאים ברשימת הקניות .
 מכבי תל אביב חזרה הבוקר  ( שני )  להתאמן לקראת משחק הליגה מול מכבי אחי נצרת בשבת ,  כשלראשונה מאז התקרית בינו לבין אבי נמני בהפסד לבית"ר ירושלים בשמינית גמר הגביע בשבוע שעבר ,  חזר גם מאור בוזגלו לאימוני הקבוצה .  הקשר המושעה קיים אתמול שיחה עם המנג'ר בהרמת הכוסית החגיגית של הקבוצה לכבוד חג הפסח והתנצל בפניו ,  נמני קיבל את ההתנצלות ואישר לו לחזור להתאמן .
 ביום רביעי יעמוד בוזגלו בפני ועדת משמעת פנימית ,  ונכון לעכשיו נראה שבקבוצה יעדיפו להקל בעונשו או להימנע מהטלת עונש בכלל . " אנחנו צריכים להחזיר את השקט והשפיות למועדון ",  אמר היום גורם בכיר בקבוצה לוואלה !  ספורט . " ובתקופה כזו צריך להרגיע את הרוחות ". 
רוני גפני ,  שנעדר מההפסד למ.ס אשדוד בגלל פציעה בברכו ,  יחמיץ את המשחק מול אחי נצרת גם אם יחלים בזמן ,  בשל צבירת חמישה כרטיסים צהובים .  מי שימשיך לפתוח במקומו כמגן שמאלי יהיה אורי שטרית .
 
רוברטו קולאוטי חתם במכבי תל אביב
החלוץ הישראלי ,  שכבר היה בעבר על הכוונת של הצהובים בינואר ,  חתם על חוזה לשלוש שנים במהלכן ירוויח כ-350 אלף דולר לעונה

