שנה לאובמה בבית הלבן :  חצי מהציבור מרוצה
סקר שערכה רשת CBS קובע כי 50% מהציבור בארה"ב שבע רצון מתיפקודו של הנשיא .  מדובר בעלייה בתמיכה באובמה שנובעת ככל הנראה מתגובתו המהירה לאסון בהאיטי
נשיא ארצות הברית ברק אובמה יציין מחר  ( רביעי )  שנה לכניסתו אל הבית הלבן .  מסקר שערכה רשת CBS עולה ,  כי מחצית מהאמריקאים שבעי רצון עד כה מתיפקודו של הנשיא .  50% מבין 1,090 המשתתפים בסקר אמרו כי הם מרוצים מתיפקודו של אובמה ,  לעומת 46% שאמרו כי הם אינם מרוצים .  מדובר בעלייה של ארבעה אחוזים בשביעות הרצון מהנשיא לעומת סקרים שפורסמו לפני שבועיים ,  ופרשנים מעריכים כי הסיבה לעלייה היא שביעות רצון של הציבור האמריקאי מהתגייסותו המהירה של אובמה לסייע במשבר בהאיטי .  בסקר ,  שבוצע בין ה-14 ל-17 בינואר ,  אמרו 80% מהנשאלים כי הם מרוצים מתגובתו של אובמה לאסון בהאיטי .  רק 8% אמרו כי הם אינם מרוצים .
 התמיכה לה זוכה אובמה בקרב הציבור האמריקאי אינה נחשבת לגבוהה במיוחד ,  אם משווים אותה למצבם של נשיאים אחרים אחרי שנה בתפקיד והיא זהה לזו לה זכו הנשיאים רונלד רייגן ,  ג'ימי קרטר וביל קלינטון - 49% ,  51% ו-54% בהתאמה .  עם זאת ,  נשיאים אחרים זכו לתמיכה רבה יותר .  ג'ורג' בוש האב ,  למשל ,  נהנה מ-76% תמיכה לאחר שנתו הראשונה בבית הלבן ואילו ג'ון קנדי קיבל 79% .  ג'ורג' בוש הבן ,  שכהונתו הכושלת נחשבת לאחת מהסיבות העיקריות לניצחונו המוחץ של אובמה ,  זכה ל-82% תמיכה אחרי שנתו הראשונה בתפקיד .
 המשתתפים בסקר נשאלו גם לגבי דעתם על נושאים שונים במדיניות הפנים של אובמה .  בנושא רפורמת הבריאות אמרו 41% מהנשאלים כי הם מאמינים שיוזמתו תביא לשיפור המצב ,  בעוד ש-35% סבורים שמדובר בהחלטה שגויה .  בנושא הכלכלי אמרו 49% מהנשאלים כי הוא עשה יותר מדי בשביל הבנקים ,  לעומת 41% שסבורים כי חבל ההצלה שהעניק להם היה במקום .  62% השיבו כי אובמה עשה מעט מדי למען העסקים הקטנים ו-54% אמרו כי עשה מעט מדי למען מעמד הביניים .
 
שנה לאובמה בבית הלבן :  חצי מהציבור מרוצה
סקר שערכה רשת CBS קובע כי 50% מהציבור בארה"ב שבע רצון מתיפקודו של הנשיא .  מדובר בעלייה בתמיכה באובמה שנובעת ככל הנראה מתגובתו המהירה לאסון בהאיטי

