פרס :  העוני בישראל הוא פוליטי ויוצרות אותו שתי קבוצות - הערבים והחרדים ;  צריך לתקן את המצב
בזמן שכולם בדאבוס דיברו על המשבר ,  שמעון פרס עשה לובי ,  הכיר לשי אגסי כמה אנשים וחלם על עתיד ישראל
שמעון פרס יודע דבר אחד או שניים על כנס דאבוס .  הביקור שערך השבוע בעיירת הסקי השווייצית היה ה-16 שלו .  בראיון סיכום ועידה שני ברציפות ל-markerweek הוא מסביר איך השתנה העולם ,  מה קרה למותג  " שמעון פרס "  ואיך הוא ממשיך להיות רלוונטי ,  וגם כיצד הוא מצליח להישאר כל כך בריא בגילו המתקדם .  מר פרס ,  מה קרה לכנס דאבוס בשני העשורים האחרונים ?   " במשך שנים היינו ,  יאסר ערפאת ואני ,  האטרקציה המרכזית של הכנס .  בזמנו ,  ביקשנו ממייסד כנס דאבוס ,  קלאוס שוואב ,  לארגן את ועידת השלום בקזבלנקה .  כיום הכנס הוא גלובלי ,  והדגש הוא על יצירת קשרים עם גופים עסקיים .  השנה קיימתי פגישות רבות עם אנשי תעשייה אמריקאים ,  וגם עם אנשי חברת ההנדסה סימנס .  מנכ"ל חברת סיסקו ,  ג'ון צ'יימברס ,  רוצה לפתח בישראל את ענף ההיי-טק בקרב הקהילה הערבית ,  והודיע שישקיע בכך 10 מיליון דולר .  הוא יקים מערכת תקשורת בין נצרת לנצרת עלית . " כנס דאבוס עבר מהפכה עצומה .  כשהוא התחיל ,  הדיונים נסבו סביב העניין הקפיטליסטי ,  וכיום זהו כנס גלובלי .  כל האידיאולוגיות מתו ,  ומרכז הכובד עבר למדע .  אין יותר גבולות .  החברות הן גלובליות ,  וכנס דאבוס הוא גלובלי לחלוטין ,  ועוסק הן בכלכלה והן בעניינים מדיניים .  זה לא מפתיע ,  כי גם אירופה המאוחדת נהפכת ממוסד כלכלי למוסד מדיני .  מארגני הכנס החליטו לשים דגש על הביזנס ,  והביזנס זקוק קצת לדברים שבנפש .  כיום האו"ם מייצג את המדינות העניות ,  ואילו כנס דאבוס מייצג את העניינים הכלכליים .  בדאבוס רוב הדברים החשובים קורים בחדרים הסגורים ,  ולא בפאנלים הציבוריים ".  לא רוקדים אבל לא בדיכאון מה הרשים אותך בכנס הנוכחי ?   " הדהים אותי לראות את מספר המשתתפים היהודים .  נכחתי במפגש של ראשי תעשיית ההיי-טק העולמית ,  וכולם שם היו יהודים - הייתי צריך לחפש היטב כדי למצוא גוי .  הבדל נוסף הוא שבכנסים קודמים כל המשתתפים תמכו במדיניות של נשיא ארה"ב לשעבר ,  ג'ורג' בוש הבן ,  ואילו כיום האנשים לא בדיוק יודעים איך לקבל את הנשיא ברק אובמה .  בנוסף ,  הפעם לא רקדו משמחה כמו באירועים קודמים ,  אבל לא היו בדיכאון כמו בכנס של השנה שעברה ".  ומהן המגמות המרכזיות שעליהן למדת ?   " סין וארה"ב הן שתי כלכלות ענקיות שמחזיקות זו בגרונה של זו ,  ולא ברור מתי ואיך זה ייפתר .  הרוסים נהפכו לפעילים יותר ,  כי הקהילה העסקית שלהם גדולה הרבה יותר מבעבר .  לעומת זאת ,  התחום המדיני ירד הפעם ממקומו הקבוע .  אמנם היו כמה אנשים שדיברו יפה על המזרח התיכון ,  אבל הם לא היו במוקד .  לי ,  למשל ,  היתה פגישה עם לארי סאמרס ,  היועץ הכלכלי של אובמה :  קודם סידרתי לו פגישה עם שי אגסי ולאחר מכן החלפנו דעות על המזרח התיכון ".  מה אמרת לו ?   " אני לא יכול לספר - זה היה בארבע עיניים .  אבל אני חושב שקורים דברים מעניינים באזור שלנו :  זאת הפעם הראשונה שהפלסטינאים מתחילים לבנות ולא רק לדבר ,  ויש לכך השלכות פוליטיות .  השיפור במצב הכלכלי בגדה נותן גב לאבו מאזן - בלעדי השיפור הזה היה לו קשה הרבה יותר .  העובדה היא שהם מפתחים יכולת בתחום הביטחון ,  הם מתמודדים יפה עם החמאס וזה נותן תחושה שעומד מולנו 'גוף' .  הם לא אוהבים לשמוע את מנהיגי אירן ,  והם לא רוצים שאירן תשלוט במזרח התיכון . " צריך להבין :  המציאות משנה את המנהיגים יותר מאשר המנהיגים משנים את המציאות .  תראה את מנחם בגין ואת אנשי הליכוד :  הם לא קמו בבוקר והחליפו אידיאולוגיה - המציאות שינתה אותם .  העובדה שהאורות דולקים בלילה במסעדות ובבתי הקפה של רמאללה - זאת עובדה פוליטית ,  לא רק עניין של צריכת חשמל ".  נפגשת ,  כרגיל ,  עם הרבה אנשים ומנהיגים .  מהי התדמית של ישראל כיום ,  שנה לאחר מבצע  " עופרת יצוקה "?   " יש הערכה אדירה כלפי ישראל .  בעבר העריכו אותנו על כך שישראל היא מדינה חלוצית ,  וכיום זה בזכות היותנו מדינת מדע .  כל מי שנפגש אתי רוצה לעשות משהו עם ישראל .  כששואלים אותי אם אני מודאג ממצבה של ישראל ,  אני עונה שזו המדינה האהובה ביותר בעולם .  מדוע ?  הסינים אוהבים אותנו ,  גם ההודים ,  גם הנוצרים הקתולים - ואלה כבר יותר מ-4 מיליארד איש שאוהבים אותנו .  נכון ,  יש לנו בעיה עם שוודיה ,  אבל לעומת זאת יש לנו עתיד חדש ביחסים עם רוסיה ,  בזכות ההגירה הרוסית לישראל .  תראו לי עוד מדינה כזו ".  על מה מבוססת ההערכה הזאת כלפינו ?   " מעריכים אותנו על ההעזה המדעית והטכנולוגית ,  וגם זה קשור לעניין היהודי .  יהודי לא מסוגל להיות שבע רצון .  משה ירד מהר סיני עם לוחות הברית - גרמו לו לשבור אותם .  היהודי לא שבע רצון מעצמו ומהעולם - וזה נהפך ליכולת יצירתית מדהימה .  תראה את אלברט איינשטיין ,  את קרל מרקס .  תראה את יחסי הציבור שישראל מקבלת בזכות הנוכחות שלנו בהאיטי .  ביל קלינטון עלה לנאום בדאבוס ,  ולאחר חמש דקות הוא התחיל להלל את צה"ל ואת מה שהוא עשה בהאיטי - ואלה לא דברים שתואמו או הוזמנו מראש ".  חושש מרעב וממרירות האם ניצלת את ההערכה הזאת לקידום עניינים שחשובים לישראל ?   " רבים שאלו אותי על המצב עם אירן ,  והסברתי שהמערב איבד את הזכות המוסרית שלו ביחס אליה .  פתאום התברר להם שזאת דיקטטורה אלימה ,  שתולים בה אנשים ברחובות .  אומרים שכל מלחמה צריכה להתחיל במאבק בשחיתות המוסרית ,  ולכן דיברתי עם כולם כדי לארגן כנס של בעלי מצפון - לא כנס פוליטי - כדי לעודד את המאבק בשחיתות המוסרית .  אל תשכח שבכנס השתתפו ראשיהן של שלוש חברות יחסי הציבור הגדולות בעולם ,  כך שגם זה תורם למאבק התדמיתי שלנו מול אירן . " במקביל ,  נפגשתי עם נשיא קוריאה הדרומית ,  לי מיונג באק ,  שגילה עניין עצום בהסכם סחר חופשי .  עם שר החוץ הבריטי ,  דיוויד מיליבנד ,  דיברתי על הסכמי המכס בין שתי המדינות - הבריטים עדיין מקשים עלינו בגלל סוגיית השטחים .  עם ראשי חברת סימנס דיברתי על המפעל שהם רוצים לסגור בבית שמש ,  והם היו חיוביים בעניין והציעו כמה דברים .  נפגשתי עם מלך ירדן עבדאללה ,  אבל אני לא יכול להיכנס לפרטים ,  כי אחר כך יכעסו שהדלפנו פרטים . " בינואר הייתי בגרמניה .  הקנצלרית אנגלה מרקל היא חברה טובה של ישראל והיא לא שומרת את זה בסוד .  נאמתי בפני הבונדסטאג ,  והתחלתי את הנאום בתפילת קדיש .  כולם עמדו ,  ומאוד התרגשתי .  זה מחזה שקשה לתאר אותו ,  של נשיא ישראל בפרלמנט הגרמני ".  אז אתה חושב שמצבנו משתפר ?   " תלוי .  אני מוטרד מאוד ממה שעלול לקרות במזרח התיכון מבחינה כלכלית .  מספר התושבים גדל פי שלושה ,  אבל כמות המזון ושיעורי התעסוקה לא גדלו בהתאם .  אני מפחד שאם לא נטפל בבעיה ,  ישרור כאן רעב ובעקבותיו תתפתח מרירות שתהרוס את כל ההישגים המדיניים . " לכן התחלתי לדבר עם המנהיגים .  ראש ארגון המזון והחקלאות  ( fao )  הציע להקים מרכז חקלאי בשותפות עם ישראל .  כיום החקלאות היא אחד ההישגים של ישראל ,  ואפשר להגיע ליבולים מדהימים .  דיברתי עם הרוסים ,  ואמרתי להם שזו תהיה שגיאה להתחרות בארה"ב :  יש להם מדינה עצומה ומקורות מים בשפע ,  ואפשר לקדם שם את החקלאות .  יש כסף בינלאומי שאפשר לרתום למשימה ,  וקרן המטבע הבינלאומית מוכנה להשקיע הרבה כסף במזון ".  תאר לנו את השינויים במעמדה של ישראל בדאבוס ב-15 השנים האחרונות . " מבחינות רבות מעמדנו השתפר .  כיום ישראל היא חברה מצטיינת בעולם המדע ,  כי היא מבורכת בחוצפנים אינדיווידואלים .  מייצרים אצלנו חציל בטעם שוקולד !  מייצרים חיטה עמידה פי שניים !  הציגו בפני באחרונה 'אנרגיה מטפטפת' ,  שאתה יכול לשגר בדיוק להיכן שאתה רוצה ,  כמו הטפטפות של המים .  האנרגיה פונה בדיוק למקום שאליו אתה רוצה למקד אותה .  בישלו לי חביתה והאנרגיה הלכה רק לביצה - המחבת נשארה קרה .  הביאו דג בתוך גוש קרח ,  ובישלו את הדג בלי להמיס את הקרח .  המפתחת היא חברה מדהימה ,  של המשקיע שלמה בן חיים ושל שני ממציאים רוסים - אפילו לא אקדמאים . " העולם עובר מהפכה ,  הוא יהיה נתון לשליטה של מדענים ולא לשליטה של אידיאולוגים .  אני חושב שעשר השנים הקרובות יהיו המדהימות ביותר שראה המדע אי פעם .  יש לכך שלוש סיבות .  הראשונה היא יכולת המחשוב - כל מכשיר אייפון הוא מחשב חזק .  השנייה היא שסוף סוף מגיעים לפריצת דרך במכשיר המדהים ביותר של האדם - המוח שלו .  עד היום לא קרה הרבה בחלק נרחב של המוח כי המכשירים היו גסים מדי ,  אבל עם ננו טכנולוגיה אפשר יהיה לעשות דברים אדירים ,  ולא רק בעתיד אלא כבר עכשיו .  השלישית היא החלל - נפגשתי עם ראש נאס"א ,  והוא אמר לי שאפשר להגיע למאדים לא בשנתיים אלא ב-40 יום . " יש עוד כיוונים :  מעמקי האוקיאנוס יהיו מקור למזון ,  והתעשייה הגדולה ביותר בעולם תהיה חלקי חילוף לבני אדם .  אמרתי ללארי סאמרס שבמקום לחשוב במה לקצץ ובמה להשקיע ,  מה שחשוב הוא הפוטנציאל :  אם הוא היה מאמץ תוכנית לאומית לאנרגיה ,  הוא היה סוגר את הגירעונות שלו בן לילה .  האמריקאים סובלים מבזבוז עצום באנרגיה ".  לא משרת את האגו אלא את המדינה כבר לפני תשע שנים היה ברור שהמותג  " שמעון פרס "  חזק מאוד בדאבוס ,  הרבה יותר מבישראל .  איך אתה מסביר את זה ?   " הדברים החדשים שאני אומר מתקבלים בישראל כפנטסיה ,  ואילו בחו"ל הם מתקבלים כחוכמה .  בישראל מיד אמרו עלי :  'פנטסיונר ,  פנטסיונר ,  פנטסיונר' ,  ואילו כאן אתה יכול לראות אדם כמו מנכ"ל סיסקו צמא לשמוע את הדעות שלי .  אני לא כלכלן במקצועי ,  ובכל זאת הדברים שאני אומר מעניינים .  נשיא גרמניה ,  הורסט קלר ,  ביקש ממני כעת להציג את התחזית שלי בנוגע למה שיקרה בעולם - אבל בישראל אני אדם שמדמיין . " הייתי 60 שנה בתחום הפוליטי .  עוררתי הרבה מחלוקת ,  ומצאתי ש-60% מהזמן אתה צריך לעסוק באדמיניסטרציה של מניעת חיכוכים .  מאז שאני נשיא יש לי צוות קטן וטוב ,  לא עושה בעיות ,  לא שמעתי את המלה 'לא' .  אין ספק שזה החלק המאושר בחיי . " אין לי אג'נדה אישית ,  אני לא מחפש תואר או משהו כזה .  כסף לא אומר לי דבר ומעולם לא העסיק אותי .  אם אני יכול לשרת את המדינה ,  זה טבעי שאני ארגיש כך ,  ואני חושב שהרבה אנשים חושבים שאני לא משרת את האגו אלא משרת את המדינה .  האמת היא שאני די נבוך משפע הפופולריות שלה אני זוכה ,  אם כי אני לא יודע מתי הייתי מאושר יותר :  אולי כשהייתי קונטרוברסלי גם הייתי יותר מהפכן .  אולי נרגעתי - מי יודע ,  אולי הלכתי לכיוון הלא נכון . " הכיסים שלי ריקים .  אני לא בא להציע דבר לאיש .  בדאבוס היו לי עשר הופעות ביומיים וחצי .  רק אתמול בלילה היינו בכנס מרכזי של אנשי היי-טק עם 150 משתתפים ובמפגש של קבוצה קטנה שישבה עם לארי סאמרס .  מי שעושה כאן עבודה נפלאה הוא יוסי ורדי .  הוא מכיר את כולם ,  הוא לא יגיד מלה רעה והוא גם חי את התחום - הוא ממש מתחבר מיד אל ההתפתחות האחרונה . " בדאבוס אפשר לקשור בזמן קצר קשרים בלי סוף .  תראה את סימנס ,  את סיסקו ואת כל החברות הכי גדולות .  את כולם מעניינת המנהיגות .  מנהיגות מודרנית אינה נוגעת לשאלה מי עומד בראש .  מה שחשוב הוא האלמנט החלוצי ולא האוטוריטה ".  ומה עם מנהיגות ציבורית ?   " אני רואה הבדל בין הממשלה לבין הצד הלא ממשלתי .  אני חושב שהממשלה סובלת מחסרונות אורגניים :  יש לה תקציב ,  והכסף נמצא תחת שמירה קפדנית .  לכן לחברי הממשלה קשה ליטול סיכונים ,  ובלי נטילת סיכון אין היי-טק .  שר בממשלה מוכרח להיות פופולרי ולהופיע בטלוויזיה .  לעומת זאת ,  הסקטור הלא ממשלתי נוטל סיכונים .  אם הוא מרוויח - אז הוא מרוויח ,  אבל הוא יכול להרשות לעצמו להפסיד ולכן איש לא בא אליו בטענות .  כולם יודעים שיש סיכון ,  ואם אתה משקיע בעשרה דברים ,  בארבעה אתה נכשל ובשישה אתה מצליח - זאת הצלחה . " זה משהו שממשלה לא יכולה לעשות ,  ולכן היא צריכה לתת לסקטור הפרטי את היכולות המתאימות .  היי-טק ומדע הם גם עניין אינדיווידואלי .  תראה את מיקרוסופט :  שני בחורים צעירים שהקימו משהו שהגיע לסדר גודל של מדינה שלמה ,  והם לא רצחו או רימו איש .  הם משלמים שכר טוב ,  ואומרים לי ש-1,000 מתוך עובדי מיקרוסופט הם מיליונרים - מי צריך שם ועד עובדים ?  הכללים השתנו .  ישראל מבורכת באנשים כאלה ואני חושב שזה עניין של אופי לא פחות מאשר של השכלה .  שאלו את אלברט אינשטיין מה חשוב ,  והוא ענה שלא מספרים אלא הרצון לשנות דברים ולהעלות רעיונות חדשים .  עדיף להשאיר את הראש לדמיון ולחלומות .  רוב האנשים מעדיפים לזכור מאשר לחשוב .  מה שאנשים מכנים 'זיכרון' - זה בעצם שיכחה ".  אין ספק שבישראל יש כישרונות ,  אבל האם החינוך שלנו תומך בהם ?   " נכון שיש לנו בעיה בתחום ההשכלה הגבוהה ,  ולכן יש לי תוכנית להפוך גם את הצבא לקמפוס .  אין סיבה שהחיילים לא יקבלו 650 שעות לימוד בזמן השירות ,  וזה כולל 150 שעות מעשיות .  הצבא עצמו עבר מהפכה :  הוא כבר לא ברמה של בית ספר אלא ברמה של אקדמיה .  חייל בגולני מחזיק מחשב ביד .  זה דור אחר ,  ואני חושב שמה שאנחנו צריכים הוא שכולם יקבלו השכלה גבוהה ,  כולל חרדים וערבים ,  ואילו האוניברסיטאות צריכות לעסוק יותר במחקר מדעי טהור ובסיסי - עניין שקצת מוזנח אצלנו ".  אתה אומר שישראל מוערכת בחו"ל ,  אבל אנחנו לא מרגישים את זה כשאנחנו מסתכלים על הפוליטיקאים שלנו . " המשק הישראלי צמח בגלל המדע והטכנולוגיה - ולא בגלל הרגולציה .  הרגולציה יכולה למנוע החלקה על בננה ,  לא להוביל .  אבל אם תכניס לפוליטיקה הישראלית את המדענים ואת אנשי העסקים ,  תקבל תמונה אחרת .  אם תבחן את החברות החשובות ,  אפילו את צה"ל - תמצא שם קהילה הרבה יותר מעניינת ומגוונת .  בכל פעם אני מופתע מחדש :  פתאום בישראל יש את האוכל הכי טוב בעולם .  אף פעם לא הייתי מעלה על דעתי שישראל תהיה חזקה בקולנוע - ופתאום יש התפרצות של יצירתיות קולנועית ".  כבר לא חושש ממה שיגידו בחודשים הקרובים תצטרף ישראל ל-oecd - הארגון לשיתוף ולפיתוח כלכלי - אבל שיעור העוני אצלנו גבוה מהממוצע במדינות הארגון . " יש הבדל בין העוני בישראל לעוני בשאר העולם .  העוני בישראל הוא פוליטי - שתי קבוצות אוכלוסיה ,  החרדים והערבים ,  יוצרות את העוני הזה .  צריך לתקן את המצב ,  לפתח את ההיי-טק בקרב ערביי ישראל ולהוציא נשים לעבודה .  אבל אני לא חושב שאפשר לאלץ התפתחויות כאלה .  האמריקאים ניסו לכפות דמורקטיה במזרח התיכון - זה לא הצליח להם .  אבל איש לא אומר 'לא' לפיתוח ולהיי-טק .  זה משנה את רמת החיים ומוריד את שיעור הילודה .  אין עוני ממוצע - זה כמו להיכנס לבית חולים ולבקש את התרופה הממוצעת .  אפשר לטפל בעוני ,  אבל רק ברוח טובה - אני לא מאמין שאפשר לדחוק אנשים ".  סין עמדה במוקד הכנס .  איך אתה רואה את התעצמותה של סין ?  ומה המשמעות עבורנו ,  בישראל ?   " יש הבדל בין הדרך שבה סין רואה את עצמה לבין הדרך שבה אחרים רואים אותה .  רבים רואים אותה כמעצמה ,  אבל הסינים עדיין לא תופשים כך את עצמם .  הם לא רואים את עצמם כמעצמה עולמית ,  הם לא רוצים להיות ה'שריף' של העולם .  הם מעדיפים לטפל בבית שלהם ,  בעניין האקולוגי .  כך למשל הם מוטרדים מהמחסור באוויר נקי ובמים .  כשמשווים בין סין להודו מגלים שסין צומחת מהר יותר ,  אבל אני לא בטוח עד כמה המצב הזה יימשך ,  כי הסינים מתבססים על פיתוח היצוא ,  בעוד הודו מפתחת את השוק המקומי .  אם היצוא יצטמצם ,  זה ישפיע על הכלכלה הסינית . " הסינים אינם אגרסיבים .  ב-1,000 השנים האחרונות סין לא נקטה צעדים אגרסיביים .  היא דווקא היתה קורבן של אגרסיביות והיא רוצה להתאושש - לא בכוח המלחמות ולא בכוח הנשק .  יש אלפי מדענים חדשים בסין ,  ביפן ,  בברזיל ,  והצמיחה תיווצר מהתפרצות מדעית .  לסינים יש הרבה בעיות ,  כמו העובדה ש-70 מיליון בני אדם הם רווקים - זאת טרגדיה שאדם צעיר לא יכול למצוא בת זוג ".  החזון של פרס :  ממעמקי האוקיאנוס עד לצבא של משכילים"יש לנו בעיה עם שוודיה ,  אבל לעומת זאת יש לנו עתיד חדש ביחסים עם רוסיה ,  בזכות ההגירה הרוסית לישראל " " החקלאות היא אחד ההישגים של ישראל ,  ואפשר להגיע ליבולים מדהימים .  יש כסף בינלאומי שאפשר לרתום למשימה " " העולם עובר מהפכה ,  הוא יהיה נתון לשליטה של מדענים ולא של אידיאולוגים .  עשר השנים הקרובות יהיו המדהימות ביותר שראה המדע אי פעם " " עם ננו טכנולוגיה אפשר יהיה לעשות דברים אדירים ,  ולא רק בעתיד אלא כבר עכשיו " " מעמקי האוקיאנוס יהיו מקור למזון ,  והתעשייה הגדולה ביותר בעולם תהיה חלקי חילוף לבני אדם " " הרגולציה יכולה למנוע החלקה על בננה ,  לא להוביל .  אבל אם נכניס לפוליטיקה הישראלית את המדענים ואת אנשי העסקים ,  נקבל תמונה אחרת " " יש לי תוכנית להפוך את הצבא לקמפוס .  אין סיבה שהחיילים לא יקבלו 650 שעות לימוד בזמן השירות ,  כולל 150 שעות מעשיות " " למה צריך להתעמל ?  ראית פעם ציפור מתעמלת ? "בגיל 86 שמעון פרס מגדיר את הבריאות שלו מצוינת . " אני יודע שאני מאכזב הרבה מאוד אנשים .  בגילי לא הייתי צריך להיות כל כך בריא .  אני אומר שאדם נהיה חולה מזה שהוא נח ומתפנק ".  מה אתה עושה כשאתה קם בבוקר ?   " אני קם ב-04:30 וקורא את תמצית העיתונים החשובים - המאמרים העיקריים בעיתונים כמו 'טיימס' ,  'לה מונד' ,  'דר שפיגל' .  רוב הידע שלי מגיע מקריאה וזה מה שאני עושה עד שאני הולך למשרד ,  ב-08:00 .  הכתיבה הפובליציסטית בחו"ל היא ברמה לא רגילה ,  ואף עיתון לא יפרסם מאמר בלי שהוא יהיה בדוק . " בישראל הכתיבה היא לעתים קרובות קצת רשלנית .  אתה מרגיש שיש עיתונים שחושבים שתפקידם הוא לא לנתח ולא להעשיר ,  אלא לשפוט .  הם אומרים 'זה זיפת וזה טוב' - והם חושבים שעשו את עבודתם .  מה זה מעניין אותי ?  במקום לקרוא את המאמר אני קורא מי חתום עליו ,  ואני מיד יודע מה כתוב שם .  אני רוצה לקרוא ,  ולא לבזבז את זמני על רכילות .  בישראל יש זלזול בתחום הפובליציסטי .  פעם ,  כשהייתי בפוליטיקה ,  זה היה לי חשוב ,  אבל כיום זה כבר לא משפיע מה יגידו עלי - עוד מלה טובה או עוד מלה רעה .  אולי בתחום הכלכלי יש מאמרים טובים יותר ".  אתה עדיין כותב את הנאומים שלך ?   " כן .  בנאום כמו זה שנתתי בבונדסטאג השקעתי המון עבודה ,  שמונה-תשע טיוטות .  ביקשתי חוות דעת מאחרים ,  כי הוא היה חייב להיות מהודק ומדויק ,  הוא לא יכול היה להישען על אלתורים .  ידעתי שאני מוכרח להשקיע ושאני לא יכול לטעות בפרטים .  מחר למשל אני נושא שני נאומים ,  בכנס הרצליה ולכבוד ט"ו בשבט ".  מה אתה אוכל ?   " את ארוחת הבוקר אני מתחיל בכוס קטנה של לימון סחוט ,  שמכין את הקיבה למה שיבוא אחר כך .  אחר כך אני אוכל פרוסה דקה של לחם .  אני עושה ממנו טוסט ,  מפורר אותו ואוכל אותו בתוך לבן .  אני שותה כוס תה ואוכל קצת פירות ,  וזהו .  בצהריים אני אוכל עוף או דג ,  אבל מנה קטנה מאוד .  אני חושב שאנשים בישראל אוכלים מנות גדולות מדי .  אני אוכל את זה עם ירקות ,  ללא לחם ,  עם כוס יין לבן - יש בו מחצית מהקלוריות ביין אדום - וסלט פירות טרי לסיום .  בערב אני אוכל חביתה שעשויה מחלבון בלבד בגלל הכולסטרול ,  הרבה סלט ,  ולפעמים סלמון או דג מעושן ".  אתה שומר על כושר ?   " אני עושה התעמלות בוקר במשך עשר דקות ,  אבל אני בעיקר הרבה על הרגליים .  למה צריך להתעמל ?  ראית פעם ציפור מתעמלת ?  אני שוקל עכשיו 72 ק"ג ,  והמאזניים הם הדיאטה שלי .  אם אני רואה שעליתי אני פשוט אוכל פחות וחוזר למשקל המקורי .  אני כמובן נמנע מסוכריות ומעוגות ,  ומקפיד לא לאכול יותר מדי לחם .  אני לא שותה קוניאק ולא וויסקי ,  בגלל הקלוריות .  אני אומר לחבר'ה הצעירים :  אם תאכלו שלוש פעמים ביום - תשמינו .  אם תקראו שלוש פעמים ביום - תחכימו .  מצב רוחי טוב ,  אני לא מתלונן - וטוב לי על הלב ". 

פרס :  העוני בישראל הוא פוליטי ויוצרות אותו שתי קבוצות - הערבים והחרדים ;  צריך לתקן את המצב
בזמן שכולם בדאבוס דיברו על המשבר ,  שמעון פרס עשה לובי ,  הכיר לשי אגסי כמה אנשים וחלם על עתיד ישראל

