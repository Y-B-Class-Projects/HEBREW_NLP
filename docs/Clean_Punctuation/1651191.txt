צרות של מתווך 
סיפור מהחיים
 >  >  בניגוד למה שהרבה אנשים חושבים ,  החיים של מתווך לא קלים .  קודם כל הוא צריך להתאים דירה לצרכים האינסופיים של הקונה ,  שרוצה גם נוף ליער ,  גם ארבעה כיווני אוויר ,  גם שלא יהיה קיר משותף עם אף אחד ,  וגם שלא יהיו לו שכנים מלמעלה שיילכו לו על הראש עם העקבים שלהם .  בקיצור ,  וילה במחיר של דירה .  חוץ מזה ,  לפני שמתווך רואה שקל ראשון ,  יש שלושה תנאים שהוא חייב לעמוד בהם :  להחזיק ברישיון תיווך בתוקף ,  לערוך הסכם בכתב עם הקונה והמוכר על העמלה ,  ולהיות  " הגורם היעיל "  בעסקה .  במקרים לא מעטים אתה סוגר עניין עם שני הצדדים ,  וכשאתה בא לקבל את המגיע לך אחד מהם מתחכם וגורר אותך לבית משפט ,  כדי שהשופט יקבע אם בכלל היית הגורם היעיל .  בבית משפט בדרך כלל מתפשרים ,  כלומר החוק בא לקראת הנוכלים .  יש מקרים שאנשים חורקים שיניים כשזה מגיע לתשלום דמי התיווך .  כשאחד כזה שואל פתאום  " אבל למה שני אחוז ?  ",  אני בדרך כלל עונה לו : " כי 98 אחוז מהעסקות לא יוצאות לפועל ואתה זכית ".  זה שקיבלתי את עמלת התיווך עוד לא אומר שיצאתי מהתמונה .  יש כאלה שחושבים שברגע שהם משלמים לי את השני אחוז ,  הם קנו אותי ,  את בני ביתי ואת נשמתי ,  ומאותו רגע אני עבד נרצע שלהם .  יש סכסוך שכנים ?  הם מתקשרים אלי ומאשימים שלא הזהרתי אותם מהדיירים בקומה הראשונה .  רטיבות במרפסת ?  הייתי צריך לעזור להם להוריד מהמוכר עוד עשרת אלפים שקל .  לפני חודשיים קיבלתי טלפון באמצע הלילה מפרופסור מכובד שהתלונן שהתפוצץ לו הבוילר . " אז מה אתה רוצה שאני אעשה ?  ",  אמרתי לו , " תזמין בוילר חדש ".  אחרי יומיים הוא התקשר להודיע שהמתקין לא הגיע ושהוא הפסיד בגללי יום עבודה .  גברת שתיווכתי לה דירה בקרית שמואל עצרה אותי ברחוב והתלוננה שהשכנים מדליקים מוזיקה קלאסית בקול רם ושהיא לא סובלת כינורות . " אולי תדבר עם האיש שמכר לי את הדירה ",  היא אמרה בשיא הרצינות .  הצעתי לה שתיגש לשכנים ותבקש מהם שישמיעו יותר פסנתר .  הכי שרוט במוח היה סוחר תכשיטים אחד שהשגתי לו דירה להשקעה ברחוב שמואל הנגיד ,  ליד בצלאל .  קבענו לסגור את תשלום דמי התיווך בקפה של עובד .  אני הזמנתי קפה והוא שאל את המלצרית : " יש לכם במקרה איזה חתיכת פיצה שאתם לא צריכים ?  אני לא יכול לאכול פיצה שלמה ".  אחרי ההתנהגות המשונה הזאת הייתי בטוח שהוא הולך לבקש הנחה גדולה על התיווך ,  אבל האיש שילם את המגיע לי כמו ג'נטלמן .  פתאום הוא שאל : " יש לך במקרה פריג'ידר שאתה לא צריך ?  אני רוצה להשכיר את הדירה לסטודנטים ".  אמרתי לו שדווקא יש לי אמקור 10 במצב לא רע שאנשים רוצים לזרוק .  עוד באותו יום הגיע סבל ולקח את המקרר .  שלוש שנים לא שמעתי מהקונה הזה ,  עד שיום אחד הוא התקשר והודיע שהמקרר התקלקל .  חשבתי שהוא מתלוצץ ,  אז הצעתי : " קח אותו לתיקון אצל האחים פרג'י ,  הם מומחים לדברים שלא צריכים ".  אחרי שבועיים אני מקבל מהאחים פרג'י חשבון של 230 שקל על תיקון מקרר .  - הכותב הוא מתווך נדל"ן ירושלמי ,  מחבר  " אגדות מונשיין ".  davidmoonshine@gmail.com

צרות של מתווך 
סיפור מהחיים

