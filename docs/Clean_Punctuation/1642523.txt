6 מתוך 10 רופאים מודים :  אנחנו שולחים חולים לבדיקות מיותרות
שליש מהרופאים מאשפזים חולים שלא לצורך ■ למה ?  אם תשאלו אותם ,  הם חוששים מתביעות של חולים .  אבל לא כולם עושים את זה מפחד ■ יש כאלה שפשוט עושים מזה כסף
ל' הוא כירורג ותיק בבית החולים סורוקה בבאר שבע ,  ומאחוריו שעות רבות של תורנות בחדר המיון .  עם הרזומה שלו הוא יכול היה לכתוב תסריטים לסדרות בית חולים מרתקות ,  אבל גם לתרום לא מעט לפקידים העובדים במערכות הבריאות והאוצר ומנסים לפענח מה בדיוק עומד מאחורי הסעיף  " בדיקות מיותרות ",  שלא קיים באופן רשמי בספרי החשבונות אך משפיע עליהם לא מעט .  לדברי ל' ,  רופאים מאשרים לא מעט בדיקות בעיקר בשל רצונם להתגונן מפני תביעות רשלנות . " אני משתדל לא לעשות את זה ,  אבל אני רואה מסביב אינסוף מקרים של בדיקות מיותרות ",  אומר ל' . " מישהו יכול להגיע למיון עם חבלה שנוצרה לפני שלושה ימים ולהתלונן על כאבי ראש - הבדיקה שלו תקינה לחלוטין ,  ובכל זאת עושים לו ct מוח ,  בדיקה שעולה מאות שקלים .  כשחולה מגיע למיון אתה ניגש אליו עם רשימה ידועה מראש ,  שכוללת בדיקות והתייעצויות .  את רובן אתה עושה רק כדי שבדיעבד לא יוכלו להאשים אותך ברשלנות ,  אם חס וחלילה יקרה משהו לחולה . " לעתים אנחנו מאשפזים חולים שסובלים מבעיות פעוטות ,  כמו אדם שנפל בביתו או נפצע בתאונת דרכים קלה .  יש מקרים שבהם רופאים מחליטים לשלוח ל-ct אנשים בריאים שלפני 10-15 שנה היו משתחררים מבית החולים אחרי זמן קצר .  מדי יום אנחנו עורכים המון בדיקות כאלה ,  שעלותן יכולה להגיע לאלפי שקלים ".  לדברי ל' ,  מהפכת המידע של שנות ה-2000 והמשפטיזציה הגוברת בחברה הישראלית באות לידי ביטוי בחדר המיון :  פציינטים מגיעים עם ידע רב שצברו באינטרנט ,  ועם עצות מדויקות מעורך דין או מסוכן ביטוח לגבי איזו בדיקה לדרוש כדי לקבל פיצויים מוגדלים על תאונה שעברו .  כך לדוגמה ,  בדיקת ה-mri - שעולה יותר מ-ct אך מסוכנת פחות מבחינת שיעורי הקרינה - פופולרית מאוד בקרב באי חדר המיון . " אנשים פשוט מבקשים להפנות אותם לבדיקות ספציפיות ,  גם אם זה לא מתאים לאבחנה הרפואית ",  מספר ל' . " לפעמים אתה נכנע .  רופא לא ירגיש בכיסו את העלויות של ה-mri וגם אין בכך סכנה בריאותית - אז למה לא לאשר אותה אם החולה דורש ?  למה אני ,  כרופא ,  צריך להילחם עם חולה שלפעמים בא למיון כל יום רק כדי לבקש בדיקה ספציפית שסוכן הביטוח הנחה אותו לדרוש ?  כשרופא מטפל ב-20 חולים בו זמנית ,  עדיף להפנות את החולה ל-ct ולשחרר אותו הביתה .  זאת לא רפואה טובה פחות מאשר לשאול אותו בסבלנות על ההיסטוריה הרפואית שלו .  במצב של מחסור בכוח אדם רפואי ,  זה מה שעושים ".  המערכת עמוסה גם כך מדי שנה מתבזבזים מיליארדי שקלים על בדיקות ועל טיפולים רפואיים שאין בהם צורך אמיתי - פרוצדורות רפואיות שמערכת הבריאות הציבורית מממנת או בדיקות שאנשים פרטיים רוכשים עבור עצמם .  לפי הערכות ,  המערכת הציבורית מוציאה כמיליארד שקל בשנה על בדיקות שמפנים אליהן כתוצאה מ"רפואה מתגוננת "  - צעדים אבחנתיים או טיפוליים המבוצעים כאמצעי ביטחון נגד תביעות רשלנות רפואית .  ובלשון העם - כסת"ח .  התופעה ,  שמולדתה היא ארה"ב ,  מוכרת היטב בעולם המערבי .  ב-2003 נערך בפנסילווניה סקר בקרב רופאים העוסקים בשש התמחויות ברפואה שהן בסיכון גבוה לתביעות בגין רשלנות רפואית .  מתוך 824 רופאים שהשתתפו ,  כ-93% העידו שהם פועלים מתוך רפואה מתגוננת . " בעולם מעריכים כי 30% מהבדיקות במערכת הבריאות הן מיותרות ,  וחלקן נובעות מהרפואה המתגוננת ",  אומר פרופ' שוקי שמר ,  לשעבר מנכ"ל קופת חולים מכבי . " לצערנו ,  תופעה זאת חודרת גם לישראל - שבה גם כך יש עומס רב על מערכת הבריאות ".  ד"ר אלעד אשר ,  מומחה לרפואה פנימית ,  בדק את הסוגיה בלימודי דוקטורט ברפואה ציבורית באוניברסיטת בן גוריון .  אשר ביקש לבחון במחקר את היקף התופעה בישראל ואת הסיבות לה .  המחקר ,  שנערך בשיתוף ההסתדרות הרפואית בישראל ,  בוצע באמצעות ראיונות טלפוניים בקרב כ-900 רופאים בהתמחויות שונות .  כ-60% מהמשתתפים אמרו שהם שולחים חולים ליותר בדיקות בגלל הגישה של רפואה מתגוננת ,  והזכירו בדיקות דם ו-ct .  30% מהנשאלים אמרו שהם נוהגים לאשפז יותר עקב רפואה מתגוננת .  מהסקר עולה תמונה עגומה של יחסי חולה-רופא בישראל .  40% מהרופאים שהשתתפו בסקר אמרו שהם רואים בכל חולה פוטנציאל לתביעה רפואית .  כנגד רבע מהרופאים כבר הוגשו תביעות בגין רשלנות רפואית .  מחצית מהנשאלים אמרו שהם ידווחו על תקלות רפואיות רק אם יובטחו להם חסינות משפטית או חיסיון . " הרפואה המתגוננת יוצרת בעיות רפואיות וכלכליות ",  אומר אשר . " כשעורכים הרבה בדיקות מיותרות ,  מסיבות טכניות חלקן גם יוצאות חיוביות - דבר שגורר עוד בדיקות מיותרות .  שכיחותה של התופעה תשפיע בעתיד על איכותו ועל עלותו של הטיפול הרפואי בישראל ".  ד"ר אבינועם רכס ,  יו"ר ועדת האתיקה של ההסתדרות הרפואית ,  סבור שהבעיה נעוצה באופן שבו נקבעים הפיצויים על רשלנות רפואית . " כדי לזכות את החולה בפיצוי צריך למצוא את הרופא אשם ",  הוא אומר . " בתרבות הזאת ,  הרופא עלול לראות את החולה כאויב פוטנציאלי שמולו הוא יעמוד בבית המשפט .  יש רופאים שאומרים לעצמם - אני לא אסתבך ,  ואערוך בדיקות ,  גם מיותרות ,  כדי להתכסות .  חשבון ציני קר מראה שבדיקת ct בחדר המיון עולה לבית החולים כמה מאות שקלים ,  אבל אם בית החולים יפסיד בתביעה זה יעלה לו מיליונים .  אם בוחנים את הדברים מהצד הכלכלי ,  לרופא כדאי לשלוח את החולה לבדיקות מיותרות כדי להגן על עצמו ולמנוע תביעה עתידית ".  עו"ד אסף פוזנר ,  מומחה לרשלנות רפואית ,  דוחה את הדברים . " אני ישן טוב בלילה ",  הוא אומר . " אם תביעות הרשלנות נגד רופאים משמשות משקל נגד לרצונן של קופות החולים להגביל את כמות בדיקות ,  זה מצוין .  דיני הרשלנות ,  בכל מקרה ,  מאוזנים :  הרי אם ישלחו ליותר מדי בדיקות ct ,  החולה עשוי להתלונן שספג קרינת יתר .  עורכי הדין הם שק חבטות בהקשר זה ,  ולכן מעלים נגדם את הטענות האלה ".  קופות החולים מפתות הריון הוא התחום שבו השילוב שבין רפואה מתגוננת לבין הלחץ מצד ציבור הפציינטים מעלה באופן משמעותי את מספר הבדיקות .  זוג בהריון ראשון מוציא באופן פרטי אלפי שקלים על בדיקות שונות .  ב-2002 ,  בעקבות פסיקת בית המשפט העליון בתביעת רשלנות של הורים ,  החליטה מערכת הבריאות כי הרופא חייב לדווח למטופלים על כל בדיקת הריון ,  גם אם זו לא כלולה בסל הבריאות .  מבחינת גינקולוגים ומיילדים ,  תביעות רשלנות הן מפחידות במיוחד :  אפשר להגיש אותן גם באיחור של 25 שנה - שבע שנות התיישנות לאחר שהעובר שנבדק נהפך לבוגר על פי חוק . " התחושה היא שבישראל עורכים יותר בדיקות במהלך ההריון מאשר במדינות אחרות ",  אומר פרופ' מרק גלזרמן ,  מנהל בית החולים לנשים במרכז הרפואי בילינסון . " אין זה רק מפני ששיעור התביעות נגד גינקולוגים גבוה יותר ,  אלא גם מפני שהציבור היהודי נוטה להשתמש בשירותי בריאות יותר מהמקובל בעולם המערבי .  למעשה ,  כולנו היפוכונדרים ,  לא רק נשים בהריון ".  התהליך מתחיל עוד לפני הכניסה להריון ,  בבדיקות גנטיות .  לפי סקר שנערך בקופת חולים כללית ,  80% מהזוגות עוברים בדיקות מסוג זה .  בישראל מציעים לזוגות עד 18 בדיקות כאלה .  בממוצע ,  זוג מוציא 600 שקל מכיסו הפרטי למימון בדיקות גנטיות בהריון .  לאחר הבדיקות הגנטיות מגיע תורן של בדיקות האולטרה סאונד :  אשה ישראלית עוברת בממוצע שבע סריקות אולטרה סאונד בהריון ,  בעוד שהרופאים ממליצים לערוך שלוש בלבד .  קופות החולים מציעות לזוגות לערוך בדיקות באמצעות הביטוחים המשלימים ,  ומציגות חבילה אטרקטיבית של בדיקות שאינן כלולות בסל הבריאות .  שתי בדיקות האולטרה סאונד המרכזיות בהריון הן סקירת מערכות מוקדמת וסקירה מאוחרת .  רק אחת מהן ממומנת בסל הבריאות ,  אבל זוגות רבים מבצעים את שתיהן .  האבולוציה של הסקירה מעניינת :  תחילה נערכה הבדיקה בשבוע ה-22 להריון ,  ולאחר מכן היא הוקדמה לשבוע ה-15 שבו נוח יותר לבצע הפלה .  אלא שאז התברר שלא כל המומים מתגלים בשלב כה מוקדם ,  וכך נוצרו שתי בדיקות :  בשבוע ה-15 ובשבוע ה-22 .  איגוד הגינקולוגים ממליץ רק על בדיקה אחת - המאוחרת יותר .  באחרונה החלו רופאים לערוך סקירת מערכות גם בשבוע ה-32 להריון לצורך אבחון מחלות שלד ,  אף ששיעורן באוכלוסיה נחשב נמוך במיוחד .  אחד החששות הגדולים של זוגות המצפים לילד הוא לידה של תינוק עם תסמונת דאון .  כדי לבדוק אם העובר לוקה בה ,  אפשר לעבור בדיקות מי שפיר ,  שאותה המדינה מממנת לנשים מעל גיל 35 ולנשים שקיבלו תוצאות לא טובות בבדיקות אחרות בהריון .  אלא שיש נשים צעירות בשנות ה-20 לחייהן המעדיפות לערוך את הבדיקה באופן פרטי - גם במחיר של 3,000 שקל .  לפני שלוש שנים החלו להציע לנשים בהריון אפשרות חדשה :  שליחת דגימת מי השפיר למעבדות בטקסס או בוושינגטון .  בבדיקה זו ,  שעלותה 1,200-1,300 דולר ,  עושים שימוש באמצעים מתוחכמים יותר וכך אפשר לקבל תשובה ודאית גם לגבי פיגור שכלי ,  מה שלא ניתן בוודאות מוחלטת בבדיקת מי השפיר הרגילה .  בדיקה נוספת המגלה תסמונת דאון בעובר היא בדיקת סיסי שליה .  יתרונה הגדול של בדיקה זאת הוא שאפשר לערוך אותה בשלב מוקדם יחסית - בין השבועות ה-11 ל-13 - לעומת בדיקת מי שפיר שנערכת בין השבוע ה-16 ל-20 .  מנגד ,  בבדיקת סיסי שליה יש סיכון גבוה יותר להפלה .  זאת הסיבה לכך שרופאים ממליצים לערוך את הבדיקה הזאת במקרים שבהם יש סיכון גדול שהעובר לוקה בתסמונת דאון ,  או למשל כשידוע על מחלות גנטיות במשפחה .  אלא שיש נשים המעדיפות לבצע בדיקת סיסי שליה גם אם אינן משתייכות לקבוצה זו . " היתרון היחיד של בדיקת סיסי שליה על בדיקת מי שפיר הוא שאפשר להפסיק את ההריון מוקדם יותר ,  וזה יתרון בחוגים מסוימים ",  מסביר ד"ר ראובן שרוני ,  גינקולוג מהמרכז הרפואי  " מאיר ".   " כשאנחנו ממליצים על הבדיקה הזאת ,  אנחנו מדגישים שאם הסיכון למומים קטן - עדיף לערוך בדיקת מי שפיר ".  למרות ריבוי הבדיקות ,  כלל לא ברור שחלה ירידה בשיעור התינוקות הנולדים עם מומים .  לפי נתוני משרד הבריאות ,  ב-2005 נולדו 2,675 תינוקות עם מומים ,  לעומת 2,440 ב-2004 .  לפי נתוני הלשכה המרכזית לסטטיסטיקה ,  ב-2006 חלה ירידה במספר התינוקות שנולדו עם מומים - 2,392 בלבד ,  אך בשנה שלאחר מכן היתה עלייה - ונולדו 2,454 תינוקות עם מומים . " בכל פעם משכללים את הבדיקות ,  אבל הנעלם עדיין נשאר .  אין הוכחה שבישראל נולדים פחות ילדים עם מומים מאשר במדינות אחרות ",  אומר פרופ' אליעזר שלו ,  מנהל מחלקת נשים בבית החולים  " העמק "  ולשעבר יו"ר איגוד הגינקולוגים והמיילדים .  לדברי שלו ,  ריבוי הבדיקות בהריון הוא תופעה שיצאה מכלל שליטה . " מי שלא יכול להבטיח ב-100% שלילד לא תהיה בעיה ,  שלא יעשה ילדים .  זה שוק פרוע .  יש פה אוכלוסיה שרוצה בדיקות וזה לגיטימי ,  אבל היא צריכה לדעת את מגבלות הטבע .  זוגות בתל אביב שולחים בדיקות לטקסס ומקבלים תוצאות שהם בכלל לא יודעים לפענח .  וממילא ,  גם אחרי בדיקות כאלה ואחרות ממשיכים להיוולד ילדים עם מומים ,  והורים מבלים את זמנם בתביעות בבתי משפט ".  שלו אומר כי עודף הבדיקות גורם להורים לבצע יותר הפלות גם כשמדובר במומים קלים ,  ובאופן כללי לבטא גישה של אפס סובלנות כלפי האחר . " לא רק שרוצים ילד מושלם ,  אלא מפחדים פחד מוות מילד שונה .  בצפון אמריקה ,  ילדים עם תסמונת דאון לומדים בבתי ספר רגילים .  אין שם דבר כזה שלא רוצים בשכונה ילדים עם תסמונת דאון ".  על אף הביקורת ,  תעשיית הפיתוח של בדיקות חדשות עובדת במלוא המרץ .  חברות סטארט-אפ בתחום הביוטכנולוגיה עמלות על פיתוח בדיקות שונות ומקוות שבבוא היום הן ייכללו בסל הבריאות ,  או לפחות יקבלו את אישור משרד הבריאות להפצתן בשוק החופשי .  כך לדוגמה ,  חברת דיאגנוסטיק טכנולוג'יס חוקרת בימים אלה אפשרות לפתח 56 סוגים של בדיקות שונות .  מתוכן ,  בדיקה אחת נמצאת בהליכי פיתוח מתקדמים ,  ובדיקה אחרת יצאה לשוק הפרטי ,  אך אינה נכללת בסל הבריאות .  מדובר בבדיקה לזיהוי מוקדם של רעלת הריון ,  שעלותה 340 שקל .  בדיקה זו ,  המתבצעת בין השבוע השמיני לשבוע ה-13 להריון ,  אינה יכולה לחזות באופן ודאי אם האשה תלקה ברעלת הריון ,  אלא רק מאפשרת לקבוע את אחוזי הסיכון להתפרצות רעלת הריון שישה חודשים מאוחר יותר .  לטענת החברה ,  הבדיקה גם מאפשרת לרופא לבחון דרכים לטיפול תרופתי שיכול למנוע לחלוטין את התפתחות המחלה ,  לדחות את מועד התפרצותה ובמקרים אחרים להקטין את חומרתה .  שלו מטיל ספק בדברים . " אין בדיקה שאומרת ב-100% אם תתפתח או לא תתפתח רעלת הריון ",  הוא מסביר . " מילא אם היה סיכוי גבוה למנוע רעלת הריון - אבל הטיפול הקיים אינו יעיל במיוחד .  בדיקה כזו עלולה לגרום נזק :  האשה תסתובב בתחילת ההריון במתח בגלל תשובה חיובית ,  ולבסוף יתברר שאין בכלל בעיה ".  ד"ר חמוטל מאירי ,  מנהלת דיאגנוסטיק טכנולוג'יס ומפתחת הבדיקה ,  סבורה אחרת . " רעלת הריון היא מחלה קשה לזיהוי .  היו נשים שנפטרו ממנה כי הרופאים כלל לא זיהו את הבעיה ,  לאחר שלא היתה להם אינדיקציה שהאשה נמצאת בסיכון .  יכול להיות שבדיקה כמו שלנו היתה עוזרת למנוע טרגדיות ",  היא אומרת .  מאירי לא סבורה שיש בדיקות הריון מיותרות : " אשה לא משחקת פוקר עם ההריון שלה .  נכון ,  אי אפשר למנוע את כל קשיי החיים מיום הלידה ,  אבל אפשר לנסות לעזור לגנים ולטבע .  זאת הנחת יסוד בתרבות הרפואית .  המודעות של הציבור והיכולת שלו להיות שותף בהחלטות - זאת התגלמות הרפואה המודרנית .  יש בעיה עם הגישה הפטרונית של רופאים ושל אנשי צוות רפואי ,  שאומרים שהם יודעים יותר טוב מהחולה מה מגיע לו ".  שלוש סתימות במקום אחת בישראל ,  שבה סל הבריאות כלל אינו מכסה טיפולי שיניים ,  עובדים כיום קרוב ל-10,000 רופאי שיניים .  הם מועסקים במרפאות משני סוגים .  הראשון הוא קליניקות פרטיות ,  בדרך כלל בבעלות רופא שיניים בעל מוניטין שגובה מחירים גבוהים .  הסוג השני הוא רשתות לרפואת שיניים והרשתות של קופות החולים  ( שהן חברות מסחריות לכל דבר )  ,  שבהן מחירי הטיפולים נמוכים יותר .  סוג זה ,  הנקרא  " מרפאות תאגידיות ",  תופס נתח שוק של כ-25% .  לטענת לא מעט רופאי שיניים ,  במרפאות אלה מתגלים מקרים בעייתיים של טיפול יתר .  הבעיה במרפאות התאגידיות היא שלפחות באופן פוטנציאלי קיים בהן תמריץ לטיפול יתר :  הרופא משתכר שכר בסיס לשעה ,  ובנוסף הוא מקבל תמורה על פי הטיפולים ומהבדיקות שהוא עורך .  לפי הערכות ,  רשת  " סמייל "  של קופת חולים כללית ורשת  " מכבידנט "  של קופת חולים מכבי מהוות 80%-90% מכלל המרפאות התאגידיות .  בתוכנית  " יהיה בסדר "  ששודרה בגלי צה"ל לפני כמה שבועות ,  דווח כי רופאים ברשת סמייל מקבלים תשלום רק אם נכנס אליהם פציינט לטיפול .  רופא שדיבר בתוכנית בעילום שם הזכיר את הבעייתיות האתית של שיטת תגמול מסוג זה .  צ' ,  רופא שיניים מאזור הצפון ,  היה עד לבעיות טיפולי היתר במרפאות התאגידיות כאשר נכח בוועדות בוררות של פציינטים שהתלוננו נגדן . " כשלקוח משלם 120 שקל לסתימה ,  לרופא יישארו ביד 30 שקל ברוטו - שהם 22 שקל נטו ",  אומר צ' . " זה דוחף אותו לעשות שתיים או שלוש סתימות באותה שן .  פתאום אתה מוצא את עצמך בטיפול יתר - סתימה חצי עמוקה נהפכת לטיפול שורש שנהפך לאחר מכן גם למבנה ולכתר .  במקום לעקור ,  לפעמים מעדיפים לעשות גשר של שלוש יחידות .  הולכים על התרחיש הגרוע ביותר ולא פועלים באופן שמרני .  פעם ביקשו ממני לנהל מרפאה כזו ולא הסכמתי בשום פנים ואופן ".   " נתקלתי במקרים שבהם רופאי שיניים עשו טיפולים שלא היה צריך לעשות ",  מוסיפה ב' ,  שעבדה בעבר כמנהלת ברשת מרפאות שיניים שאינה שייכת לקופת חולים . " יש בתחום הזה המון פוילע שטיקים .  זה שטח פרוץ ומגעיל שבקצהו התחתון נמצאים האומללים שאין להם די כסף כדי לשלם עבור טיפול שיניים נאות .  כשהייתי תופסת רופא עושה דברים כאלה ,  הייתי נוזפת בו קשות ,  אבל אי אפשר היה לתפוס את כולם ".  ב' עזבה את עבודתה ברשת המרפאות לפני שנתיים ,  ובאחרונה הזדמן לה להיתקל בתופעה מהצד השני של המתרס . " הנכדה שלי הגיעה לישראל לצורך טיפול .  היה לה חור אחד קטן ,  מניסיוני רב השנים יכולתי לראות את זה .  לקחו ממנה 1,500 שקל על שלוש סתימות ".  בעיה נוספת בתחום רפואת השיניים נוגעת לצילומי רנטגן מיותרים :  מטופלים בעלי ביטוח רפואי הממן את טיפולי השיניים נדרשים לעבור צילום רנטגן כראיה לכך שהטיפול אכן בוצע .  כלומר ,  הפציינט צריך לספוג קרינת רנטגן מסיבה אדמיניסטרטיבית בלבד ,  ללא צורך רפואי .  זאת אף שכבר לפני יותר מעשור הוציא משרד הבריאות תקנה שלפיה צילום אדמיניסטרטיבי מסוג זה הוא אסור . " יש חברות ביטוח שאומרות :  'לא נשלם על הטיפול בלי צילום .  נקודה' .  רק היום מילאתי טופס של חברת ביטוח שבו נכתב בפירוש על החובה לצרף צילום ",  אומר צ' .  בהסתדרות רופאי השיניים מבקשים להמעיט מחומרת הבעיה . " צריך לזכור שב-75% מהמרפאות התופעה הזאת כלל לא קיימת ",  אומר יצחק חן ,  יו"ר הסתדרות רופאי השיניים ,  כשהוא נשאל על טיפולי היתר . " היכן שזה כן קיים צריך לעשות בדיקה מקיפה .  בנוגע לצילומי הרנטגן - זה פשוט בניגוד לחוק ,  ורופאי השיניים צריכים להבהיר את זה לחברות הביטוח ".   " בכל מקצוע יהיו סטיות בשוליים ",  מוסיף חיים נוימן ,  יו"ר ועדת האתיקה בהסתדרות רופאי השיניים . " לכן ,  כשבוחרים רופא שיניים צריך לעשות שיעורי בית ,  לבדוק מיהו ,  אילו תעודות יש לו ומה אומרים עליו הפציינטים ".  חברת כללית סמייל מסרה בתגובה : " הרופאים המועסקים בכללית סמייל הם מהמובילים בתחומם בישראל .  טיפולי השיניים ניתנים אך ורק על פי אבחנה רפואית ובהתאם לצרכים של כל מטופל ".  חברת מכבידנט מסרה בתגובה : " רשת מרפאות מכבידנט היא המובילה בתחומה בישראל ,  ולכן צר לנו כי גורמים בעלי אינטרסים מנסים לפגוע במוניטין הרב שצברה הרשת .  כל תוכנית טיפול במכבידנט מבוקרת על ידי גורמים מקצועיים ,  וכמו כן מבוקרת הרשת על ידי משרד הבריאות .  מיותר לציין כי לדרך התגמול אין כל השפעה על אופן הטיפול ".  מה הבעיה בטיפול תרופתי ?  תחום נוסף שבו יש טיפולים מיותרים הוא הצנתורים .  גם כאן צועדת ישראל בעקבות ארה"ב ,  שם מצביעים הנתונים בבירור על שיעור גבוה של צנתורים מיותרים .  בישראל קשה לבסס מסקנה דומה בשל היעדר נתונים ,  אך השערה זו נראית סבירה למדי .  בישראל נעשים מדי שנה עשרות אלפי צנתורים ,  חלקם משולבים באבחון סתימות בעורקים ובטיפול בהן ,  וחלקם בטיפול בסתימות שאובחנו בחולי לב יציבים שלא עברו התקף לב .  בעוד באיגוד הקרדיולוגי רואים במספר הצנתורים הגבוה עדות לשיפור באיכות הטיפול הרפואי ,  יש הטוענים כי עושים בכלי זה שימוש יתר וטוענים שבמקרים מסוימים אפשר לטפל בתרופות במקום בצנתורים . " ישראל היא מהמובילות בעולם בצנתורים לאדם ",  מסביר בועז גינצבורג ,  כלכלן בריאות . " לכן לא מפתיע שעולה טענה כי יש עודף בטיפול הזה .  צריך לזכור שבית החולים מקבל על כל צנתור סכום נאה מקופת החולים - עד 30 אלף שקל ".   " יש כאן תמריצים כלכליים מובהקים ",  אמר באחרונה אריה פז ,  מבקר משרד הבריאות ,  שהתייחס לסוגיה בפורום של לשכת המבקרים הפנימיים בישראל . " יש חשש לכאורה שהחברות לציוד רפואי מעודדות את בתי החולים לבצע יותר צנתורים .  מכיוון שכך ,  ראוי היה שמדינת ישראל תערוך מחקר מקיף בנוגע ליעילות הצנתורים ".  נראה כי הקרדיולוגים חוששים מבדיקה של היקף התופעה .  לפני כחודש דחו מנהלי מחלקות הלב בבתי החוליים הכלליים בישראל את ההצעה להשתתף במחקר בינלאומי הממומן על ידי המכון הלאומי לבריאות בארה"ב ,  שנועד לבחון את ההנחה כי במקרים רבים צנתור חולים שלא עברו התקפי לב עשוי להיות מיותר . " זאת החלטה מבישה שמוציאה את ישראל ממחקר יוקרתי בינלאומי משיקולים כספיים .  במחלקות הלב חוששים מבירור היקף הצנתורים המיותרים ,  המגדיל את היקף פעילותן ",  כך אמר קרדיולוג בכיר ל"הארץ ".  במארס 2007 פורסם בכתב העת היוקרתי  " ניו אינגלנד ג'ורנל אוף מדיסין "  מחקר שחיזק את ההשערה כי בעולם נעשים צנתורי לב מיותרים בחולים שלא עברו התקפי לב .  במחקר לא נקבע כי הצנתור הזיק למטופלים ,  אך הוא הראה כי לצנתור ולטיפול תרופתי היו תוצאות דומות . " כולנו מושפעים ממה שקורה בחו"ל ",  אומר ד"ר דוד הרפז ,  קרדיולוג מבית החולים וולפסון . " בארה"ב יש השתוללות מבחינת מספר הצנתורים ,  במערב אירופה פחות .  לצנתור אין אף יתרון על פני טיפול תרופתי .  שני הטיפולים דומים אבל העלויות שונות - התרופתי זול הרבה יותר .  בהחלט יש תחושה שבמקומות מסוימים היד קלה יותר על הדק הצנתור ".   " אני לא חושב שבישראל מתבצעים צנתורים מיותרים ",  אומר פרופ' רן קורנובסקי ,  יו"ר האגודה לקרדיולוגיה התערבותית . " ישראל היא מדינה מפותחת מאוד מבחינת טיפולי לב בכלל וצנתורים בפרט ,  ולראיה - בעשור האחרון חלה ירידה מרשימה בתמותה מהתקפי לב ,  גם בזכות איכות הטיפול ובכלל זה הליך הצנתור ".  40% מהרופאים רואים בכל חולה פוטנציאל לתביעה רפואית 25% מהרופאים התמודדו עם תביעות בגין רשלנות רפואית 50% מהרופאים ידווחו על תקלות רפואיות רק אם יובטחו להם חסינות משפטית או חיסיון 60% מהרופאים מבצעים יותר בדיקות עקב רפואה מתגוננת ,  כמו בדיקות דם ו-ct 30% מהרופאים נוהגים לאשפז יותר עקב רפואה מתגוננת יותר בדיקות ,  יותר מחלוקות פירותיו של המחקר הגנטי מגדילים מדי שנה את כמות ואת סוג הבדיקות הגנטיות שאפשר לערוך ,  ובמקביל את הסוגיות האתיות הכרוכות בכך .  אחת מהן נוגעת לבדיקות שיש לערוך בהריון .  לדוגמה ,  באחרונה פיתחה חברה אמריקאית בדיקה גנטית ביתית ,  המאפשרת לזוגות לזהות באמצעות דגימת רוק יותר מ-100 מחלות שהם עשויים להוריש לילדיהם ,  וגם פרטים חשובים פחות - למשל אם הוא יהיה קירח בבגרותו ומה יהיו כישוריו הספורטיביים .  הממסד הרפואי חושש כי בדיקה כזו תעלה את שיעור ההפלות מפני שזוגות יבקשו ליצור את התינוק המושלם .  סוגיה אתית אחרת נוגעת לבדיקות החוזות את סיכוייו של אדם לחלות במחלות שונות בעתיד .  בשנים האחרונות עורכים בארה"ב מיפוי גנטי של דגימות דם ,  וכך קובעים מהם הסיכויים של הנבדק ללקות בסוכרת ,  בפרקינסון או באלצהיימר .  רופאים רבים מתנגדים בתוקף לביצוען בשל ההשלכות על חייו של האדם בהווה ,  עוד לפני שהתגלה סימן ראשון למחלה . " אלה בדיקות שהרפואה חושבת שאסור לעשות כיום ,  כי אין הרבה מה לעשות עם האינפורמציה המתקבלת ",  מסביר פרופ' מוטי שוחט ,  גנטיקאי בכיר בבית החולים לילדים שניידר בפתח תקוה . " למרות זאת ,  יש כאלה שמתפתים לעבור את הבדיקה ". 

6 מתוך 10 רופאים מודים :  אנחנו שולחים חולים לבדיקות מיותרות
שליש מהרופאים מאשפזים חולים שלא לצורך ■ למה ?  אם תשאלו אותם ,  הם חוששים מתביעות של חולים .  אבל לא כולם עושים את זה מפחד ■ יש כאלה שפשוט עושים מזה כסף

