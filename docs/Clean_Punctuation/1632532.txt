איך לשלם פחות מסים 
שימוש נכון בהטבות מס הניתנות בעת מכירת דירה עשוי לחסוך עשרות אלפי שקלים
 >  >  בישראל המיסוי המצטבר על עסקת מקרקעין הוא מהגבוהים בעולם וכולל בעיקר את מס השבח ,  מס רכישה והיטל ההשבחה .  בנובמבר 2001 נכנסה לתוקף רפורמה מקיפה ויסודית במיסוי המקרקעין בישראל ,  במסגרתה מס השבח הופחת מ-50% ל-25% ולאחר מכן הופחת הפחתה נוספת מ 25% ל-20% .  ככלל ,  החוק מאפשר לבעלי נכסי המקרקעין לעשות תכנון מס בצורה שתפחית משמעותית ולעתים אף תפטור אותם לחלוטין מתשלום המס ,  בטור זה נסקור בקצרה אחדות מהאפשרויות .  מי שבבעלותו דירת מגורים אחת ,  וכך היה בארבע השנים שקדמו ,  זכאי לפטור ממס שבח במכירתה אם לא מכר דירה בפטור ב-18 החודשים שקדמו .  בעלים של יותר מדירה אחת ייהנה מהפטור אחת לארבע שנים .  מי שמכר שתי דירות זולות לצורך רכישת דירה יקרה יותר ייהנה מפטור על מכירת שתיהן ,  עד לתקרה של 1.5 מיליון שקל ,  ובלבד שאכן רכש דירה יקרה יותר ששוויה לפחות שלושה רבעים משווי שתי הדירות הזולות ,  בשנה שלפני או בשנה שאחרי מכירת הדירה השנייה משתי הדירות הזולות .  העברת זכויות בכל סוגי המקרקעין בין בני זוג או לילדיהם במהלך גירושים ,  פטורה ממס שבח .  גם העברת דירה בירושה פטורה ממס שבח ,  וגם שינויים בחלוקת נכסי עיזבון בין היורשים ,  טרם חלוקת העיזבון .  לעומת זאת ,  במכירת דירה שהתקבלה בירושה נכנס היורש בנעליו של המוריש .  כלומר ,  אם המוריש ,  לו היה בחיים ,  היה זכאי לפטור ממס שבח ,  יקבל היורש את הפטור ואם היה המוריש חייב במס שבח בשיעור מסוים הנגזר ,  בין היתר ,  מהשנה בה רכש את הנכס ,  יחויב היורש באותו שיעור מס .  הנה כמה דוגמאות לתכנון מס אפקטיבי :  כאמור ,  ניתן למכור דירה בפטור בכל 18 חודשים ,  כל עוד בארבע השנים שקדמו למכירה לא החזקת בו זמנית בשתי דירות או יותר .  אם בבעלותך ,  או שהיו בבעלותך בזמן כלשהו במהלך ארבע השנים האחרונות ,  יותר מדירה אחת ובמהלך אותן שנים מכרת בפטור את אחת מהדירות ,  מומלץ להמתין בסבלנות שימלאו ארבע שנים כדי למכור בפטור .  אם ברצונך למכור בשנים הקרובות דירת מגורים אשר מושכרת לשימוש עסקי כגון למשרד עו"ד ,  קליניקה רפואית וכו' ,  הודע לשוכר על סיום החוזה בתום התקופה ,  והשכר את הדירה למגורים בלבד למשך ארבע שנים רצופות .  לאחר מכן תוכל למכור את הדירה בפטור מלא .  במכירת נכס שאינו פטור ממס שבח ,  ניתן להשפיע ולהפחית את גובה המס פשוט על ידי דחיית מועד העסקה .  כפי שצוין בפתיח ,  שיעור מס השבח שהיה 50% הופחת בנובמבר 2001 והוא כיום 20% .  שיעור המס בעסקה נתונה מחושב על ידי שלטונות המס באופן ליניארי יחסי לזמן ,  הווה אומר ,  מכפילים את מספר השנים שהחזיק המוכר בנכס עד לנובמבר 2001 ב-50% ,  מוסיפים את מספר השנים שהחזיק המוכר בנכס מנובמבר 2001 ועד למכירתו מוכפל ב-20% ,  ומחלקים בסה"כ השנים שהחזיק המוכר בנכס וכך מקבלים את שיעור המס בו תחויב העסקה .  במלים אחרות ,  ככל שהעסקה מתבצעת במועד מאוחר יותר ,  גדל משקלו של שיעור המס המופחת בתחשיב הכולל ,  והתוצאה הסופית היא הפחתת שיעור המס .  הערה :  תוכן מדור זה אינו בא במקום ייעוץ ספציפי .  לאור מורכבות חוק מיסוי מקרקעין מומלץ להתייעץ בעורך דין מומחה במס שבח ומיסוי מקרקעין .  הכותב הוא עורך דין ,  שמאי מקרקעין ומתכנן ערים

איך לשלם פחות מסים 
שימוש נכון בהטבות מס הניתנות בעת מכירת דירה עשוי לחסוך עשרות אלפי שקלים

