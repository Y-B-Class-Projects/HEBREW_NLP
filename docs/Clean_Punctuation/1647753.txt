פרופ' יורם קרול : " גם הקיבוצים יסיימו את דרכם במוזיאון "
 אם תשאלו את פרופ' קרול ,  כלכלן וחבר קיבוץ שפיים ,  הקיבוצים שרדו הרבה מעבר לאורך החיים של קומונות מסוגם ,  ותוך 15 שנה הם ייעלמו  ■ " האידיאולוגיה הקיבוצית לא יצרה כלים לאפשרות שהמאמינים לא יאמינו יותר .  לכן הפירוק הוא כל כך קשה וכואב "
 כלכלנים נזהרים מלדבר על העתיד .  במיוחד כיום ,  לאחר שהעולם חווה את אחד המשברים הקשים בתולדות הכלכלה המודרנית .  לפי קרול ,  אפשר ללמוד משהו מהצפוי לקיבוצים מגורל הקומונות האוטופיות שהוקמו בארה"ב בידי מהגרים מאירופה במאות ה-18 וה-19 .  בדומה לקיבוצים ,  הקימו התנועות האלה קהילות שיתופיות ושוויוניות ,  שהאמינו שהן מניחות את היסוד לאדם החדש ולשינוי העולם .  אחת הקבוצות הללו התיישבה במדינת אייווה וייסדה שבע קהילות שחיו בסמיכות זו לזו ונקראו  " אמנה ",  שהיו העתק די מדויק של הקיבוצים כפי שהוקמו לפני 100 שנה .  התנהל בהן שיתוף ושוויון מוחלט ברכוש ,  בשירותים ובחינוך - וחבריהן אף אכלו בחדרי אוכל משותפים .  מרכיב חשוב בפרנסת הקהילות האלה היה מכירת קרח .  בחורף היו מנפצים בגרזנים את הקרח על הנהר הסמוך שקפא ,  עורמים אותו בערימות ומכסים בקש עד בוא האביב ,  ואז מוכרים אותו ליישובים בסביבה .  בשנות ה-30 של המאה הקודמת ,  70 שנה לאחר הקמתן של הקומונות ,  חולל בהן הדור השלישי והרביעי את מה שצאצאי המהגרים מכנים  " השינוי הגדול ":  הרכוש הופרט ,  בוצעה פרצלציה  ( איחוד וחלוקה מחדש )  לקרקעות ,  בוצע שיוך דירות ועסקי הקהילה קובצו בחברת אחזקות שמניותיה חולקו בין חברי הקהילות .  גם תעשיית הקרח עברה מהפך .  במקום לחצוב קרח מהנהר הקפוא ,  הם הקימו תעשיית קירור שייצרה את המקררים הידועים באיכותם ונתנו להם את השם  " אמנה ",  לזכר הקהילה שהקימו אבותיהם .  במשך השנים מכרו הדורות הבאים את מניותיהם בתעשייה הזאת לתאגיד הבינלאומי מייטג ,  ומהקהילה השיתופית נותרו כמה דפים בספרי ההיסטוריה ,  המותג אמנה ומוזיאון צנוע שהקימו הצאצאים לזכר הקהילה המופלאה .  הקיבוץ השיתופי הוקם לפני 100 שנה והמודל הזה עבד כ-70-80 שנה .  מה קרה לו ב-20 השנים האחרונות ?   " הסטטיסטיקה של הקומונות בעולם מוכיחה כי אורך חיים ממוצע של קומונה הוא 70 שנה .  המייסדים ,  הדור הראשון ,  מאמינים באמונה שלמה בנצחיותה של המהפכה החברתית שלהם וצופים כי העולם כולו ילך בעקבותיהם .  הדור הבא ממשיך את המפעל מכוח האינדוקטרינציה שספג ומהסמכות של הדור הראשון .  בדור השלישי מתחיל לכרסם הספק .  רבים מהם לא מבינים ולא מקבלים שהם חייבים לחשוב ולנהוג בדרך שבה חשב ונהג סבא שלהם ,  והשיטה מפסיקה לעבוד .  כך קרה בדור השלישי בקומונות של אמנה .  החברים החלו לדבר על משפחות בקהילה שהולידו הרבה ילדים כדי לגדל אותם על חשבון הכלל ,  והחלו להתפתח יחסי חוסר אמון בין החברים ".  לא בכל הקיבוצים מעבירים את התמורה מהפרטת העסקים לכיסי החברים .  בקיבוץ מעברות שמכר את השליטה ב"מעבדות מטרנה "  מקבוצת  " מוצרי מעברות "  לנסטלה-אסם ,  מתכוונים לפתח מוצרים חדשים בכספי התמורה . " נחכה ונראה .  החברים ,  שהם הלב והבסיס של החברה הקיבוצית ,  רוצים לראות כסף .  אמר לי חבר קיבוץ מעמק הירדן שמוכר עכשיו החזקות במפעל שלו ומקבל עליהן כסף טוב ,  שהמפעל הוא בעל פוטנציאל רווחי מצוין ,  אבל אותו מעניין להסדיר את הפנסיה ולעזור לילדים .  במשך שנים רבות לא ראו החברים בקיבוצים קשר בין הצלחת העסקים לרווחת החיים .  קיבוץ היה יכול להיות עשיר והחבר היה עני ולהפך .  כשהרוויחו ,  החבר ידע מעט מאוד על המקום שאליו מופנה הכסף וההנהלות הכלכליות נהגו ליצור מצג שלפיו אין כסף .  רווחת החבר נתפשה לעתים קרובות כמטרה לא נכונה .  כיום כל חבר הפך את עצמו למטרה כלכלית של עצמו ,  והוא רוצה למכור את הנכסים - שהוא לא יודע מה יש לו מהם .  לא תראה חבר ,  גם לא בקיבוצים השיתופיים ,  שמוכן להצטמצם כדי להשקיע במכונה חדשה למפעל או ברכישת רובוט לרפת . " מחקר שעשה פעם הכלכלן אמיר הלמן מקיבוץ אפיקים מצא שאין קשר בין ההכנסות ותזרים המזומנים של קיבוץ לבין רמת החיים של החברים .  השינוי שמתרחש כיום הוא בעיקר כלכלי ,  אבל במהותו הוא פנימי ואידיאולוגי .  לא רוצים יותר את השותפות ,  בדומה לתהליך שהתרחש בדור השלישי בקהילות אמנה .  בקיבוצים זה החזיק מעמד גם בגלל השתייכותם לכוח הפוליטי המרכזי בישראל עד 1977  ( ההסתדרות-מפא"י-מפ"ם )  .  אבל אם נבחן את הכלכלה הקיבוצית במשך שנים ,  נגלה שמשנות ה-50 והלאה היא חוותה משבר כלכלי מדי עשור . " בערב ראיונות שאלו פעם חבר קיבוץ בעמק ,  'למה אתם לוקחים הלוואות בלי חשבון ?  איך אתם חושבים להחזיר אותן ? ' התשובה שלו היתה שאף אחד לא אמר שחייבים להחזיר הלוואות .  הוא אמר שם את מה שהיה אז בתת המודע של ההתנהלות הקיבוצית .  אנחנו ציונים ,  אנחנו מיישבים את הספר ,  אנחנו מתנדבים להדריך ביישובי העולים ,  אנחנו אוכלוסיה מובילה בצבא .  יש מי שעושה ציונות ויש מי שמשלם על הציונות ,  וזה דומה מאוד למה שאומרים כיום המתנחלים .  כל מי שיש לו אידיאולוגיה ,  משוכנע שמישהו אחר צריך לשלם עליה כי הוא הכי צודק בעולם ".  מה יישאר מהקיבוצים ?  יש אמצעי ייצור שאי אפשר להפריט .  לא רק מפעלים .  קרקע ,  מים ומכסות ייצור של חלב ושל ביצים . " הענפים החקלאיים ברוב הקיבוצים הם כמעט חסרי משמעות כלכלית ומהווים חלק קטן מההכנסות .  ישכירו אותם ,  ייצרו שותפויות שיעקפו את הבעיה ,  ימכרו את הפעילות הזאת לתאגידים האזוריים .  יעשו כל מיני מעקפים .  כבר כיום יש דברים כאלה בלי סוף .  אולי יישאר מהחקלאות משהו לחג השבועות ,  אבל גם זה לא בטוח ".  השם  " קיבוץ ",  שהוא הרבה יותר משם ,  לפחות זה יישאר ?   " יש מושב ויש מושבה ,  אולי לקיבוץ יקראו תושבה .  קיבוץ יהיה יישוב כמו כל יישוב כפרי אחר ובין האנשים יתקיימו יחסים כאלה ואחרים .  לחלקם יהיו מניות באגודה השיתופית המהווה כיום את המהות המשפטית של הקיבוץ ,  שתהפוך בעתיד לחברה בע"מ ,  ולחלקם לא יהיו מניות .  אני צופה שבין התושבים באותה תושבה ישררו סכסוכים רבים בתחומי הדיור והנדל"ן .  חלוקת רכוש ,  ובעיקר נדל"ן ,  היא בעייתית תמיד - והיא בעייתית במיוחד בקיבוץ ,  כי הרבה שאלות לא מוסדרות בו .  לא מפני שהאנשים רעים יותר ,  אלא מפני שהקיבוצים לא ייצרו כלים שיאפשרו חלוקת רכוש .  האידיאולוגיה הקיבוצית ,  במידה רבה כמו הדת ,  לא יצרה כלים לאפשרות שהמאמינים לא יאמינו יותר .  כשלא יוצרים כלים ,  התהליך קשה יותר וכואב יותר .  בקיבוצים שהופרטו ,  יש מקרים שבהם חברים מגדרים ,  מגרשים ומפרקים גדרות שהקימו אחרים ,  בונים חומות סביב הבתים ותופסים חזקה על קרקע ציבורית ".  במאה הבאה ,  הקיבוץ יהיה מקום בטוח יותר כלכלית לחבריו מכפי שהיה ומכפי הוא כיום ?   " כשחבר מקבל רישום בטאבו על ביתו ,  מצבו ההתחלתי כבר יותר טוב .  תעשה השוואה ,  גם בעיר ,  בין אלה שאין להם בית משלהם לאלה שיש להם .  הרגשת הביטחון הקיומי משתנה לגמרי .  לאדם מחוץ לקיבוץ יש בדרך כלל פנסיה ,  יש כל מיני ביטוחים ,  הבטחת הכנסה ודמי אבטלה .  חברי קיבוץ לא היו יכולים ליהנות מהדברים האלה .  אנשים שחיו שנים רבות בקיבוץ לא דאגו לעתידם ,  מתוך הנחה שבבוא היום הקיבוץ ידאג להם .  הם לא העלו על הדעת שהם מניחים את עתידם הסוציאלי על קרן הצבי ,  עד שזה התפוצץ ברעש גדול במשבר חובות הקיבוצים .  התברר שאין צבירה ,  ושאם היתה היא הופקעה לכיבוי שריפות .  בקיבוצים מבינים כיום שעדיף לחיות עם סידורים מובנים ,  בדומה לאלה שנבנו במשך השנים על ידי המערכות הממלכתיות ,  מאשר לסמוך על הקיבוץ ".  בקיבוצים המופרטים מבטיחים רשת ביטחון . " זה נכון עכשיו ,  אך עם הזמן זה יפחת וילך .  יבקשו ממך להוכיח שאתה באמת מקרה סעד ,  שאתה רוצה לעבוד אבל אתה לא יכול .  אם אתה נכה ,  יהיה עליך להוכיח שאתה לא יכול לקום ,  לא יכול לשרוך נעליים ,  לא יכול ללבוש מכנסיים .  ככה זה במשרד הרווחה וככה זה יהיה בקיבוץ .  אנחנו רק בראשית השינוי ,  ואין קיבוצים שעברו את התהליך הזה עד סופו .  אבל כשהעבודה מופרטת וההכנסות מופרטות והשירותים המשותפים נסגרים ,  התהליך כבר בעיצומו .  יש קיבוצים שבהם התהליכים קורים בבת אחת ,  ואצל אחרים זה מתרחש בהדרגה .  תישאר הנוסטלגיה והאהבה לנוף ,  למקום ,  למה שהיה כאן .  אני רואה עוזבי קיבוצים מתאגדים לעמותות ופועלים יחד עם קיבוצם לשעבר בפעולות תרבות ,  תיעוד והנצחה .  מתייחסים לקיבוץ כאל הבית הנוסטלגי והרגשי והוא תמיד יישאר מחוז הגעגוע ,  אולי הבית האמיתי .  חברים ובנים רבים שעזבו ומתו מחוץ לקיבוץ ,  ביקשו להביאם לקבורה בקיבוץ שאותו עזבו לפני עשרות שנים .  תחושת הקיבוץ כמולדת תישאר אתנו ,  בני הקיבוץ ,  עוד הרבה מאוד שנים ". 

פרופ' יורם קרול : " גם הקיבוצים יסיימו את דרכם במוזיאון "
 אם תשאלו את פרופ' קרול ,  כלכלן וחבר קיבוץ שפיים ,  הקיבוצים שרדו הרבה מעבר לאורך החיים של קומונות מסוגם ,  ותוך 15 שנה הם ייעלמו  ■ " האידיאולוגיה הקיבוצית לא יצרה כלים לאפשרות שהמאמינים לא יאמינו יותר .  לכן הפירוק הוא כל כך קשה וכואב "
 
