פישר עשוי להטיל מגבלות על הבנקים
כמו באמריקה :  הנגיד פישר רומז שגם בישראל ייתכן ויוטלו מגבלות על הבנקים .  הנגיד ציין כי הוא תומך במגבלות שכאלה ,  שעיקרן לא לקחת סיכונים רבים מדי
לאחר שלפני שבועיים הציע נשיא ארה"ב ,  ברק אובמה ,  בדמות חוק וולקר - חקיקה שמטילה מגבלות על הבנקים בארה"ב ,  רומז נגיד בנק ישראל ,  פרופ' סטנלי פישר ,  שייתכן שגם בישראל יוטלו מגבלות על הבנקים .  פישר ציין כי הוא תומך במגבלות כמו אלה שהוטלו על בנקים בארה"ב ,  שעיקרן לא לקחת סיכונים רבים מדי ,  וכי  " נצטרך ללמוד אותם בישראל ".  
במסגרת חוק וולקר ,  יוטלו על הבנקים בארה"ב הגבלות בכל הקשור למסחר בתיק ההשקעות העצמי שלהם ולסוגי אחזקות בהן יוכלו להחזיק או לנהל ,  כמו קרנות גידור .  מאחורי דבריו של פישר נמצאת השקפתו כי בנק אינו קרן גידור ואינו אמור להשיג תשואה כמו קרן גידור ,  וכי ניהול סיכונים נכון בבנק יכול להוביל למגבלות על הבנקים בסוגים שונים של השקעות ואחזקות .  
פישר לא הכריז על צעדים או חקיקה ספציפית בעניין ,  ובבנק ישראל לא הסכימו לומר אילו צעדים מתוכננים ,  אם בכלל .  עם זאת ,  גם אנליסטים המסקרים את שוק הבנקאות מעריכים כי הבנקים הישראליים עלולים לסבול בעתיד מהשלכות החוקים החדשים של אובמה : " אנו מניחים כי נראה מדינות נוספות בעולם שמחוקקות חוקים ותקנות שמטרתם הגבלת הסיכונים של הבנקים .  בישראל הרגולציה חזקה והבנקים עם תיאבון נמוך לסיכונים ,  אך להערכתנו אנו בהחלט עשויים לראות שינויים רגולטוריים שעשויים לפגוע בבנקים ושיגבילו את התשואה העתידית שלהם על ההון ",  מציין ראש מחלקת המחקר בלידר שוקי הון ,  אלון גלזר . 
" מבחינת ההשפעה הישירה על הבנקים המקומיים ,  מדובר בחדשות טובות בכל הקשור לאחזקות של הבנקים הישראליים באג"ח של מוסדות פיננסיים בארה"ב .  אחת המטרות של אובמה היא להבטיח את היציבות של המערכת הפיננסית ,  והדבר יתרום להערכתנו בטווח הארוך לאג"ח של המוסדות הפיננסיים .  אבל החדשות הרעות הן שגם בישראל עלולים להגביל את הבנקים .  ככלל ,  לבנקים הישראליים יש פחות תיאבון לסיכונים .  בנוסף ,  חלק מהפעילויות שהבנקים בארה"ב מבצעים ,  כמו איגוח נכסים ,  בעלות על קרנות גידור ועוד ,  לא נעשות על ידי בנקים בישראל ",  מסביר גלזר .  
עם זאת ,  לדעת גלזר  " לא ניתן להתעלם מכך שהבנקים המקומיים ביצעו השקעות גדולות מאוד בשוק ניירות ערך מגובי הנכסים ,  כשבנק פועלים  ( שלקח את הסיכונים הגדולים ביותר )  אף רשם הפסדים גדולים מאוד ב-2008 על רקע ההשקעות הכושלות .  גם בנקים אחרים ביצעו השקעות גבוהות ,  כשהבולטת מכל היתה השקעת דיסקונט בפאני מיי ופרדי מאק - סוכנויות שנהנו מהגנת הממשל על אף שהגיעו למצב של פשיטת רגל ".  
גלזר מציין כי הדרכים שבהן בנק ישראל יכול להגביל סיכונים הן שתיים :  איסור על חלק מפעילויות הנוסטרו  ( קנייה ומכירה בתיק ההשקעות העצמי של הבנק )  או הגבלה של שיעור מקסימלי מההון שניתן להשקיע באפיקים מסוימים ;  והגדלת ההון שהבנק צריך לרתק בשל פעילויות השקעה מסוימות ,  כפי שבנק ישראל הגדיל את ההון שהפועלים היה צריך - דבר שהוביל למכירת ניירות הערך מסוג mbs  ( אג"ח מגובות במשכנתאות )  על ידי הבנק . " להערכתנו ,  יש סבירות לא קטנה שגם בבנק ישראל יאמצו את המוטו של אובמה - פחות סיכונים שווה יותר יציבות ",  מציין גלזר .  
לדעתו ,  תוכנית אובמה יכולה להיות גורם מזרז גם לשינויים אחרים שיחולו על הבנקים המקומיים : " כפי שראינו הגבלות על פעילויות נוספות על בנקים בארה"ב ,  כך ייתכן שגם בישראל נראה מגבלות על פעילויות אחרות של הבנקים - הן מתוך מטרה להגביל סיכונים ,  ואולי אף הרגולטור ינצל מצב לבצע שינויים מבניים נוספים ,  כמו רפורמת בכר .  הדבר יכול להתרחש בתחומים מגוונים כמו כרטיסי האשראי ,  הגבלות נוספות על קבוצת לווים או על נתחי שוק בפעילויות שונות ועל תחומי המסחר והחיתום .  פוליטיקאים תמיד יזכו בנקודות על הגבלות וגזרות המבוצעות על הבנקים המקומיים ,  ולפיכך בהחלט ייתכן שנראה יוזמות שונות להטלת מגבלות על הבנקים ,  שעשויות להתקבל ברוח התקופה ",  מציין גלזר .
 
פישר עשוי להטיל מגבלות על הבנקים
כמו באמריקה :  הנגיד פישר רומז שגם בישראל ייתכן ויוטלו מגבלות על הבנקים .  הנגיד ציין כי הוא תומך במגבלות שכאלה ,  שעיקרן לא לקחת סיכונים רבים מדי

