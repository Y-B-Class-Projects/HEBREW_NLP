דייויס :  ישראל חוזרת למאבקי ההישרדות בבית העליון
צפו בדודי סלע נכנע לפרננדו גונזאלס .  נבחרת הדייויס של ישראל הפסידה לצ'ילה 4:1 ותיאבק על הישרדות בבית העליון
תקציר המשחק באדיבות ספורט 5
אף אדם שפוי לא היה מהמר שנבחרת הדייויס הישראלית תחזור מצ'ילה עם ניצחון ,  גם אחרי שצימקה ל-2:1 בתום משחק הזוגות .  ואכן ,  הערב  ( שני )  ,  אחרי שהמחבט הבכיר שלנו ,  דודי סלע ,  נוצח על ידי המחבט הבכיר של צ'ילה ,  פרננדו גונזלס בתוצאה 6:4 ,  6:4 ,  6:3 ,  חלום ההעפלה לרבע הגמר נגוז ,  ועתה נבחרת הדייויס תצטרך להיאבק על מקום בבית העליון במשחקי ההישרדות .  סלע תמיד יוכל להיזכר באותו ניצחון על פרננדו גונזאלס ב-2007 ברמת השרון ,  אבל הפעם הצ'ילאיני היה גדול עליו ,  ובעזרת טניס גדול הוכיח שעל חימר מדובר בסיפור אחר ,  וכי פערי הרמות גדולים מדי עבור ישראל .  בהמשך ,  נוצח הראל לוי ,  במשחק שהשלים את המפגש ,  על ידי חורחה אגילאר בתוצאה 7:6 ,  6:1 .  צ'ילה ניצחה את ישראל 1:4 בסיכום הכללי ,  והיא ממשיכה לרבע הגמר שם תפגוש את צ'כיה .  ישראל תחכה להגרלה בחודש אפריל שתזמן לה בספטמבר יריבה מאחד הבתים האזוריים ,  עמה תאבק על מקום בבית העליון .
 סלע ,  שאכזב מאוד ביום המשחקים הראשון ,  ידע שכל הלחץ על כתפיו הצנומות והפסד יסגור את הסיפור .  הוא ניסה ,  רץ ,  השתדל והתאמץ ,  אבל היכולת הטכנית של גונזו על החימר הייתה עילאית .  הצ'יליאני שלט בקצב המשחק ,  היקשה על סלע על ידי כדורים מתוחכמים והפגין ניצוצות של טניס ,  כיאה וכמצופה מהמדורג עשירי בעולם .  גונזו ,  שעבר דרך ארוכה בשבוע שעבר כדי להגיע מצפון אמריקה לצ'ילה אחרי רעידת האדמה ,  נראה חיוני ונמרץ אחרי יום המנוחה לו זכה ,  והצליח לסגור את הסיפור עבור הצ'יליאנים .
 סלע הגיש ראשון ,  אך פתח רע וגונזאלס השיג שבירה כבר במשחקון הראשון של המערכה הראשונה .  סלע התקשה להתמודד עם הדרופ-שוט ששלח גונזאלס ,  אבל הצליח לשלוח אייס ולצמק ל-2:1 .  הצ'יליאני שלח לעבר סלע כדורים עמוקים וגבוהים שהיקשו עליו מאוד ,  ובעזרת כף יד מופלאה שמר על יתרונו ולא אפשר לישראלי לשבור .  גונזאלס שלט בקצב וניצח 4:6 במערכה הראשונה תוך 42 דקות .
 פתיחת המערכה השנייה הייתה זהה לראשונה ,  כשגונזאלס הפעיל לחץ על סלע והשיג שלוש נקודות שבירה .  אבל הישראלי התעשת ,  ניצל את חוסר הריכוז של גונזו ושמר על ההגשה .  אבל הצ'יליאני וכף ה יד שלו היו גדולים על סלע ,  שהתקשה לתקוף ,  וגונזו שבר ל-1:2 .  גונזלס המשיך לשלוח כדורים עמוקים ולתבל אותם בדרופ-שוט שהיקשו על סלע ,  ושבר שוב בדרך ל-1:4 .  סלע לא אמר נואש ,  חיכה להגשות של הצ'יליאני על קו הבסיס ואפילו מטר פנימה ,  שלח כדורים מדויקים והצליח לשבור ולצמק ל-5:4 .  גונזו לא נלחץ ,  שמר על ההגשה במשחקון על האפס וניצח 4:6 במערכה השנייה ,  שנמשכה 40 דקות .
 סלע שמר על ההגשה בתחילת המערכה השלישית ,  והשיג אפשרות שבירה במשחקון השני ,  אבל חבטות מתוחכמות ושינויי קצב מצדו של גונזאלס ,  שהפליא בביצועיו ,  העניקו את השבירה הראשונה במערכה לצ'יליאני ,  שעלה ל-1:2 .  סלע שיחק מצוין במשחקון השישי והיקשה מאוד על גונזאלס והגשותיו ,  אבל חוסר ריכוז בחבטות ההחזרה אפשרו לצ'יליאני לשמור על יתרונו .  חבטות החזרה מצוינות של גונזאלס וחוסר ריכוז מבחינתו של סלע סייעו לצ'יליאני לנצח 3:6 במערכה ,  ולהעניק לצ'ילה ניצחון במפגש כולו .  צ'ילה ממשיכה לרבע הגמר ,  נבחרת הדייוויס של ישראל הולכת למאבקי פלייאוף על הישרדות בבית העליון .
 לאחר הפסדו של סלע עלה הראל לוי למשחק האחרון במפגש ,  מול חורחה אגילאר ,  והוא נוצח בשתי מערכות כשהפסיד לצ'יליאני 7:6 ,  6:1 .  השניים שמרו על חבטות ההגשה ,  כשלוי מציג הגשות עוצמתיות וחבטות כף יד מצוינות .  במשחקון העשירי השיג לוי שלוש אפשרויות שבירה ,  אבל אגילאר נחלץ מהפיגור ועלה ל-5:6 .  לוי שמרעל ההגשה והשניים הלכו לשובר שוויון ,  בו השיג אגילאר מיני-ברייק ועלה ל-1:2 .  חבטת דרופ-שוט ותנועה טובה במגרש העניקו לאגילאר 3:7 בשובר השוויון ו-6:7 במערכה הראשונה .  לוי פתח רע את המערכה השנייה ,  אגילאר השיג שתי שבירות ועלה ל-0:4 בדרך לניצחון 1:6 במערכה .
 
דייויס :  ישראל חוזרת למאבקי ההישרדות בבית העליון
צפו בדודי סלע נכנע לפרננדו גונזאלס .  נבחרת הדייויס של ישראל הפסידה לצ'ילה 4:1 ותיאבק על הישרדות בבית העליון

