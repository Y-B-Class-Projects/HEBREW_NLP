שלי נרקיס תבע את פרקליטו בטענה שלא החזיר לו הלוואה - וניצח 
" מלך השוק האפור "  תבע מפרקליטו להחזיר הלוואות בסך 400 אלף ד' שנתן נרקיס לו ולבת זוגו לשעבר .  בית המשפט פסק כי על בית און להחזיר לו 250 אלף ד' .  השופטת : " נרקיס ובית און פועלים בעצה אחת "
  >  >  שלי נרקיס ,  המכונה  " מלך השוק האפור ",  תבע את פרקליטו עו"ד ישי בית און ,  בשל אי החזר הלוואה שנתן לו - וניצח .  בפסק דין שניתן בשבוע שעבר קבעה השופטת ריבה ניב מבית משפט השלום בתל אביב ,  כי על בית און ובת זוגו לשעבר להחזיר לנרקיס הלוואה שנטלו ממנו בסך 250 אלף דולר ,  כולל הפרשי ריבית והצמדה .  בית און היה פרקליטו של נרקיס במשך כמה שנים ואף ייצג אותו בתביעות בשל אי החזר הלוואות שהעניק נרקיס ללווים שונים .  בנוסף ייצג בית און את נרקיס בהליכים נגד יו"ר אמבלייז לשעבר אלי רייפמן ,  שנטל מנרקיס הלוואות של כ-20 מיליון דולר ונקלע להליכי חדלות פירעון .  בתביעה שהגיש נרקיס נגד בית און ב-2008 ,  טען נרקיס כי ב-2005-2006 נתן לבית און ובת זוגו יעל קאופמן שתי הלוואות :  הלוואה ראשונה בסך 250 אלף דולר ,  והלוואה נוספת בסך של 150 אלף דולר .  בשל ההלוואה הראשונה נחתם הסכם הלוואה עליו חתום בית און .  נרקיס תיאר בתביעתו כי היה ידידם של בית און וקאופמן .  לטענתו ,  השניים חיו חיי עושר מעבר ליכולתם הכלכלית ורכשו בית בסך 2 מיליון דולר ,  שלא יכלו לעמוד בתשלומיו ולכן נדרשו להלוואות .  לפי נרקיס ,  הוא  " הכיר היטב את חיי הראוותנות של הנתבעים ואת הבית המפואר שרכשו ".  הבית נרכש ממנכ"ל אסם לשעבר ,  התעשיין גד פרופר .  באותה עת הואשם נרקיס בעבירות מס וריצה מאסר בכלא .  לגרסתו ,  בית און ביקר אותו בכלא וחתם על הסכם הלוואה בו התחייב להחזיר לנרקיס את הסכום של 250 אלף דולר בתוספת סכום נוסף ללא ריבית ,  אך בצמוד לשער הדולר שלא יפחת מ-4.6 שקלים לדולר .  נרקיס ציין כי ההלוואה ותנאיה הנוחים ניתנו לבית און באופן פרטי ולא במסגרת עיסוקו כמלווה בריבית .  בנוגע להלוואה הנוספת בסך 150 אלף דולר ,  טען נרקיס כי קאופמן פנתה אליו בבקשה להלוואה ללא ידיעתו של בית און ,  אך בדיעבד ,  כך סובר נרקיס ,  בין בית און וקאופמן שררה הסכמה לגבי ההלוואה שניתנה לבת הזוג במזומן .  בית און לא הכחיש את חתימתו על הסכם ההלוואה והודה כי ההלוואה ניתנה על ידי נרקיס כהלוואה פרטית ,  עקב יחסי הידידות ששררו בין השניים .  לטענתו ההלוואה הופקדה בחשבון המשותף שלו ושל קאופמן ושימשה לחייהם הפרטיים .  לכן טען שיש להחיל את חזקת השיתוף בין בני זוג ולהורות לקאופמן להחזיר מחצית מהכספים .  בנוגע להלוואה השנייה שניתנה לקאופמן ,  טען בית און כי לא ידע על קיומה .  קאופמן ,  מצדה ,  הכחישה את קבלת שתי ההלוואות מנרקיס .  לשיטתה ,  התביעה הוגשה כתכסיס של בית און ושל נרקיס לקבלת כספים ממנה ,  כחלק מהמאבק הרכושי בינה לבין בית און ,  המתנהל בבית המשפט לענייני משפחה .  שיתוף פעולה בין נרקיס לבית און השופטת קיבלה את התביעה של נרקיס באופן חלקי ופסקה כי על בית און וקאופמן לשלם לנרקיס כ-937 אלף שקל ,  לאחר קיזוז חלק מההלוואה שכבר הוחזר לו . " כדי שלא אחשד בנאיביות יתר אציין כי אכן קיים שיתוף פעולה בין נרקיס לבין בית און ואין זה מן הנמנע כי אלמלא המאבק הרכושי הניטש בין הנתבעים לבין עצמם ,  היה נרקיס מגיע להסדר עם בית און ,  ללא צורך בהליך משפטי .  ניתן היה להבחין כי היריבות שבין בית און לבין קאופמן עולה לאין ערוך על זו שבינו לבין נרקיס - שהוא משמש כבא כוחו גם לאחר הגשת התביעה ,  וכי השניים פועלים בעצה אחת זה עם זה ",  קבעה בפסק הדין . " התרשמותי האישית היא שלמרות הציניות שבדברים ,  בית און הוא אכן רומנטיקן חסר תקנה שסבר כי שב והתאחד עם אהבת נעוריו והיה מוכן לשתפה בנכסיו ורכושו .  האחרונה ,  שהיא אשת עסקים מפוקחת ,  הוכיחה כי למדה ליהנות ממצבו הכלכלי של בן זוגה ומחופש הפעולה שניתן לה בחשבון הבנק המשותף ",  קבעה עוד השופטת .  השופטת פסקה כי נרקיס הצליח להוכיח את מתן ההלוואה בסך 250 אלף דולר בעזרת ההסכם בכתב שהיה בין הצדדים וכן לאחר שהוכיח שסכום זה נמשך מחשבון הבנק של אשתו לשעבר והופקד בחשבון הבנק המשותף של בית און וקאופמן .  השופטת ציינה כי בית און הביא ראיות למכביר כדי להוכיח את פעילותה של בת הזוג לשעבר בחשבון ,  וכי נהנתה מאוד מהכספים שנמצאו בחשבון המשותף .  עם זאת ,  דחתה השופטת את תביעת נרקיס בנוגע להלוואה בסך 150 אלף דולר ,  בהיעדר כל הוכחה בכתב לכך .  את תגובת בית און לא ניתן היה להשיג .  עו"ד רוי בר קהן ,  המייצג את קאופמן ,  מסר כי בכוונתו לערער על פסק הדין .
 
שלי נרקיס תבע את פרקליטו בטענה שלא החזיר לו הלוואה - וניצח 
" מלך השוק האפור "  תבע מפרקליטו להחזיר הלוואות בסך 400 אלף ד' שנתן נרקיס לו ולבת זוגו לשעבר .  בית המשפט פסק כי על בית און להחזיר לו 250 אלף ד' .  השופטת : " נרקיס ובית און פועלים בעצה אחת "
 
