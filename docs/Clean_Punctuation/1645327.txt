אילן שביט :  עורכי דין במשרד צדוק לא ייצגו מעולם את קובי מימון
 >  >   " עורכי דין במשרד צדוק ושות' לא ייצגו בעבר ולא מייצגים בהווה את קובי מימון "  - כך אומר עו"ד אילן שביט בתגובה לטענה של איש העסקים גונר אלדן שלפיה שביט ייצג בעבר את מימון בעסקות נדל"ן .  לטענת אלדן ,  שביט העדיף את טובתו של מימון במשפט שבו ייצג את אלדן מול מימון .  את הטענה העלה אלדן בבקשה שהגיש בשבוע שעבר לבית המשפט המחוזי בתל אביב ,  שעניינה ביטול הסכם פשרה בינו לבין מימון . " אלדן ,  בדומה ליתר לקוחות המשרד בעשרות השנים האחרונות ,  קיבל מהמשרד שירות משפטי ,  מקצועי ואיכותי .  כל הדברים הנטענים בשם אלדן אין להם כל קשר למציאות ",  אומר שביט .  בבקשה שהגיש אלדן הוא טען שבבעלותו 25% מחלקו של קובי מימון בתאגיד החברות יואל-אקוויטל ,  שמחזיק ב-28% מקידוח הגז תמר 1 .  לטענת אלדן ,  הוא היה זה שיזם בשנות ה-90 את מהלך ההשתלטות של מימון על תאגיד חברות הנפט ,  ולפי ההסכם ביניהם היה אמור לקבל 25% מהרווחים וכן את הזכות לרכוש 25% מהמניות של מימון בתאגיד בעלות רכישתן .  לטענת אלדן ,  ב-2003 הוא הגיע להסכם פשרה שבמסגרתו קיבל 200 אלף דולר ממימון ,  אך זה נעשה תחת מסכת של איומים וסחיטה מצד האחרון . " זו תביעה הזויה שמטרתה עשיית כותרות ",  אמר בתגובה עורך הדין דב פישלר ,  פרקליטו של מימון .  ההסכם היה סופה של תביעה שאותה הגיש במאי 96' אלדן נגד מימון באמצעות שביט .  בבקשה טען אלדן ששביט ניהל את התביעה נגד מימון באטיות .  אחת הטענות נוגעת להימנעותו של שביט בגביית תצהיר מעורך הדין יורם זמיר ,  בנו של שופט העליון לשעבר ,  פרופ' יצחק זמיר .  זמיר ייצג את אלדן במגעים מול מימון לפני שפרץ הסכסוך ביניהם .  בסופו של דבר ,  החליט אלדן להעביר את התיק לעו"ד עמיר לבונטין ,  והוא זה שלקח את התצהיר מזמיר ,  שאף העיד בבית המשפט בינואר 2003 .  חודש וחצי לאחר מכן הגיעו אלדן ומימון לפשרה שעתה אלדן מבקש לבטל .  התיק הועבר לשופט יהודה זפט והדיון הראשון צפוי להתקיים באפריל .  לדברי אלדן ,  הוא יבקש מבית המשפט להעביר את הטיפול בתיק מהשופט זפט ,  מכיוון שבתו ,  עורכת הדין חן זפט-פייגלין ,  עבדה בתקופה הרלוונטית במשרד חיים צדוק .  אביה שב לטפל בתיקים הקשורים למשרד צדוק במאי 2002 ,  לאחר שבתו עזבה את המשרד .
 
אילן שביט :  עורכי דין במשרד צדוק לא ייצגו מעולם את קובי מימון
nan
