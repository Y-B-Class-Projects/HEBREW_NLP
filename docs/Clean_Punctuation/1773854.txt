משפט קצב - ההכרעה שתשפיע על החברה הישראלית
קולט אביטל תוהה איזה מסר תעביר ההכרעה במשפט לגברים ,  באשר לנורמות המקובלות בחברה מתוקנת ,  ואיזה מסר היא תעביר לציבור הנשים לגבי תלונות על עבירות מין
בקיץ 2006 ,  עת שהיתי בצרפת במסע הסברה ,  נשאלתי שוב ושוב על ידי עיתונאים צרפתים נדהמים - האם השתגענו ?  כיצד קורה שאנחנו מעמידים לדין נשיא מדינה על פלירטים עם נשים ?  כאשר עניתי שבישראל כולם שווים בפני החוק ונשיא מדינה אינו פטור מהעמדה לדין אם יימצאו מספיק ראיות נגדו על הטרדה מינית ,  בני שיחי החלו לחשוב ,  להפנים ובסופו של דבר גם להעריך .
 דווקא משום כך ,  במבט לאחור  רגע לפני הכרעת הדין בתיקו של משה קצב ,  חשוב להעלות כמה נקודות עקרוניות - 
האמנם צדקתי אז כשטענתי שכל אזרחי ישראל שווים בפני החוק ?  האם במקרה זה שלפנינו ,  כמו גם במקרים נוספים של אנשי ציבור ,  לא ניתנו להם זכויות יתר ,  כגון הגנה על הפרטיות ,  משפט בדלתיים סגורות ,  אינספור דחיות כדי לאפשר לפרקליטים לעיין שוב ושוב בחומר הראיות ?  האם לא בוטלה עסקת טיעון זמן קצר לאחר שנחתמה ?  האם לאזרח הפשוט ,  המואשם בעבירות דומות ,  עומדים האמצעים לשכור את שירותיהם של טובי עורכי הדין ,  כפי שהתאפשר למשה קצב ?  כמו כן ,  משך הזמן הממושך בו מתנהלים החקירה והמשפט מציב שאלות רבות ,  עליהן חשוב לקבל הסברים .  אין ספק שפרק זמן כה ארוך  למעלה מארבע שנים - הסב חרדות  ,  חוסר ודאות ואף סבל רב לאותן מתלוננות שהמתינו והמתינו .  יתרה מזו ,  כל אותן נשים שהעזו והתלוננו ,  בין אם מתוך אומץ לב ,  בין אם בעידודם של גורמים אחרים ,  הפכו ,  חיש מהר ,  מקורבנות לנאשמות .  כך היה במסע ההכפשה הציבורי נגד א' מבית הנשיא בתלונתה נגד קצב ,  וכך היה ,  למרבית הפלא ,  גם לאחרונה ,  במקרה המתוקשר של ד"ר אורלי אינס .  הן הפכו בעיני הציבור לנשים קלות דעת ,  מופקרות ,  וגורמים המקורבים לתוקפים דאגו לספר לנו על ההיסטוריה הארוכה של הרומנים שקיימו .  הרי אם קיימו רומנים מרצונן הטוב או הרומנטי ,  אין ספק שהדבר נותן הכשר לתקוף אותן מינית .  
במקרים אחרים אף שמענו טיעונים מוזרים שזאת  " תרבות מקובלת ",  מעין ספורט לאומי  ( גם בצבא וגם במשטרה )  ולכן למה לנו להתרגש ?  כך הופכת התנהלות כזו ,  במקרה הטוב ,  לסיפור  " קליל "   (   " עזבי שטויות ..  ."  )  שלא צריך להתייחס אליו ,  ובמקרה הגרוע ללגיטימי .  במבט לאחור ,  מותר גם לשאול שוב מדוע במקרה של משה קצב ידעה התקשורת בסביבתו זמן רב על הרגליו ,  אבל בחרה לשתוק ?  להכרעת הדין היום יש חשיבות עליונה ,  לא רק בעבור משה קצב והמתלוננות .  יש לה חשיבות לגבי המשך התנהלותנו כחברה .  יש חשיבות למסר שהיא תעביר לגברים ,  באשר לנורמות המקובלות ובעיקר הבלתי מקובלות בחברה מתוקנת ,  ויש חשיבות למסר שהיא תעביר לציבור הנשים :  האם הן תוכלנה גם בעתיד לחשוף תקיפות נגדן ללא חשש ומורא .  ואחרי ככלות הכל ,  הכרעה זו ודאי תזכה לשימת לב רבה גם במדינות מעבר לים בקשר למערכת המשפט והצדק בישראל .
  *  הכותבת ,  קולט אביטל ,  החזיקה בשורת תפקידים דיפלומטיים בכירים ,  כיהנה כחברת כנסת מטעם מפלגת העבודה והייתה האישה הראשונה שהציגה מועמדות לנשיאות ישראל .
 
משפט קצב - ההכרעה שתשפיע על החברה הישראלית
קולט אביטל תוהה איזה מסר תעביר ההכרעה במשפט לגברים ,  באשר לנורמות המקובלות בחברה מתוקנת ,  ואיזה מסר היא תעביר לציבור הנשים לגבי תלונות על עבירות מין

