גם ספינות דגל זקוקות לקברניט מוכשר 
BenchMarker
 >  >  לפני כ-40 שנה הקים אפי ארזי את חברת ההיי-טק הישראלית האמיתית הראשונה .  קראו לה  " סאיטקס ".  החברה הביאה בשורה לעולם הדפוס כשפיתחה מערכת עיבוד גרפי ממוחשבת לתהליך הקדם דפוס .  בשיאה העסיקה סאיטקס כ-4,000 עובדים .  רבים שעברו בסאיטקס הפכו ליזמים והקימו חברות היי-טק בעצמם .  באמצע שנות ה-90 ,  בעקבות מהפכת המחשוב האישי ,  החלה סאיטקס לשקוע .  החברה החלה לערום הפסדים גבוהים ,  מכרה חברות בנות ,  פעילויות ,  נכסים ,  ולאחר כ-10 שנים נותרה כשלד בורסאי עמוס מזומנים .  סאיטקס נקראת עתה  " סקיילקס ".  בקופת המזומנים שלה שולט אילן בן דב ,  שהשתמש בה כדי לבצע השתלטות ממונפת על חברת הסלולר פרטנר .  היא רחוקה מחזונו של ארזי כמרחק מזרח ממערב .  חברת כור הוקמה בידי הסתדרות העובדים בישראל עם קום המדינה והפכה לקונצרן תעשייתי רב זרועות שחלש על מפעלים ועובדים רבים .  החברה ידעה תהפוכות רבות וניהול רשלני ,  שגרר אותה בשנות ה-80 למשבר חמור .  בשנות ה-90 עברה כור תהליך הבראה מרשים תחת ניהולו של בני גאון ,  ששיקם אותה והביא אותה להנפקת מניותיה בבורסה של ניו יורק .  אז גם החלה כור לעבור ידיים .  תחילה השתלטה עליה חברת ההשקעות שמרוק של משפחת דיסני ,  אחר כך הגיעו צ'ארלס ברונפמן ויונתן קולבר ,  ולפני כחמש שנים חטף אותה נוחי דנקנר מתחת לאפו של יצחק תשובה .  בהדרגה נמכרו רוב הנכסים של כור ,  וכיום נותרה בה רק אחזקה תעשייתית משמעותית אחת - מכתשים אגן .  הנכס הגדול השני של כור הוא אחזקת מיעוט  ( כ-3% )  בבנק השווייצי קרדיט סוויס ,  שרובה נרכשה באמצעות אשראי בשנה וחצי האחרונות .  כור של היום היא בעיקר אופציה על ענף הבנקאות בשווייץ ,  והיא גם אופציה על האינסטינקטים ,  הכישרון והמזל של דנקנר .  בסוף שנות ה-80 היתה בישראל חברה מצליחה לציוד רפואי ,  אלסינט ,  שפיתחה וייצרה מערכות הדמיה רפואיות בטכנולוגיות מתקדמות .  בעלת השליטה היתה חברת אלרון ,  כשמאחוריה עמד מי שנחשב בישראל לאחד מאבות ההיי-טק - עוזיה גלילי .  עם השנים הלכה אלסינט ואיבדה את היתרון התחרותי שלה .  בעלת השליטה בה ,  אלרון ,  שהחזיקה בה באמצעות חברת אלביט הדמיה ,  איבדה עניין והעדיפה למכור אותה .  גם אלרון עצמה ,  שנחשבה לספינת דגל מקומית ,  נקלעה למצב פיננסי רחוק מאוד מנקודת המוצא שלה .  לאחר המכירה הפכה אלביט הדמיה לקופת מזומנים בורסאית ,  וצדה את עינו של איש הנדל"ן מוטי זיסר .  זיסר היה מעוניין בקופה הדשנה כדי למנף אותה לצורך הקמת שורה של קניונים ומרכזים מסחריים במזרח אירופה .  לאלביט הדמיה יש אמנם עלה תאנה  " רפואי "  בדמותה של חברת ההדמיה אינסייטק ,  אבל בפועל אפשר לראות בה סוג של אופציה על פרויקטי נדל"ן שיוזם זיסר באירופה ובאסיה .  שלוש החברות שהוזכרו כאן עדיין מצויות במדד תל אביב 100 .  כמו גאון ,  ארזי וגלילי ,  ואולי יותר מכולם אלי הורביץ ,  שהודיע אתמול על פרישתו מתפקיד יו"ר טבע - שייכים לרשימת המנהלים הישראלים שעוד בחייהם היה ברור שייכנסו למיתולוגיה העסקית הישראלית .  כמו כור ,  אלרון ,  סאיטקס והרבה יותר מהן טבע - היא היא ספינת הדגל של הבורסה הישראלית כולה .  קשה לכמת את האחריות של האיש שפרש אתמול מהנהגת טבע ושהיה אחראי להגעתה למעמדה הנוכחי ,  וגם קשה להעריך אם מחליפו פיליפ פרוסט ראוי להיכנס לנעליו ואם אכן יצליח בתפקידו .  ואולם סאיטקס ,  כור ,  אלרון ואחרות מעידות שגם חברות ענק וספינות דגל ,  ואולי בייחוד הן ,  זקוקות למנהיג מוכשר עם חזון כדי שימשיכו לשאת את הדגל .
 
גם ספינות דגל זקוקות לקברניט מוכשר 
BenchMarker

