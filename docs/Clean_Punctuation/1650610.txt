 " אליס בארץ הפלאות "  שובר שיאים
העיבוד של טים ברטון לקלאסיקה בכיכובו של ג'וני דפ הכניס 116 מיליון דולר בסוף השבוע הראשון לצאתו .  מדובר בפתיחה הטובה ביותר לסרט שיצא בחודש מרץ ולסרט שאינו סרט המשך
היה ברור ש"אליס בארץ הפלאות "  של טים ברטון יעשה מספרים מופלאים בסוף השבוע הראשון לצאתו ,  אבל הוא התעלה על כל הציפיות .  למרות הביקורות הפושרות ,  גרף העיבוד התלת ממדי לקלאסיקה של טים ברטון 116 מיליון דולר ,  הרבה יותר מהתחזיות האופטימיות ביותר ורשם בכך את הפתיחה הטובה ביותר אי פעם בחודש מרץ ואת הפתיחה הטובה אי פעם לסרט שאינו המשכון .  
זו גם הפתיחה השנייה החזקה אי פעם מחוץ לעונת הקיץ  רק  " דמדומים 2 "  נהנה ,  מוקדם יותר השנה ,  מהישגים גדולים יותר .  בסך הכל , " אליס "  רשם את הפתיחה השישית בטיבה בכל הזמנים ,  והוא עקף אפילו את  " ספיידרמן "  ואת  " שודדי הקריביים ".  גם בשאר הגלובוס ,  הנתונים של הסרט מרשימים  הוא הכניס 94 מיליון דולר במדינות האחרות שבהן הוקרן ,  כך שבסך הכל עומדות הכנסותיו על 214 מיליון דולר .
 שיתוף הפעולה השביעי בין ברטון לג'וני דפ ,  המגלם בסרט את הכובען המטורף ,  נהנה מקמפיין שיווקי מסיבי ומתוכנן היטב של אולפני דיסני .  הקמפיין הזה הצליח לבנות את הסרט כאירוע קולנועי שאסור להפסיד ,  וברטון נהנה גם מהצמא שיצר  " אווטאר "  להקרנות תלת ממדיות .  
עתה מקווים בדיסני שהסרט ינצל את חופשת הפסחא הקרובה כדי להמשיך את המומנטום שלו ,  שכן הושקעו בו יותר מ-200 מיליון דולר והוא נדרש להכניס פי שניים מכך כדי לכסות את ההשקעה .  לארץ יגיע הסרט ביום חמישי ה-18.3 .
 גם את הסגנות תפס סרט חדש נוסף   " רחובות ברוקלין ",  דרמת פשע שהתייבשה קודם לכן על המדף במשך שנה .  אף שבסרט מככבים ריצ'רד גיר ,  איתן הוק וכמה כוכבים אחרים ,  הוא לא הצליח לעורר התרגשות בקהל והכניס 13.5 מיליון דולר בלבד .  בשבוע הבא הוא צפוי לספוג ירידה חדה בהכנסותיו ולהיעלם לספריות הדי.וי.די .
 שני המוצרים הטריים דחקו למקום השלישי את  " שאטר איילנד ".  שיתוף הפעולה האחרון של מרטין סקורסזי וליאונרדו דיקפריו ,  ששמר על הפסגה במשך שבועיים ,  הכניס השבוע 13.3 מיליון דולר והחל את דרכו למטה .  מקום אחד אחריו נמצא  " Cop Out ",  קומדיית המשטרה של קווין סמית בכיכובו של ברוס וויליס ,  שספגה ירידה של 50 אחוז בהכנסותיה והכניסה כ-9.1 מיליון דולרים בלבד .
 ולאן נעלם  " אווטאר "?  הלהיט של ג'יימס קמרון סבל מכך ש"אליס בארץ הפלאות "  תפס את מקומו ברוב המסכים התלת-ממדיים ואולמות ה-IMAX ,  והוא סוגר את החמישייה הראשונה .  הסרט התבסס בסוף השבוע האחרון עם הכנסות של 7.7 מיליון דולרים ,  והוא יקווה שזכייה בכמות נכבדת של אוסקרים הערב תעורר התלהבות מחודשת מסביבו .
 במקום השישי נמצא סרט האימה  " The Crazies ",  שספג כצפוי ירידה חדה של כ-65 אחוז בהכנסותיו בסוף השבוע השני לצאתו ,  והסתפק הפעם בהכנסות של 7 מיליון דולרים .  בהמשך הטבלה התברגו כמה הצלחות יפות יחסית שרצות כבר כמה שבועות :  במקום השביעי זהו  " פרסי ג'קסון וגנב הברק ",  עם הכנסות של 5.1מיליון דולרים ;  במקום השמיני זהו  " יום האהבה ",  עם הכנסות של 4.2 מיליון דולרים ;  במקום התשיעי זהו  " Crazy Heart ",  בכיכובו של המועמד המוביל לאוסקר ,  ג'ף ברידג'ס ,  עם הכנסות של 3.3 מיליון דולרים ;  ובמקום העשירי זהו  " ג'ון היקר ",  עם הכנסות של 2.8מיליון דולרים .

" אליס בארץ הפלאות "  שובר שיאים
העיבוד של טים ברטון לקלאסיקה בכיכובו של ג'וני דפ הכניס 116 מיליון דולר בסוף השבוע הראשון לצאתו .  מדובר בפתיחה הטובה ביותר לסרט שיצא בחודש מרץ ולסרט שאינו סרט המשך

