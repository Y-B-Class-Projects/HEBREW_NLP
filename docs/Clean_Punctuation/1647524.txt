אי נחת 
" שאטר איילנד "  רק נראה כעוד מותחן מסחרי עם ליאונרדו דיקפריו .  בפועל מדובר בסרט שחוגג את יכולתו של הקולנוע לערער את החושים וביצירה הכי טובה של מרטין סקורזה זה שנים 
" שאטר איילנד "  הוא סרט מפחיד ,  מטריד ומחריד .  הוא גם די מעולה .  מבין ארבעת שיתופי הפעולה של מרטין סקורסזה עם ליאונרדו דיקפריו ,  אין ספק שזהו הסרט שמניב את התוצאה המספקת ביותר .  ולמעשה ,  עכשיו שאני חושב על זה ,  בהחלט יש מצב שזהו הסרט הכי מעניין שסקורסזה עשה מאז אמצע שנות התשעים .  
על פניו מדובר במותחן פסיכולוגי טראשי ,  בבי מובי נוארי משנות החמישים .  בפועל מדובר בסיוט מרתק וקיצוני שמתממש על המסך בהיסטריה קולנועית שרק רב אמן מסוגל לה .  השנה היא 1954 ,  וטדי דניאלס  ( דיקפריו )  הוא מרשל פדרלי שעושה את דרכו ,  בלוויית שותפו  ( מרק ראפלו )  ,  לאי אימתני שבו שוכן מתקן כליאה שמאכלס פושעים אלימים וחולים בנפשם .  אחת המטופלות נעלמה במסתוריות ,  והשניים הגיעו על מנת למצוא אותה .  העובדה שסערה איומה עומדת להכות את האי לא תעצור אותם .  
אם ראיתם את הטריילר ,  אז בטח כבר הבנתם ש"שאטר איילנד "  הנו סרט עם טוויסט .  לעזאזל ,  אולי אפילו כבר הצלחתם לנחש מהו .  בכל זאת ,  הוא די ברור ,  לא ?  
כך או כך ,  העובדה שהטוויסט שקוף ושערורייתי כל כך אינה אמורה לפגום כהוא זה בחוויית הצפייה שלכם .  גם כי הוא חושף את עצמו בשלב מוקדם יחסית .  אבל גם ,  ובעיקר ,  כי בניגוד לתשעים ותשע פסיק תשע אחוז מסרטי הטוויסט שנעשו בעשור האחרון ,  הטוויסט ב"שאטר איילנד "   ( שמבוסס על ספרו של מחבר  " מיסטיק ריבר ",  דניס ליהיין )  הוא לא באמת הפואנטה של התרגיל .  ודווקא הדברים הדרמטיים והטראגיים שקורים אחרי שהוא נחשף הופכים את הסרט לכה מרתק ,  מפתיע ושובר לב .
 כבר הרבה מאוד זמן שסקורסזה לא הרשה לעצמו להשתולל ככה .  מאז  " להוציא את המתים ",  ככל הנראה .  מהשניה הראשונה של הסרט הוא מתחיל ללחוץ על דוושת הפרנויה ,  והוא פשוט מסרב להרפות ,  המשוגע .  התוצאה קצת מזכירה את הקליימקס של  " פסגת הפחד ",  רק שלאורך סרט שלם .  מיתרים צורמניים ומבשרי רעות מתנגנים על רקע כותרות הפתיחה ,  וצמרמורות של אי נוחות וחוסר שיווי משקל מחלחלים מהמסך אל האולם מיד אחר כך .  משהו לא לגמרי יושב .  משהו קצת עקום .  אבל אי אפשר לשים את האצבע על זה ולהגדיר את זה עדיין .  כצפוי ,  התחושות האלה רק הולכות ומתעצמות ככל שהעלילה מתעקלת ומתערפלת .  במהלך חקירתם פוגשים שני המרשלים שלנו שלל דמויות שעובדות או שכלואות על האי ,  וכמעט כולן  גם אלה שמופיעות בסצנה אחת בלבד  מגולמות בידי שחקני אופי יוצאים מן הכלל  ( כמו בן קינגסלי ,  מקס פון סידוב ,  מישל וויליאמס ,  ג'קי ארל היילי ,  פטרישיה קלרקסון ועוד )  .  כולן מצליחות לבלבל את שני המרשלים יותר ממה שהן עוזרות להם ,  כולן מצליחות להותיר את רישומן על הסרט ,  והליהוק האירוני של חלק מהן  ( כמו זה של טד לוין ,  שגילם את באפלו ביל ב"שתיקת הכבשים ",  ושמופיע כאן כמנהל הכלא )  ממקם את  " שאטר איילנד "  עמוק בתוך הז'אנר שבו הוא פועל ,  ומעיד על רמת המודעות העצמית הגבוהה שבה ניחן .  בקיצור ,  אחלה קאסט שבעולם .  
בנוסף ,  העובדה שדמותו של דיקפריו סובלת מסיוטים נותנת לסקורסזה תירוץ מושלם להרביץ כמה סיקוונסי חלומות פרועים  ( אולי אפילו מעט פרועים מדי ,  אם חושבים לרגע על הסצנה עם הגופות בדכאו )  ,  ואלה מפליאים להעלות את מפלס החרדה לשיאים חדשים .  בהקשר הזה ,  במיוחד מרשים ומרגש החלום הראשון של דיקפריו ,  שמצליח להעניק לדמות שלו את הבסיס האמוציונאלי שבלעדיו הסרט הזה לא היה שווה פרוטה .  אט אט החלומות מתחילים לדמם אל תוך המציאות ,  המציאות מתחילה לזלוג אל תוך החלומות ,  וכמו שאתם יכולים לתאר לעצמכם ,  כל הפלסטרים שבעולם כבר לא יצליחו לעצור את הזרימה האדירה והקשה לצפייה ששוטפת את האישונים והחושים .
" שאטר איילנד "  הוא סרט מכשף ,  מבלבל ,  מהפנט ומתעתע .  הוא נראה כמו מותחן מסחרי ושגרתי עם ליאונרדו דיקפריו ,  ולראיה  הוא אפילו עשה ארבעים מיליון דולר בסוף השבוע הראשון ליציאתו בארצות הברית  ( שיא חדש עבור מרטי )  .  אבל בת'כלס ,  אין בו שום דבר מסחרי ו/או שגרתי ,  ואני בהחלט יכול לדמיין כיצד לא מעט אנשים ייצאו מהאולם עם התחושה שקצת עבדו עליהם .  שהבטיחו להם משהו אחד ,  ונתנו להם משהו אחר במקום .  ולא משהו נעים ומנחם במיוחד .  זהו סרט על צלקות ,  שמותיר צלקות .  כמו  " ורטיגו ",  של היצ'קוק ,  זהו סרט שחוגג בחולניות את יכולתו של הקולנוע לערער את חושינו .  וכמו  " הניצוץ ",  של קובריק ,  גם כאן תמצאו כמה אימאג'ים מזעזעים שלא ימהרו לצאת לכם מהראש .  רק בצפייה שנייה הצלחתי לרדת לסוף דעתו של הסרט .  רק בצפייה שנייה הצלחתי להבין את המשמעות העצובה של המשפט האחרון שנאמר בו .  רק בצפייה שנייה הצלחתי להבין עד כמה העובדה שכל הסרט הזה מתבסס על טוויסט אבסורדי לחלוטין אינה גורעת במאום מהאפקטיביות של המניפולציה הנפלאה שסקורסזה מעולל כאן לצופיו .  נכון , " שאטר איילנד "  ממש אינו אחד מסרטיו הגדולים .  אבל אני בוחר אותו על פני  " הטייס "  ו/או  " כנופיות ניו יורק "  בכל יום של השבוע ,  ומבלי לחשוב פעמיים .  אפילו דיקפריו לא מצליח להרוס אותו .  ברצינות ,  לשם שינוי ,  הוא ממש טוב פה .
 
אי נחת 
" שאטר איילנד "  רק נראה כעוד מותחן מסחרי עם ליאונרדו דיקפריו .  בפועל מדובר בסרט שחוגג את יכולתו של הקולנוע לערער את החושים וביצירה הכי טובה של מרטין סקורזה זה שנים

