דיון דחוף בכנסת :  אנו לא ערוכים לרעש אדמה
אפקט האסון בהאיטי מגיע גם לכנסת :  יושב ראש ועדת המשנה למוכנות העורף למצבי חירום בכנסת ,  ח"כ זאב בוים ,  מתריע כי  " ישראל איננה מוכנה להתמודד עם נזקי רעידת אדמה שתתרחש באזור "
 יו"ר ועדת המשנה למוכנות העורף למצבי חירום ,  חבר הכנסת זאב בוים ,  הודיע הבוקר  ( רביעי )  כי יכנס בשבוע הבא ישיבה דחופה של הוועדה בכדי לדון במוכנותה של ישראל לרעידת אדמה - זאת על רקע רעידת האדמה הקשה בהאיטי אשר הביאה על פי ההערכות למותם של מאות אלפי בני אדם .
" כמו שאחרי ספטמבר 2001 הבין העולם שיש להיערך לטיפול מיידי בטרור משום שהוא יכול לפגוע בכל מקום  כך אחרי רעידת האדמה בהאיטי כל מדינה צריכה להבין שרעידת אדמה יכולה להכות בכל מקום ובכל זמן ",  נימק בוים את ההחלטה .
 לדבריו ,  מתרגילים של פיקוד העורף בהם היה נוכח בחודשים האחרונים הסיק כי מדינת ישראל איננה מוכנה להתמודד עם אסון המוני שנגרם בעקבות רעידות אדמה : " עד שנת 2015 הגופים האמונים על הנושא עדיין לא יהיו ערוכים כנדרש ויש לתת לכך את הדעת ". 
בוים מתבסס על מסקנות תרגיל מיוחד  ( "משחק מנהלים ")  שהתקיים לפני כחודשיים ובמסגרתו דימו ראשי ערים ורשויות מקומיות בשיתוף עם כוחות החילוץ וההצלה תרחיש של רעידת אדמה בישראל .  הנחת העבודה שאומצה בתום התרגיל היא כי ב-36 השעות הראשונות לאחר רעש האדמה לא יצליח אף גוף מטעם השלטון המרכזי וארגוני ההצלה המרכזיים להגיע למקום האירוע ועל כן תיאלץ הרשות המקומית לטפל במפגעים בעצמה .  עד לשנת 2015 ,  ההערכה היא כי הרשויות המקומיות לא יהיו מוכנות לתפעול האירועים בעצמן .  עוד נקבע ,  כי נכון להיום אף יחידת חילוץ בישראל לא מסוגלת להתמודד ולטפל בנזקים בסדר הגודל הנגרם על ידי רעידת אדמה .
 מנהל אגף ססמולוגיה במכון הגיאופיזי לישראל ,  ד"ר רמי הופשטטר אמר לוואלה !  חדשות כי  " רעידות אדמה היו ב-2000 השנים האחרונות וימשיכו גם בשנים הבאות - הנחת העבודה היא שנחווה רעידת אדמה ". 
לדבריו ,  ייתכן כי מדינת ישראל תחווה רעש אדמה אף חזק יותר מרעש האדמה ההרסני שפקד את האיטי בשבוע שעבר . " רעש האדמה שנרשם בהאיטי היה בעוצמה של 7 בסולם ריכטר - רק בשנת 1995 חווינו 80 קילומטרים מדרום לאילת רעש בעוצמה של 7.2 .  למזלנו היה מדובר במרחק רב מאזור יישוב ומדרום לעיר ,  כך שהנזק לאדם ולרכוש היה נמוך יחסית - אך כל תזוזה של רעידה כזו צפונית יותר תביא לתוצאות אחרות ". 
הופשטטר מזכיר כי בשנת 1927 נרשמה רעידת אדמה בצפון ים המלח בעוצמה של 6.2 דרגות בסולם ריכטר . " אז גבתה הרעידה את חייהם של 285 אנשים ו-940 פצועים .  מאז האוכלוסייה בארץ גדלה פי 20 כך שאין ספק שהתוצאות של כל רעידה כזו בתחומי ישראל יכולה להיות הרסנית ואכזרית ".  לדבריו של הופשטטר ,  לא ניתן לחזות מראש את מועד הרעש : " הנחת העבודה בעניין הזה היא שזה יכול לקרות מחר ויכול לקרות בעוד מאה שנה - גם אם יש לנו נתונים בסבירות גבוהה יחסית של 40 או 50 אחוזים ,  אין לנו שום דרך באמת לדעת מתי יגיע הרעש ולכן מילת הקסם היא מוכנות - חייבים להיערך מראש כי זה בנפשנו ".  להערכתו ,  מצבה של ישראל כיום בכל הנוגע להיערכות לרעש טוב מזה של האיטי טרם האסון  - " אך אין הדבר אומר שלא ניפגע .  המטרה שלנו צריכה לשפר את המוכנות מתוך ההבנה הבסיסית שככל שנהיה ערוכים יותר לפני ,  נשפר את מצבנו ביום שאחרי ". 
ד"ר דני וקס ,  העוסק בגיאולוגיה יישומית ובהערכת סיכוני רעידות אדמה הוסיף כי על ישראל לרכז מאמציה בחיזוק מבנים אשר יידרשו לתפקד כמקומות מקלט כחלק מהמענה לאחר האסון ,  כמו בתי חולים ובתי ספר .  כמו כן ,  ממליץ וקס לממשלה להקים מערכת התראה ארצית אשר תעניק התראה של 10-60 שניות לפני שגלי הרעש מגיעים למבנים ולמתקנים מרכזיים . " רעידת אדמה היא בסופו של דבר עניין של זמן - בממוצע ,  אחת ל-80 שנה מתרחשת רעידת אדמה חזקה בישראל ",  אמר וקס והוסיף : " אין לנו אפשרות למנוע זאת ,  אבל אנחנו כן יכולים להתכונן ". 
רעש האדמה בעוצמה 7 בסולם ריכטר שפקד בשבוע שעבר את האיטי במרחק 16 ק"מ מהבירה פורט או פראנס הביא לחורבן מרבית המבנים באזור ולמותם של עד 200,000 בני אדם על פי ההערכות .  לאור מיקומה של ישראל בסמוך לשבר הסורי-אפריקאי ,  קיים גם כאן החשש מפני התרחשותו של רעש אדמה בשנים הקרובות .
 עומר רבין השתתף בהכנת הידיעה
עדכון ראשון :  12:38

דיון דחוף בכנסת :  אנו לא ערוכים לרעש אדמה
אפקט האסון בהאיטי מגיע גם לכנסת :  יושב ראש ועדת המשנה למוכנות העורף למצבי חירום בכנסת ,  ח"כ זאב בוים ,  מתריע כי  " ישראל איננה מוכנה להתמודד עם נזקי רעידת אדמה שתתרחש באזור "
 
