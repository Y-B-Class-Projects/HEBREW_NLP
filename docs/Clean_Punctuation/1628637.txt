שעמום איכותי
מסך ה-LC46LE700 נראה משעמם ,  ואין בו גימיקים מרשימים ,  אבל בכל מה שקשור לתמונה הוא לא יאכזב אתכם
היום ,  המונח החם בכל מה שנוגע למסכים שטוחים הוא LED .  בעוד כמה שנים טכנולוגיית LCD כבר תהיה פאסה ,  ואת הגבישים הנוזליים בטלוויזיות שלכם יחליפו דיודות פולטות אור .  אבל יש אנשים שקשה לחכות עד שטכנולוגיה תבשיל  הם רוצים את העתיד עכשיו .  
אז מה עושים יצרני המסכים כדי לרצות אותם ?  ממציאים שלב ביניים .  במקום להחליף את הפאנלים עצמם בדיודות ,  שמים נורות LED במקום נורות הפלורסנט הקטנות שמאירות את המסך מאחור ,  וככה אפשר להוציא לשוק טלוויזיות שהמילה LED מרוחה בכל מקום על האריזה שלהן ,  לשמחת הלקוחות ,  שמוכנים לשלם לא מעט בשביל להרגיש שהם עבדו על חוקי הפיזיקה .
 לאחרונה הצטרפה גם חברת Sharp לחגיגת הלדים הגדולה ,  והביאה לנו לסקירה את LC46LE700E ,  מסך שמתהדר במאות נוריות LED שמאירות את המסך הענק ,  בעל גודל אלכסון של 46 ,  ובעוד כל מיני דברים אחרים .  
חייבים לציין - לא מדובר במילה ריקה מתוכן .  זה אמנם לא מסך שמורכב כולו מלדים ,  אך התאורה האחורית הסלקטיבית ,  שמאפשרת להאיר חלקים נבחרים במסך בכל רגע נתון ולהשאיר את האחרים חשוכים פחות או יותר ,  נותנת למסכי ה-LCD את יכולות הצגת הצבעים שהיו שמורים עד כה רק למסכי פלזמה .
 במבט ראשון על המכשיר ,  אם מצליחים להתעלם מכתובית ה-LED הגדולה שמודבקת עליו ,  הוא נראה כמו מסך שיצא לשוק לפני חמש או שש שנים .  הוא מרובע מדי ,  מגושם מבחינת העובי ועם לוק שחור חלק ומשעמם ,  שרק אם תסתכלו ממש טוב תוכלו להבחין בפס כחול כהה בתחתית המסגרת .  
בפאנל האחורי ובצד ימין תוכלו להבחין בכל החיבורים הפופולריים  4 כניסות HDMI ,  שתי כניסות SCART לחיבור לממירים ,  חיבור אנטנה למי שמעוניין בשידורי האנטנה הדיגיטליים ,  כניסת קומפוננט ,  קומפוזיט ,  VGA ,  שתי כניסות סטריאו RCA  ( האדום והלבן )  ,  כניסת אודיו 2.5 מ"מ  ( עבור אודיו ממחשב ,  או נגנים ניידים )  יציאת אודיו אופטית ,  אחת לסטריאו RCA ואחרונה לאוזניות .  
חוץ מאלה ,  יש למכשיר גם כניסת USB ,  אליה אפשר לחבר אמצעי אחסון כמו כונני פלאש ודיסקים קשיחים ניידים  ( טוב ,  בעצם אפשר גם לחבר אליה מדפסות ,  עכברים ,  מצלמות רשת ,  אבני מחמד וכל גאדג'ט שמגיע עם ממשק USB ,  אבל אם לא שמור עליהם מידע דיגיטלי הטלוויזיה לא באמת תדע מה היא אמורה לעשות איתם )  .  דרך הכניסה הזו תוכלו להציג תמונות ולנגן קבצי מוזיקה שנמצאים על אמצעי האחסון שלכם ,  כל עוד הם מקודדים ב-JPG ו- MP3 ,  בהתאמה .  הממשק לוקה בחסר ,  ומאפשר רק לנגן ולעצור ,  וגם לא ממש תומך בעברית  הוא מציג סימני שאלה במקום אותיות עבריות .
 השלט שמצורף למסך הוא טוב למדי ,  אבל לא מבריק .  רוב הלחצנים שלו גדולים ומובחנים מספיק זה מזה ,  מה שמונע בלבול .  בתחתיתו מסתתרים כמה לחצנים שמיועדים לשליטה במכשירים שתומכים ב-Aquos Link ,  כלומר מכשירים DVD או בלו-ריי של Sharp שיצאו בשנים האחרונות .  לא היה מזיק אם שארפ היו מוסיפים לו תאורה ,  או לפחות לחצנים שזוהרים בחושך ,  כי עדיין קצת קשה להתמצא בו בתנאי תאורה חלשה .
 ממשק המסך ממשיך את הקו הלא מרשים של המכשיר עד עכשיו .  הוא בנאלי ולא מושך ,  ואין מה להשוות בינו לבין אלו המסוגננים של המתחרים .  אבל הוא כן פונקציונלי .  הוא מאפשר שליטה נוחה על אפשרויות הוידאו ,  האודיו ,  חסכון באנרגיה ושאר הכיוונים של המכשיר .
 נקודת המכירה החזקה של טלוויזיות ה-LED היא השחור העמוק שלהן ,  ואכן גם ב-LC47LE700E ,  השחור היום שחור מאוד .  בעיקר כשמנגנון ה-OPC ,  שמכוון את הבהירות באופן אוטומטי ,  לא פועל .  לפעמים הוא כל-כך שחור ,  שקשה להבחין איפה מסתיים המסך ומתחילה המסגרת של המכשיר .  
המכשיר מגיע עם 8 מצבי תמונה ואודיו קבועים מראש .  אם תרצו לסחוט את הדיודות שלכם עד תומן ,  תוכל להשתמש במצב ה-Dynamic שמציע צבעים רוויים ,  עם שחור עמוק לצד לבן בוהק ,  אך תצטרכו לשלם על זה באבדן הפרטים וגווני הביניים .  
כאחד שחובב צבעים טבעיים ,  בחרתי בעיקר להשתמש במצבי Standard ו-Movie ,  שמספקים תמונה רכה וטבעית יותר ,  אם כי חשוכה במקצת .  בכל מקרה ,  Sharp מאפשרים לכם לשלוט על כל אלמנט של התמונה ,  החל מבהירות וקונטרסט ועד לרמות הרווייה והגוונים של כל צבע בנפרד .  פיצ'ר נחמד של המכשיר מאפשר להציג בתחתית המסך עדכון של כמה זמן עבר מאז שהעברתם אותו למצב Game ,  כדי להזכיר לכם פעם בחצי שעה שיש חיים מעבר ל-Xbox .
 טוב עשו ב-Sharp שהפרידו בין אפקט ה-100Hz ,  למה שנקרא אצלם  " Film Effect ",  שמעניק לתמונה תחושה של צילום במצלמת וידאו ,  בניגוד מוחלט לשמו .  סוף סוף מאפשרים לצפות בתמונה לא מרצדת בלי לאבד את התחושה שצופים בסרט .  מעגלי התמונה של ה- LC47LE700Eיודעים גם להתמודד עם תמונה ברזולוציה סטנדרטית  ( כלומר DVD ושידורי טלוויזיה )  ,  כל עוד היא לא תכנס למכשיר דרך חיבור הקומפוזיט הידוע לשמצה .  למרות שהתמונה נועדה להיות מוצגת על-גבי מסכים עם רזולוציה נמוכה בהרבה ,  לא שמים לב לסימני מריחות ,  ומכיוון שהמסך מציג תמונה רכה ,  גם אין פיקסליזציה ,  אם כי כן ניתן להבחין באיבוד מסויים של גווני הביניים .
 בכל מה שנוגע לאודיו ,  ה- LC46LE700Eמגיע עם זוג רמקולים בני 10 וואט האחד שמספקים סאונד סביר ושטוח .  Sharp מציעה מספר דרכים לשפר את הסאונד הבסיסי של המכשיר ,  אם ע"י Bass Enhancer ,  שנותן יותר נפח לקול ,  Surround וירטואלי שזורק את האודיו ברחבי החדר ,  ו-Clear Voice ,  שמדגיש דיאלוגים על-פני אפקטים ומוזיקה .
 בסה"כ ה- LC46LE700E הוא מכשיר סולידי ,  שמספק תמונה משובחת ולא הרבה מעבר לזה .  הוא לא יגרום לשריקות התפעלות ,  אבל הוא כן ייתן לכם לראות טלוויזיה בנחת .  כרגע הוא נמכר במחיר מעט גבוה ביחס למכשירים אחרים באותו גודל ,  ומיועד בעיקר לאנשים שמוכנים לשלם בשביל לקבל תמונה טובה .
 
שעמום איכותי
מסך ה-LC46LE700 נראה משעמם ,  ואין בו גימיקים מרשימים ,  אבל בכל מה שקשור לתמונה הוא לא יאכזב אתכם

