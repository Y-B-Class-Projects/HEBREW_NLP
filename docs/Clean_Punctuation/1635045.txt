ביצרון :  עליות המחירים יימשכו ב-2010
מדד השכונה
 >  >  שכונת ביצרון נהפכה בשנים האחרונות ללהיט בקרב אוכלוסייה צעירה ברמה סוציו-אקונומית גבוהה .  בשכונה יש בנייה ישנה רבה ,  ואולם הדירות נהנות מזכויות הרחבה ,  מה שמאפשר את שדרוגן .  מחירי הדירות בשכונה עלו ב-30% בשנתיים האחרונות ,  והם צפויים להמשיך ולעלות .  מיקום :  שכונת ביצרון נמצאת במזרח תל אביב .  השכונה גובלת בשכונת נחלת יצחק מצפון ,  שכונת יד אליהו מדרום ,  שכונת רמת ישראל ממזרח ונתיבי איילון ממערב .  היסטוריה :  לפני מלחמת העולם השנייה שימש שטח השכונה לגידול הדרים .  לאחר המלחמה נבנתה השכונה על אדמות הפרדסים כדי לקלוט עולים .  תכנון ובנייה :  שכונת ביצרון היא שכונה ירוקה המאופיינת בבנייה נמוכה ובה כ-2,000 בתי אב .  בשכונה טיפוסי בנייה רבים - בנייני רכבות ,  מבנים בודדים של שתי קומות ,  דו-משפחתיים על מגרשים של חצי דונם ,  ובנייה רוויה במבנים של עד 4 קומות .  בכל טיפוסי הדירות זכויות בנייה נרחבות בשיעור של 100 אחוזים ויותר .  במבנים בודדים ,  בהם ארבע יחידות דיור קטנות בשטח של כ-50 מ"ר הנהנות מגינה בשטח של עד 150 מ"ר או יציאה לגג ,  יש אפשרות להרחבה עד לשטח של 150 מ"ר .  בבנייני הרכבת ישנן דירות קטנות של 2-3 חדרים בשטח של 30-50 מ"ר ,  אך ניתן להגדילן עד ליותר מ-100 מ"ר .  ניתן למצוא בשכונה פרויקטים חדשים יותר שנבנו בשנים האחרונות ,  בעיקר ברחוב ביצרון .  המבנים בני 4 קומות ובהם תמהיל דירות מגוון - דירות 3-4 חדרים ,  דירות גג ,  דירות גן ודופלקסים .  המבנים כוללים גם מרפסות וחניונים תת קרקעיים .  בגבול השכונה ,  מול רחוב שדרות ההשכלה ,  נבנה פרויקט היוקרה  " סנטרל פארק ",  ששווק כולו לקבוצת רכישה של עובדי היי-טק .  אוכלוסייה :  האוכלוסייה בשכונה מורכבת מתושבים ותיקים ,  שנכנסו אליה בשנות ה-50 ,  ומאוכלוסייה חדשה שהגיעה מתל אביב ומחוצה לה - בעיקר משפחות צעירות עם ילדים ,  ברמה סוציו-אקונומית בינונית עד גבוהה .  מוסדות ציבור :  בשכונה נמצאים בית ספר היסודי בלוך ,  גני ילדים ,  צרכניות ,  מתנ"סים ובתי כנסת .  ממערב לשכונה נמצא רחוב יגאל אלון המתפתח .  בסביבות רחוב זה מרוכזים בתי עסק ,  רשתות שונות ,  מבני משרדים ,  מסעדות ובתי קפה .  דינמיקת מחירים :  שכונת ביצרון שומרת על אופיה הכפרי בתוך תל אביב .  השכונה השתבחה בשנים האחרונות ,  בעקבות כניסה של אוכלוסייה חזקה .  בשנתיים האחרונות עלו מחירי הדירות בשיעור של כ-30% ,  אך פיתוח השכונה עדיין לא מוצה .  הגדלת זכויות בנייה שמעניקה העירייה ,  ההיצע הנמוך של דירות בשכונה לעומת הביקושים ופרויקטים חדשים ישדרגו עוד יותר את השכונה ,  ויביאו לעליות מחירים נוספות .  ההערכות הן כי בשנה הקרובה המחירים יעלו בכ-7% נוספים .  דירה ברחוב משה דיין ,  פינתית ,  בשטח של 52 מ"ר ,  עם זכויות בנייה של עד 108 מ"ר וגינה ,  לא משופצת ,  נמכרה לאחרונה ב-1.323 מיליון שקל .  לפני כשנה דירה כזו עלתה כמיליון שקל .  דירת גג בשטח של 140 מ"ר בנוי עם תוספת בנייה של 70 מ"ר על הגג נמכרת כיום תמורת 2.35 מיליון שקל .  במהלך 2008 נמכרה דירה דומה ב-2 מיליון שקל וב-2007 - תמורת 1.8 מיליון שקל .  דירת 4 חדרים במבנה רכבת ,  בשטח של 90 מ"ר ,  עם זכויות בנייה על הגג ,  נמכרת כיום ב-1.5 מיליון שקל .  במהלך 2009 נמכרה דירה דומה ב-1.4 מיליון שקל ,  ובמהלך 2007 - ב-1.2 מיליון שקל .  - סייעו בהכנת הכתבה :  אריאל תורג'מן ,  מנהל סניף דרום תל אביב באנגלו סכסון ,  טל פרס מרי/מקס יהלום

ביצרון :  עליות המחירים יימשכו ב-2010
מדד השכונה

