חנות לחברים בלבד
בזמן שאתם מאשרים חברים ומעדכנים ססטוסים ,  יש כבר כמה יזמים שלקחו את השיווק בפייסבוק צעד קדימה והפכו אותו למכירות :  הם הקימו חנויות ראשונות המאפשרות לקנות מבלי לצאת מהרשת החברתית  ?   " חנות בפייסבוק יכולה להפוך למשכורת העיקרית בבית "
  >  >  שי גואטה מוכר את מוצרי רשת ההלבשה התחתונה ויקטוריה'ס סיקרט בפייסבוק .  הוא לא הזכיין הרשמי של הרשת בישראל ואינו קשור אליהם בשום צורה .  גואטה הוא סטודנט צעיר ,  יזם ,  שהחליט לנצל את ההמון הישראלי השוהה ברשת החברתית ,  את הקלות שבה ניתן להקים בתוכה חנות ,  והוא מנסה  " לעשות כסף "  כהגדרתו ,  בתקופת הלימודים . " לפני שנה קראתי כתבה על אישה ממאה שערים שהביאה מכולה של מוצרי ויקטוריה'ס סיקרט ומכרה אותה מהר .  חשבתי שזה רעיון טוב למימון הלימודים ולעבודה בזמן שאני סטודנט .  לאחר מחשבות והתייעצויות החלטתי שמותג כמו ויקטוריה'ס סיקרט ימכור את עצמו ",  מספר גואטה ,  בן 24 ,  שהקים לפני כחודש חנות בפייסבוק תחת השם  " ויקטוריה'ס סיקרט בשבילך ".  לחנות של גואטה בפייסבוק יש כיום כאלף חברים ,  שיכולים לרכוש את מוצרי הטיפוח וההלבשה של הרשת העולמית ,  מבלי לצאת מפייסבוק ,  ובשימוש בחשבון התשלומים של פייפאל שלהם ,  כך שהם גם אינם צריכים לחשוף בפני גואטה את פרטי כרטיס האשראי או חשבון הבנק שלהם . " בשביל התחלה ,  יש לי היקף מכירות לא רע בכלל .  אנשים מתקשרים ,  שואלים ומהר מאוד אפשר לצבור הרבה חברים ",  הוא מספר . " אם אתה נכנס לזה ב'פול טיים' אתה יכול להפוך את זה למשכורת עיקרית בבית .  בינתיים ,  כשאני לא משקיע בזה את כל היום ,  אני מרוויח כמה אלפי שקלים בודדים בחודש בלי הרבה עבודה .  עם הזמן ,  וככל שאשקיע ואפרסם את החנות ,  אני מניח שארוויח יותר ".  החנות של גואטה היא אחת מכמה חנויות ישראליות הקיימות בפייסבוק .  רובן עסקים קטנים ,  של יזמים פרטיים המנסים להרוויח כסף מהקניון הענק שנקרא פייסבוק ,  ובו 3.3 מיליון ישראלים הנכנסים אליו תדיר .  זירת המכירות בפייסבוק בישראל נמצאת בחיתוליה .  החברות הגדולות - רשתות האופנה ,  משווקות מוצרי החשמל ואחרות - לא נוכחות בה .  הן יודעות לעשות בה שיווק ,  לפתוח דפי מעריצים ,  אך הן אינן יודעות לנהל בה מכירות של ממש .  גם בעולם נמצא התחום בחיתוליו .  הרשתות הגדולות ,  הידועות כמאמצות טכנולוגיות זריזות ,  לא ממהרות להקים חנויות בתוך פייסבוק .  כך למשל בסט ביי ודומינוס פיצה העולמיות ,  שהקימו זירות שיווק תוססות לקידום מוצריהן ברשת החברתית ,  מוציאות את הגולשים החוצה - לאתרים שלהן - כשזה מגיע לשלב המכירות בפועל .  השקת שירותי פייפאל בעברית ,  המאפשרים ליזמים בתחום להכניס מערכת גביית תשלום בדף הפייסבוק  ( להוסיף לשונית בשם 'shop now' לדף הפייסבוק שלהם )  ,  הופכת את המסחר ברשת לפשוט הרבה יותר .  בינתיים ,  פורצי הדרך הם היזמים הקטנים ,  האנשים הפרטיים שלא חוששים לנסות ,  גם בידיעה שרמת המכירות תהיה נמוכה יחסית בשלב ראשון .  שיווק ממוקד ומפולח  " מכרנו שישה פריטים בשלושה חודשים ",  מספר מעצב התכשיטים ,  הצורף עמית ספקטור ,  שבנוסף לסטודיו שהוא מחזיק במתחם הבורסה לתכשיטים ,  פתח חנות בפייסבוק בשם 'a.spectorתכשיטים' לפני שלושה חודשים .  על האפשרות שמע ממנהלת השיווק שלו ,  שסיפרה לו על האפשרות שפייפאל מציעה לעסקים קטנים . " המכירות עדיין לא משמעותיות .  צריך סבלנות בדברים האלה .  זה לא עולה כסף אז אנחנו בינתיים שם ,  אבל אני מאמין שבסוף אנשים יתרגלו לזה ",  הוא מוסיף .  לדבריו ,  היתרונות של חנות בפייסבוק הם העובדה שניתן לפתוח ולתפעל אותה בחינם והעובדה שהשיווק דרך פייסבוק הוא פשוט וקל . " כל חג פירסמנו ברכה ותייגנו אותה אצל החברים בחנות ,  משם זה נחשף אוטומטית לכל החברים שלהם .  בנוסף ,  אנו מכניסים לינק לחנות לפורומים של קוסמטיקה ונשים ",  מספר גואטה .  כמו ספקטור וגואטה ,  מדובר בבעלי עסקים קטנים מאוד בתחום התכשיטים ואביזרי אופנה ,  ואפילו חנות לממכר מניפות עם כמה מאות חברים - חנויות שסביר שלא היו מצליחות לקבל מיקום בקניון מרכזי - ולממן אותו .  בכל פעם שספקטור מעלה מוצר חדש בחנות שלו ,  לקוחותיו - אלו שעשו לייק למותג ברשת החברתית - מקבלים הודעה על כך בקיר שלהם . " אתחיל בקרוב עם פרסום וקידום מכירות באמצעות המערכות של פייסבוק ,  תמורת תשלום של כמה דולרים .  פייסבוק מאפשרת לי ליצור משחקים ,  שאלונים ותחרויות נושאי פרסים .  הם מאפשרים לי לבחור בין פורמטים קבועים ,  כך שאני בוחר את הפרס שאני רוצה לתת וכך הוא מופץ לאנשים ,  תוך פילוח המין וטווח הגילאים שאליו אני מעוניין לפנות ,  אנשים משתתפים ומעבירים את זה הלאה כדי לזכות בפרסים ",  אומר ספקטור .  בעוד שספקטור מייצר את המוצרים בעצמו ,  גואטה תלוי באספקה מחו"ל . " יש לי אנשי קשר בארה"ב שקונים שם את המוצרים בחנויות של ויקטוריה'ס סיקרט ,  משם אני מביא את המוצרים לישראל ,  לרוב על ידי שילוח ימי ".  האם לא צריך אישור מבעלי המותג לפתוח חנות עם המוצרים של ויקטוריה'ס סיקרט ?   " כל אחד יכול לפתוח חנות בפייסבוק של ויקטוריה'ס סיקרט ,  גאפ או כל מותג בינלאומי אחר ,  כל עוד יש לו מי שישלח לו את הסחורה מחו"ל .  מבירור שערכתי עולה כי מדובר בפעילות חוקית לחלוטין ".  לא להיות שיווקי מדי לדקל וסרהולץ ,  יבואן מוצרים לרוכבי אופניים ,  שפתח באחרונה גם הוא חנות בפייסבוק ,  דקל בייקס ,  יש רק כמה עשרות חברים ברשת .  אבל באמצעות פעילויות שיווקיות פשוטות הוא ינסה לעמוד ביעד שהציב לעצמו :  כמה מאות חברים תוך שבועות ספורים . " אני מגיש הצעות חברות ,  שולח מיילים ,  מספר לאנשים שאני פוגש .  בקצב שבו אני מתקדם ,  עוד שלושה שבועות יהיו לי 400 חברים בחנות .  אז אוציא מודעת פרסום דרך פייסבוק ,  שעליה משלמים לפי מספר הקלקות ,  המאפשרת לפלח את קהל היעד לפי אנשים שמתעניינים או שהתעניינו בתחום ".   " לא מספיק לשים את המוצר שלך באינטרנט - אלא לשווק נכון ",  אומרת הדס אדלר ,  המעבירה קורסים במטרה ללמד בעלי עסקים קטנים לעשות שיווק נכון במדיה החברתית .  אדלר הקימה חנות שבה היא מוכרת קורסי הדרכה לשיווק דיגיטלי . " אנשים קונים מאנשים ולכן חשוב לגרום לגולש להכיר אותך כבן אדם ,  ואת הערך שלך ושל העסק שלך .  למשל ,  למוכר תכשיטים מומלץ לכתוב טיפים הקשורים לתכשיטים ,  או מידע המלמד כיצד מייצרים תכשיטים .  כשאנשים רואים משהו שיווקי מדי הם מתרחקים ,  אבל כשנותנים להם מידע אמיתי ורלוונטי הקשור לנושא ,  סביר יותר שבסופו של דבר תתבצע גם מכירה .  כדאי גם לתת משהו קטן בתמורה לרכישה או אף ללא תמורה - כי כך אתה מייצר לעצמך רשימת דיוור ונרשמים - כך שההוצאה חוזרת אליך . " אני ממליצה על הקמת חנות בפייסבוק ולו רק מהסיבה שזה לא עולה כסף ",  מוסיפה אדלר . " אבל צריך להבין שלפתוח דף אוהדים וחנות לא יגרמו לאנשים לרכוש את המוצרים .  בשביל זה צריך לעשות פעילות נוספת ונכונה בעולם המדיה החברתית בכלל ובפייסבוק ובדף האוהדים בפרט ",  היא מוסיפה .  ממכירות בגראז' - לחנות בפייסבוק עבור רוב בעלי החנויות בפייסבוק ,  מדובר בתוספת לחנות פיזית או לפחות לאתר אינטרנט .  עבור אחרים מדובר בצעד ראשון בעולם המכירות ,  שממנו יתקדמו לעבר אתר עצמאי ואולי ביום מן הימים אף לעבר חנות פיזית . " יש לנו חנות אבל העדפנו את פייסבוק על פני הקמת אתר אינטרנט ",  מספר ספקטור . " אם היה לי אתר הייתי צריך להשקיע הרבה כסף כדי לקדם אותו בגוגל .  בפייסבוק יש לי חברים ,  חברים של חברים וכך הלאה .  אני יכול לעשות דיוור ישיר ,  ולהגיע לאנשים בכל מיני קבוצות וכרגע זה לא עולה לי כסף ",  הוא מוסיף .  וסרהולץ ,  שמוכר את מוצריו בעיקר דרך מכירות גראז' ,  אומר שהוא מאמין בחנויות דרך פייסבוק ,  ולא רק בגלל שמדובר בשירות הניתן בחינם . " אנשים נמצאים בפייסבוק כמעט כל יום ,  הם מעירים הערות ,  מגיבים .  הם חיים שם ". 

חנות לחברים בלבד
בזמן שאתם מאשרים חברים ומעדכנים ססטוסים ,  יש כבר כמה יזמים שלקחו את השיווק בפייסבוק צעד קדימה והפכו אותו למכירות :  הם הקימו חנויות ראשונות המאפשרות לקנות מבלי לצאת מהרשת החברתית  ?   " חנות בפייסבוק יכולה להפוך למשכורת העיקרית בבית "
 
