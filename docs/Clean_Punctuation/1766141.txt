ועדת חקירה ?  חבל על הכסף 
אחרי כל הדו"חות ,  ההתראות והביקורות שקבעו כי אסון הכרמל הוא תולדה של מחדל ממשלתי מתמשך ,  מי צריך ועדת חקירה שתעלה מיליונים ?  הסיבה היחידה להקמתה היא הרצון להביא לחיסולו הפוליטי של שר הפנים אלי ישי .  אגב ,  גם זה לא בטוח יעבוד
 >  >  עוד לפני שכבתה האש החלו האזהרות על הקטסטרופות שבדרך .  רעידות אדמה ,  מפעלים מסוכנים באזורי מגורים ,  שריפות בקיץ ומי יודע אילו עוד אסונות ינחתו על ראשינו אם הממשלה לא תתעשת מיד .  אם לא היה ברור שהממשלה כושלת אחרי כל כך הרבה דו"חות ,  התראות וביקורות ,  בא דו"ח מיוחד של מבקר המדינה ומתריע שוב באופן שאין לטעות בו :  שירותי הכבאות זקוקים לתקציב ,  חיזוק וארגון מחדש והעובדה שכל זה לא נעשה עד היום היא מחדל מיניסטריאלי .  אחרי כל זה ,  מי צריך ועדת חקירה ?  ועדות חקירה כמו זו לבדיקת הטיפול במפוני ההתנתקות מרצועת עזה בראשות השופט בדימוס אליהו מצא ,  וזו שמונתה אחרי מלחמת לבנון השנייה ,  בראשות השופט בדימוס אליהו וינוגרד ,  עלו למשלם המסים מיליוני שקלים .  השופט מצא אמר השבוע בראיון לרדיו כי אינו סבור שיש צורך בהקמת ועדה - הרי כולם כבר יודעים מה צריך לתקן .  ובכל זאת יש סיבה לדאגה .  לממשלה אין תמריץ אמיתי להזיז את הישבן .  מתי נראתה באחרונה כותרת בעיתון בנוסח  " השנה לא נשרף הכרמל ,  בזכות פעילותו של שר הפנים ",  או  " השנה לא התרחשו 100 תאונות דרכים בזכות מאמצי שר התחבורה "?  לעומת זאת ,  מריבה פוליטית עסיסית תמיד תעורר תשומת לב .  אם הממשלה אינה מטפלת בצורה ראויה בתחומים שבהם המחדל לובש צורה של הרס בוטה ,  מוחשי וגם ויזואלי וטלוויזיוני - מה קורה בתחומים שבהם המחדל אינו מוחשי ואינו מצטלם כמו אש ביער ?  השבוע ,  למשל ,  התפרסמו תוצאות מבחני פיז"ה שבהם שוב הפגינו ילדי ישראל את חולשת השכלתם .  זו עוד הוכחה למחדל המעמיק בכל הקשור לטיפול בחינוך בישראל .  הוסיפו לכך את משבר ההשכלה הגבוהה ובריחת המוחות ,  בעיות מערכת הרווחה ,  הטיפול ביישובי הפריפריה ,  העיר לוד ,  היישובים הלא מוכרים ,  משבר המים  ( המטופל על ידי ועדת חקירה ממלכתית בראשות השופט בדימוס פרופ' דן ביין - עוד דו"ח שייגנז יממה לאחר הכותרת שיקבל בחדשות )  והרשימה ארוכה .  השרים האחראים בוודאי כבר כיסו את ישבנם בכמה מכתבים זועמים לראש הממשלה בהם התלוננו על משרד האוצר שאינו מוכן להעביר תקציב כנדרש .  היקף המחדל ממילא יתבהר רק בעוד שנים רבות ובקדנציה של שר אחר ,  נתונים כמותיים שישקפו את המחדל ממילא לא מצטלמים טוב .  למה לטרוח ולתקן עכשיו את המעוות ,  אם אין בצד העבודה הקשה הזדמנות לקבל כתבה מפרגנת בעיתון ?  18 ועדות חקירה ממלכתיות מונו בישראל עד היום ועוד כהנה וכהנה ועדות חקירה אחרות .  מבחינה משפטית ,  תפקידן של ועדות חקירה אינו לשפוט או להרשיע אלא לחקור נושא מסוים ולגבש לפי הצורך המלצות לטיפול בו .  ואולם ,  ועדות החקירה בישראל קיבלו חיים משל עצמן והן מגובות כיום במנגנון מינהלי לא זול וביועצי תקשורת .  מסקנותיהן ממשיכות להעלות אבק .  הסיבה היחידה להקמת ועדת חקירה לאסון הכרמל היא הרצון להביא לחיסולו הפוליטי של שר הפנים ,  אלי ישי - על אף שהוא עצמו דרש להקים ועדה כזו בתקווה כי היא תציל את עורו .  כבר היו ועדות חקירה שחיסלו קריירות פוליטיות או ציבוריות .  ועדת אגרנט חיסלה את הקריירה של רמטכ"ל מלחמת יום הכיפורים דוד אלעזר .  ועדת זיילר לבדיקת תפקוד המשטרה בפרשת האחים פריניאן חיסלה את הקריירה המשטרתית של המפכ"ל משה קראדי והביאה לפרישתו .  מצד שני ,  לא כל חיסול נגמר בצורה טרמינלית .  ועדת כאהן לחקירת הטבח בסברה ושתילה איימה לחסל את הקריירה הפוליטית של אריאל שרון .  זה הצליח לתקופת זמן מסוימת ,  אבל אחרי צינון ממושך בשולי הפוליטיקה ,  הוא כבש את ראשות הממשלה .
 
ועדת חקירה ?  חבל על הכסף 
אחרי כל הדו"חות ,  ההתראות והביקורות שקבעו כי אסון הכרמל הוא תולדה של מחדל ממשלתי מתמשך ,  מי צריך ועדת חקירה שתעלה מיליונים ?  הסיבה היחידה להקמתה היא הרצון להביא לחיסולו הפוליטי של שר הפנים אלי ישי .  אגב ,  גם זה לא בטוח יעבוד

