זה סוף העולם שנוקש בדלת 
אחרי שהתייאשו מאופנה ירוקה וידידותית לסביבה ,  מעצבי האופנה של תחילת העשור מוותרים על עתיד ורוד ומייצרים קולקציות באווירה קשה של אחרי האפוקליפסה
 >  >  במבט מרפרף על תצוגות האופנה החשובות של תחילת העשור ,  קשה להתעלם מהתחושה שיותר משמדברים המעצבים על התחלה ,  הם עוסקים בסוף .  הם מציגים הדפסים של פטריות אטומיות ,  מאבזרים את התצוגות והדוגמניות במסכות מנתחים ,  בוחרים בצבעוניות מעושנת ומייצרים בגדים שמחקים דימויים קולנועיים של עולם פוסט-אפוקליפטי .   האופנה היא סייסמוגרף אמין של הלך רוח .  בשנה האחרונה כולם דיברו על אופנה ירוקה :  בדים שלא פוגעים בסביבה ,  שנארגו על ידי עובדים בני יותר מ-12 ,  וכאלה עם תג מחיר שעושה חשק לא לקנות כלום שכן ,  כמובן ,  לצרוך פחות זה הכי אקולוגי .  כולנו לבשנו ירוק ותירגלנו יוגה עד שגילינו שהשילוב אולי נשמע טוב כמשפט פתיחה בבליינד דייט ,  אבל הוא נראה די מכוער .  אז השארנו את הירוקים לצה"ל ,  וחזרנו לצרוך ממיטב תעשיית סדנאות היזע הסיניות ,  כשאנו משכנעים את עצמנו שילדים סינים במילא מתבגרים מהר ,  ושהעשן המזוהם העולה מבתי החרושת הוא בעצם עמוד האש המנחה אותנו במדבר  ( כי אם יש משהו טרנדי יותר מלהיות אקו-פרנדלי ,  זה להתקרב לדת )  .  עכשיו ,  כשחזרנו לבזבז את האוזון כאילו הוא יוצא מחר מהאופנה ,  התחלנו לדאוג .  וכשאנחנו דואגים ,  אנחנו כבר מדמיינים שואה אטומית - שיהיה בגדול .  אז מעצבי חו"ל מכינים את הקרקע למלחמה .  כשזו תפרוץ ,  הכי חשוב שנהיה לבושים בהתאם ,  שחלילה לא יתפוס אותנו איזה טיל אטומי כשלגופנו טרנינג .  בפראדה החליטו להשאיר את המכפלות פרומות במעילים ובחצאיות - כשמתכוננים למלחמה ,  זה טפשי להיות מוטרד בגלל מכפלת .  בבלמן ,  האופנה המודאגת ביצבצה עם גופיות טריקו שנראות כאילו אוכלו על ידי אש ובקלואי - שם לא מאמינים במסרים מעודנים - פשוט עברו למדים .  אצל כולם ,  כמובן ,  נראות הדוגמניות כאילו כבר עברו עליהן כמה חודשים של מלחמה ללא מזון ומים .  אצלנו ,  tnt יצאה בקמפיין שבו נראים שני פליטים של  " המלחמה הסופית "  משוטטים בין הריסותיה של עיר-לשעבר .  לבחור מבע אטום והבחורה מאובזרת בחצי-תספורת - כנראה שהספר שלה יורט ממש באמצע הגיזום .  אם אלה אדם וחוה המודרניים ,  עדיף שנתחיל מחדש כקופים .  מעט מאוד אנשים שואלים את עצמם מה היו לובשים ביום האחרון על פני כדור הארץ - מספרם דומה בוודאי לכמות האנשים שיארזו את אגרטלי הקרמיקה כשהבית שלהם נשרף .  על כן אפשר לתהות לגבי הטרנד הזה והמטרות שהוא אמור לשרת .  בעבר ,  כשאנשים חשו באוויר את ימי פומפיי האחרונים הם התמסרו לניהיליזם ,  ניסו למצות את מה שנראה להם כמו טיפות המים האחרונות במימיה .  כיום ,  אנחנו לא עושים דבר חוץ מלשורר תוגה .  בין שואה אקולוגית למלחמה אטומית ,  מומלץ לבחור בחצאית פרומת אימרה עם ג'קט צבאי מחויט .  בשנים שאחרי מלחמת העולם השנייה מעצבים המציאו מחדש את האופנה .  בגרסתה דאז ,  האופנה היתה צבעונית יותר ,  עשירה ומנופחת כתגובת נגד לשנים הצנומות של המלחמה .  כריסטיאן דיור יצר אז את ה-new look ,  שהתאפיין בהידור ובחצאיות עתירות בד ונועד להכריז כי המלחמה נגמרה ופאריס חוזרת לקדמת הבמה של התרבות - כאילו שמלה ,  ותהיה מהממת ככל שתהיה ,  יכולה למחוק את חרפת המלחמה .  בכל אופן ,  זו היתה אופנה ששימשה שופר לשינוי ,  לאופטימיות ולבנייה מחדש .  אופנת סוף העולם הנוכחית אומרת רק כי הולך להיות פה רע .  אלא שאנחנו לא צריכים שאופנה תגיד לנו את מה שאנחנו כבר יודעים .  אנו מצפים ממנה שתתריס נגד המצב ,  תציג אלטרנטיבה ותרומם את רוחנו .  כבר הסכמנו שעם אופנה לא מרפאים סרטן ,  אז לפחות שהיא תעשה את העולם יפה קצת יותר .  ארז עמירן בקפה :  http :/ /tinyurl.com/y8wku5z

זה סוף העולם שנוקש בדלת 
אחרי שהתייאשו מאופנה ירוקה וידידותית לסביבה ,  מעצבי האופנה של תחילת העשור מוותרים על עתיד ורוד ומייצרים קולקציות באווירה קשה של אחרי האפוקליפסה

