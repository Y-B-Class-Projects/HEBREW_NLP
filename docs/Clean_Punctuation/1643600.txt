בבריטניה מעריכים שהמוסד חיסל את מבחוח
גורמים בממשלת בריטניה מסרו לעיתון ה"דיילי טלגרף "  כי סוכני מוסד בעלי דרכונים אירים ובריטים הם שהתנקשו בבכיר חמאס מחמוד אל-מבחוח בדובאי
 ( צילום :  רויטרס ,  קריינות :  אילן שניג ) 
גורמים בממשלת בריטניה שוללים את המעורבות של אזרחים בריטים ואירים בחיסול בכיר חמאס מחמוד אל-מבחוח .  מקור בממשלה אמר היום  ( שלישי )  לעיתון הבריטי  " הדיילי טלגרף ",  כי להערכתו סוכני מוסד נושאי דרכון אירי ביצעו את הרצח .  
אמש הודיעה משטרת דובאי כי מחקירת חיסולו של בכיר חמאס מחמוד אל-מבחוח לפני כחודש בשטחה עולה ש"כנופיית שכירי חרב "  היא זו שביצעה את החיסול .  מפקד משטרת דובאי ,  הגנרל דאחי חלפאן ,  מסר עוד כי במבצע חיסולו של אל-מבחוח השתתפו עשרה  " משתפי פעולה ".  הוא הוסיף ,  כי המשטרה אינה שוללת את האפשרות שהמוסד מעורב בחיסולו של אל-מבחוח . " אנחנו לא שוללים את המוסד ,  אבל כשנעצור את החשודים נדע מי עומד מאחורי זה ",  אמר חלפאן .  
המשטרה מסרה עוד כי אישה בעלת אזרחות אירית היא שחיסלה את מבחוח לאחר שהמחסלים המתינו לו בחדרו בבית המלון לאחר שנטרלו את המנגנון שפותח את החדר .  עוד נמסר כי החולייה שכללה אזרחים אירים ,  בריטים ,  צרפתי אחד וגרמני אחד ,  השאירה בסמוך לגופתו של אל-מבחוח תרופות כדי לעורר חשד שמהן הוא מת .  
משטרת דובאי אף תוציא צווי מעצר נגד 11 אזרחים אירופיים החשודים בהתנקשות .  לדברי חלפאן ,  שני פלסטינים נעצרו בחשד שסיפקו תמיכה לוגיסטית למבצעי ההתנקשות .  ברשת אל ערביה דווח ,  כי ירדן הסגירה לידי משטרת דובאי שני פלסטינים החשודים שהיו מעורבים בחיסול .  על פי רשת אל-ג'זירה ,  אחד מהם עבד בתפקיד ביטחוני ברשות הפלסטינית והוא אף פגש את ראש חולית החיסול ,  צרפתי בשם  " פיטר ".  בראיון לרשת הטלוויזיה  " אל-ערבייה "  האשים דובר חמאס ברצועת עזה ,  איימן טהא ,  את ארגון פתח במעורבות בחיסול וטען שאחד הפלסטינים שחשוד  " הוא בכיר ביטחוני המשתייך לפתח ".  בפתח דחו בתוקף את ההאשמות וטענו מנגד כי השניים משתייכים דווקא לחמאס .
 אל-מבחוח ,  בן 50 ,  יליד מחנה הפליטים ג'בליה שבצפון רצועת עזה ,  חוסל לפני כחודש בדובאי שבאיחוד האמירויות .  הוא היה ממייסדי הזרוע הצבאית של חמאס ועמד מאחורי חטיפתם ורציחתם של הישראלים אילן סעדון ואבי סספורטס לפני עשרים שנה .  בעבר היה אל-מבחוח עצור מספר פעמים בבתי הכלא בישראל אך בשנת 1989 גורש לסוריה .  בחמאס מיהרו להאשים את ישראל ואת המוסד כמי שעומדים מאחורי החיסול ואף הבטיחו לנקום את מותו .
 ביום שבת דיווח העיתון הלונדוני  " טיימס "  כי ישראל מנהלת מצוד אחר בכירים בחמאס ובחיזבאללה ,  ומנסה לסכל שיתוף פעולה של אותם ארגונים עם אירן ,  גם על ידי התנקשות בבכיריהם .  על פי הדיווח ,  ההתנקשות בחייו של אל-מבחוח היתה המהלך האחרון בגל ההתנקשויות .  אל-מבחוח ככל הנראה הורעל על ידי אישה שביקרה בחדרו במלון בדובאי .  גורמים ישראלים אמרו אז שאל-מבחוח היה דמות מפתח במאמצי חמאס להשיג טילים ארוכי טווח מתוצרת אירנית .
 העיתון האירי  " איוונינג הראלד "  דיווח לפני כשבוע וחצי כי חברי החוליה שחיסלה את אל-מבחוח השתמשו בדרכונים איריים כדי להיכנס למדינה ולהימלט ממנה .  דוברת במשרד החוץ האירי אמרה אז לעיתון כי  " אנחנו מודעים לדיווחים ואנו בודקים את אמיתותם עם הרשויות במדינה ".  גורם במשטרת דובאי אמר כי אם יסתבר שהמוסד עומד מאחורי החיסול ,  ראש הממשלה בנימין נתניהו יוגדר כ"מבוקש "  על ידי שלטונות דובאי .
 
בבריטניה מעריכים שהמוסד חיסל את מבחוח
גורמים בממשלת בריטניה מסרו לעיתון ה"דיילי טלגרף "  כי סוכני מוסד בעלי דרכונים אירים ובריטים הם שהתנקשו בבכיר חמאס מחמוד אל-מבחוח בדובאי

