המשוגעת
עומאר סניד ,  ברק פלג וגדי קידר מנתחים ללא הרדמה את הטעויות של גודס וחניכיו ,  אבל באותה מידה מבינים שאי היציבות של ירושלים יכולה להסתיים הערב בניצחון ביד אליהו
אם יש דבר בטוח העונה בהפועל ירושלים ,  זה ששום דבר לא בטוח .  יום אחד חניכיו של גיא גודס יכולים להפסיד לברק נתניה או להינצל מהפסד מביך באשקלון ,  ויממה לאחר מכן להציג יכולת משכנעת מול שאולאי הליטאית בדרך לטופ 16 של היורוקאפ .  המגמה שמאפיינת את ירושלים העונה היא בעיקר חוסר יציבות ,  בין משחקים ובמהלך המשחקים ,  כך שאיש גם לא יתפלא אם היא תגיע הערב  ( ראשון )  ליד אליהו ותיתן את משחק חייה מול מכבי תל אביב ,  ממש כפי שעשתה בגמר גביע ווינר ,  אז ניצחה את הצהובים .  מנגד ,  אף אחד לא יאכל את הכובע עם מכבי המגמגמת של השבועות האחרונים תצא מהתקופה הרעה על חשבון ירושלים ,  ותפרק את האדומים בקלילות .
" שיחקנו מול ירושלים והם נראו מצוין ",  מספר ברק פלג , " אין ויכוח על הכישרון שלהם ,  זו קבוצה מאוד מוכשרת ,  מאוד ארוכה ,  אומנם לא ברמה הפיזית והבשר ,  אבל עם גובה וכוח .  יש להם הרבה מאוד שחקנים בעמדות הפורוורד שמסוגלים לעשות הרבה דברים ,  הם עושים הרבה חילופים אוטומטיים ותופסים הרבה שטח ".  
פלג ,  שחקן עירוני נהריה ,  מסביר על היתרונות של ירושלים בליגה אך באותו זמן מציין את הבעיה העיקרית של ירושלים העונה :  הקבוצה ממלחה נבנתה על יותר מדי פורוורדים ,  בלי שחקני פנים .  ליאו ליונס ,  קווין פינקני ושרון ששון מקבלים בממוצע קצת מעל 60 מדקות המשחק האפשריות .  מנגד ,  שני שחקני הפנים האמיתיים ,  אורי קוקיה וברנדון האנטר ,  מקבלים קצת פחות מ-32 דקות ביחד .
 כשאין שחקני פנים ,  מתחילה בעיה בנושא הריבאונד ,  בעיה שגיא גודס חוזר עליה לא מעט פעמים , " זו בעיה של קבוצה שלמה ",  מציין פורוורד עירוני אשקלון עומאר סניד ,  ששיחק בעונה שעברה בירושלים , " בנושא של ריבאונד כולם צריכים לתת מעצמם .  בשנה שעברה היה לנו ריבאונדר ברמה של יורוליג ,  טרוויס ווטסון ,  והשנה הדברים משתנים .  ירושלים עושה הרבה חילופים בהגנה ,  וברגע שאתה עושה הרבה חילופים נשאר גארד מתחת לסל עם שחקן גבוה של הקבוצה היריבה ,  ואז כולם צריכים לסגור לריבאונד .  בשנה שעברה היינו מאוד אגרסיביים על הריבאונד .  אני לא חושב שזה רק בעיה של השחקנים הגבוהים ,  צריך להסתכל על כל הקבוצה בנושא הזה ".  
" יש כל כך הרבה קבוצות בליגה שאין בהן שחקני פנים ,  והן הרבה יותר יציבות מירושלים ",  מנסה מאמן הקבוצה לשעבר גדי קידר להמעיט בחשיבות שחקני הפנים ,  אך מאשר : " מול נתניה הטעות של גיא הייתה שהוא לא שיתף יותר מדי את האנטר מול קילינגסוורת' ,  כי הוא השחקן היחיד שיכול לעצור אותו .  עובדה ששבוע לאחר מכן האנטר יצא לשאולאי ועשה לכולם בית ספר ,  אז צריך לדעת לשתף אותו בתוך המערך ". 
בעיה נוספת שבירושלים לא מצליחים לפתור במהלך העונה היא משחק ההגנה הנרפה .  לצד שחקני הגנה טובים כמו אורי קוקיה ודיז'ון תומפסון ,  הסגל של ירושלים כולל גם לא מעט חורים בדוגמת טרה סימונס וליאו ליונס . " זו לא קבוצה אגרסיבית ",  מאשר פלג ,  ומסביר את המשמעות : " קבוצות מוכשרות שהן גם אגרסיביות ,  מצליחות לעתים לכפות על משחקים פחות טובים .  ירושלים פחות אגרסיבית ויותר תלויה בכישרון שלה .  אגרסיביות אתה יכול להביא לכל משחק ,  וכישרון לא תמיד .  זו אולי נקודת התורפה של הקבוצה .  קבוצה כזאת מסוגלת ביום נתון לנצח כל קבוצה ,  אבל לא בכל יום הכל מתחבר ". 
גם במועדון מפנים אצבע מאשימה לכיוון הספסל . " כבר ראינו במשחק הגביע מול נתניה שהאמונה של גיא בהגנה שלו היא לא גבוהה בלשון המעטה ",  אומר גורם במועדון , " הוא נתן הוראה לבצע עבירה ברגע מכריע ,  כשהקבוצה מובילה בנקודה במקום להסתמך על עבודה טובה .  אנחנו נראים כמו קבוצה שפועלת מתוך תוכנית לא ברורה בהגנה ,  וזה מוביל לכך שהרבה קבוצות קולעות מולנו יותר מהממוצע שלהם ".  הנתונים מלמדים שרק בשלושה מתוך תשעת המשחקים של ירושלים עד כה הצליחה הקבוצה לשמור את יריבתה על מספר נקודות שיותר נמוך מהממוצע העונתי שלה ,  ועם מספרים כאלה קשה לבנות על יציבות .
 החוק הרוסי מחייב את ירושלים לשחק עם הרכבים שונים ומשונים ,  אך עם רוטציה שכוללת ארבעה ישראלים בכירים ,  הקבוצה לא מצליחה לתפקד בצורה הטובה ביותר .  הישראלים של ירושלים משחקים 91.2 דקות ,  ומתוכן יובל נעימי זוכה ל-32.8 דקות בממוצע למשחק .  לאחר צירופו של פו ג'טר ,  מספר הדקות שבהן נמצאים גם נעימי וגם יוגב אוחיון על המגרש ביחד צומצם ,  ובכך עוברת התלות לשני השחקנים האחרים .  אורי קוקיה עושה העונה מעל למצופה ממנו בשני הצדדים של המגרש ,  אך שרון ששון ,  אולי אחד הנשקים ההתקפיים הבולטים של ירושלים בשנתיים האחרונות ,  ירד ב-50 אחוז בתפוקת הנקודות שלו .
" אי אפשר להגדיר את שרון בתור שחקן רעב ",  מנסה פלג לנתח את מה שעובר על ששון ,  איתו שיחק בנהריה , " כשהוא רעב הוא מדהים ,  הוא עושה דברים נדירים .  אני לא יודע באיזה יכולת מנטלית הוא ,  יש לי תחושה שהוא קצת עייף .  אם הוא לא כל כולו בקבוצה ,  אז יש לו נטייה להתפוגג .  הוא אקס פקטור מאוד משמעותי בקבוצה .  הם מאוד תלויים בשרון ,  והוא תלוי מאוד בקו המנטלי שלו .  הוא יכול לעשות הרבה דברים ,  ולהיות גורם משמעותי ,  אבל הוא צריך קצת ריגושים לדעתי ". 
מנגד ,  עומאר סניד מנסה להסביר למה ששון היה טוב בעונה שעברה ,  וטוען שהאשמה היא ממש לא בשחקן : " שרון הוא שחקן שלא יוצר לעצמו זריקות ,  הקבוצה צריכה לחפש אותו .  זה מתחבר לנקודה שצריך שחקן פנים שיוכל להוריד שחקן לפוסט אפ ולמשוך שמירה כפולה ,  ואז אפשר להוציא כדור לשרון ,  והוא לא מחטיא זריקות פנויות .  זה היה נראה שהוא משחק יותר טוב בשנה שעברה ,  כי היו סוגרים אותנו מתחת לסל ,  ואז הוא היה מקבל כדורים טובים .  הוא שחקן כדורסל מצוין ,  אבל הקבוצה כולה צריכה לעבוד בשבילו כדי שהוא יהיה טוב ". 
לאורך השנים קיימת בירושלים התחושה שהקבוצה שווה יותר ממה שהיא משיגה .  חודש לפני פתיחת העונה הפועל ירושלים הייתה מסתפקת במקום טוב באמצע הטבלה ,  כשסגל השחקנים שלה הכיל את יובל נעימי וליאו ליונס ,  אך אז הגיע גומא אגייאר ,  והקבוצה החלה להחתים שחקנים מכל עבר .  בראש של האוהדים החלו התמונות מהעידן של ארקדי גאידמק ,  עם שמות מפוצצים על הפרקט ,  ומלחמה שוות כוחות עם מכבי תל אביב על האליפות .  כדי להוסיף לאשליה ,  התווספה הזכייה בגביע ווינר והחגיגה של אגייאר עם האוהדים ,  ובירושלים שוב מדברים בגדול .
" גומא הוא לא דמות דומיננטית בתוך הקבוצה כמו שהוא דומיננטי לאוהדים ",  אמר בסיום המשחק מול אריס סלוניקי אחד משחקני הקבוצה , " זה לא שאנחנו מקבלים ממנו שיחות טלפון ,  או רואים אותו הרבה מעבר למשחקים של הקבוצה .  אבל כשהוא מגיע אז הוא נמצא עם האוהדים ,  והם אוהבים אותו .  זה טוב לנו ,  אבל מצד שני זה גם מנפח קצת את הציפיות ומגדיל את הלחץ .  פתאום אתה רואה את הקהל שורק נגדנו בהפסד לנתניה ,  כשאנחנו לא קבוצה טובה בהרבה מנתניה ".  האירועים שאירעו בסוף השבוע האחרון עם אשפוזו של אגייאר באברבנאל לא השפיעו יותר מדי על המועדון ,  ומלבד מעט שיחות בין שחקני הקבוצה על הנושא ,  בקבוצה הקפידו להתמקד במשחק מול מכבי תל אביב .
 ירושלים מגיעה למשחק ביד אליהו מול מכבי תל אביב כשהיא כבר הוכיחה שהיא מסוגלת לעשות הכל :  מסוגלת להפתיע ,  אך מסוגלת להיות מופתעת מעצמה ,  לרעה ולטובה .  כשהנתונים מדברים על משחק גורלי ,  נשאר לדעת האם גיא גודס יוכל להשיג ניצחון ראשון על מכבי תל אביב ביד אליהו ולקטוע רצף של 21 הפסדי ליגה רצופים של קבוצתו בהיכל ?   " ירושלים מסתכלת בעיניים של מכבי הרבה פעמים .  הם מחכים למשחקים האלה כדי להסתכל למכבי בעיניים ",  מנתח ברק פלג את המשחק הצפוי , " אין ויכוח על הכישרון של השחקנים ,  ויש להם גם אגו .  זה מסוג המשחקים שיכולים ללכת צמוד או 30 הפרש למכבי .  אתה לא מרגיש באוויר את היריבות הכי גדולה בין הקבוצות ,  זה הרבה יותר רדום ממה שהיה פעם .  אין הייפ סביב המשחק ,  מדברים על השופטים יותר .  בהרבה שנים היה הרבה בלאגן סביב המשחק ,  ועכשיו יש אווירה קצת משונה ,  זה מבחינתי משחק שיכול להיות תעלומה ".  עומאר סניד ,  שבעונה שעברה הפסיד עם הקבוצה ביד אליהו ,  פחות מאמין שירושלים יכולה לעשות הפתעה גדולה . " כשאתה עולה למגרש יש לך סיכוי ,  אבל ירושלים ניצחה את מכבי בגביע ווינר ,  ומכבי תחפש נקמה ,  ואני יודע שזה הראש של השחקנים שלהם .  זה יהיה משחק קשה מאוד בשביל ירושלים .  מנגד ,  יש לה כוח התקפי מדהים ,  ואם מכבי תיתן לירושלים לקלוע עליה יכול לצפות לה ערב ארוך מאוד ".  
" ירושלים יכולה לנצח את מכבי בכל מקום ובכל שלב ,  וזה תלוי גם בהפועל ,  לא רק במכבי ",  בטוח גדי קידר ,  שזכה עם ירושלים בגביע המדינה מול מכבי תל אביב ביד אליהו , "  הכל תלוי באיזה פורמה ירושלים תציג ,  וכמה שחקנים יהיו בפוקוס ,  ויציגו 80 או 85 אחוז יכולת טובה .  אם רק שחקן או שניים ישחקו טוב זה לא יספיק .  ירושלים לא צריכה לבוא כאנדרדוג ,  מכבי מפחדת מירושלים .  צריכים להכניס לשחקנים לראש שהם הולכים לעשות את זה ,  הולכים לנצח ויכולים לנצח וניצחנו שם בעבר ויש לנו את הכלים לנצח .  אם למישהו יש פחד ,  שלא ייסע למשחק .  ירושלים לא צריכה לפחד ממכבי תל אביב ,  מכבי משחקת רע .  לא הכל תלוי במכבי ,  ירושלים צריכה לבוא עם מטרה ברורה שזה ניצחון ". 
כשחוסר היציבות הוא התכונה הבולטת ,  ובמשחק האחרון ירושלים הפסידה ירושלים עם יכולת חלשה מול לאריס סלוניקי ,  קשה להאמין שהאדומים מסוגלים להפתיע דווקא עכשיו ביד אליהו .  מנגד ,  כשמדובר בהפועל ירושלים של העונה ,  שום דבר כבר לא יפתיע .
 
המשוגעת
עומאר סניד ,  ברק פלג וגדי קידר מנתחים ללא הרדמה את הטעויות של גודס וחניכיו ,  אבל באותה מידה מבינים שאי היציבות של ירושלים יכולה להסתיים הערב בניצחון ביד אליהו

