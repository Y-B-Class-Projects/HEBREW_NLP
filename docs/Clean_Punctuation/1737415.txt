כביש חוצה ישראל הוא כבר חלק מהנוף : " המדינה לא היתה יכולה להצליח כמונו "
 130 אלף נוסעים בו מדי יום ומספרם גדל בהתמדה ■ יחד עמם גדלים עומסי התנועה ומספר תאונות הדרכים ■ מנכ"ל קבוצת דרך ארץ ,  זכיינית הכביש ,  משוכנע שלמרות הכל - רוב המשתמשים בכביש ,  שמהווה דוגמה לפרויקט מוצלח של זכיין פרטי ,  מרוצים
מי שלא רגיל לנסוע בכביש חוצה ישראל  ( כביש 6 )  ,  יופתע אולי לגלות שבשעות מסוימות ביום הנסיעה בכביש ,  שאמור להיות המהיר במדינה ,  אטית למדי .  באחד הבקרים של אמצע ספטמבר התנועה בקטע הכביש שבין מחלף קסם לניצני עוז היתה ערה ,  ומהירות הנסיעה הממוצעת לא עלתה על 90 קמ"ש - 20 קמ"ש פחות מהמהירות המרבית המותרת .  בחלק מהדרך המהירות לא עלתה על 80 קמ"ש בגלל עבודות הרחבה שמתבצעות בכביש .  עידוד קל אפשר היה לשאוב רק מהעובדה שבכבישים המקבילים כביש החוף  ( כביש 2 )  וכביש 4 ,  העומס בוודאי היה גדול הרבה יותר .  שבע שנים לאחר הפתיחה הרועשת והשנויה במחלוקת ,  כביש חוצה ישראל הוא כבר חלק מהנוף ,  אפיק תחבורה טבעי ולגיטימי למי שממהר ,  או סתם רוצה להגיע הביתה בנוחות מצפון הארץ לדרומה או להפך .  האספלט אמנם כבר דהוי ,  פה ושם יש טלאים ,  והנוף בחלק מהמקומות צחיח אבל הנסיעה נוחה ונעימה .  כ-130 אלף כלי רכב עוברים בכביש ביממה ,  בדומה לכמות כלי הרכב בחלק מקטעי כביש החוף .  80% מהנוסעים הם מנויים ,  היתר נוסעים מזדמנים .  התשלום עבור נסיעה בכביש היא 3.2 שקלים לקטע כביש אחד מתוך עשרה .  היקף גביית האגרה ,  לפי נתוני מפעיל הכביש ,  מסתכם ב-98% .  משמעות הדבר היא שהנהג הישראלי משלם בטבעיות על נסיעה בכביש כמו שהוא משלם על מים מינרלים או על כל שירות אחר .  ולמרות כל זאת ,  יש דברים שלא השתנו .  הישראלים עדיין אוהבים לשנוא את הכביש הזה .  בכל פעם שמתפרסמת כתבה על הכביש ,  מיד עולות תגובות בגנותו .  במרוצת השנים אף הוקמו התארגנויות שונות שמוקדשות לנפגעי הכביש .  אודי סביון ,  מנכ"ל קבוצת דרך ארץ - זכיינית כביש חוצה ישראל ,  חי את הכביש מרגע לידתו .  למרות הזמן שעבר ,  הוא עדיין מרגיש צורך להצדיק את קיומו ,  לתת תגובה הולמת לכל בדל ביקורת ,  לברור בקפידה את מלותיו ובעיקר להחמיא כמה שיותר . " הכביש הזה עשה רק טוב לכולם ",  הוא אומר , " הוא העלה את התשואה למשק ,  והנהגים כולם מרוצים .  התחלות בנייה צצות כל הזמן לאורך התוואי .  אנחנו מאמינים במטרות ,  כי אנחנו נותנים פה שירות .  אנחנו רצים בעלייה ומדברים רק על הדברים הטובים ועל ההצלחות .  זו לא חכמה להתנצל ולהצדיק כישלונות ".  ועדיין יש לא מעט אנשים שלא מרוצים מהכביש או שמרגישים שנפגעו ממנו . " התדמית שלנו טובה בסך הכל ,  ויש לנו סקרים שתומכים בזה .  סקרי שביעות הרצון שאנחנו עורכים מלמדים ש-70%-75% מהנהגים מרוצים .  מעבר להם ,  יש את אלה שלא מרוצים ועושים את הרעש .  חלק הם אלה שמרגישים נפגעים מעניין הקנסות הדרקוניים .  התחום הזה אמנם השתפר מאוד במשך השנים ,  אבל עדיין ,  מי שנפגע צועק ".  כיצד השיפור הזה בא לידי ביטוי ?   " למשל ,  בעררים המוגשים נגדנו על ידי נהגים .  העררים מוגשים לוועדות ערר ממשלתיות על ידי נהגים שטוענים שלא קיבלו את החיוב שנשלח להם .  בשנים הראשונות הוגשו נגדנו בכל שנה כ-4,000 עררים .  מאז זה ירד לפחות מ-1,000 .  שיפרנו מאוד את כל התהליך בעקבות פסיקות של בית המשפט וגם כי אנחנו רוצים לתת שירות טוב יותר ,  לכן הקול הרועם של המתלוננים קטן באופן משמעותי .  למעשה ,  רק כ-2% מהלקוחות המזדמנים מערערים ".  מה לגבי המתנגדים הגדולים - הירוקים ?   " הגופים הירוקים חלוקים ביניהם .  חלק גדול מהם השלימו עם בניית הכביש ,  ומשתמשים בו כדוגמה לאופן שבו צריך לבצע פרויקטים של תשתיות בישראל ,  אבל יש כאלה שעדיין ממשיכים להתנגד .  הם טוענים שעשינו חיץ אקולוגי ומבטיחים שלעולם לא ייסעו בכביש ,  אבל אנחנו מסתדרים .  מאז שהקטע הצפוני נפתח לתנועה ,  יש עלייה של 25% בהיקף התנועה בכביש כולו .  מדי יום נוסעים בקטע הצפוני לבדו 35 אלף כלי רכב . " נהג שנוסע בכביש יודע שהוא מקבל שירות .  הוא יודע שאם קורה משהו ,  יטפלו בו .  הוא לא יישאר תקוע כמו בכביש החוף .  אנשים טוענים שנעים לנסוע בכביש ,  בייחוד בקטע 18  ( ממחלף עירון למחלף עין תות ,  ע"ג )  .  יש בו מופעי איכות סביבה משתנים .  כל פרחי ארץ ישראל על הכביש ".  ומה עם איכות האספלט ,  שמשפיעה ישירות על הנהיגה ?   " אנחנו משקיעים בזה המון ומתקנים איפה שצריך .  תקציב חברת ההפעלה כולו הוא 100 מיליון שקל .  היא דואגת לצבוע את הפסים ,  לתחזק את הגינה הכי גדולה בישראל .  היא מטפלת כל הזמן בנושא של שקיעת הכביש .  זאת הסיבה לכך שרואים כל הזמן צבע אחר ".  עלייה במספר תאונות הדרכים הגידול במספר הנסיעות שעליו מדבר סביון בהחלט מרשים .  בשנה הראשונה להפעלת הכביש נסעו בו 57 אלף כלי רכב .  בשנים שלאחר מכן עלה מספר כלי הרכב בהתמדה .  אבל יש לכך גם חיסרונות .  הגידול בהיקף הנסיעה הגדיל את נפח התנועה בכביש והאט את מהירות הנסיעה של כל נהג .  כך ,  לעתים מהירות הנסיעה יורדת ל-80 קמ"ש והיו גם מקרים שבהם עומסי התנועה היו כבדים ממש .  כדי להתמודד עם הגידול בנפח התנועה החליטה חברת דרך ארץ להרחיב את קטע הכביש המרכזי ,  העמוס ביותר ,  ממחלף ניצני עוז ועד מחלף בן שמן ,  משני נתיבים לשלושה .  על פי הסכם הזיכיון ,  היזם אחראי על הרחבת הכביש משני נתיבים לכל כיוון לארבעה נתיבים עד מועד פקיעת הזיכיון .  ההחלטה על ההרחבה מותנית ברמת השירות על פי מדדי עומס בשעות השיא . " מאחר שהתנועה בכביש גדלה ובייחוד מאז שקטע 18 נפתח לתנועה ,  נוצר מצב של עומס בכביש בשעות הבוקר ואחר הצהריים .  כדי לפתור את זה הוחלט על ההרחבה ",  מסביר סביון .  לדבריו ,  כדי להקל על הנהגים הוחלט לבצע את ההרחבה בטור :  העבודות החלו ממחלף איל ועד נחשונים ,  בימים אלה הן מסתיימות בקטע הכביש ממחלף איל ועד לניצני עוז ,  וכבר מתחילות העבודות להקמת גשרים מנחשונים לבן שמן .  העבודות צפויות להסתיים בינואר 2011 ,  חודשיים לפני המועד שנקבע .  בינתיים מהירות הנסיעה המותרת בקטעים אלה לא עולה על 80 קמ"ש .  זאת הרעה בשירות שאתם נותנים לנהגים .  למה לא הפחתתם את האגרה בקטע הכביש בהתאם ?   " אנשים עדיין חוסכים באופן משמעותי בקטע שבו הם נוסעים ,  לעומת כבישי האורך .  הודענו מספיק זמן מראש שבקטע ההרחבות ,  שאורכו 13 ק"מ ,  המהירות תרד ל-80 קמ"ש .  למרות ההודעה ,  אנשים נוסעים ועדיין חוסכים זמן ".  בדקתם את זה ?   " אנשים מצביעים ברגליים ,  זאת הבדיקה הכי טובה .  משאיות משלמות פי שלושה והכמות אדירה .  נפח תנועת המשאיות הוא 11% ,  שזה המון ".  כן ,  וזה עוד גורם לעיכוב בנסיעה . " נכון ,  זה עיכב נהגי מכוניות ,  ולכן פתחנו בכמה קטעי דרך נתיב זוחל עבור המשאיות ".  בעיה קשה נוספת ,  שנפתרה רק חלקית במשך השנים ,  קשורה בכבישי הרוחב .  אלה הם כבישים שאמורים להזין את התנועה לתוך הכביש וסלילתם היא באחריות המדינה .  ללא כבישי הרוחב ,  עומסי התנועה בדרך לכביש 6 מבטלים לעתים את יתרון הכביש .  בהסכם הזיכיון התחייבה המדינה לעשות מאמץ מרבי כדי שכבישי הרוחב ייפתחו במהירות האפשרית ,  אבל עיכובים ובעיות שונות מונעות סלילת כמה מהחשובים שבהם .  לעלייה בנפח התנועה תוצר לוואי אחר ,  חמור יותר ,  והוא גידול במספר תאונות הדרכים .  מאז פתיחת הכביש ועד היום נרשמה עלייה משמעותית במספר תאונות הדרכים ובמספר הנפגעים .  ואולם ,  בין היחידות השונות המרכזות את הנתונים ,  כמו אגף התנועה והרשות הלאומית לבטיחות בדרכים ,  לבין קבוצת דרך ארץ קיימת חוסר הסכמה באשר להיקפן .  ברשות הלאומית התקשו להעביר את הנתונים המדויקים במשך השנים .  על פי נתונים שהעבירה קבוצת דרך ארץ ,  ב-2004 היו 203 נפגעים באורח קל לעומת 445 ב-2009 .  בין 2004 ל-2006 נהרגו 21 בני אדם ובין 2007 ל-2009 - 17 בני אדם .  לפי נתונים אלה ניכרת עלייה חדה במספר תאונות הדרכים עם נפגעים . " יש בעיה קשה של תיעוד ורישום של תאונות דרכים ",  אומר סביון . " אנחנו עושים תחקירים ומתעדים כל תאונה .  אגף התנועה והלשכה המרכזית לסטטיסטיקה לא סופרים כל תאונה ,  ולכן אין סנכרון בין הנתונים .  מהמחקרים שלנו עולה כי זהו הכביש הכי בטוח בישראל ושיעור התאונות בו הוא בין הנמוכים בעולם ".  ועדיין ,  קיימת מגמת עלייה . " מכיוון שנפח התנועה עלה ,  יחסית למיליארד ק"מ יש מעט יותר נפגעים אבל צריך לשים לב לעוד נתון .  מרבית התאונות ,  מעל 90% ,  הן תאונות עצמיות .  משמעות הדבר היא שהגורם האנושי הוא הגורם העיקרי לתאונות .  אגב ,  חלקם הגדול של ההרוגים ,  מעל 90% ,  לא חגרו חגורות בטיחות ".  מהם הגורמים העיקריים לתאונות ?   " נהגים שנרדמים בנסיעה ,  צמיג שלא מנופח נכון ,  צמיג שחוק שמתפוצץ .  בקיץ מספר התאונות גדל .  עשינו קמפיין להגדלת הפיקוח על צמיגים וזה הפחית את מספר התאונות .  אם יש תאונה או פקק אצלנו בכביש אנחנו משחררים אותו מיד .  הכביש מנוטר ויש סיירים בכל מקום .  תיגברנו את מספר הסיירים בגלל ההרחבות .  בכבישים האחרים זה יכול לקחת שעות ".  טענה נוספת שעולה נגד היזמים עוד מיום הפעלת הכביש וקשורה בבטיחות הנהגים היא בעניין התאורה .  כשיורד הערב ,  הכביש חשוך ברובו .  תאורה מותקנת רק בסמוך למחלפים ,  בשונה מכביש החוף או מכביש תל אביב-ירושלים ,  שם מותקנת תאורה לאורך חלקים נרחבים בכביש . " זאת לא החלטה שלנו ",  אומר סביון , " אני אישית חושב שצריך להתקיו תאורה ,  זה גם לא כל כך יקר .  מדובר בסדר גודל של 40 מיליון שקל להנחת התאורה בכל הכביש ועוד 3 מיליון שקל לחשמל ,  אבל הרשות הממונה קבעה שלא צריך לשים תאורה בכביש מהיר .  בכל מקרה ,  בהרחבות אנחנו כבר מניחים את התשתית ".   " מסוגלים לפענח כל לוחית זיהוי"כביש חוצה ישראל משתרע ממחלף מאחז בדרום ,  קצת לפני בית קמה ,  עד מחלף עין תות בחלקו הצפוני ,  בסמוך לאליקים .  אורכו של הכביש 138 ק"מ .  הקטע המרכזי ,  ממחלף שורק עד למחלף עין תות ,  הוא כביש אגרה .  היקף ההשקעה הפרטית בו מסתכם ב-1.5 מיליארד דולר .  זהו למעשה פרויקט התשתית התחבורתי הראשון והגדול ביותר שהוקם על ידי יזמים פרטיים בשיטת bot .  על פי השיטה ,  יזם פרטי מקים את הכביש במימונו ומתפעל אותו למשך תקופה ממושכת ומוגדרת .  במהלכה הוא גובה תשלום מהמשתמשים בכביש .  בתום תקופת הזיכיון  ( 2029 )  יוחזר הכביש לידי המדינה .  להבדיל מכבישי אגרה שבהם גביית התשלום נעשית במזומן בקופות מאוישות בכניסה לכביש או ביציאה ממנו ,  בכביש 6 הגבייה אוטומטית .  מערכות אלקטרו-אופטיות קוראות את לוחית הרישוי של המכונית בכניסה לכביש וביציאה ממנו ,  ובהתאם למידע זה נשלח אחת לחודש חשבון אל בעל המכונית .  שיטה הגבייה מעוררת תלונות רבות מיום הפעלתה ,  בין היתר בעקבות תקלות בשירות ,  קנסות פיגורים עצומים וחריגים ביחס למקובל בישראל ,  מדיניות פיקוח מחמירה ,  חדירה לפרטיות באמצעות המצלמות הרבות המונחות לאורך הכביש וצופות בכל מה שקורה על הכביש ואפילו בתוך המכונית ,  ומתן גישה למסדי נתונים ממשלתיים לגורם פרטי .  על פי מה נקבע גובה האגרה ?   " אנחנו מעלים את האגרה פעמיים בשנה - באפריל ובאוקטובר .  האגרה צמודה לסל המטבעות של אינפלציית השקל ושל האינפלציה בארה"ב .  זאת ,  מאחר שאנחנו מחוייבים להחזיר 28% מהחוב בדולרים .  בנוסף ,  יש עדכון תלת שנתי .  בכל שנה מודדים את התנועה ואם התנועה היתה נמוכה יותר מהתחזית מעלים את האגרה .  אם היא היתה גבוהה יותר ,  מורידים ".  עם הפעלת האגרה היו נהגים שניסו להתחמק ממנה באמצעים שונים ,  כמו הסתרת לוחיות הזיהוי .  זה עדיין קיים ?   " תמיד יהיו נהגים שמנסים להערים .  אבל יש לנו פילוח ידני של המספרים ,  ואנחנו מסוגלים לפענח כל לוחית זיהוי ".  היוזמה להקמתו של הכביש התקבלה כבר בסוף שנות ה-60 של המאה הקודמת ,  ועשור מאוחר יותר הופיע הכביש בתוכנית המתאר הארצית .  הכביש נועד לחבר את צפון הארץ ודרומה למרכז כדי לעודד את פיזור האוכלוסיה ,  לחזק את הפריפריה ולהקל על עומסי התנועה בכבישים המקבילים שגדל והלך עם העלייה במספר כלי הרכב בישראל .  ואולם ,  רק ב-1992 ,  בתחילת כהונתו של יצחק רבין ששם דגש על פיתוח התשתיות בישראל ,  קיבלה הממשלה החלטה אופרטיבית להקים את הכביש .  קבוצת דרך ארץ - שכללה עד אז את שיכון ובינוי ,  אפריקה ישראל ואייקון  ( aecon )  הקנדית - זכתה במכרז להקמת הכביש בפברואר 1998 ,  והסגירה הפיננסית הושלמה באוקטובר 1999 .  העבודות על הקטע המרכזי ממחלף שורק עד מחלף עירון החלו בנובמבר 1999 .  הקטע המרכזי ,  באורך 87 ק"מ ,  נפתח בשלבים מ-2002 ועד ינואר 2004 .  בסוף 2007 נפתח לתנועה הקטע הדרומי ממחלף שורק למחלף קריית גת  ( קטע 19 )  .  קטע דרומי נוסף ,  בין מחלף קריית גת למחלף מאחז  ( קטע 20 )  ,  נפתח באמצע 2008 .  שני הקטעים הללו נסללו על ידי המדינה והם אינם כבישי אגרה .  ב-20 ביולי 2009 נפתח לתנועה הקטע הצפוני של הכביש  ( קטע 18 )  ,  המחבר בין מחלף עירון למחלף עין תות .  העבודות בקטע הצפוני התעכבו זמן רב ,  לאחר שעל תוואי הכביש נתגלו קברים .  סלילת קטע הכביש התאפשרה רק לאחר משא ומתן עם החרדים תוך הסטת התוואי .  מלבד ההשקעה הפרטית בכביש ,  השקיעה מדינת ישראל באמצעות חברת כביש חוצה ישראל ,  המנהלת את הפרויקט ,  עוד מאות מיליוני שקלים בעבור תכנון ,  פינוי התוואי ורכישת שטחים .  בנוסף ,  הממשלה מממנת את בניית כבישי הרוחב שמזינים את התנועה לכביש 6 ואת קטעי ההמשך .  קטעים נוספים נמצאים בשלב תכנון ראשוני ,  ממחלף עין תות עד כברי בצפון וממחלף מאחז עד צומת הנגב בדרום .  עם השלמתו ישתרע כביש 6 על פני 247 ק"מ מצומת הנגב בדרום ועד שלומי בצפון .  מונופול שעובד ביעילות  " בימים אלה אנחנו אמורים להעביר למדינה 16 מיליון שקל עבור המחצית הראשונה של 2010 ,  לאחר שהיקף הנסיעה בכביש עלה על התחזיות שנקבעו בהסכם הזיכיון ",  אומר סביון . " בהסכם הזיכיון נקבעה תחזית נסיעות לכל שנה ,  והוסכם כי אם מספר הנסיעות יהיה קטן מהתחזית - המדינה תפעיל רשת בטחון ותפצה אותנו ,  ואם המספר יהיה גבוה מהתחזית - אנחנו נשלם לה .  מאז 2007 אנחנו לא מקבלים כסף מהמדינה ,  והשנה אפילו משלמים לה .  כל זה מעיד על הצלחת הכביש ".  ההצלחה הזאת מתורגמת כמובן לרווחים נאים עבור היזמים .  בסוף אוגוסט מכרה אפריקה ישראל שבשליטת לב לבייב את חלקה  ( 37.5% )  בכביש חוצה ישראל לקרן תשתיות ישראל  ( iif )  ,  תמורת 475 מיליון שקל .  עסקה זו משקפת לפרויקט שווי של 1.27 מיליארד שקל .  אפריקה ישראל תרשום בגין העסקה רווח של 200 מיליון שקל לפני מס .  במקביל ,  מימשה שותפתה של אפריקה בפרויקט ,  שיכון ובינוי  ( 37.5% )  ,  את זכות הסירוב למכירת מניות השותפה הקנדית בפרויקט  ( 25% )  ,  קבוצת אייקון .  שיכון ובינוי והקנדים סיכמו על מכירת מחצית ממניות הקנדים  ( 12.5% )  לקרן iif ולהראל ביטוח .  שתי הקבוצות יחזיקו כעת כל אחת ב-50% ממניות זכיינית הפרויקט ,  ויחזיקו בשיעור זהה גם בשותפות הקבלנית של הפרויקט  ( cjv )  .  באשר לחברת ההפעלה של הפרויקט  ( דרך ארץ המפעיל )  ,  שמפעילה גם את כביש 431 ותפעיל את פרויקט מנהרות הכרמל ,  מבנה הבעלות בה יישאר ללא שינוי ,  ויחולק בין אייקון ודור אלון  ( 51% )  ,  שיכון ובינוי  ( 24.5% )  ואפריקה ישראל  ( 24.5% )  .  סביון רואה בכביש ובניהולו דוגמה טובה ליכולת של זכיין פרטי להרים פרויקטים מורכבים . " בפרויקט הזה נלקחו סיכונים גדולים .  בשל ניהול נכון ובעלי מניות ,  כמו שיכון ובינוי בראשותה של רוית בר ניב ,  שהיא גם יו"ר דרך ארץ בארבע השנים האחרונות ,  שעבדו כמו שצריך ,  זה הסתדר "  הדבר בולט ,  לדבריו ,  על רקע אוזלת ידה של המדינה בכל הקשור לפרויקטים בסדרי גודל כאלה . " קחי לדוגמה את הקברים שנתגלו בקטע הצפוני של הכביש .  לפני שהמדינה העבירה לנו אותו ,  היא התעכבה במשך קרוב לשנתיים כי לא הצליחה להגיע להסדר עם החרדים .  לאחר שקיבלנו את קטע הכביש לידינו ,  הצלחנו לנהל משא ומתן מוצלח עם החרדים ולהסיר את המחסום . " היעילות היא ההבדל העיקרי בין יזם פרטי למדינה .  המדינה לא היתה יכולה להצליח בסלילת הכביש כמו שאנחנו הצלחנו .  למה ?  כשהמדינה מבצעת פרויקט תשתית מתקציבה ונתקלת בבעיות סטטוטוריות שונות ,  בהתנגדויות של ירוקים ,  בבעיות בתוואי הדרך ובקברים עתיקים ,  היא נכנסת מיד למצב של הקפאה . " כשיזמים נכנסים לתמונה ,  הם פועלים תחת איום של מימון .  יש להם תמריץ גדול יותר להסיר מכשולים כמה שיותר מהר .  זמן שווה הרבה מאוד כסף ולכן חייבים להסיר מכשולים במהירות וביעילות .  המדינה מחויבת גם לתקדימים ולחוקים ברורים ולכן לא יכולה להיות גמישה כל כך במשא ומתן .  היזם כן ".  אז המדינה לא צריכה להקים פרויקטים תשתיתיים מסובכים ?   " בחלוקת הסיכונים בין המדינה ליזמים הפרטיים ,  המדינה צריכה לקחת על עצמה את הנושא הסטטוטורי ,  ההפקעות והתכנון .  במקומות שבהם נדרשת גמישות צריך להעביר את הטיפול לזכיין .  כשעלות עיכוב סלילה בקטע כביש מסתכמת ב-50 אלף דולר ליום ,  כמו שהיה לנו בקטע הצפוני של חוצה ישראל ,  דואגים להידברות .  אנחנו הובלנו את ההידברות עם החרדים ,  מצאנו פתרונות הלכתיים והנדסיים שמקובלים על שני הצדדים .  לא כל הבעיה נפתרה אמנם - כרגע אי אפשר להרחיב את תוואי הדרך בגלל הקברים ,  אבל מבחינת היקפי התנועה לא יהיה צורך להרחיב את קטע הכביש ב-10 השנים הקרובות ,  ועד אז ננסה למצוא פתרון מוסכם ".  המדינה יכולה לדעתך להרים את פרויקט הרכבת הקלה בתל אביב ,  כפי שהיא מתכננת ?   " לא .  לנת"ע  ( חברת נתיבי תחבורה עירוניים הממונה על הפרויקט מטעם המדינה ,  ע"ג )  אין את היכולות לעשות את זה ,  בדיוק מהסיבות שמניתי .  המדינה עובדת לפי פרוטוקול .  במאבק בין הרשויות השונות ,  בדומה לזה שברכבת הקלה בתל אביב ,  נדרשת גמישות ונחישות .  יכולת לטפל בכל בעיה ,  להיות ממוקדי מטרה . " המדינה ,  לדעתי ,  לא יכולה לעשות את זה .  אני כגוף ריכוזי הצלחתי לעשות את זה בכביש חוצה ישראל .  ידעתי גם להיעזר ביתרונות של חברת כביש חוצה ישראל ".  אז אולי המדינה תוכל ללמוד מהניסיון שלכם ולהצליח . " המדינה לוקחת ניסיון טוב ,  כמו כביש חוצה ישראל ,  ומתרגמת אותו למשהו לא טוב .  מגזר שלא עובד לפי הרעיון של יעילות ורווח לא יכול לבצע פרויקטים בסדר גודל כזה ".  מצד שני המדינה לא תפשוט רגל .  יזם פרטי יכול ,  ואז הפרויקט נתקע . " הזכיין לא יכול לתת לפשיטת רגל לעכב את הפרויקט .  היה לנו קבלן שנקלע לקשיים ועזרנו לו .  בפרויקט נתב"ג 2000 ,  לעומת זאת ,  אחרי שהקבלן הטורקי פשט את הרגל ,  המדינה החליטה לפרסם מכרז חדש וזה לקח לה שנתיים ".  בשנה האחרונה התרחבה משמעותית פעילות בעלי המניות בדרך ארץ ,  המחזיקים בחברת ההפעלה ,  והיא מפעילה כיום ,  באמצעות חברות אחיות ,  גם את כביש 431 המופעל בשיטת pfi וגם את פרויקט מנהרות הכרמל ,  שהוא כביש אגרה .  אתם מונופול ?   " כן ,  אנחנו מונופול ,  אבל אנחנו גוף יעיל ".  אתם גם יכולים לדרוש תשלום הפעלה גבוה וזה ישפיע על האגרה . " האגרה לא שייכת .  אנחנו גבינו מהזכיין תשלום על ההפעלה ".  מה התוכניות הלאה ?  תתמודדו על פרויקטים דומים בחו"ל ?   " כן .  בעלי המניות התמודדו באמצעות חברת אחות נוספת על פרויקטים של הפעלת כבישי אגרה בחו"ל ". 

כביש חוצה ישראל הוא כבר חלק מהנוף : " המדינה לא היתה יכולה להצליח כמונו "
 130 אלף נוסעים בו מדי יום ומספרם גדל בהתמדה ■ יחד עמם גדלים עומסי התנועה ומספר תאונות הדרכים ■ מנכ"ל קבוצת דרך ארץ ,  זכיינית הכביש ,  משוכנע שלמרות הכל - רוב המשתמשים בכביש ,  שמהווה דוגמה לפרויקט מוצלח של זכיין פרטי ,  מרוצים

