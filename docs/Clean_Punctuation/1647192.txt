בית הדין נגד מפעילת כביש 6 : " מנצלת לרעה את מנגנון הגבייה שהועמד לרשותה "
 ועדת הערר שהוקמה לפי חוק כביש אגרה הורתה על סגירת שלושה תיקי הוצאה לפועל שפתחה דרך ארץ נגד בעלי מכוניות שנסעו בכביש
 >  >  ביקורת קשה על התנהלותה של חברת דרך ארץ היווייז  ( כביש 6 )  הושמעה שוב על ידי ועדת הערר שהוקמה לפי חוק כביש אגרה : " לא ניתן להסכים עם המשך התנהלותה הלקויה של החברה ,  זלזולה בהוראות חוק כביש אגרה ובהחלטות הוועדה ,  והמשך חשיפתו של ציבור המשתמשים בכביש לפעולות גבייה קשות בנסיבות שבהן אין להן כל הצדקה ",  כתב אב בית הדין ,  עו"ד מנחם שח"ק ,  בהחלטתו משלשום .  הדברים נכתבו במסגרת ההחלטה של ועדת הערר בנוגע לערעורם של אורלי טל ,  יעקב מיודבניק ויצחק חיים ,  שהגישו לוועדה בקשות לעיכוב ביצוע הליכי הוצאה לפועל ,  לאחר שדרך ארץ נקטה נגדם בהליכים לצורך גביית חובות .  הבקשות התייחסו לחשבוניות שהחברה ביקשה לגבות ,  לאחר שהן חזרו לידיה .  ברישומי הדואר לא צוין כי הנמענים סירבו או נמנעו מלקבל את החשבוניות ,  וברישומי החברה אין רמז לכך שדבר קיומן של החשבוניות נמסר למי מהם .  אב בית הדין מזכיר בהחלטתו החלטות קודמות שבהן ביקר את התנהלותה של דרך ארץ ,  אך לדבריו ,  ללא הועיל : " גם לאחר שהדברים הובהרו שוב ושוב בהחלטות הוועדה ,  שבה ופתחה המשיבה תיקי הוצאה לפועל ביחס לחשבוניות שלגביהן עמדה בפניה אינדיקציה מפורשת ,  שהעידה על החזרתן לידיה שלא עקב אי דרישה או הימנעות הנמען מלקבלן ". במיוחד יצא קצפו של שח"ק על כך שהחברה פותחת בהוצאה לפועל גם ביחס לחיובים שעדיין לא עבר המועד האחרון לתשלומם .  לאור מצב הדברים ,  החליט שח"ק ללמד את החברה מושכלות יסוד : " מעבר לאי עמידת המשיבה בסטנדרטים שנקבעו בחוק כביש אגרה ,  התנהלות המשיבה נוגדת את אמות המידה החלות על כל מי שמבקש לעשות שימוש במערכת ההוצאה לפועל ..  .  בליבי אין ספק ,  כי התנהלות המשיבה במקרים שבפניי נגועה בחוסר תום לב ניכר .  מסתבר כי המשיבה ,  למעשה ,  מנצלת לרעה את מנגנון הגבייה הייחודי שהעמיד לרשותה המחוקק ,  כאמור ,  ועושה בו שימוש לצורך סלילת 'קיצורי דרך' ,  לגביית חיובים שמבחינת המחוקק לא הוזכר שמם ".  לאור האמור ,  קבע אב בית הדין כי בכל מקרה שבו החברה נקטה בהליכי הוצאה לפועל בגין חיובים לא סופיים ,  הרי שלא רק שההליכים בתיק יעוכבו אלא שהחברה תחויב לסגור את תיק ההוצאה לפועל הרלוונטי כולו והיא תחויב בהוצאות בגינו .  שח"ק הורה על סגירת שלושת התיקים נשואי הערעורים .  בנוסף חייב את החברה בהוצאות לאוצר המדינה בסך כולל של 30 אלף שקל .
 
בית הדין נגד מפעילת כביש 6 : " מנצלת לרעה את מנגנון הגבייה שהועמד לרשותה "
 ועדת הערר שהוקמה לפי חוק כביש אגרה הורתה על סגירת שלושה תיקי הוצאה לפועל שפתחה דרך ארץ נגד בעלי מכוניות שנסעו בכביש

