הדיון בבידודו של יגאל עמיר בכלא נדחה
הדיון נדחה ל-20 בינואר כדי לאפשר לעמיר למצוא סנגור .  על שב"ס לבקש את חידוש בידודו של עמיר מדי חצי שנה .  בדצמבר השנה יסתיימו 15 שנות מאסר בבידוד שנגזרו על עמיר
 ( צילום :  עוז מרון ,  עריכת וידיאו :  גדי וינסטוק ) 
הדיון על בידודו של יגאל עמיר בכלא נדחה ל-20 בינואר וזאת על מנת לאפשר לו למצוא סנגור שייצגו בהליך .  בית המשפט המחוזי בנצרת אמור היה לדון היום  ( שלישי )  בהארכת תקופת מאסרו בבידוד של יגאל עמיר ,  רוצח ראש הממשלה יצחק רבין לתקופה של שישה חודשים נוספים .  עמיר מוחזק בהפרדה משאר האסירים מאז נכלא לפני 14 שנים .  על פי חוק ,  מדי חצי שנה על שב"ס לפנות לבית המשפט בכדי לבחון את המשך ההחזקה בתנאי הפרדה .  
בחודש ספטמבר האחרון עתר עמיר בבקשה לעבור מהחזקה בבידוד ,  אולם בית משפט המחוזי בנצרת האריך אז לבקשת השב"ס את הארכת ההפרדה של עמיר לשישה חודשים נוספים .  עמיר ,  שנתון בהפרדה מאז דצמבר 1995 מרצה את עונשו בבית הסוהר שיטה .  לטענת השב"ס יש לשמור אותו בהפרדה  " לשם שמירה על ביטחון המדינה "  וזאת על פי חוות דעת של גורמי ביטחון .  כמו כן ,  לטענתם קיים חשש שאם הוא יועבר לאגף עם אסירים נוספים נשקפת סכנה לחייו .
 עמיר ביקש לשחרר אותו מההפרדה בה הוא מוחזק ולעבור לאגף התורני בבית הכלא איילון .  במסגרת תנאי מעצרו של עמיר הוא מועבר מעת לעת לבתי כלא שונים ,  ובכולם הוא מוחזק בהפרדה ,  בימים אלו כלוא עמיר בבית הסוהר  " השיטה "  בצפון הארץ .  עמיר טען שהוא מופלה לרעה ביחס לאסירים ביטחוניים אחרים ואף ביחס לאסירי חמאס וכי מצבו הבריאותי והנפשי מתדרדר .  הוא ביקש לאפשר לו להשתלב באגף שומרי המסורת בכלא ולאפשר לו להתפלל במניין .  השופט ציין כי תקופת ההפרדה בת 15 השנים שנגזרה על עמיר היא ארוכה ואין להקל בכך ראש .
 
הדיון בבידודו של יגאל עמיר בכלא נדחה
הדיון נדחה ל-20 בינואר כדי לאפשר לעמיר למצוא סנגור .  על שב"ס לבקש את חידוש בידודו של עמיר מדי חצי שנה .  בדצמבר השנה יסתיימו 15 שנות מאסר בבידוד שנגזרו על עמיר

