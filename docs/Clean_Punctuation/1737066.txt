חסין : " חיה פצועה היא הכי מסוכנת "
 מכבי חיפה תפגוש את ראסינג פאריז במוקדמות היורוצ'אלנג' ללא בראטיץ' הפצוע ,  והמאמן מאמין בקבוצה : " באים כדי לנצח "
 מכבי חיפה תפתח את העונה האירופית שלה מחר  ( שלישי ,  20:30 )  כשתפגוש בפאריז את ראסינג פאריז-לוולואה המקומית במסגרת מוקדמות היורוצ'אלנג' .  הקבוצה של אלעד חסין המריאה הבוקר לפאריז ,  תערוך הערב את האימון המסכם באולם בו ייערך המשחק ,  ומחר בבוקר תערוך הקבוצה את אימון הקליעות האחרון .  חיפה תמריא ביום רביעי בבוקר מפאריז לניו יורק ,  לקראת משחק הראווה בתחילת השבוע הבא מול ניו ג'רזי נטס .  
הגומלין בין חיפה לפאריז ייערך ב-13 לאוקטובר בנשר ,  כאשר אם תעבור הקבוצה לסיבוב הבא היא תשתלב בבית שכולל בשלב זה רק את ונטספילס הלטבית ויכלול בשלב מאוחר יותר את המנצחת בין חימיק יוז'ני האוקראינית לפלוישטי הרומנית והמפסידה בין פרנקפורט הגרמנית לבשיקטש הטורקית .
 חיפה רשמה לקראת המשחק את ברט הארווי המתאזרח מקרית טבעון ,  והוא ישלים את הסגל כל עוד דרק גלזר הפצוע לא יכול לחזור לשחק .  מי שעוד יוכל לשחק הוא הגארד לארי אובאנון ,  שהצטרף השבוע לקבוצה אך עדיין רחוק מכושר משחק .  סשה בראטיץ' הפצוע לא ישחק . " אני משתדל לא להשתמש בתירוצים ,  אלא לעשות מקסימום ממה שיש ",  התייחס המאמן אלעד חסין לפציעות לפני המשחק , " ראינו את גליל משחקים מול קבוצה טובה וכמעט מעיפים אותם .  אז אמנם אנחנו באים פצועים ,  אבל אומרים שחיה שפצועה היא הכי מסוכנת ,  ואני מקווה שאנחנו נהיה החיה הזאת ". 
חסין התייחס ליחסי הכוחות לקראת המשחק והוסיף על המפתח החשוב ביותר בעיניו : "  הצרפתים עדיפים ,  אבל אנחנו באים לנצח ,  ואנחנו לא מרימים ידיים ולא חושבים על להפסיד בקטן .  אנחנו באים לנצח ,  באים מוכנים ונעשה את המקסימום .  מכיוון שזה משחק ראשון ,  וזאת קבוצה אתלטית ,  הכי חשוב זה לשלוט בקצב ,  ולמנוע את הנקודות הקלות של הצרפתים .  אם נכריח אותם לעשות נקודות במשחק עומד ,  שזה לא הצד החזק שלהם ,  יהיה לנו הרבה יותר קל .  הלחץ יהיה עליהם והקהל לא יהיה במשחק .  מאוד חשוב לשלוט בקצב ולא להכנס למשחק ריצה מול ריצה ,  אם הקבוצות ירוצו ,  לצרפתים יש יתרון ". 
על הופעת הבכורה שלו כמאמן הקבוצה אמר חסין : " אני מניח שבשריקה אני אתרגש ,  אבל אני מאוד דרוך ומוכן ומחכה ,  חיכיתי לזה לא מעט שנים ,  ואני מחכה לזה די הרבה .  לא מדובר בי ,  מדובר במכבי חיפה .  אני חלק מהמערכת ,  ואני רוצה שחיפה תצליח להיות פקטור בליגה וגם לנסות ולעשות משהו באירופה ". 
קפטן הקבוצה אבי בן שימול אמר לקראת המשחק : "  יחסי הכוחות שווים כי אנחנו לא מכירים אותם והם לא מכירים אותנו .  זה לא שחקנים ששיחקנו נגדם ,  וזה לא שחקנים שאנחנו מכירים .  אנחנו באים בהרגשה טובה ,  ואנחנו מאמינים בעצמנו .  במשחקים ששיחקנו עד עכשיו ,  גם בהפסדים לירושלים ,  למדנו ואנחנו יודעים מה צריך לשפר .  אנחנו באים עם ביטחון שאפשר לעשות את זה .  אנחנו באים לצאת עם ניצחון ,  לראות איך יתפתח המשחק זה קשה לדעת מראש ,  אנחנו לא רוצים לחשוב על למזער נזקים .  אנחנו באים לנצח שם ולחזור עם יתרון הביתה .  אם נפסיד ,  אז במינימום שאפשר ". 
ראסינג פאריז-לוולואה שסיימה את העונה שעברה בצרפת במקום השביעי ,  נחשבה לאחת הקבוצות החזקות של צרפת בשנות ה-90 אך קריסה כלכלית בשנות ה-2000 הובילה לאיחוד עם קבוצת לוולואה מהליגה השנייה בשנת 2007 ושינוי שם המועדון .  מאמן הקבוצה הוא שחקן העבר ז'אן-מארק דופרה בן ה-37 שלקח את הקבוצה לפני שנתיים בליגה השנייה והצעיד אותה בחזרה לליגה הראשונה וכאמור בעונה שעברה למקום השביעי המכובד בצרפת .
 הסגל של הקבוצה הצרפתית כולל חמישה שחקנים אמריקאים ,  דיוויד נואל ,  בוגר צפון קרוליינה ,  ששיחק שנה שעברה ברואן ,  מרסלוס סאמרוויל שהגיע הקיץ משאלון ,  נייג'ל ווייאט שחזר הקיץ לקבוצה אחרי עונה בליגה השנייה בצרפת ,  ולאמונט המילטון וג'ימאל בול שממשיכים עונה נוספת בקבוצה .  הסגל הצרפתי של הקבוצה הוא בעיקרו צעיר כשמעל כולם בולט הכישרון אנדרו אלביסי ששיחק הקיץ עם הנבחרת באליפות העולם בטורקיה .
 
חסין : " חיה פצועה היא הכי מסוכנת "
 מכבי חיפה תפגוש את ראסינג פאריז במוקדמות היורוצ'אלנג' ללא בראטיץ' הפצוע ,  והמאמן מאמין בקבוצה : " באים כדי לנצח "
 
