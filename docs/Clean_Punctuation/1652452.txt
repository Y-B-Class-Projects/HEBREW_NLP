נותנים לכם מושג
מה זה קפיטונאז' ?  ואיך מתחזקים ארון פאפייה מאשה ?  מושגים שכדאי לדעת לפני שמגיעים לחנויות לעיצוב הבית
מי מכם שמשפצים או בונים בית נתקלים ודאי בשפתם האניגמטית של אנשי המקצוע .  גם בשלב עיצוב הבית ואבזורו ,  המושגים לא ממש ברורים .  החלטנו להרים שוב את הכפפה ולצייד אתכם בכמה מושגים נוספים שיסייעו לכם להבין בין היתר ,  מהי ספת קפיטונאז' מבלי לפתוח מילון צרפתי-עברי ,  ומדוע מנורת פחם נקראת כך .  
הפעם פנינו למעצבת אלין ליקא מסטודיו לעיצוב רהיטים אלין סקוט ,  המתמחה בעיצוב מקומות אירוח ,  בילוי ובתים פרטיים ,  ולמעצב המוצר הבינלאומי אלון רז גור ,  כדי שיבארו עבורנו ,  כמה מהמושגים השגורים ביותר בחנויות העיצוב כיום כדי שלא תקנו בטעות מנורה במקום כיסוי לכורסה .
 פייזלי :  זה אמנם נשמע כמו שם של גיבור ילדים ,  אך הוא מגיע דווקא מתחום הטקסטיל .  תבנית ארוגה בצורת טיפה עם מוטיב צמחי המזכיר עיטור בנדנה .  מקורו של הפייזלי באיראן במאה ה-14 ,  אז שימש קישוט טקסטילי בארמונות ,  בגדי מלכות וכתרים ומאוחר יותר נכנס לשימוש המוני ברחבי העולם .  פייזלי נפוץ כיום בתור הדפס  ( ולא אריגה )  בריפוד כורסאות ,  כריות נוי ,  טפטים ,  חיפויים ושטיחים .  
כריות בולסטר :  כריות בצורת נקניקייה ,  מהתקופה הניאו-קלאסית .  הן זכו לפרסום במאה ה-19 בזכות ציורו של האמן הצרפתי ז'אק לואי דוד , " פורטרט של מאדם רקמייר "  שבו המאדם שוכבת בהסבה על הספה ונתמכת בכריות בולסטר .  כמו הרבה אלמנטים עיצוביים שזוכים לעדנה מחודשת ,  גם כריות בולסטר הופכות לטרנד עכשווי בעולם העיצוב ומשמשות כמסעדים בכורסה/ספה .  לעתים הן מחוברות אליה ולעתים משוחררות ממנה .  
תפר צביטה :  תפר בשולי כריות נוי וספות הנראה כאילו צבטו את הבד .  התפר יוצר שוליים במראה מעודן ,  קליל ואלגנטי .  התפר לא אמור לייקר את המוצר ,  זהו אלמנט עיצובי שמראה התייחסות לפרטים הקטנים .
 קפיטונאז' :  רצוי להגות את המושג במבטא צרפתי ,  כדי שהמוכר יתרשם שיש לו עסק עם מביני עניין .  שיטת ריפוד מסורתית של כפתורים בתוך גומות ,  שהחלה בחדרים המפוארים של אצולת אירופה לפני מאות שנים והיוותה סמל לבורגנות .  השיטה מאופיינת בהצמדת הריפוד לכיסוי המצפה את השלד ,  באמצעות כפתורים .  במהלך השנים הקפיטונאז' הפך לפופולרי ברחבי העולם הן בעיצוב הבית הן באופנה .  ניתן למצוא אותו במערכות ישיבה ,  כריות נוי ,  דלתות של ארונות ואפילו אריחים שמדמים את המראה האירופי .  
אורלון :  שם חלופי ואלגנטי לחומר סינתטי ,  המשמש למילוי או ריפוד כריות נוי ,  פופים או שמיכות .  
בטיסט :  רבים מייחסים את המושג למטפחות אף קטנטנות ,  אך מקורו בבד שקוף למחצה ,  ארוג סיבי כותנה בצורת שתי וערב .  מלבד מטפחות ,  הבד משמש בעיקר לריפוד כריות נוי במראה רומנטי ,  או כווילונות אווירה קלילים המיועדים לחדרי שינה .
 מנורת פחם :  מחווה לאדיסון .  נורת סליל ,  שדומה לנורת הליבון הפשוטה .  בסליל יש מרכיב של פחם היוצר אפקט אור זהוב .  הנורה משמשת גם כמנורה ,  ואינה מצריכה אהיל או תוספת של גוף תאורה .  מנורת פחם אמנם נראית מעט פרימיטיבית ,  מיושנת ותעשייתית אך נחשבת כיום לדבר  " חם "  בחנויות העיצוב ,  ומחירה של נורה אחת יכול להגיע ל-125 שקל .  
מנורת אקווריום :  פשוטו כמשמעו .  גוף תאורת תקרה הנראה כאקווריום ,  מורכב מארבע דפנות זכוכית בתוך מסגרת מולחמת ברזל .  בתוך מנורת האקווריום יש מנורות ליבון פשוטות ,  והמבינים האמיתיים של הטרנד ירכיבו בתוכה מנורות פחם .
 רדי מייד :  לחובבי אמנות פוסט מודרנית .  בתרגום חופשי - מוכן מראש .  מונח שהושאל מעולם האמנות וכשמשתמשים בו בתחום העיצוב ,  מתכוונים למוצר שמנותק מהקונטקסט המקורי שלו ומועבר למציאות חדשה בתור רהיט כגון שטיח מגולגל שהוסב לכיסא .  המונח הוטבע על ידי האמן הצרפתי מרסל דושאן בתחילת המאה ה-20 .  
שולחן נושך :  למנשנשים מול הטלוויזיה שלא מעוניינים לאמץ את שרירי הבטן .  מדובר בשולחן סלון קטן ואישי שמצדו האחד ישנה רגל ומצדו השני מזכיר את צורתו של  " פקמן ".  משטח השולחן  " נושך "  את הספה ,  ונגיש לישובים עליה בצורה אופטימאלית ,  מבלי שיזוזו ממקומם .  
פאפייה מאשה :  לא מדובר בדמות בודהיסטית ,  אלא בשם צרפתי לטכניקת עיסת נייר .  רהיטים שעשויים פאפייה מאשה מחוזקים בחומרים כמו לקה מסוגים שונים ,  אבל חשוב לזכור שמדובר בחומר עדין במיוחד שיש לתחזק בהתאם .  לכן ,  שטיפת הרצפה מתחת לארון שעשוי עיסת נייר ,  עשויה להיות מועדת לפורענות .
 קסטום מייד :  לעשירים שמחפשים בלעדיות .  עיצוב בהתאמה אישית ללקוח ,  בהתאם לרצונו .  אין זה אומר שפריט קסטום מייד הוא בהכרח איכותי ועמיד יותר ,  זוהי שיטת עיצוב רהיטים המגשימים חלום או פנטזיה ,  שלא נמצאים באולמות התצוגה .  
אריח דקור :  אריח המשמש לדקורציה וקישוט במקומות נקודתיים ,  כחלק או כרצועה על גבי משטח שלם .  נהוג להשתמש באריחי דקור בחדרי רחצה ובמטבחים ,  כשבאחרונה הם נראים גם במרפסות מעוצבות שקירותיהן מחופים .  
פאזה :  חיתוך דקורטיבי בשיפוע ,  המעניק ממד נוסף למראות ולמשטחי זכוכית .  החיתוך נעשה בשולי המשטח ,  בדרך כלל כ-2 ס"מ מהקצה ,  בטרם הוא פוגש את המסגרת  ( החיתוך לא נעשה במקום המסגרת ,  אלא בנוסף )  .  פאזה מייקר את המשטח ,  וככל שהוא נעשה במרחק גדול יותר מהשוליים - כך עולה המחיר .  
מסמרי קישוט :  היזהרו מחיקויים .  מסמרים דקורטיביים בשולי ספות וכורסאות ,  שמקורם בריהוט ספריות אנגליות .  בעבר ,  למסמרים הקישוטיים היה תפקיד פונקציונלי בכדי לחזק את הבד וכיום ,  הם משמשים בעיקר ליופי .  מומלץ להימנע מחיקויים זולים של נגרים עצלים ,  המשתמשים בשרשרת ראשי מסמרים המגיעה בצורה של הדבקה ואינה עמידה לאורך זמן .  הדרך לזהות מסמרי קישוט אמיתיים היא באמצעות הרווח שבין המסמרים .  בסרט הדבקה ראשי המסמרים צמודים זה לזה .
 
נותנים לכם מושג
מה זה קפיטונאז' ?  ואיך מתחזקים ארון פאפייה מאשה ?  מושגים שכדאי לדעת לפני שמגיעים לחנויות לעיצוב הבית

