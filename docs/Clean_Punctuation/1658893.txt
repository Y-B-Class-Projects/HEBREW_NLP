לאחר בריחת המוחות :  בריחת המפעלים
נשיא התאחדות התעשיינים שרגא ברוש מוטרד מבריחת המוחות ,  אך לא פחות מבריחת מפעלים אשר מעבירים את פעילות הייצור לחו"ל - איום ממשי על יכולת הצמיחה וההעסקה של המשק
באוגוסט 2007 קיבלתי את  " פרס ספין היחצ"נות של השבוע "  מגיא רולניק ,  בגין הצפה של בעיית בריחת המוחות .  המהלך הציני הוביל למהלך חיובי ,  שכן הוא פתח סדרה של דיונים וכתבות בעניין ,  ובימים האחרונים התבשרנו על המענה הממשלתי :  החזרת 300 מוחות בהשקעה של 4.3 מיליון שקל למוח .  
ואולם בשנים האחרונות מצטרפת לבריחת המוחות בעיה משמעותית לא פחות - בריחת מפעלים .  לפי סקר שערך אגף כלכלה של התאחדות התעשיינים בקרב 140 חברות תעשייתיות ,  לכ-30% מהמפעלים בישראל יש כיום פעילות יצרנית בחו"ל ומחציתם העבירו פעילות ייצור לחו"ל על חשבון ייצור בישראל .  מבין החברות המקומיות שלהן אין פעילות יצרנית בחו"ל ,  ציינו 22% כי בכוונתם להעביר פעילויות בתוך כשנתיים ,  מרביתן על חשבון פעילות בישראל .  
המשמעות היא שבתוך שנתיים לקרוב ממחצית מפעלי התעשייה בישראל תהיה פעילות בחו"ל .  לפי הסקר ,  הסיבות העיקריות לבריחת המפעלים הן הוזלת עלויות כוח עבודה ,  בעיית שער החליפין ,  כובד הרגולציה בישראל ,  מיסוי ממשלתי ומוניציפלי ותמריצים ממשלתיים שניתנים במדינות היעד .  התעשיין הישראלי אכן פועל בסביבה עסקית מאתגרת במיוחד בהשוואה למתחריו :  הוא סובל מריחוק משווקי היעד וחומרי הגלם ,  מרגולציה כבדה ובלתי יציבה ,  ממערכת נמלים בלתי יעילה ,  מתשתיות יבשתיות לקויות ,  ממצב ביטחוני לא יציב ,  ממס חברות גבוה בהשוואה למדינות המתחרות וממיסוי מוניציפלי כבד לצד היעדר שירותים ותמריצים שהולכים ומתמעטים .  
בתנאים אלה ,  אין זה פלא כי התעשיין הישראלי משפר את כושר התחרות שלו באמצעות התרחבות או הוצאת פעילות הייצור מחוץ לישראל ,  לסביבה עסקית ידידותית יותר .  בשנים האחרונות אנו שומעים על סגירת מפעלים ופיטורי עובדים כואבים ,  אך כמעט שאיננו שומעים על מפעלים חדשים שנפתחים בישראל .  בל נטעה ,  בריחת המפעלים היא תופעה חיובית עבור התעשייה הישראלית - על פי הסקר העברת הפעילות לחו"ל תרמה לשיפור בפעילות מרבית החברות בהיבטים של כושר תחרות ,  הרחבת שווקים ,  גמישות ורווחיות .  עם זאת ,  תופעה זו היא איום ממשי על יכולת הצמיחה וההעסקה של המשק הישראלי ,  שכן מנוע הצמיחה הראשי של המשק - היצוא התעשייתי - מאבד מעוצמתו .  
למשק הישראלי אין יכולת להניע את הצמיחה באמצעות פעילות מסחר ושירותים ,  בדומה למדינות אחרות בעולם .  חוט השדרה הייצורי הוא המניע את המסחר והשירותים .  אם תימשך תופעת בריחת המפעלים ,  יש להניח שפוטנציאל הצמיחה והתעסוקה ייפגע בצורה משמעותית ,  במיוחד בפריפריות .  התעשיינים בסקר נשאלו מה היה מתמרץ אותם להשאיר את פעילות הייצור בישראל ,  והתשובות אינן מפתיעות :  הסרת חסמים ביורוקרטיים ,  הוזלת עלויות שבשליטת הממשלה ,  חיזוק התמריצים הממשלתיים ,  שמירה על שער חליפין והוזלת מיסוי מוניציפלי .  
על מקבלי ההחלטות לזכור המלצות אלה בדיוני התקציב ,  בוועדות תמריצים ובהחלטות על שינויים רגולטוריים ,  שכן בניגוד להשבת המוחות ,  השבת מפעל שיצא מחוץ לישראל היא כמעט בלתי אפשרית .  
 * הכותב הוא נשיא התאחדות התעשיינים

לאחר בריחת המוחות :  בריחת המפעלים
נשיא התאחדות התעשיינים שרגא ברוש מוטרד מבריחת המוחות ,  אך לא פחות מבריחת מפעלים אשר מעבירים את פעילות הייצור לחו"ל - איום ממשי על יכולת הצמיחה וההעסקה של המשק

