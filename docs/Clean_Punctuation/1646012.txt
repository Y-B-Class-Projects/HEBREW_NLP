משרד הבריאות יבדוק את השימוש במשקפי תלת מימד
לאחר שבאיטליה הוחרמו משקפי תלת מימד מבתי הקולנוע שבהם מוקרן הסרט  " אווטאר "  מחשש לסיכון בריאותי ,  יקיים משרד הבריאות דיון בנוגע לשימוש בהם בבתי הקולנוע בישראל
האם המשקפיים המשמשים לצפייה בסרטי תלת מימד עלולים לגרום לנזקים בריאותיים ?  לוואלה !  תרבות נודע כי משרד הבריאות מקיים התייעצות עם מומחים לרפואת עיניים בנוגע לשימוש במשקפי התלת מימד ,  זאת על רקע הצלחת הסרט  " אווטאר "  וגל סרטי התלת מימד שעתידים לשטוף את מסכי הקולנוע בשנה הקרובה .  
לאחרונה החליט משרד הבריאות האיטלקי להחרים 7,000 זוגות של משקפי תלת מימד מבתי הקולנוע שבהם מוקרן  " אווטאר "  מכיוון שהם מהווים לטענתו סיכון בריאותי .  משרד הבריאות האיטלקי אף הודיע כי הוא עשוי להחרים כמות נוספת של משקפיים בעתיד .  
לטענת האיטלקים ,  המשקפיים עלולים לגרום לבעיות היגיינה אם לא מנקים אותם כהלכה בין ההקרנות ,  וכי 7000 זוגות המשקפים הוחרמו מאחר שלא היו עליהם מדבקות שהעידו כי הם נבדקו כראוי ,  כדי להוכיח שאין סיכון שיגרמו למשתמשים בהם לבעיות ראייה בטווח הקצר .
 ד"ר שמואל לווינגר ,  המנהל הרפואי של רשת מרפאות  " עיניים ",  סיפר לוואלה !  תרבות כי אמנם הצפייה בטכנולוגית התלת מימד אינה מזיקה לבריאות ,  אולם ישנם חלקים באוכלוסיה שעלולים לסבול מתופעות לוואי של כאבי ראש ,  סחרחורות ובחילות בעקבות השימוש במשקפי התלת מימד .  להערכתו ,  כעשרה אחוזים מהצופים עלולים לסבול מתופעות לוואי במהלך ולאחר צפייה בסרטי התלת מימד .
 ד"ר לווינגר הוסיף כי  " הניסיון לקלוט את מימד העומק גורם לצופה בסרט להפחית את המצמוץ של העפעפיים וחושף את הקרנית לתופעת היובש .  יובש של הקרנית גורם לתופעות של צריבה ,  עייפות ודמעות ,  וחלק מהצופים יסבלו מכאבי ראש וסחרחורות שחולפות זמן קצר לאחר צפייה בסרט ".  לדבריו ,  מן הראוי שבתי הקולנוע יאפשרו הפסקה במהלך הסרט כדי להקל על הצופים .
 בנוסף ,  מצביע ד"ר לווינגר על קבוצה של כחמישה אחוזים מהאוכלוסייה שסובלת מתופעה של עין עצלה המביאה לבעיית בסטריאופזיס - ראיית העומק .  מדובר באנשים שכלל לא יכולים ליהנות מאפקט התלת מימד .  
בעיה נוספת שעלולה להיגרם כתוצאה מהשימוש במשקפי תלת המימד היא בעיות הנובעות מהיגיינה .  למעלה מ- 750 אלף צופים ראו עד כה את הסרט  " אווטאר "  בישראל וד"ר לווינגר מזהיר כי מדובר בנושא בעייתי . " המשקפיים עלולות לגרום לדלקות ויראליות ולהעביר אותן הלאה במידה והן לא עוברות תהליך חיטוי ". 
ברשתות יס פלנט ורב חן ,  המציגות סרטים בטכנולוגיית תלת מימד ,  סירבו להגיב לדיון שאמור להתקיים במשרד הבריאות בנושא .  בכל הקשור להיגיינה של המשקפים מסרו הרשתות בתגובה כי  " רשת יס פלנט ורב חן משתמשת בטכנולוגית תלת המימד המובילה בעולם מבית דולבי .  משקפי תלת המימד בהם משתמשים בבתי הקולנוע של הרשת נרכשים ישירות מדולבי אשר מייצרים משקפיים רב פעמיים וידידותיים לסביבה ". 
לטענתם , " בכל קולנוע של הרשת ישנה מכונה מיוחדת אשר רוחצת ומחטאת את המשקפיים לאחר כל שימוש על ידי הדחה במים בחום גבוה וחומרי ניקוי ,  על פי הסטנדרט הגבוה ביותר המקובל בעולם .  הרשת מקפידה על איכות וניקיון ברמה הגבוהה ביותר בבתי הקולנוע בכלל ושל משקפי תלת המימד בפרט .  הרשת מציגה סרטים בתלת מימד מאז קיץ 2008 ,  וממאות אלפי הצופים לא התקבלה אף תלונה לגבי זיהומים ". 

משרד הבריאות יבדוק את השימוש במשקפי תלת מימד
לאחר שבאיטליה הוחרמו משקפי תלת מימד מבתי הקולנוע שבהם מוקרן הסרט  " אווטאר "  מחשש לסיכון בריאותי ,  יקיים משרד הבריאות דיון בנוגע לשימוש בהם בבתי הקולנוע בישראל

