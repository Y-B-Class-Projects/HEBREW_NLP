מלחמת עולם כלכלית 
אפקט הדומינו
 >  >  חשבונאות אגרסיבית ,  חשבונאות יצירתית ,  תרגילים חשבונאיים ..  .  כל המלים הללו שעלו בסוף השבוע האחרון למקרא הדו"ח על נפילתו של בנק ההשקעות ליהמן ברדרס מצלצלות מוכרות .  שמענו אותם בתחילת העשור הקודם ,  עם נפילתן של וורלדקום ואנרון .  ליהמן ברדרס היה בית ההשקעות הרביעי בגודלו בארה"ב .  כשהמשבר הפיננסי החמיר בסתיו 2008 ,  נותר הבנק ללא יכולת מימון ובהלה שהתפשטה בקרב לקוחותיו גרמה להתמוטטותו .  הוא פשט רגל ב-15 בספטמבר 2008 ,  ומהלך זה גרם בן לילה לקיפאון כמעט מוחלט בשוקי האשראי והתפשטות פאניקה כלל עולמית שהעבירה את המשבר מתחום השווקים הפיננסיים לכל תחומי הכלכלה .  על פניו נדמה ,  שעל אף שכרגע אין הוכחות למעשים פליליים ,  ליהמן ברדרס ניהל את ההונאה הגדולה ביותר בהיסטוריה ,  אם מתבססים על היקף פשיטת הרגל - יותר מ-600 מיליארד דולר - והנזק הישיר שנגרם בגלל נפילתו .  יש לקוות שטריליוני הדולרים שממשלות העולם שפכו כדי להציל את הבנקים האחרים שכמעט קרסו אחרי ליהמן לא יתגלו כהונאה הגדולה ביותר בפועל .  אחד הדברים המדהימים בדו"ח ניתן לקרוא כבר בפתיחתו .  מחברו ,  אנטון ולוקאס ,  כותב : " ליהמן היה יותר תוצאה מאשר גורם לאקלים הכלכלי המידרדר ".  טכנית ואפילו עקרונית ,  ולוקאס צודק :  אם היתה מתנהלת חקירה דומה כנגד כמה מוסדות פיננסיים גדולים אחרים ,  היו מתגלים מעשים לא פחות מגונים בדו"חות החשבונאיים כדי להסתיר את מצבם הקשה .  כפי שכבר התברר ,  משחקים מלוכלכים בניירות ערך רעילים ,  שקרים שנמכרו ללקוחות עטופים בהבטחות לתשואות גבוהות ,  ניהול תיקי אשראי ללא שום אחריות ומאמץ עילאי להשיג פטורים והנחות מצד הרגולטורים הם רק חלק מהמעשים הפעילים שנקטו בנקים וחברות אחרות בדרכם למה שנהפך לפשיטת הרגל והעור הגדולה ביותר בהיסטוריה הפיננסית העולמית .  aig ,  פאני מיי ופרדי מק ,  סיטי ומריל לינץ' - אלה הם רק כמה מהשמות שכיום נמצאים תחת צל כבד של חקירות וחשדות .  ליהמן לא היה היחיד ,  אך הוא ייזכר בתור המקבילה הפיננסית של אסונות הטבע הגרועים ביותר שפגעה בכל העולם והשפיעה על חיי כמעט כל אדם .  קריסת ליהמן כמעט גרמה לקריסה של המערכת הפיננסית העולמית .  היא היתה טראומה שהורגשה בניו יורק ,  בלונדון ובשנחאי ,  וגם בכפרים ביוון ,  בחלקות האורז בווייטנאם ובחלקות העשב הרענן באירלנד .  היא שלחה הביתה שרברבים פולנים שהתפרנסו מבנייה במערב אירופה והעמידה בתור ללשכת העבודה מהנדסים רבים בחברות היי-טק במדינות שפרנסתן על יצוא .  הקריסה של ליהמן ברדרס אחראית ישירות לפחד האימים שנפל על הכלכלה העולמית בספטמבר 2008 ולמחיקת העושר הגדולה שקרתה מיד אחריו .  היא אחראית לקיפאון בשוקי האשראי ששרידיו עדיין גורמים לנכות קשה במגזרים שלמים ובחלקים שלמים של הכלכלה העולמית .  במובנים רבים ,  היא היתה גורם מרכזי הרבה יותר משהיתה רציחתו של הארכידוכס פרנץ פרדיננד ב-1914 .  מלחמת העולם הכלכלית שפרצה בעקבות נפילת ליהמן עוד לא באמת הסתיימה .  הדבר הטוב ביותר שיכול לצאת מהטראומה הזאת הוא שכולנו נשנן את נסיבותיה ונדע לזהות ולמנוע אותן בפעם הבאה .
 
מלחמת עולם כלכלית 
אפקט הדומינו

