ארוכה הדרך לליטא
הכישרון של מונטנגרו ,  הכוכבים של איטליה ,  העיקשות של לטביה והסכנה מפינלנד .  אלו יריבות ישראל במוקדמות אליפות אירופה
בנבחרת ישראל לא יודו בכך בפה מלא ,  אך הגרלת אליפות אירופה שנערכה היום  ( שבת )  בפרייזינג היא אולי הסיוט של הכדורסל הישראלי .  בישראל קיוו לא לקבל את נבחרות איטליה ומונטנגרו ,  שדורגו מתחת לישראל בדירוג הראשוני אך נחשבות חזקות בהרבה ,  אך ההגרלה לא שיחקה לטובת הנבחרת וכעת הסיכויים להעפלה אוטומטית נראים כנמוכים משמעותית מלפני ההגרלה .
 ישראל תיאלץ להתמודד מול הכישרון הרב שיש במונטנגרו ,  נבחרת איטלקית שתרצה לחזור לימיה היפים ,  נבחרת לטבית שביססה את מעמדה באירופה ונבחרת פינית שתיחשב לחלשה בבית ,  אך כבר הספיקה לעשות צרות ללא מעט נבחרות .
 עוד לפני ההגרלה היה ברור לכולם כי נבחרת מונטנגרו היא הנבחרת החזקה ביותר במוקדמות .  על אף העובדה שרק בשנת 2006 החלה לשחק בתור נבחרת עצמאית ,  רבים משחקני הנבחרת הספיקו לשחק במעמדים הגדולים באירופה ,  תחת נבחרת יוגוסלביה או סרביה .  בקיץ שעבר השלימה הנבחרת את העפלתה מדרג ב' כשגברה בקלות אופיינית על נבחרת שבדיה בשני מפגשים .  בקיץ הקרוב מצפים מהנבחרת להעפיל ללא קושי לאליפות אירופה ,  למרות ההגרלה הלא קלה ,  מאחר והנבחרות הצעירות של מונטנגרו כבר מטילות אימה ברחבי אירופה עם הצלחות באליפויות אירופה לנבחרות צעירות בשנתיים האחרונות .
 הסגל המאיים של מונטנגרו כולל מעל כולם את אחד משחקני הפנים הטובים באירופה ,  ניקולה פקוביץ' מפנאתנייקוס ,  שאמור לעשות את החיים של יניב גרין קשים מאוד בקיץ הבא .  לצידו של פקוביץ' ניתן למצוא בקו הקדמי של מונטנגרו את ולדימיר גולובוביץ' ,  שחקנה של אולימיפיה לובליאנה שהיה מועמד לאחרונה למכבי תל אביב וסלאבקו ורנייש הענק המתנשא לגובה 2.30 .  את הקו האחורי המוכשר לא פחות מעטרים המתאזרח עומאר קוק ממלאגה ,  גוראן ירטין ,  אקס מכבי תל אביב וולאדו ספצ'נוביץ' שמשחק בגרנאדה הספרדית .  בסגל של הנבחרת נמצא גם השחקן הותיק פרדראג דרובניאק ,  בעל עבר עשיר ב-NBA ,  ולצידו השחקן הצעיר והמוכשר סיאד סחוביץ' מבודצ'נוסט .
 מאמן הנבחרת הוא דושקו וויסביץ' ,  מאמנה של פרטיזן בלגרד ,  שנחשב לאחד המומחים בטיפוח שחקנים צעירים ,  ומוביל את ההתפחות בכדורסל המונטנגרי בשנים האחרונות .  הנבחרת משחקת באולם קטן יחסית שמכיל 2,500 מקומות בבירה פודגוריצה ,  מקום שסביר להניח בישראל לא חלמו להגיע אליו כבר במוקדמות .
 נבחרת איטליה ,  מחזיקת מדליית הכסף מאולימפיאדת אתונה 2004 ומוסקבה 1980 ,  היא אחת הנבחרות בעל העבר המפואר ביותר שישראל יכלה לקבל .  לנבחרת האיטלקית יש שתי זכיות בעבר באליפות אירופה ,  כשהאחרונה מביניהן הייתה ב-1999 ,  ומלבד זכו באיטליה גם ארבע פעמים במדליית הכסף וארבע פעמים נוספות במדליית הארד .  למרות העבר המפואר הכדורסל האיטלקי נמצא במשבר ,  ולאליפות אירופה האחרונה הנבחרת לא העפילה ,  לראשונה בתולדותיה .  המפגש האחרון בין ישראל לאיטליה היה באליפות אירופה 1995 ,  אז יכולת נפלאה של נדב הנפלד לא הספיקה מול ריקארדו פיטיס וישראל הפסידה 73:71 .
 הנבחרת האיטלקית הנוכחית מושתתת על שלושת שחקני ה-NBA- אנדראה ברניאני ,  הנבחר הראשון בדראפט 2006 ,  דנילו גלינארי ומרקו בלינלי .  מלבד השלישייה המוכשרת ,  שלא הצליחה להעלות את האיטלקים לאליפות אירופה האחרונה והתחייבה לנסות לעזור באליפות הנוכחית ,  הסגל האיטלקי כולל שחקנים מוכשרים כמו הגארד לוקה ויטלי ,  שחקן הפנים אנג'לו ג'ילי וצמד השחקנים בעלי הניסיון סטפנו מנצ'ינלי וג'קופו ג'יאקטי .
 איטליה מינתה לאחרונה את סימונה פיאנג'יאני ,  מאמנה של סיינה ,  למאמן הנבחרת ,  לאחר חוסר ההצלחה האחרונה ,  ופיאנג'יאני הפיח תקווה חדשה בשחקני הנבחרת , " הוא עשה עד עכשיו עבודה מדהימה בסיינה ",  הודה ברניאני בתחילת השבוע והוסיף , " בוא נקווה שאת הניסיון שלו וההצלחה בסיינה הוא יביא לנבחרת גם ". 
נבחרת לטביה היא אחת מהנבחרות המוכשרות בכדורסל האירופי בשנים האחרונות ,  ואחת כזאת שנשענת על עבר מפואר .  עוד ב-1935 זכתה הנבחרת באליפות אירופה ,  כשארבע שנים לאחר מכן מוסיפים הלטבים גם מדליית כסף לארון הגביעים .  עם זאת באליפויות אירופה האחרונות לטביה לא רשמה הצלחה מרובה ,  אך ידעה להעפיל לכל אחת מחמשת האליפויות האחרונות .  המפגש האחרון בין הנבחרות היה באליפות אירופה 2005 ,  אז ניצחה ישראל בקלות 65:74 בזכות הצגה של דרור חג'ג' ומאיר טפירו ,  אך בפעם האחרונה שישראל הגיעה לריגה היא יצאה משם עם תבוסה משפילה 80:57 ,  אותה היא תרצה למחוק הפעם .
 הסגל הלטבי הנוכחי מורכב משחקנים צעירים מוכשרים לצידם של ותיקים בעלי ניסיון .  השחקן המוכר ביותר בלטביה הוא הסנטר אנדרס ביידריניס ,  שחקנה של גולדן סטייט ,  שמקפיד להופיע למשחקי נבחרתו בשנים האחרונות .  צעירים נוספים מוכשרים הם יאניס בלומס ,  שחקנה של בילבאו הספרדית וקריספטס וולטרס מחובנטוד בדאלונה .  בצד היותר ותיק של הנבחרת ניתן למצוא את קספרס קמבלה המאיים ,  שמאבקיו עם עידו קוז'יקרו עוד זכורים מהאליפויות הקודמות ,  ארתורס שטולברגס ממריופול ויוביס הלמאניס בן ה-38 .  מאמן הנבחרת באליפות אירופה האחרונה ,  קסטוטיס קמזורה מונה לאחרונה למאמנה של נבחרת ליטא ,  ובלטביה מחפשים מאמן לקמפיין הקרוב .
 נבחרת פינלנד אינה נבחרת בעל עבר מפואר בכדורסל האירופי ,  אבל בהחלט אין זה אומר שמישהו מהנבחרות בבית יקחו את הפינים בקלות דעת .  הנבחרת הפינית הופיעה 12 פעמים באליפויות אירופה ,  כשהפעם האחרונה הייתה בשנת 1995 ,  בה סיימה במקום ה-13 .  במוקדמות אליפות אירופה האחרונים פינלנד הגיעה למשחקי ההזדמנות האחרונה ,  בהם הפתיעו הפינים את נבחרת איטליה וצרפת וסיימו במקום השני בבית אך לא העפילו .
 השם המוכר ביותר בסגל הפיני הוא האנו מוטולה הענק ,  שכבר הספיק לנצח את מכבי תל אביב בעברו עם משחק מדהים של 32 נקודות .  לצידו של מוטולה נמצא כוכב הנבחרת טימו ראניקו שעבר הקיץ מחימקי מוסקבה לגרנאדה ,  והיה מועמד בעבר למכבי תל אביב .  שם מוכר נוסף הוא הצעיר המוכשר פטרי קופונן ,  שחקנה של בולוניה ,  שנחשב לאחד הגארדים המוכשרים בכדורסל האירופי .  מאמן הנבחרת הוא הנריק דטמן ,  שמאמן את הנבחרת מאז שנת 2004 ,  ואימן בעבר את בראוונשוויג הגרמנית .
 
ארוכה הדרך לליטא
הכישרון של מונטנגרו ,  הכוכבים של איטליה ,  העיקשות של לטביה והסכנה מפינלנד .  אלו יריבות ישראל במוקדמות אליפות אירופה

