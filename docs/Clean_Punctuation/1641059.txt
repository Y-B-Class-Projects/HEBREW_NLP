זלאטן : " לא מדאיג אותי שאני לא כובש "
 חלוץ ברצלונה לא כבש מאז תחילת השנה אך מתעקש : " גולים זה לא הכל ".  פברגאס : " מעולם לא הסתרתי את רצוני לחזור לברסה "
 ברצלונה אומנם ניצבת בודדה ובטוחה בפסגת הליגה הספרדית ,  עם מאזן מדהים נקי מהפסדים ועם יכולת מרשימה ,  אבל משהו קטן מעיק לאחרונה על הבלאוגרנה .  זלאטן איברהימוביץ' ,  שלטענת ז'ואן לפורטה הוא הכדורגלן היקר בעולם  ( כשהוא מוסיף למשוואה את הכסף שקיבלה אינטר יחד עם ערכו של סמואל אטו )  ,  עדיין לא כבש מתחילת השנה האזרחית .  החלוץ השבדי אומנם נותר חוליה חשובה בחוד של גווארדיולה ,  אך ללא שערים התסכול גובר .
" זה לא מדאיג אותי ",  מתעקש זלאטן , " זה כבר קרה לי כמה פעמים בקריירה :  בשנה הראשונה שלי באייאקס ,  כשהגעתי ליובנטוס וגם בתקופה מסוימת באינטר .  אין ספק שחלוץ מרכזי אמור לכבוש שערים ,  אבל זה לא הכל ".  
" בישול מבחינתי זה חשוב כמו לכבוש ",  אומר איברהימוביץ' , " אם אני משחק טוב ,  עוזר לקבוצה ויוצר מצבים ,  זה מספיק .  אני המבקר הכי גדול של עצמי ואני מעולם לא מסופק ,  אבל הרצף הזה לא מדאיג אותי ". 
בינתיים ברצלונה מתכוננת למשחק מול אתלטיקו מדריד בוויסנטה קלדרון במחזור הקרוב ,  והיום  ( שני )  ערכה אימון בלי שחקני הגנה פצועים דני אלבס ,  קרלס פויול ויא יא טורה .  מנגד ,  אוהדי ברסה קיבלו בשורה אופטימית יחסית ,  כשססק פברגאס ממשיך לרמוז על חזרתו האפשרית לקאמפ נואו .
" אם אני רוצה לחזור ?  מעולם לא הסתרתי את זה ",  אמר פברגאס לתחנת רדיו בקטלוניה , " מאז שהייתי בן תשעה חודשים הייתי כבר בקאמפ נואו .  כל חיי לבשתי את הצבעים האלה ,  אך מסיבות כאלה ואחרות הייתי חייב לעזוב .  אני לא רוצה לדבר על העתיד ,  למרות שכרגע אני אסיר תודה על היותי תותחן ". 
ובצד השני של המפה ניצבת לה ריאל מדריד ,  שגם היא נותנת עונה נהדרת מבחינת אחוזי הצלחה ,  שבינתיים מספיקה לה רק למקום השני .  גם מאמן הבלאנקוס מנואל פלגריני מרגיש שהמרדף אחר ברצלונה מלחיץ מעט את שחקניו ,  שנמצאים באיזשהי אובססיה .
" נשארו עוד 17 משחקים בליגה ,  ואנחנו לא חושבים על מה שברצלונה עושה ",  אמר הצ'יליאני , " נראה עוד מה יהיה ,  אי אפשר לצפות את העתיד .  הדבר הכי חשוב זה שנהיה מרוכזים רק בעצמנו ". 
פלגריני חש ניחוח של חוסר שביעות רצון או אכזבה מהיכולת של קאקה ,  שבהבאתו לברנבאו הושקעו עשרות מיליוני יורו .  הברזילאי חזר מפציעה ,  ופלגריני סבור כי  " אחרי כל כך הרבה זמן בחוץ ,  קשה לצפות לתצוגה טובה יותר .  הוא חוליה חשובה מאוד בקבוצה שלנו ,  ואני בטוח שבקרוב כולם יראו את השחקן שלו כולם ציפו ". 

זלאטן : " לא מדאיג אותי שאני לא כובש "
 חלוץ ברצלונה לא כבש מאז תחילת השנה אך מתעקש : " גולים זה לא הכל ".  פברגאס : " מעולם לא הסתרתי את רצוני לחזור לברסה "
 
