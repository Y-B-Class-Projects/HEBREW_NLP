אלפיים ואפס
בזמן שהספורט בעולם התקדם ,  העשור הראשון של שנות האלפיים הוכיח לאורי שלף שבישראל הכל מתקדם .  אבל לאחור 
2010 .  נשמע כל כך עתידני ומתקדם ,  בכל זאת סוף העשור הראשון של שנות ה-2000 .  כילד שגדל בשנות ה-80 ,  שנות האלפיים נראו כמו מדע בדיוני ולא סתם ,  הרבה מסרטי המדע בדיוני שראיתי בנעוריי קרו בעתיד של תחילת שנות האלפיים .  הראו לנו טכנולוגיה מתקדמת ,  חלליות ומסעות בין גלקטיים ,  טלפון- וידאו ,  סקייטבורדים מרחפים ורובי לייזר צבעוניים .  החלליות אומנם עדיין לא כאן והמסע הבין גלקטי היחיד בפלנטה הוא משחק חוץ בטדי ,  אבל העולם אכן התקדם בקצב מסחרר .  טוב נו ,  לא כל העולם .  
כשאני חושב איך לסכם את העשור הראשון של דור האלפיים בספורט הישראלי ,  אני לא רואה התקדמות ,  הכול נשאר בדיוק אותו דבר כמו בעשורים הקודמים ולצערנו יש דברים שהזמן לא עושה להם טוב .  מכבי תל אביב עדיין שולטת בנוף הכדורסל ,  נוף ממנו נעלמו בינתיים השחקנים הישראלים ;  הליגה בכדורגל מונה שוב 16 קבוצות ושקועה בבינוניות מתמדת ;  העסקנים הקטנים יושבים על כסא המלך בוועד האולימפי ,  בהתאחדויות ובאיגודים ;  אין שיווק ,  אין פרסום ,  אין קהל במגרשים ואין הישגים .  
לצד שלל הדוגמאות  ( כולל אלה שהחסרתי )  שהבאתי במשפט הקודם ,  לגביהם כלום לא השתנה ,  מצטרפות דוגמאות רבות וטובות אחרות שהזמן אף הרע עם מצבם .  קחו לדוגמה את איצטדיון הקופסה בנתניה ,  או את האורווה בפתח תקוה .  אם חושבים על זה ,  אזי הכינוי  " אורווה "  מחמיא לדבר הזה שאנחנו קוראים לו  " איצטדיון "  בפתח תקוה .  הוא הרי מכונה  " האורווה "  כבר שנים רבות ,  ומאז מצבו רק הלך והחמיר .  לא נשכח גם את היכלי הכדורגל בבאר שבע ,  באשדוד ,  בחיפה ואחרון חביב  " האיצטדיון הלאומי "  ברמת גן ,  שהוא ללא ספק פרצופה של המדינה ,  או לפחות של ההתאחדות לכדורגל .  האצטדיון היחיד שעבר שדרוג הוא איצטדיון בלומפילד וגם בו תעדיפו שלא להיכנס לשירותים ו/או לא תמצאו מזנון ראוי שיחליף את הבחור הנחמד שצועק 2 ב-10 ,  שדרוג מתקן בעיריית תל אביב משמעו החלפת הכיסאות וצמצום הרווחים ביניהם .
 באולמות הכדורסל המצב לא טוב יותר .  יד אליהו אומנם שופץ ,  אך הוא משמש רק את האלפיון העליון והפסטיגל ,  אוסישקין נהרס ,  חולון על סף סגירה ,  לירושלים המשיח יגיע לפני הארינה ורוב ההשקעה היא באולמות בהם הצופים יושבים מול קיר  ( ולא כמו באולם החדש והראוי בראשון לציון )  .  עם מתקנים כאלו בסוף העשור הראשון של המילניום השלישי אין פלא שהקהל ממשיך להדיר רגליו מהמגרשים והרמה ממשיכה לא לעלות ,  שמא נאמר לרדת .  עם כמות כזו של זרים בליגת הכדורסל אין פלא שכל הנבחרות הלאומיות ,  מהנוער ועד הבוגרים ,  נמצאות בשפל המדרגה .  
עם ספורטאים אולימפיים שחיים ממשכורת מינימום ,  אין פלא שעוד עשורים רבים נמשיך  " לגנוב "  מדליות אולימפיות על ידי הבלחות חד פעמיות בענפים איזוטרים .  אם הפועל רעננה משחקת כדורגל בכפר סבא ,  אם נצרת מארחת בעילוט ,  אם סכנין מארחת את מכבי תל אביב ברמת גן ,  אם עכו משחקת בנצרת עילית ,  אם המגרש בנצרת עילית מוצף כמו בחורפים של שנות ה-60 ואם ההתאחדות אינה משפה את האוהדים ששילמו ממיטב כספם בכדי לראות שלוליות ,  אז איך ,  איך משהו פה יתקדם ? 

אלפיים ואפס
בזמן שהספורט בעולם התקדם ,  העשור הראשון של שנות האלפיים הוכיח לאורי שלף שבישראל הכל מתקדם .  אבל לאחור 

