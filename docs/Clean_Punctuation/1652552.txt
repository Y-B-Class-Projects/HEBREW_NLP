מכבי נתניה - אחי נצרת :  על בעיות ומהפכות
השתיים מחפשות לשים את הבעיות המקצועיות והכלכליות בצד ולצבור נקודות .  אנטבי וגניש בהרכב ,  עאמר חוזר בנצרת  ( 19:00 ) 
במכבי נתניה כבר לא מדברים על הפלייאוף העליון .  מאז הניצחון על מכבי חיפה ,  הצהובים ספגו שתי תבוסות רצופות ורחוקים שתי נקודות בלבד מהפלייאוף התחתון .  במועדון יודעים כי הפסד לאחי נצרת  ( שבת ,  19:00 ,  אין שידור )  משמעו אסון .  אם לא די בכך ,  ראובן עטר יאלץ להסתדר ללא רביד גזל הפצוע ואחמד סבע המורחק .  מנגד ,  המגן השמאלי יגאל אנטבי יחזור להרכב אחרי פציעה ארוכה .  
על אף המצב הקשה בטבלה ,  עטר הרגיע את שחקניו והזכיר להם שהם אותה קבוצה שניצחה את מכבי חיפה רק לפני שלושה שבועות . " תבואו מפוקסים ,  תשחקו את המשחק שלנו וננצח ",  הבהיר להם .  המאמן מתכנן גם הפתעה גדולה בהרכב כששניר גואטה ,  שנחשב לחביבו של המאמן עד לאחרונה וזכה למקום קבוע בהרכב ,  יפנה את מקומו לגל גניש הצעיר שיערוך הופעת בכורה ב-11 הפותחים .
 גם בשבוע שעבר גואטה לא עלה בהרכב לאחר שלא מילא את הוראותיו הטקטיות של עטר מול בית"ר ירושלים שבוע קודם לכן והוחלף כבר בדקה ה-30 .  בנתניה מסבירים כי המאמן עורך את סדרת החינוך לגואטה מאהבה לשחקן ודאגה לעתידו .
 פרט לכך ימשיך עטר עם אותו הרכב ,  כשאת מקומו של גזל הפצוע יתפוס דלה ימפולסקי .  דיוויד גומז יפתח בחוד לצד פיראס מוגרבי במקומו אחמד סבע המורחק .
 הרכב משוער :  אריסטיד זוגבו ,  קלמי סבן ,  ביוואן פרנסמן ,  אוראל דגני ,  יגאל אנטבי ,  אלמוג כהן ,  דלה ימפולסקי ,  שלו מנשה ,  גל גניש ,  פיראס מוגרבי ,  דיוויד גומז .
 לאחר התבוסה למכבי חיפה בשבת ושביתת השחקנים בתחילת השבוע ,  תנסה מכבי אחי נצרת להשאיר את הצרות מאחוריה ולטפס אל מעל הקו האדום בעזרת ניצחון על מכבי נתניה . " אני יודע שהמצב קשה ואני יודע שכבר שמעתם אותי אומר זאת בשבוע שעבר ובזה שלפניו ",  הסביר ג'ון גרגורי לשחקניו . " גם אני הייתי שחקן וגם אני בן אדם שמבין שקשה להתרכז כשהמשכורת מתעכבת ואתה דואג כיצד להאכיל את משפחתך ,  אבל הוכחתם לא פעם ולא פעמיים בעבר שדווקא כשהמצב קשה אתם מתעלים על עצמכם ,  וזה הזמן לעשות זאת שוב .  למען עצמכם כשחקנים ,  כספורטאים וכבני אדם ". 
גרגורי גם הודיע לשחקניו כי ההנהלה הבטיחה לו כי כבר ביום ראשון יקבלו את משכורותיהם ,  וביקש מהם להוכיח לכולם שהם שווים אפילו יותר ממה שהם מרוויחים על ידי ניצחון .  בצד המקצועי ייאלץ גרגורי להסתדר ללא שלומי חנוכה הפצוע ,  כשגיא דיין יתפוס את מקומו .  איסמעיל עמאר סיים את שביתתו ,  ולאחר שלא הופיע לאימונים ולמשחקים בשבועיים האחרונים ,  שב להתאמן וצפוי לשוב להרכב על חשבון אסף בראון ,  שיעבור שמאלה כדי להחליף את נאור פסר הפצוע .
 הרכב משוער :  ז'וסלן מאייבי ,  איסמעיל עאמר ,  רמי דואני ,  מארק גורמן ,  אסף בראון ,  מוחמד עמרייה ,  מייקל טוקורה ,  גיא דיין ,  לוהאב כיאל ,  טצ'ם נ'טויה ,  תומר חמד .
 
מכבי נתניה - אחי נצרת :  על בעיות ומהפכות
השתיים מחפשות לשים את הבעיות המקצועיות והכלכליות בצד ולצבור נקודות .  אנטבי וגניש בהרכב ,  עאמר חוזר בנצרת  ( 19:00 ) 

