הר המט"ח מנפח את הבורסה והנדל"ן 
המלכוד של פישר
 >  >  ישראל עדיין לא התקבלה כחברה בארגון המדינות המפותחות  ( oecd )  וכבר החל הארגון המכובד להכריח אותנו  " להסתכל במראה "  בנושאים שונים ,  כגון שיעור העוני והפערים החברתיים .  ואולם באופן אירוני דווקא בנק ישראל ,  שהוא בדרך כלל מהתומכים הנלהבים בארגונים הללו ,  קיבל המלצות חד משמעיות הן מ-oecd והן מקרן המטבע העולמית  ( imf )  בדבר הצורך להפסיק את רכישות המט"ח שלו .  הכלכלנים המנוסים של oecd ו-imf הבינו אולי את המלכוד שאליו נכנס הבנק המרכזי מאז שהחל במארס 2008 לרכוש מט"ח בכמויות גדלות והולכות .  מחד גיסא ,  אם יפסיק בנק ישראל את תמיכתו בדולר ושערו יירד בחדות ,  יספוג הבנק הפסדי הון בהיקף של עשרות מיליארדי שקל ואולי גם פגיעה תדמיתית במאבק הכוחות שהוא מנהל מול ה"ספקולנטים ".  כמו כן ,  יתחדש כנראה מכבש הלחצים מצד היצואנים והפוליטיקאים להמשיך לפעול בשוק .  מאידך גיסא ,  אם הבנק ימשיך לנפח את  " הר המט"ח "  הרי שהמחיר שנאלץ לשלם על כך עלול להיות גבוה מאוד .  הבנק מדפיס שקלים בתמורה למט"ח שהוא רוכש ,  וכדי שהשקלים הללו לא יגרמו לאינפלציה ,  הוא  " סופג "  אותם על ידי הנפקות מק"מ ובאמצעות פיקדונות שבהם זכאים הבנקים להפקיד כספים .  הפרש הריביות בין מה שבנק ישראל משלם על המק"מים והפיקדונות לבין מה שהוא מרוויח על היתרות המושקעות בחו"ל על ידי פקידי הבנק באופן שמרני ביותר ,  היא העלות בפועל של יתרות המט"ח .  בעשור הקודם ,  כשהיקף היתרות היה רק שליש או רבע מכפי שהוא כיום ,  גרמה מדיניות זו להפסד מצטבר של עשרות מיליארדי שקל .  היא גם  " מחקה "  את כל התשואה שאמורה היתה להתקבל על היתרות ,  ויצרה מצב מוזר ביותר שבו הבנק המרכזי פועל במשך יותר מעשור עם הון עצמי שלילי בהיקף של כ-20 מיליארד שקל .  לו היה בנק מסחרי ,  כבר מזמן היה המפקח על הבנקים סוגר ומפרק אותו .  כיום ,  כשהיתרות גדולות בהרבה ממה שהיו בתקופת רכישות המט"ח הקודמת ,  כל אחוז בהפרש בין ריבית הזכות לריבית החובה גורם להפסד של 2-2.5 מיליארד שקל בשנה .  זהו כסף  " אמיתי "  שנגרע מהתקבולים שהבנק אמור להעביר למדינה ,  ולפיכך נגרע מהכסף שאפשר להשקיע בחינוך ,  בבריאות ובביטחון ,  או לחילופין מגדיל את הגירעון .  בנק ישראל חייב איפוא להמשיך במדיניות הנוכחית של ריבית ריאלית שלילית המאפשרת לו שלא לספוג ביוקר את השקלים העודפים .  אך עודף השקלים עלול לגרום לאינפלציה  ( של מחירים )  בנוסף לאינפלציה של נכסים - בעיקר של מניות ,  אג"ח ונדל"ן - שכבר נגרמה ב-2009 .  בדומה לתקופה שקדמה למשבר הפיננסי ,  מדיניות ה"כסף הזול "  דוחפת את ציבור המשקיעים לכוון השקעות מסוכנות יותר ממה שהיה מעדיף ,  מגדילה את התנודתיות בשוק ההון ומקטינה את היכולת להעביר רפורמות רגולטוריות נדרשות ,  כפי שבא לידי ביטוי למשל בהתנגדות לוועדת חודק .  בתחום הנדל"ן ,  גורם הכסף הזול לעודפי ביקוש ולעליות מחירים אשר לאחרונה אף הניבו פרץ של יצירתיות חקיקתית-פופוליסטית מצד ח"כים .  על האוצר וועדת הכספים לדון בדחיפות בהיקף הרצוי של היתרות ובצורך להגביל אותן כפי שמגבילים פרמטרים מקרו-כלכליים מרכזיים אחרים .  מעניין יהיה גם לראות האם הנגיד הוא שיתמודד עם היציאה מהמצב הבעייתי או שיעדיף להעביר את ה"תפוח הלוהט "  למישהו אחר .  הכותב היה מנהל החוב הממשלתי באוצר

הר המט"ח מנפח את הבורסה והנדל"ן 
המלכוד של פישר

