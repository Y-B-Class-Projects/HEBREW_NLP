רנו מגאן ,  עכשיו גם בראלי
חטיבת המירוצים של רנו משיקה את המגאן N4 המותאמת למירוצי ראלי .  חבל רק שלא התאימו לה גם הנעה כפולה
ממש במקביל להודעה על מכירת שארית מניות קבוצת הפורמולה 1 שנותרו בידיה ,  חשפה רנו את מכונית המירוץ החדשה שלה שמכוונת לתחום אחר - ראלי .  המגאן ספורט נבחרה לעשות זאת בקטגוריית 'גרופ N' בה מתחרות מכוניות כמו סובארו אימפרזה טורבו ,  מיצובישי לנסר איבולושן ואחרות .
 רנו אספה את כל הידע הרב שצברה במרוצת השנים במסלולי המירוץ ,  כדי להציג יורשת ראוייה למכוניות העבר כמו ה-5 GT טורבו ,  R11 טורבו ,  R21 2I טורבו ,  R19 16V ,  קליאו וויליאמס מהדור הראשון וכן הקליאו ספורט .  הפעם נבחרה המכונית הקומפקטית ולא הסופר מיני והיא תכונה בגרסתה זו 'מגאן רנוספורט N4' .
 בהתאם לתקנות המירוצים ,  חולקת המגאן ראלי רכיבים רבים יחד עם המכונית הסדרתית מה שאמור לחסוך כסף רב לבעליה ,  בניגוד לקטגוריות הבכירות  ( WRC ,  S2000 )  שם מדובר במירוץ חימוש יקר להחריד .  כך למשל מערכות המתלים המתקדמות של המגאן ספורט בגרסת הקאפ שפותחו בשיתוף אוהלינס ,  מגיעות גם למכונית המירוץ ועימן עוד מספר רכיבים שאפשר לרכוש בכל מרכז שירות .  
בהתאם לתקנות ,  ערכה רנו שדרוג למנוע ה-2.0 ל' טורבו הכולל החלפת מחשב הניהול .  זה מוסיף לו עוד קצת און וכעת נתוניו עומדים על 265 כ"ס ב-4,000 סל"ד ו-47.9 קג"מ ב-3,000 סל"ד .  תיבת ההילוכים הוחלפה לאחת ייעודית ועמידה בעומסים ולה חמישה יחסי העברה הניתנים להתאמה לפי אופי המירוץ .  בניגוד למתחרות היפניות כפולות ההנעה ,  כוח המנוע במגאן עובר דרך דיפרנציאל מוגבל החלקה לציר הקדמי בלבד ואולי בגלל זה רנו מייעדת אותה למירוצי אספלט בלבד ולא לשבילי עפר .  ארבעת הגלגלים אגב כוללים חישוקי 18 אינטש קלילים וחזקים ,  צמיגי ראלי אספלט של BF גודריץ' ובתוכם מערכת בלמים שעברה אף היא שדרוג מתבקש .
 עוד במסגרת החבילה כוללת המגאן N4 כמתבקש חיזוקי מרכב שונים לטובת הבטיחות וההתנהגות הדינמית .  לתא הנוסעים רותך כלוב התהפכות מלא ,  הותקנו מושבי מירוץ לנהג ולנווט ורתמות מתאימות להן שש נקודות עיגון למרכב .  את כל החבילה הזו ניתן לרכוש באירופה בעבור 57.5 אלף יורו ,  שהם כ-280 אלף שקלים לפני מסים .  את המגאן RS אנחנו נראה בישראל ,  אך לא את דגם המירוץ שכן ספורט מוטורי עדיין לא הוסדר בישראל .
  .
 
רנו מגאן ,  עכשיו גם בראלי
חטיבת המירוצים של רנו משיקה את המגאן N4 המותאמת למירוצי ראלי .  חבל רק שלא התאימו לה גם הנעה כפולה

