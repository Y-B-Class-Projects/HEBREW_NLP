פרק ראשון : " סוגר מעגל "
 כפיר אדם מספק הצצה ייחודית לעולם המסתורי של סיירת מטכ"ל ועל הדרך  " סוגר מעגל "  עם תקופה בחייו
חזרנו ליחידה מקורס הקצינים בדיוק בזמן .  כבר בבוקר יום ראשון התייצבנו כל לוחמי צוות זיו בחדר התדריכים לשיחת הפתיחה לקראת מבצע כיוון רגלי מפרך .  שמו הסתמי של המבצע היה חיוני .  המבצע אמור להיערך במשותף עם צוות בוכריס ממחזור אוגוסט שמעלינו ,  כאשר מפקד המבצע הוא פינחס בוכריס הוותיק וזיו סגנו .  האווירה היתה חגיגית ותוכנית האמונים בנויה לתלפיות :  שבעה שבועות קצרים אך מפרכים .  
כאן התגלה לי ההבדל העצום בין פרק המסלול לפרק המבצעי .  הפעם זה היה רציני וגם תכליתי .  יש לוחות זמנים שצריך לעמוד בהם ,  יש ציר שנגזר מאילוצים מבצעיים ולא משיקולי נוחיות הניווט ויש את האויב .  האויב על צבאו ,  חייליו ,  מוצביו ואזרחיו ,  לא קיים באימונים .  אלו אנשים חיים ,  שהשטח רוחש אותם .  לאויב יש שיגרה שצריך להבין ולהימנע ממגע איתו .  המבצע שייך לסוג המבצעים שצריכים להישאר חשאיים גם לאחר ביצועם - אסור להתגלות .  פינחס בוכריס ,  חילק את התפקידים בין הלוחמים וכל אחד התחיל ללמוד את תפקידו ולארגן את הציוד המתאים לביצוע משימתו .  אני קיבלתי תפקיד בחוליית החוד כעוזר בניווט לזיו ולבוכריס .  הציוד היה כבד והמשקלים ממש לא סימפטיים .  להבדיל משלב המסלול ,  אין אחידות במשקל שכל אחד סוחב - מי שיותר חזק סוחב יותר .  
התרגיל הראשון ,  התנהל בשטח טרשי בלילה חשוך .  השטח היה זרוע סלעים לרוב וההליכה שהתבצעה גם על שבילים וגם בשטח והיתה כרוכה בקושי מתמיד של מציאת מקום מישורי להניח בו את כף הרגל .  בדרך כלל ,  כף הרגל היתה נוחתת על סלעים ונתקלת בגבנונים למיניהם ואז המשימה היתה לא לאבד שיווי משקל ולא לנקוע חלילה את הרגל .  זו הליכה מעצבנת המותירה בך תחושת אי נוחות תמידית .  
הניווט עצמו היה מסובך מאין כמוהו .  הטופוגרפיה היתה שטוחה לחלוטין והניווט נשען על נקודות ציון כמו עצים גדולים ,  שבילי עיזים ,  טרסות ומכלאות צאן והכול התנהל תחת לחץ זמנים כבד .  זה הזמן לספר על המקצוענות המבצעית ביחידה .  המבצעים מתוכננים בקפדנות עד הפרט האחרון ,  האימונים אליהם מאוד ארוכים וקפדניים ,  הזמן קצוב והמשימות מאוד מורכבות .  להבדיל מיחידות אחרות בצבא ,  כמות הרזרבה בזמן מאוד קטנה .  המבצעים מתוכננים עד קצה גבול היכולת .  הסיבה לכך אינה קפריזה של מישהו ,  אלא הצורך המבצעי עצמו והתנאים המורכבים בשטח .  
מהר מאוד החבר'ה התחילו להתהפך פיזית ,  ליפול ולהתרסק לתוך הסלעים .  הנפילות עם המנשאים הכבדים בחושך הסמיך ,  לא היו סימפטיות וקצב ההתקדמות היה איטי להחריד .  הגדיל להתרסק סיני ברנס שנשא על גבו מנשא כבד במיוחד .  סיני עוד יצליח בעתיד לשבור את ידו ולחצות את הגבול כשהוא מגובס .  אבל עד אז ,  התרסקויותיו של  " הברנס "  היו חומר הגלם לבדיחות משובחות של עוזי ביטן .  שאלתי את עצמי ,  איך נעמוד בזמנים המטורפים שנדרשים מאתנו במבצע עצמו .  גם זיו ובוכריס נראו מוטרדים מהענין והחליפו ביניהם דעות מה צריך לעשות כדי שחבורת ה"נחום תקום "  מאחור תתקדם יותר מהר .  
חשבתי ,  אנחנו בכושר טוב ,  אחרי המסלול ,  צוותים מצוינים .  הרי הצוותים מעלינו ,  הצליחו לבצע מבצעים מורכבים וקשים בשטח הנורא הזה ,  כנראה שנשתפר .  אבל איך ?  !  כל העולם הזה היה חדש לי ולא היה לי רעיון כיצד זה יסתדר .  אמנם ,  התרגלתי לכך שביחידה אתה עוסק במופלא ממך והוא מתממש ושניצחון הרוח על החומר הוא ענין שבשגרה .  אבל כעת ,  תפסתי את עצמי כשייך להנהלה שגם צריכה להנפיק פתרונות .  הרגשתי שהבעיה היא גם הבעיה שלי .  כמפקד שאין לו פתרון בראש הייתי מאוד מוטרד.למחרת בבוקר ,  בתחקיר ,  זיו ניסה להסביר לחבר'ה כיצד ללכת  " יותר בנחישות ,  יותר באגרסיביות ".  זה נשמע מאוד לא משכנע במיוחד לנוכח הזכרון הטרי של ההתנפצויות על הסלעים ,  בכל נפילה ,  שהיו מאוד כואבות .
 כעבור מספר ימים ביצענו שוב תרגיל ולהפתעתי החלה מגמת שיפור .  עד למבצע עצמו ,  ביצענו עוד מספר תרגילים ,  והפלא ופלא ,  הצלחנו לעמוד בלוח הזמנים הנוקשה של המבצע עצמו .  באחד התרגילים ,  התחלתי להרגיש כאב חד בקרסול .  התייעצתי עם זיו תוך כדי הליכה והחלטנו שבמחצית הדרך אני אפרוש .  זה אחד ההבדלים העצומים בין המסלול להכנה למבצע .  בהכנות למבצע ,  חייבים לשמור על כשירות החיילים ועל רגליהם ,  כדי שיהיו כשירים למבצע עצמו .  הדבקות במשימה ,  שכה חשובה ומודגשת בזמן המסלול ,  נדחקת למקום שני .
 הכאבים בקרסול לא עברו כל כך מהר .  נאלצתי לנוח בשבועיים האחרונים של האימונים כדי להיות כשיר למבצע עצמו .  הכושר הגופני יורד במהירות ,  במיוחד אם נמצאים במנוחה מוחלטת .  היה ברור לי שלמנוחה הזאת יהיה מחיר .  יהיה לי קשה במבצע עצמו כיוון שלא אגיע במלוא כושרי .  פרישה מהמבצע לא היתה אפשרות ששקלתי .  תיארתי לעצמי שאשרוד אך לא דמיינתי עד כמה קשה זה יהיה .
 עבדנו על המבצע ביחד עם צוות בוכריס המבוגר מאתנו בשלושה חודשים וזו היתה הזדמנות נפלאה להציץ ולראות מה קורה בצוות השכן .  הקודים החברתיים והיחסים עם המפקד בצוות בוכריס היו שונים לחלוטין מאשר בצוות זיו .  פינחס בוכריס ,  היה מפקד מאוד מערכתי ,  קפדן ,  מקצועי ,  מדויק ,  הדורש משמעת ומקפיד גם בקטנות .  בוכריס ,  נשאר במערכת הצבאית וביצע באופן מעולה סידרה של תפקידי פיקוד בכירים .  לימים התמנה כמנכ"ל משרד הביטחון ועשה שם עבודה מעולה .  אבל אז הוא נתפס כמפקד שנוקשותו ונאמנותו למערכת הצבאית היתה לצנינים בעיני חיילי היחידה האינטליגנטים .  זיו אמנם ,  שמר על לויאליות כלפיו ,  אך היה ברור לגמרי שזיו לא הזדהה עם הדרך .  
לעומתנו ,  חייליו של בוכריס ,  כבר פיתחו את כל שיטות ההישרדות הנדרשות מול הקפדנות המופלגת של מפקדם .  מצד אחד ,  הם היו מקצוענים ומקפידים בפרטים .  מצד שני ,  היו הוראות שלו שהם הפרו בקור רוח .  
האימונים התנהלו מתוך ה"וילה ",  בסיס לוגיסטי שהיה חורבה משופצת שהושמשה לצורך מגורים .  התנאים שם לא היו מלבבים אך אפשריים .
 בוכריס החליט ,  שלמרות שהבסיס נמצא הרחק מהגבול ,  עלינו לשמור בלילה על הבסיס ועל עצמנו .  הוראה הגיונית כשלעצמה ,  אך איננה נתפשת בעין יפה אצל לוחמים ותיקים שחוזרים מאימוני לילה מפרכים .  חייליו של בוכריס שהיו מורגלים בהקפדותיו ,  לקחו על עצמם בהתנדבות לא אופיינית את כל המחצית הראשונה של הלילה הקצר שעוד נותר לנו לישון .  הם הכינו רשימת שמירה ,  שכל תחילתה מאוישת ב'שוברי שמירה' מקצועיים מתוכם .  ללא שמץ של נקיפות מצפון ,  הם כיוונו השכמה בשלושה שעונים ,  לרבע שעה לפני שעת ההשכמה שבוכריס קבע לנו .  
מיד אחרי שבוכריס בעצמו נרדם ,  גם השומר - שובר הלך לישון .  כולם ישנו להם שנת ישרים עד רבע שעה לפני שעת ההשכמה .  כאשר השעונים צלצלו ,  אחד החברים התעורר ,  עלה על נעליים ,  אפוד ונשק ומיהר להעיר את בוכריס משנתו .  בוכריס היה פוקח את עיניו ורואה שומר ,  לבוש ומדוגם על פי הספר ,  מחייך לעצמו חיוך השמור לאלו השולטים במצב ומזנק מלא עזוז ושמחה לעוד יום של פעילות .  
מילה אישית על פינחס בוכריס .  פינחס הוא אחיו של ירון מהצוות שלנו .  בן למשפחה של שבעה אחים מיבנאל .  כעומק הקשיים בהם גדלו כן עומק הערכים עליהם התחנכו .  פינחס ואני התגוררנו חדר מול חדר במגורי הקצינים והערכה והאהבה שלי אליו רבות .  בצד היותו מנהל ומפקד מוצלח ביותר הוא איש חם ,  חכם ,  מלא יושרה וחוש הומור .  פינחס יודע לשלב בין מיקוד במטרה ,  ממזרות ,  תחכום עסקי וחיוך בוכריסי .  החשוב מכל - השתן לא עלה לו לראש .  הוא נשאר חבר גם לאלו שגדל איתם .
 

פרק ראשון : " סוגר מעגל "
 כפיר אדם מספק הצצה ייחודית לעולם המסתורי של סיירת מטכ"ל ועל הדרך  " סוגר מעגל "  עם תקופה בחייו

