 " יש במשכן חברי כנסת המופעלים על ידי לב לבייב "
 חבר הכנסת אחמד טיבי תקף את חברי הכנסת של ישראל ביתנו שביקשו לפטור את הערוצים היעודיים ובהם ערוץ 9 מתשלום דמי מעבר ל-HOT ו-yes .  ההצעה תעלה לקריאה ראשונה
הצעת התיקון לחוק התקשורת של חבר הכנסת רוברט אילטוב  ( ישראל ביתנו )  וזאב אלקין  ( ליכוד )  לפיה ערוצים ייעודים לא ישלמו דמי מעבר ל-HOT ו-yes אושרה לפני שעה קלה פה אחד בישיבה משותפת של ועדת העלייה והקליטה וועדת הכלכלה .  בתום דיון סוער הוחלט להעביר את ההצעה להצבעה בקריאה ראשונה מליאת הכנסת ,  על אף התנגדות משרדי התקשורת והמשפטים .  בהסבר להצעת החוק טענו חברי הכנסת ,  כי חובת תשלום דמי המעבר יוצרת אפליה בין הערוצים הייעודיים לערוצים 1 ,  2 ו-10 אף שגם הם ממלאים תפקיד ציבורי חשוב .
 מנכ"ל yes רון איילון שהתנגד כמובן להצעה אמר בדיון :" אם לא הייתי מנכ"ל yes הייתי אומר שמדובר בדיון מביש למען חברה כושלת ".  בתגובה לדבריו אמר חבר הכנסת אילטוב  " הגזענות קפצה החוצה מצד מנכ"ל yes ,  לבוא ולבקש הטבות והקלות מועדת הכלכלה הם יודעים לעשות אך שמדובר באחרים פתאום זה לא ראוי ".  חלק ניכר מהדיון עסק בשאלה מדוע ועדת העלייה והקליטה הינה חלק מדיון בחוק העוסק בתקשורת .  חבר הכנסת אחמד טיבי  ( רע"מ-תע"ל )  טען כי ישנה  " מאפיה "  של חברי הכנסת יוצאי חבר העמים וישנם במשכן חברי כנסת המופעלים על ידי המיליארדר לב לבייב .  
איילון חזר וטען כי הדיון מביש ומהווה התערבות של חברי כנסת למען חברה פרטית שאינה מעוניינת לשלם את מה שהתחייבה לו .  לטענתו ,  הערוץ לא שילם את דמי המעבר פעמים רבות ובכל זאת המשיך לשדר .  איילון אף ביקש מהוועדה לפטור את yes מהתחייבותם לשדר את ערוץ 9 ,  שהצעת החוק חלה גם עליו ,  ובאם ימצאו לנכון יקנו מהם את התוכן .  יורם מוקדי ,  סמנכ"ל תוכן ורגולציה ב-HOT ,  טען כי ישנו הסכם חתום כבר עם ערוץ 24 ועל כן הצעת החוק מתייחסת רק לערוץ 9 .  לדבריו  " זהו ניסיון לשבור חוזה בדרך של חקיקה ". 
בשיחה עם וואלה !  ברנז'ה הוסיף חבר הכנסת אחמד טיבי : " זה נושא רב מגזרי ורב תרבותי .  אני מחיתי על הרכב הועדה .  בהתחלה העבירו את הצעת החוק לועדת הקליטה ,  דבר חריג בכל קנה מידה כי נושאי תקשורת מגיעים לועדת הכלכלה .  הפשרה הייתה ועדה משותפת אבל היה בה הרכב אתני מובהק של יוצאי חבר העמים .  זה קרטל .  מאפיה .  אמרו לי שזה אושר בכנסת ,  אז זה חוקי אבל זה מסריח .  מנכ"ל yes אמר שזה דיון מטעם שלוחים של לב לבייב וביקשו למחוק את הדברים שלו ,  אז חזרתי עליהם ביתר שאת ואמרתי שאי אפשר למחוק את הדברים האלה .  ללב לבייב יש שלוחים בכנסת שבמקום לשרת את הצרכנים משרתים את הטייקונים ". 
חברת הכנסת מרינה סולודקין  ( קדימה )  טענה כי דבריהם HOT ו-yes נגד הצעת החוק הם  " גרגור של חתולים שמנים ".  חברת הכנסת פאינה קירשנבאום טענה כי הפלטפורמות הן אלו שצריכות לשלם לערוצים הייעודיים בשל הצופים שהם מושכים .
 משרד התקשורת הביע התנגדות להצעת החוק ואף הגיש ערר לועדת השרים .  לטענת נציגי המשרד ,  אין מקום לדון על הצעת החוק כאשר מתקיים בימים אלה דיון שלם על הרפורמה ברשות השידור ובחוק השידורים .  היועצת המשפטית של המשרד עו"ד נגה רובינשטיין אמרה כי אם יבטלו את דמי המעבר יש לאפשר לכל הערוצים המקבילים בחברות הכבלים והלווין לקבל הטבות פרסום כמו שנהנים הערוצים 9 ו-24 .  נציגת משרד המשפטים עו"ד דנה נויפלד תקפה את פרטניות הצעת החוק ואמרה  " זה כמו שאני לא ארצה לשלם שכר דירה לבעל הבית שלי ואגיש הצעת חוק בעניין הזה ". 
מגיש הצעת החוק ,  חבר הכנסת אילטוב : " אבסורד בעיני שמשרד התקשורת מחייב את הערוצים הייעודים הפונים לקהלים קטנים יחסית באוכלוסיה לשלם סכומי כסף גדולים ואילו הערוצים הגדולים אינם מחויבים בשקל .  החברות הרב-ערוציות מבקשות מיליוני שקלים עבור השימוש בתשתיות שלהן מערוצים 9 ו-24 ובשל כך מעמידות אותן במצב סגירה .  לא יתכן שהערוצים הללו ישלמו את כל המחיר ".  

" יש במשכן חברי כנסת המופעלים על ידי לב לבייב "
 חבר הכנסת אחמד טיבי תקף את חברי הכנסת של ישראל ביתנו שביקשו לפטור את הערוצים היעודיים ובהם ערוץ 9 מתשלום דמי מעבר ל-HOT ו-yes .  ההצעה תעלה לקריאה ראשונה

