דיווח :  מצרים חשפה 100 טילי נ"מ בדרכם לעזה
לפי דיווח בעיתון מצרי ,  טילים נגד מטוסים ,  פגזי RPG ועשרות מטעני חבלה התגלו במרכז חצי האי סיני .  מבריחי הנשק לא נתפסו
כוחות הביטחון של מצרים איתרו אמש  ( רביעי )  מצבור נשק גדול במרכז סיני ,  שכלל 100 טילים נגד מטוסים ,  45 פגזי RPG ו-40 מטעני חבלה שככל הנראה היו אמורים להישלח לרצועת עזה .  כך גילה הבוקר גורם ביטחוני במצרים לעיתון המצרי  " אל-יום א-סאבע ".  לפי הדיווח ,  המידע על מצבור הנשק הגדול שמחביאים המבריחים הגיע לידי הגנרל מוחמד נג'יב ,  אחראי הביטחון בצפון סיני .  בעקבות המידע ,  פשטו כוחות הביטחון על האזור ואיתרו את מצבור הנשק .
 על פי העיתון ,  המצבור אותר בסמוך לעיר נחל שבמרכז חצי האי סיני .  כוחות הביטחון המצריים הסתייעו במומחי חבלה .  יחד עם זאת ,  המבריחים העומדים מאחורי מצבור הנשק הגדול לא נמצאו במהלך הפשיטה .  עוד דווח כי האזור נסרק וכי חומרי הנפץ שאותרו נשלחו לפירוק ולפיצוץ באזור אחר בסיני .
 אתמול דיווחו כלי התקשורת הפלסטינים והמצרים כי כוחות הביטחון המצרים איתרו שלוש מנהרות הברחה בסמוך לעיר רפיח המצרית ,  המחברות בין סיני לרצועת עזה .  על פי הדיווחים ,  כוחות הביטחון המצרים פוצצו את המנהרות .  על פי מספר דיווחים פלסטינים ,  מספר מבריחים פלסטינים נפצעו כתוצאה מהפיצוצים .
 על רקע התחממות הגזרה ,  מקורות פלסטינים דיווחו כי כלי טיס ישראליים פיזרו בלילה כרוזים ברצועת עזה ,  בהם ישראל מזהירה את תושבי עזה מפני תגובה צבאית על התקרית שבה נהרגו שני חיילי צה"ל ביום שישי האחרון .  על פי הדיווחים ,  הכרוזים פוזרו במספר אזורים ,  ביניהם צפון הרצועה ,  מרכז הרצועה ,  אזור ג'חר א-דיכ הסמוך למחנה הפליטים אל-בורייג' ,  ובאזור ממזרח לחאן יונס .  עדי ראייה פלסטינים דיווחו מאוחר בלילה ,  כי המטות הביטחוניים ברצועת עזה התפנו מיושביהם מחשש לתקיפות ישראליות .
 בתוך כך ,  סגן ראש הלשכה המדינית של חמאס מוסא אבו מרזוק אמר בראיון לעיתון הסורי  " אל-ווטן "  כי ארגונו הקים ועדת חקירה לבדיקת חיסול בכיר הארגון מחמוד אל-מבחוח וכי  " בקרוב מאד תוצגנה תוצאות החקירה ".  הוא הכחיש את הטענות לפיהן ישראל חדרה לשורות חמאס והבהיר כי אירועים מסוג זה  " עלולים לקרות גם בלי חדירה ישראלית לארגון .  פירצה לשורות הארגון אינה מתקבלת על הדעת ". 

דיווח :  מצרים חשפה 100 טילי נ"מ בדרכם לעזה
לפי דיווח בעיתון מצרי ,  טילים נגד מטוסים ,  פגזי RPG ועשרות מטעני חבלה התגלו במרכז חצי האי סיני .  מבריחי הנשק לא נתפסו

