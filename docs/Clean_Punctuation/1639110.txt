אחמדינג'ד : " מוכנים להעשיר אורניום בחו"ל "
 זיגזג בטהרן :  נשיא אירן אחמדינגד אמר שארצו מוכנה להעשיר אורניום מחוץ לשטחה בתמורה לדלק גרעיני ,  ממש כפי שדורשים במערב כבר חודשים ארוכים
צילום:רויטרס ,  עריכת וידאו :גדי וינסטוק ) 
נשיא אירן מחמוד אחמדינג'ד אמר אמש  ( שלישי )  כי ארצו מוכנה לשלוח את האורניום המועשר שברשותה למדינות זרות ,  בתמורה לדלק גרעיני . " אין לנו בעיה לשלוח את האורניום המועשר שלנו אל מחוץ לארצנו ",  אמר אחמדינג'ד בראיון לטלוויזיה הממלכתית באירן .  סוכנות האנרגיה של האו"ם ניסתה לתווך עסקה בין אירן לשש המעצמות ,  במסגרתה תשלח אירן אורניום מועשר ברמה נמוכה אל מחוץ לגבולותיה ,  בתמורה לדלק מועשר ברמה גבוהה יותר .
 ארה"ב התייחסה הלילה להצעה האירנית והצהירה כי על טהרן להעביר תשובה סופית לסוכנות הבינלאומית לאנרגיה אטומית  ( סבא"א )  .  דובר מחלקת המדינה האמריקאית פי ג'יי קראולי אמר כי  " איננו מעוניינים לדון מחדש בעסקה .  על טהרן לכבד את ההצעה המקורית ולהעביר תשובה מוחלטת דרך הערוץ המקובל ,  כלומר ,  סבא"א ". 
דיפלומטים במערב טענו בתחילת החודש כי אירן סירבה להצעה זו ואמרה כי אינה מוכנה לשלוח אל מחוץ לגבולות המדינה את האורניום המועשר ברמה נמוכה שברשותה בכדי שיעבור שם עיבוד נוסף .  לפי ההסכם ,  שגובש בין סבא"א ושש המעצמות והוצע לאירן ,  רוב מאגר האורניום המקומי יישלח להעשרה במדינה אחרת ויוחזר לה בצורת של מוטות דלק לשימוש בכור למטרות רפואיות .  כך לא יהיה לאירן מספיק אורניום מועשר לבניית נשק גרעיני ,  וההתחמשות הגרעינית שלה תעוכב .
 בהמשך הראיון הציע אחמדינג'ד כי ארצו תשחרר את שלושת המטיילים האמריקאים הכלואים באירן ,  בתמורה לשיחרורם של אזרחים אירנים שכלואים בארצות הברית .  אחמדינג'ד אף טען כי כבר החלו דיונים לגבי עסקת שבויים אפשרית . " אנחנו לא אוהבים להחזיק אף אחד בכלא "  אמר אחמדינג'ד , " החלו דיונים על החלפתם של השלושה עם אירנים הכלואים בארצות הברית ",  אמר הנשיא שלא פירט האם הדיונים הללו נעשים עם גורמים רשמיים בארצות הברית .
 דובר המועצה לביטחון לאומי סתר את דברי אחמדינג'ד לגבי קיום דיונים להחלפת עצורים . " לא קיימנו שום דיונים עם אירן לגבי החלפה ",  אמר מייק האמר לסוכנות הידיעות הצרפתית . " הבהרנו שאנו מעוניינים שהתיקים המשפטיים נגד כל האמריקאים העצורים או נעדרים יוכרעו .  אם דברי הנשיא אחמדינג'ד רומזים שהם מוכנים להביא להכריע בתיקים הללו ,  אנו נקדם בברכה צעדים אלה ".  
ההצהרה של נשיא אירן הגיעה בזמן שראש המודיעין הלאומי האמריקאי העריך כי אירן ביצעה התקדמות ביכולתה להעשיר אורניום והיא שומרת לעצמה את האפשרות לפתח נשק גרעיני ,  אולם לא ברור האם יש לה הרצון הפוליטי לעשות זאת .  דניס בלייר ,  ראש המודיעין ,  אמר את הדברים במסגרת עדות כתובה אותה העביר לקונגרס .  
בלייר כתב כי ההתקדמות הטכנולוגית באירן מחזקת את ההערכות מ-2007 לפיהן  " לאירן יש את היכולת המדעית ,  הטכנית והתעשייתית לייצר מספיק אורניום מועשר ברמה גבוהה עבור נשק גרעיני תוך מספר מועט של שנים ,  אם תבחר לעשות זאת ".  
בתוך כך ,  סגן נשיא ארצות הברית ,  ג'ו ביידן ,  מתח הערב ביקורת חריפה על הממשל האירני ,  על רקע דיווחים על החלטה להוציא להורג תשעה פעילי אופוזיציה אירנים .  בראיון ששודר ברשת NBC הצהיר ביידן כי ארצות הברית אינה מתכוונת להחליף את המשטר באירן בכוח ,  וכי תסתפק בסנקציות כלכליות שיזכו לגיבוי בינלאומי .  
הממשל האירני  " קוצר את הזרעים של ההרס העצמי שלו ",  בכך שהוא מתעקש להיצמד בכוח לשלטון אל מול מתנגדיו "  אמר ביידן שהוסיף כי השלטון באירן  " איבד את האמינות המוסרית שלו בארצו ובאזור כולו "  כאשר בחר להשתמש בכוח ואלימות בכדי לדכא את הפגנות האופוזיציה בשנה האחרונה . " אנחנו ושאר העולם ,  כולל רוסיה ומדינות נוספות ,  מתקדמים לכיוון הטלת סנקציות על הטלת סנקציות על טהרן ",  אמר ביידן , " אני חושב שאנחנו מתקדמים בכיוון הנכון בדרך מידתית ". 
עדכון ראשון :  22:31

אחמדינג'ד : " מוכנים להעשיר אורניום בחו"ל "
 זיגזג בטהרן :  נשיא אירן אחמדינגד אמר שארצו מוכנה להעשיר אורניום מחוץ לשטחה בתמורה לדלק גרעיני ,  ממש כפי שדורשים במערב כבר חודשים ארוכים

