משרד הפנים :  סך הנזק מהשריפה - 184 מיליון שקלים
מהערכת מצב ראשונית של משרד הפנים עולה כי סך הנזק הכלכלי שנגרם משריפת הענק בכרמל נאמד בכ-184 מיליון שקלים .  247 בתים ניזוקו ,  ו-219 תושבים נותרו מחוסרי גג
במטרה להקל על שיקום יישובי הכרמל ,  שנפגעו בשריפה הגדולה ,  קיבלו היום  ( חמישי )  הרשויות המקומיות באזור תקציב של 8.2 מיליון שקלים לסיוע מיידי .  הסכום הועבר על ידי משרד הפנים ובסיוע מיוחד מהאוצר .  משרד הפנים מסר כי בהמשך יועבר תקציב נוסף ,  לצורך שיקום וסיוע לטווח הארוך .  תקציב זה יאפשר הפעלה מיידית של 16 צוותים ברשויות לצורך תיקונים בתחום החשמל ,  המים הביוב וכריתת עצים מסוכנים .
 מהערכת המצב הראשונית שנעשתה במשרד הפנים עולה כי מדיווחי הרשויות ,  סך הנזקים המוערך עומד על כ-184 מיליון שקלים .  שיקום חוף הכרמל מוערך בעלות של כ-147.4 מיליון שקלים ,  שיקום עוספיה נאמד ב-23.5 מיליון שקלים ,  לחיפה מוערך שיקום של 5 מיליון שקלים ,  בטירת הכרמל - 5.2 מיליון שקלעם ובדלית אל כרמל - 3.2 מיליון שקלים .  במשרד ציינו כי הרשויות יזדקקו לסיוע במספר היבטים  :  שיקום תשתיות ,  סיוע בדיור למשפחות שפונו ,  רווחה ועוד .
 מבדיקת המשרד עולה ,  כי 74 בתים נשרפו כליל ,  173 בתים נשרפו חלקית ,  וארבע משפחות בעוספיה התפנו מדירותיהם כתוצאה מפגיעה בתשתיות מים או חשמל .  219 תושבים נותרו מחוסרי דיור וכעת שוהים בבתי מלון  .
 כמו כן ,  שולם הפיצוי הראשוני על סך 2,500 שקלים שהובטח ל-190 תושבים ,  תוקנה הוראת שעה לפטור מהיתר למבנים יבילים לתושבים שבתיהם נפגעו בשריפה ,  נציב כבאות והצלה קיבל הוראה לפטור את התושבים בכרמל מאגרת כיבוי אש וכן הבטיח שר הפנים לראשי הרשויות כי ישופו בגין חשבונות המים החריגים .  
עוד סיפרו במשרד הפנים כי שר הפנים הנחה מטה שטח בראשותו של הממונה על מחוז חיפה במשרד הפנים ,  יוסף משלב ,  לטפל בקידום שיקום הכרמל .  במסגרת תפקיד זה ,  יהיה על המטה לבצע הערכות מצב שוטפות בשיתוף עם הרשויות המקומיות שנפגעו ,  לרכז את פעולות משרדי הממשלה ברשויות המקומיות ולתת מענה לכל בעיה שתתעורר ברשויות אלה ,  כולל העברת תקציב מיידי לפתרון הבעיות הדחופות .  אתמול נפגש משלב עם ראשי הרשויות חוף הכרמל ,  דלית אל כרמל  ,  טירת הכרמל ,  עוספיה ונציגי משרדי ממשלה בכדי לקדם תהליכים מיידיים לצורך השיקום .
 
משרד הפנים :  סך הנזק מהשריפה - 184 מיליון שקלים
מהערכת מצב ראשונית של משרד הפנים עולה כי סך הנזק הכלכלי שנגרם משריפת הענק בכרמל נאמד בכ-184 מיליון שקלים .  247 בתים ניזוקו ,  ו-219 תושבים נותרו מחוסרי גג

