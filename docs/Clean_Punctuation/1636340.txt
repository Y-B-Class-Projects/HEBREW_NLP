אחרי ההשחתה :  החל שיקום הגן הלאומי עבדת
שלושה חודשים וחצי לאחר שהושחת הגן ,  החלה רשות הטבע והגנים בתהליך השיקום .  בשלב הראשון מוסר הצבע שנמרח על קירות העיר הנבטית העתיקה
רשות הטבע והגנים החלה בשבוע האחרון בתהליך השיקום של הגן הלאומי עבדת בנגב ,  אשר הושחת בתחילת אוקטובר .  בשלב הראשון בתהליך השיקום ,  מוסר הצבע שרוסס על קירות העיר הנבטית העתיקה ,  וזאת בטכניקה של התזת קרח יבש  ( C02 )  על משטחי האבן .  
אורית בורטניק ,  הממונה על הפיתוח והשימור במחוז דרום של רשות הטבע והגנים ,  אמרה כי  " אנו נמצאים היום בתחילתו של תהליך ארוך לשיקום עבדת ,  אך התוצאות המרשימות בהחלט מעניקות לנו רוח גבית .  קיים אתגר גדול בשיקום של עיר נבטית שגילה יותר מ-2,000 שנים .  הכל צריך להיעשות בעדינות ותוך בחינה מדוקדקת של כל טכניקה על מנת שלא לגרום נזק נוסף לאתר ".  
שמוליק ריפמן ,  ראש המועצה האזורית רמת הנגב ,  אמר לאחר השחתת האתר באוקטובר כי  " הנזק שנגרם לאתר הוא גדול מאוד .  הם הביאו פחי צבע ,  צבעו וריססו את הבתים ,  הרסו מבנים וגרמו נזקים כבדים .  הם באו כנראה עם טרקטורונים כדי לשבור חלק מהקירות .  שפכו הרבה צבע שחור וצהוב .  בכנסיות הפילו עמודים עגולים ושברו שולחנות תפילה משיש לחתיכות .  הנזק ההיסטורי לא יאומן ".  
שני בני אדם נעצרו בחשד לביצוע ההשחתה ,  ובנובמבר הוגש נגדם כתב אישום בגין קשירת קשר לביצוע פשע ,  פגיעה באתר עתיקות ופגיעה בגן לאומי .  בכתב האישום צוין כי  " הרקע להשחתה נעוץ בהריסת מבנים של קרובי משפחה ויש בפעולתם פעולת נקם בעלת אופי לאומי ".  
עבדת היתה עיר מסחר מרכזית בתקופת הנבטים .  הגן הלאומי עבדת הוכרז כאתר מורשת בין לאומי על ידי אונסק"ו בשנת 2005 ,  כחלק  " מדרך הבשמים "  הנבטית הקדומה .
 
אחרי ההשחתה :  החל שיקום הגן הלאומי עבדת
שלושה חודשים וחצי לאחר שהושחת הגן ,  החלה רשות הטבע והגנים בתהליך השיקום .  בשלב הראשון מוסר הצבע שנמרח על קירות העיר הנבטית העתיקה

