כתבנו בשטח
שלחנו את דודי ,  כתבנו האמיץ ,  לבדוק מה באמת קרה עם הטורקים .  הממצאים מדאיגים
הייתה זו שעת בוקר מוקדמת כשהטלפון צלצל והעיר אותי משנתי . " צהריים טובים ",  נשמע מעברו השני של הקו .  טוב ,  אולי לא שעה כזו מוקדמת .  היה זה קול של אישה ,  שזה די צמצם את האפשרויות של מי זה יכול להיות . " היי אמא ",  עניתי . "  זו לא אמא ,  זו העורכת שלך בוואלה ",  השיבה העורכת . " וואלה ?  ",  שאלתי . " וואלה ",  אמרה . " וואלה ?  ",  שאלתי . " וואלה ",  אמרה . " וואלה ?  ",  שאל ..  . " וואלה !  !  !  ",  צעקה .
" תקשיב ",  הרצינה העורכת , " אני צריכה כתב מוכשר ומבריק שישלח למשימות סודיות מדי שבוע ויסקר אותן ".   " זה נורא מחמיא לי ",  אמרתי . " רגע ,  לא סיימתי ",  קטעה אותי , " ומכיוון שלא מצאתי אחד כזה שהסכים ,  אני מניחה שאצטרך להתפשר עליך ".   " אה ",  השבתי . " ודאי שמעת על היחסים הרעועים של ישראל עם טורקיה ,  ועל ההשפלה הלא דיפלומטית שעבר השגריר הטורקי בארץ .  בעקבות ההשפלה ,  הזמין משרד החוץ הטורקי את שגריר ישראל בטורקיה לשיחה ולא הסכים להכניס לשם מצלמות ,  וזו הסיבה לכך שתתגנב לשם ותסקר את ההתרחשויות ".   " רגע ,  מי אמר שאני מסכים ?  ".   " אם לא תסכים נוריד לך מהמשכורת ",  איימה . " משכורת ?  ",  שאלתי , " מקבלים כאן משכורת ?  ".  העורכת החליטה לשנות טקטיקה  " אם תסכים- ניתן לך משכורת ". 
כמובן שהסכמתי למשימה מתוך רצון לעזור ,  מסירות למקצוע וסקרנות איך תלוש משכורת נראה .  עליתי על המטוס הפרטי של וואלה וצנחתי ליד משרד החוץ הטורקי .  כדי להתגנב למקום ולא לעורר חשד ,  הדבקתי שפם מלאכותי ,  חבשתי תרבוש טורקי ולבשתי חיקויים זולים של מותגים .  אף אחד אפילו לא חשד ,  וכך הצלחתי להתגנב ולהתחבא מתחת לשולחן בחדר בו התנהלה השיחה עם השגריר הישראלי .  
זכרתי שבעקבות התבטאויותיה של טורקיה נגד ישראל וסדרות טלוויזיה שהציגו את חיילנו כרוצחים ,  אולץ השגריר הטורקי בישראל לשבת על ספה נמוכה יותר .  בנוסף ,  סגן שר החוץ לא לחץ לו יד ודגל אחד בלבד הונח על מרכז השולחן- דגל ישראל .  אבל אף דבר לא הכין אותי למה שראיתי במשרד החוץ הטורקי .
 השגריר הישראלי ישב על הרצפה הקרה בעוד שר החוץ הטורקי ישב על כיסא שכדי לשבת בו צריך לטפס על סולם ,  וזרק מלמעלה בוטנים על השגריר הישראלי .  באיזשהו שלב נכנס טורקי נוסף לחדר עם דגל ענקי של טורקיה והחל לעטוף את השגריר הישראלי עם הדגל תוך כדי שהוא שר את ההמנון הטורקי ומוריד לו כאפות מדי פעם .  הרגשתי שאני חייב להגן על כבודה של ישראל ,  אז יצאתי ממקום מחבואי ,  ואמרתי באנגלית אל היושבים בחדר שבישראל כבר הספיקו לפנצ'ר לשגריר טורקיה את האוטו ,  לירוק לו בכוס היין ולצלצל לו באינטרקום ולברוח .  גם אם שיקרתי ,  הרגשתי שאני עושה את הדבר הנכון ,  והעיקר שהטורקים האלו ידעו שישראל חזקה יותר בכל תחום ,  גם בהשפלת שגרירים .
 בתגובה לדברי ניסה השגריר הישראלי לברוח על נפשו ,  אך המאבטחים הספיקו לעצור אותו ,  להטביע את ראשו שוב ושוב באקווריום ,  להתמסר בו בזמן שכבוד השר זורק עליו בוטנים מלמעלה ולסיים עם עוגת קצפת ישר בפרצוף שלו . " אתם חושבים שזה משפיל ?  ",  שאלתי אותם באנגלית , " שתדעו לכם שבישראל ..  ."  .  לפתע שגריר ישראל קפץ לעברי והחל לחנוק אותי כדי שאשתוק .  
כשיצאנו מהמקום היה השגריר הישראלי חבול ,  מנופח וצולע ואני יצאתי מחויך מכך שהצלתי חלק מכבודה של ישראל .  העבודה הזאת הולכת למצוא חן בעיני ,  ידעתי .
 
כתבנו בשטח
שלחנו את דודי ,  כתבנו האמיץ ,  לבדוק מה באמת קרה עם הטורקים .  הממצאים מדאיגים

