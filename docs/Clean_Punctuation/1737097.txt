בן ארי על דו"ח בצלם :  לא חוסלו מספיק פלסטינים
ח"כים מימין ומשמאל הגיבו על דו"ח ארגון זכויות האדם ,  לפיו משנת 2000 נהרגו במסגרת הסכסוך הישראלי-פלסטיני 6,371 פלסטינים ו-1,083 ישראלים .  ח"כ חיים אורון :  זה מחיר בלתי נסבל .  ח"כ יריב לוין :  זה מסמך מגוחך ובוגדני
דו"ח ארגון  " בצלם "  על מחיר הדמים של הסכסוך הישראלי-פלסטיני עורר מגוון של תגובות במערכת הפוליטית בישראל .  חברי כנסת מימין ומשמאל התייחסו לנתונים שפורסמו היום  ( שני )  ,  לפיהם החל משנת 2000 נהרגו במסגרת הסכסוך 6,371 פלסטינים ו-1,083 ישראלים .  1,317 מההרוגים בצד הפלסטיני היו קטינים ,  ולפחות 2,996 מההרוגים הפלסטינים לא השתתפו בלחימה בעת מותם .
 יו"ר מרצ ,  חבר הכנסת חיים אורון ,  אמר בתגובה לדו"ח כי הוא  " מביא תמונת מצב קודרת ומדכדכת ,  גם אם מוכרת .  מחיר הדמים של קורבנות השווא שהעימות עם הפלסטינים גובה ,  בפרט קטינים ואזרחים ,  הוא בלתי נסבל ונתפס .  טוב יעשה נתניהו אם יעמיק בדו"ח ומשמעויותיו ולא רק בהצהרות המתנחלים ובשאון הדחפורים .  ראוי שגם חיי אדם יהיו שווים משהו ". 
לדברי ח"כ יוחנן פלסנר מקדימה , " הנתונים בדו"ח משקפים את המציאות העגומה ואת היקפי הסבל האנושי הנובעים מקיומו של הסכסוך .  הנתונים ממחישים עד כמה גדולה היא אחריותם של המנהיגים למצות כל הזדמנות ליציאה ממעגל הקטל .  אסור שבעוד עשר שנים נקבל לידינו באדישות דו"ח קשה נוסף ,  מבלי שנוכל להגיד לעצמנו כי עשינו כל שניתן כדי להביא לשלום יציב ולמנוע את הסבל המיותר ". 
מנגד ,  במפלגות הימין מתחו ביקורת על ארגון  " בצלם ".  לדברי ח"כ אריה אלדד  ( האיחוד הלאומי )  , " מהדו"ח נשמע צליל ברור של מחאה על כך שיותר ערבים מאשר יהודים נהרגו .  הדבר דומה לכנופיית רוצחים המתלוננת כי שלטונות החוק הצליחו להרוג יותר רוצחים ממה שהצליחו הרוצחים לרצוח והם קובלים על היעדר האיזון ". 
אלדד הוסיף ,  כי  " ראוי לזכור שלארגון 'בצלם' ודומיו יש חלק לא מבוטל בתקווה שארגוני הטרור מטפחים בלבם כי יבוא יום ויצליחו להשמיד את מדינת ישראל ,  אם גילויים כאלה של שנאה עצמית חולנית מאפיינים את החוסן הלאומי של היהודים ". 
חברו של אלדר למפלגה ,  ח"כ מיכאל בן ארי ,  הצהיר כי  " מפרשת שליט למדנו שחייל ישראלי שווה מאות מחבלים רצחניים .  גם לשיטת הערבים .  לכן חיסולם של 6,000 אויבים ותומכיהם הוא כמות קטנה ואינה מספקת במלחמה נגד אויב אכזר ,  שאינו מעריך חיי אדם ".  הוא הוסיף כי על מנת למגר את הטרור  " על כל הרוג שלנו ,  יש לחסל 500 ולא שישה ,  ולהשוות את תנאי המאסר של המחבלים לבור האפל של גלעד שליט ". 
יו"ר ועדת הכנסת ,  ח"כ יריב לוין  ( ליכוד )  ,  אמר בתגובה לדו"ח כי  " מדובר בעוד מסמך בוגדני מפס הייצור של ארגון המתיימר להיות ארגון זכויות אדם אך מתפקד בפועל כגורם המסייע לארגוני הטרור .  ראוי שבצלם יקדיש את מאמציו לנושאים הומניטריים אמיתיים ,  דוגמת עניינו של גלעד שליט והירי הבלתי פוסק ביישובי הדרום ,  במקום לנפק מסמכים מגוחכים ". 

בן ארי על דו"ח בצלם :  לא חוסלו מספיק פלסטינים
ח"כים מימין ומשמאל הגיבו על דו"ח ארגון זכויות האדם ,  לפיו משנת 2000 נהרגו במסגרת הסכסוך הישראלי-פלסטיני 6,371 פלסטינים ו-1,083 ישראלים .  ח"כ חיים אורון :  זה מחיר בלתי נסבל .  ח"כ יריב לוין :  זה מסמך מגוחך ובוגדני

