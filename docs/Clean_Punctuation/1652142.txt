פישר :  לא נהיה אדישים לשער החליפין
נגיד בנק ישראל בכנס על המערכת הפיננסית : " הכלל הפיננסי שהחליטה עליו באחרונה הממשלה ,  ישרת את המשק הישראלי בעתיד "
 בנק ישראל מנסה להחזיר את הריבית לרמה  " נורמלית ",  שתחזיר את האינפלציה לתחום היעד ולתמוך בהתאוששות המשק וביציבות הפיננסית תוך מעקב אחר המתרחש בעולם ,  ובהתחשב בהתפתחות שערי החליפין של השקל - כך אמר הבוקר נגיד בנק ישראל ,  פרופ' סטנלי פישר ,  בכנס בנק ישראל על המערכת הפיננסית בתל אביב ,  בנושא : " אתגרים לעתיד ".  לדברי פישר , " בנק מרכזי של משק קטן ופתוח לא יכול להיות אדיש למצבו של שער החליפין ".  נגיד בנק ישראל העריך שעם החזרה לתנאים נורמליים ,  התערבות בנק ישראל בשוק המט"ח תלך ותפחת . 
" נוכל להקטין באופן הדרגתי את התדירות של ההתערבויות שלנו בשוק המט"ח ,  אבל זה תלוי בעוד שיקולים ,  בריבית ,  ובמה שיקה במשק העולמי והישראלי ",  ציין פישר .  
פישר התייחס בפתח דבריו לאתגרים שעומדים בפניו בפתח תקופת כהונתו השנייה .  האתגר הראשון לדבריו ,  הוא אתגר ניהולי פנימי - הניהול של בנק ישראל והחדרת כללי ממשל תאגידי לבנק .  האתגר השני הוא ניהול מדיניות מוניטרית ,  כאשר נקודת המוצא היא העולם נמצא בדרך החוצה מהמשבר העולמי . 
" יש מדינות שמצליחות לצאת יותר טוב ,  כמו מדינות אסיה ,  סין וברזיל ,  ויש מדינות שמתקשות יותר כמו מה שקורה באירופה .  לכאורה ,  בעת המשבר מדינות אירופה התמודדו יותר טוב ,  אולם כעת הן מתקשות ",  ציין פישר .  
עוד הוסיף הנגיד : " צפויה ירידה ברמת החיים ביוון ובמדינות אירופה .  המדיניות הפיסקלית המרחיבה שיוון נקטה בה לא נכונה ולא יכולה להימשך .  על כן הצמיחה במדינות אירופה בשנים הבאות צפויה להיות מאוד נמוכה ,  אפילו נמוכה יותר מיפן ".  
לגבי ארצות הברית ציין פישר כי התרחיש הכי סביר הוא המשך הצמיחה עם בעיות סביב החזרה למדיניות פיסקלית מצמצמת ,  עם גירעון יותר קטן בתקציב .  
ביחס לישראל ציין פישר כי  " אנחנו נמצאים בתהליך של העלאה הדרגתית של הריבית וחזרה לנורמליזציה של הריבית על מנת להחזיר את האינפלציה לתחום הצפוי .  מסלול הצמיחה בישראל ייקבע בהתאם לאינפלציה .  
פישר הדגיש כי בפני המשק הישראלי יש אתגרים רבים : " אנחנו סומכים על ההון האנושי של המשק ,  וידוע לכולנו שיש לנו בעיות חמורות בחינוך ובהשכלה הגבוהה ,  בעיות שישי קשר בינם לבין התהליך הדמוגרפי אצלנו .  צריך לשמור על ההיי-טק ,  אחד הנכסים המרשימים של המדינה הזו .  בנוסף יש לנו בעיות תשתית :  חשמל ,  מים ויש לנו בעיות של ביורוקרטיה ופערים חברתיים .  אנחנו קרובים להצטרפות ל-OECD ומאוד מקווים להגיע לזה עד אמצע השנה .  אנחנו רוצים לשמור על פתיחות של המשק .  אם מנסים להגן על סקטור מסוים ולא שומרים על משק פתוח ,  משלמים על זה בסוף ".  
הנגיד התייחס גם לכך שהדיון על חוק בנק ישראל הושלם אמש בוועדת הכספים של הכנסת ,  ושבשבוע הבא החוק צפוי לעבור בקריאה שנייה ושלישית בכנסת ולהיכנס לתוקף .  לדברי הנגיד ,  אחד השינויים החשובים שיביא עמו החוק הוא מתחום הממשל התאגידי ,  כאשר ועדה מוניטרית היא זו שתקבל החלטות העוסקות במדיניות המוניטרית ,  ומועצה מינהלית תהיה מופקדת על ההחלטות הניהוליות . " האתגר העומד לפני הבנק בעתיד הקרוב הוא להתחיל ליישם את החוק ולהקים את המוסדות ותהליכי העבודה הנדרשים כדי לבנות את בנק ישראל המודרני שהמשק הישראלי זקוק לו במאה ה-21 ". 

פישר :  לא נהיה אדישים לשער החליפין
נגיד בנק ישראל בכנס על המערכת הפיננסית : " הכלל הפיננסי שהחליטה עליו באחרונה הממשלה ,  ישרת את המשק הישראלי בעתיד "
 
