מסלקה פנסיונית - המהפכה הבאה 
החיסכון הפנסיוני
 >  >  בשנה שחלפה החלו להתרקם מתחת לפני השטח כמה רפורמות בתחום החיסכון הפנסיוני ,  שאת פירותיהן אנו צפויים לראות בשנים הקרובות :  שינויים בגובה דמי הניהול ;  החלת המודל הצ'יליאני ,  שמתאים בין מסלול ההשקעות לגיל החוסך ;  מיזוג קופות הגמל הדומות המנוהלות באותו גוף מוסדי ;  קביעת כללים מחמירים בנוגע לטיפול גוף מוסדי בתביעות עמיתים ומבוטחים ועוד .  נושא נוסף ,  שלא מרבים לעסוק בו ,  הוא מהותי ומהפכני לא פחות :  המסלקה הפנסיונית .  כמה סיבות הביאו את הגורמים בענף להבין כי מסלקה פנסיונית היא הכרחית .  בעקבות רפורמת בכר מ-2005 ,  מכרו הבנקים את קופות הגמל וקרנות הנאמנות שבשליטתם ,  והפכו ליועצים פנסיונים .  כך התאפשר לציבור הצרכנים לקבל ייעוץ פנסיוני אישי ללא עלות ,  מיועצים פנסיונים אובייקטיבים הפזורים בסניפי הבנקים .  בה בעת התבצעה רפורמת הניוד ,  שמאפשרת לציבור הצרכנים לנייד את חסכונם הפנסיוני ללא מגבלות .  שילוב רפורמות אלה היה אמור לסייע לציבור הצרכנים - באמצעות הגדלת התחרות בשוק ,  הפחתת הריכוזיות הגדולה שבענף ופתרון כשלים בשוק הפנסיוני כגון גובה דמי הניהול ושיפור במערך השירות והמיחשוב .  ואולם לאכזבת רבים ,  גם לאחר כמה שנים השינוי המיוחל בושש לבוא .  אחת הסיבות העיקריות לכך שהרפורמות שהתווה משרד האוצר לא הצליחו לספק את הסחורה ,  נעוצה במכשלה תפעולית .  השוק לא הצליח ליישם את המלצותיהם של היועצים הפנסיונים לגבי ניוד כספי עבר ולגבי שינויים עתידיים בחיסכון .  החיסכון הפנסיוני ,  בשונה מחיסכון רגיל ,  מבוסס על מידע מורכב .  רוב הלקוחות אינם מודעים לזכויותיהם וחלקם אף אינם יודעים היכן הוא מצוי .  ליועץ פנסיוני דרוש ידע שחלק ניכר מהלקוחות אינם יכולים לספק לו ,  ולכן עליו קודם כל לאתר את המידע אצל היצרנים .  בשלב הבא ,  לאחר מתן ההמלצה ללקוח ,  נדרש היועץ לסייע ללקוח לממש את ההמלצה - הן בקשר לחיסכון שנצבר לגבי ניוד כספי העבר ,  והן לגבי שינויים עתידיים ,  בקשר להפקדותיו השוטפות של הלקוח או מעסיקו .  בפועל התגלה ,  כי ביצוע פעולות אלה הוא בלתי ישים ,  או במקרה הטוב אטי ומסורבל ;  התברר כי כל אחד מהגורמים השונים בענף - החל בחברת הביטוח ,  קרן הפנסיה או בית ההשקעות ,  דרך הסוכן והיועץ וכלה בלקוח ובמעבידו - מדבר בשפה שונה .  מכך עלה שאין מנוס אלא להקים מערכת שתתאם ותקשר בין כל הגורמים השונים :  זו המסלקה הפנסיונית ,  שבדומה למסלקה בנקאית ,  תדע  " לדבר "  עם כל הגורמים השונים בענף ולהעביר מידע ,  כסף וזכויות בין המערכות .  המסלקה תאפשר לכל הסוכנים והיועצים לקבל מידע מלא לגבי החיסכון הפנסיוני של הלקוח ,  ולאפשר ללקוח לאמץ את המלצותיהם לצורך ביצוע שינויים בחיסכונו .  בשנה שהסתיימה ,  המסלקה הפנסיונית החלה לרקום עור וגידים .  לא נותר לנו אלא לצפות שבשנה הבאה עלינו לטובה ,  היא אכן תצליח לפעול ולהביא עמה שינויים שיסייעו לקדם ולשפר את שוק הפנסיה לטובת כולנו .  הכותב הוא עורך דין

מסלקה פנסיונית - המהפכה הבאה 
החיסכון הפנסיוני

