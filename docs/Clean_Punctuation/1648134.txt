לשכת התיאום של האירגונים הכלכליים תצטרף כמשיבה לעתירת טייסי אל על הרוצים לעבור להסתדרות הלאומית
500 טייסי החברה מבקשים לעבור מההסתדרות הכללית להסתדרות הלאומית
המאבק בין הסתדרות העובדים הכללית החדשה להסתדרות העובדים הלאומית על ייצוגם של הטייסים באל על ,  מתרחב ומחריף לכלל המשק :  לשכת התיאום של האירגונים הכלכליים ,  מתכוונת להצטרף כמשיבה יחד עם הסתדרות העובדים הכללית החדשה ,  נגד עתירת טייסי אל על ;  מחר יחול המועד האחרון שעל הצדדים היה להשיב על העתירה.בית הדין הארצי לעבודה בירושלים ,  קיבל קודם לכן את בקשתה של נציגות עובדי אל על ,  להצטרף גם כן להסתדרות העובדים הכללית החדשה כמשיבה לעתירה .  טייסי החברה מבקשים להכיר בהסתדרות העובדים הלאומית כנציגתם המקצועית ,  במקום הסתדרות העובדים הכללית .  נשיא ביה"ד הארצי לעבודה ,  השופט סטיב אדלר אף קבע ל-8 במארס את הדיון בעתירה המופנת עוד כמשיבים - לבד מהסתדרות העובדים הכללית החדשה - נגד חברת אל על והאיגוד הארצי של הטייסים בישראל .  עד כה היו הטייסים חלק מנציגות העובדים הכללית של עובדי החברה ,  שהמשיכה להיות מיוצגת על ידי הסתדרות העובדים הכללית החדשה .  בעתירה שהוגשה השבוע על ידי עו"ד גדעון הלין ,  בשם הסתדרות העובדים הלאומית ,  דורשים הטייסים מבית הדין הארצי להכיר בהם כיחידת מיקוח עצמאית .  בחודש האחרון עזבו כ - 515 מטייסי החברה את הסתדרות העובדים הכללית ועברו להסתדרות העובדים הלאומית .  באל על יותר מ - 5,000 עובדים ,  ולפי החוק ,  גוף המייצג עובדים צריך לאגד יותר משני שלישים מעובדי החברה ¬ ומכאן באה דרישת הטייסים להכיר בהסתדרות הלאומית כנציגתם לכל דבר ועניין ביחסי העבודה מול ההנהלה .  בעתירה טוענים טייסי אל על כי במשך כ - 30 שנה איפשרה ההסתדרות הכללית לוועד שלהם להיות עצמאי ,  אך בשנה האחרונה השתנה המצב ;  בנוסף ,  טוענים הטייסים כי מגיע להם להיות גוף עצמאי שכן מדובר בציבור עובדים ייחודי ,  מהותי והומוגני בבירור ,  לעומת שאר מגזרי החברה .  מהתאחדות התעשיינים נמסר בתגובה ,  כי  " לשכת התיאום של האירגונים הכלכליים בוחנת בימים אלה להצטרף לעתירה הדנה בנושא של יחידת המיקוח ביחסי העבודה ".  יו"ר ועד טייסי אל על ,  קברניט איתי רגב ,  אמר : " זה לא מהלך שרצינו בו ,  אלא מהלך שנדחפנו אליו בעל כורחנו על ידי נציגות העובדים וההסתדרות הכללית החדשה שסברו כי ניתן להפר הסדרים שהיו קיימים 30 שנה .  במשך כל אותן שנים היינו מגזר עצמאי וועד עצמאי ". לדברי רגב , " התביעה עצמה משמעה החזרת העצמאות למגזר הטייסים ,  רק שהפעם במסגרת הסתדרות העובדים הלאומית ,  לאחר שהסתדרות העובדים הכללית החדשה לא פחות מאשר בגדה בנו ".  לטענת הטייסים ,  ההסתדרות החלה בשנה האחרונה לשלול את חופש הפעולה שלהם ,  והתאימה עצמה לאינטרסים של עובדי הקרקע בחברה .  מזכ"ל נציגות עובדי אל על ,  יוסי לוי ,  המתנגד למהלך הטייסים אמר : " אנו רוצים להגן על הסכם העבודה הקיבוצי ולכן אנו תומכים בהסתדרות העובדים הכללית החדשה .  אני 'מפליטי 82' של אל על - אז נסגרה החברה ונפתחה מחדש - כאשר כל מגזרי העובדים התכנסו לנציגות עובדים אחת ,  בעלי אינטרס משותף .  לא אתן בתוקף תפקידי להחזיר את הגלגל אחורנית ;  אמנע מצב הרה-אסון לציבור העובדים ,  בו כל מגזר יבוא בדרישות שכר נפרדות וירצה להשוות את תנאיו לזה של האחר ". 

לשכת התיאום של האירגונים הכלכליים תצטרף כמשיבה לעתירת טייסי אל על הרוצים לעבור להסתדרות הלאומית
500 טייסי החברה מבקשים לעבור מההסתדרות הכללית להסתדרות הלאומית

