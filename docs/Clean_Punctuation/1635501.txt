הממשלה מקשיחה המדיניות נגד עובדים זרים
הממשלה תטפל בבעיית העובדים הזרים דווקא מכיוון המעסיקים :  תגדיל משמעותית את חובות התשלום לעובדים ותשווה במידת האפשר את השכר המשולם להם ולעובדים ישראלים
הממשלה צפויה לקבל היום הצעת החלטה המקשיחה מאוד את המדיניות בנוגע להעסקת עובדים זרים .  בניגוד גמור לצעדים שנקטה הממשלה עד כה ,  הצעדים הפעם תוקפים את בעיית העובדים הזרים דרך המעסיקים הישראלים .  הממשלה תוקפת את המעסיקים הישראליים בשני כיוונים :  הגדלה משמעותית של חובות התשלום לעובדים הזרים ,  במטרה למנוע את ניצולם וגם להשוות במידת האפשר את השכר המשולם להם ולעובדים ישראלים .  הכיוון הנוסף הוא החמרה ניכרת של האכיפה כלפי ישראלים אשר יעסיקו עובדים זרים שלא כחוק .  ראש הממשלה צפוי לקיים מסיבת עיתונאים בנושא בתוך כשעה .  
הגברת האכיפה כנגד מעסיקים ישראלים ,  המעסיקים עובדים זרים שלא כחוק ,  צפויה לכלול מספר צעדים .  כך ,  הגדלת סכומי הקנסות המינהליים על העסקה לא חוקית של עובד זר .  ביטול היתר להעסקת עובד זר - למעסיק שנתפס מעסיק שלא כחוק - באופן כמעט אוטומטי ,  ולתקופה של עד שלוש שנים  ( הכלל הזה לא יחול על קשיש סיעודי ,  המעסיק עובד זר בטיפולו )  .  כך ,  הטלת חובה של המעסיק להפקיד את שכרו של העובד הזר בחשבון בנק על שמו של העובד הזר וכן הצגת אסמכתאות לכך שהכסף אכן הופקד בחשבון .  זאת בנסיון למנוע ניצול של העובדים הזרים ,  וכבילתם למעסיק באמצעות שמירת שכרם בידי המעסיק .  
בנוסף ,  נקבע כי המפקחים האחראים על אכיפת העסקת של העובדים הזרים כחוק יורשו להכנס לחצרו של מעסיק - ביתו הפרטי ,  המפעל שלו ,  המשק החקלאי שלו - על מנת לבדוק את ביצוע הוראות החוק .  הגדלת עלות העסקה בפועל של העובדים הזרים במטרה גם למנוע את ניצולם וגם לייקר את העסקתם ,  כך שההעסקה שלהם תהיה פחות כדאית בהשוואה לעובד ישראלי  כוללת גם היא שורת צעדים .  בתוכם ,  חובה לשלם תנאי פנסיה ופיצויי פיטורים מלאים לעובד הזר .  החובה הזו קיימת כבר היום אבל נאכפת ברפיפות .  מעתה ,  תהיה חובה להפקיד את כספי הפיצויים והפנסיה בחשבון בנק נפרד ,  והכספים ישולמו לעובד הזר עם עזיבתו את הארץ - תמריץ ליציאה מישראל .  
עלות נוספת היא החובה לשלם דמי אבטלה לעובד הזר על תקופות בהן הוא נותר חסר עבודה בארץ .  את דמי האבטלה תשלם הסוכנות הפרטית שהביאה אותו לארץ .
 אחת הבעיות הקשות ביותר ביבוא עובדים זרים לישראל הוא דמי התיווך שהעובדים הזרים נאלצים לשלם לסוכנות הפרטית המביאה אותם לארץ .  מדובר בדמי תיווך יקרים מאוד ,  אשר העובד הזר חב לסוכנות שהביאה אותו - ובפועל הוא נשאר כבול אליה עד שלא ישולם חובו .  שיטת התיווך הזו הפכה את חלקם של העובדים הזרים לסוג של עבדים מודרניים .  
במטרה למנוע ניצול מחפיר זה ,  הממשלה מנסה לקדם את הסכמי היבוא הבינלאומיים - הסכמים הנחתמים באמצעות סוכנות התיווך של האו"ם ולא דרך סוכנויות פרטיות .  בנוסף ,  נקבע כי יוקם מאגר של עובדים זרים בתחומי הסיעוד ,  השוהים בישראל אך אינם מועסקים .  לא ניתן יהיה לייבא עובד זר חדש מחו"ל ,  בטרם הוצעה עבודה לעובד מתוך המאגר .  בנוסף ,  נקבע כי כל גבית עמלת תיווך אסורה מעובד זר דינה יהיה מאסר של שלוש שנים .  עונש המאסר יחול גם על בעלי המניות של סוכנות התיווך ,  ולא רק על עובדיה ומנהליה .  
לבסוף ,  הממשלה צפויה גם לאמץ צעדים המופנים נגד העובדים הזרים עצמם .  בתוכם ,  לא ינתן לעובד זר לא חוקי אישור שהיה חוקי בישראל בטרם הוא יצא את ישראל לתקופת צינון .  אישור השהייה בישראל יותנה בעיסוק בתחום מסוים בלבד .  עןבד שיעסוק בתחום אחר ,  מהתחום שיוגדר לו ,  יאבד את רשיונו .  
במסגרת הטיפול בעובדים הזרים עצמם ,  תקים הממשלה גם צוות מיוחד בראשותו של המשנה לנגיד בנק ישראל ,  צבי אקשטיין ,  אשר עמד גם בראש הוועדה לקביעת המדיניות הממשלתית בנוגע לעובדים זרים ,  שיעסוק בשאלת העובדים הפלשתינאים .  הצוות יקבע המלצות בנוגע להחמרת הבדיקות של פלשתינאים בכניסה לישראל ,  קביעת מכסות של העסקת פלשתינאיים באופן חוקי בישראל וכן השוואת העלות העסקה של עובדים פלשתינאים לעלות העסקה של עובד ישראל .
 
הממשלה מקשיחה המדיניות נגד עובדים זרים
הממשלה תטפל בבעיית העובדים הזרים דווקא מכיוון המעסיקים :  תגדיל משמעותית את חובות התשלום לעובדים ותשווה במידת האפשר את השכר המשולם להם ולעובדים ישראלים

