בית המשפט אישר הסדר פשרה :  ההסתדרות תחזיר מיליוני שקלים שגבתה מעובדים שלא כדין
ההסכם - בעקבות תביעה לפיה גבתה ההסתדרות דמי חבר ממי שאינם חברים והחזירה סכום קטן מהנדרש
ההסתדרות תחזיר מיליוני שקלים לעובדים מהם גבתה כספים שלא כדין .  בית המשפט המחוזי מרכז אישר הסדר בעניין זה שהושג בעקבות תביעה ייצוגית שהגישו נגד ההסתדרות ענבל סוסתיאל ,  ניר קריים ומיכל בן חור.בתביעה שהגישו השלושה ,  באמצעות עורכי הדין עפר פירט ,  בעז וילנסקי ומיכל בן חור ,  הם טענו שההסתדרות גבתה ,  במקרים מסויימים ,  דמי חבר ממי שאינם חברי ההסתדרות ובמקרים אחרים היא גבתה דמי חבר בסכום כפול .  משהועמדה על כך ,  השיבה ההסתדרות את הכספים ששולמו לה ביתר בערכים נומינליים בלבד ,  בניגוד להוראות חוק הגנת הצרכן וחוק הגנת השכר.בהתאם להסכמים הקיבוציים ,  ההסתדרות רשאית לגבות משכרו של עובד החבר בה דמי חבר בשיעור של 0.9% ממשכורתו .  משכרו של עובד שאינו חבר הסתדרות אך נהנה מהסכמי השכר עליה היא חותמת במקום עבודתו ,  יש לנכות 0.7%.בתגובה להגשת התביעה הייצוגית מינה יו"ר ההסתדרות עופר עיני את שופט ביהמ"ש העליון בדימוס תיאודור אור כדי לבדוק את מנגנון הגבייה של ההסתדרות .  השופט אור הגיש להסתדרות דו"ח בו הצביע על ליקויים רבים במערך הגביה שלה .  ההסתדרות הודיעה כי תפעל לתיקון הליקויים כפי שנחשפו בתביעה הייצוגית .  לאחר קבלת הדו"ח החלו מגעים לפשרה בתביעה.באי כוח העובדים הגיעו להסכם פשרה עם נציגי ההסתדרות ,  שעיקרו פיצויים לעובדים רבים שנגבו מהם כספים שלא בדין .  על פי ההסכם ,  העובדים להם חייבת ההסתדרות כספים יחולקו לשתי קבוצות :  קבוצה א' כוללת כ-40 אלף עובדים אשר ניגבו מהם דמי חבר מעל הדרוש במהלך שבע השנים עד אוגוסט 2008 .  עובדים אלה יקבלו החזר כספי בצ'ק אותו תשלח להם ההסתדרות בדואר .  קבוצה שנייה כוללת עובדים מהם נגבו דמי חבר להסתדרות למרות שלא חתמו על מסמך הצטרפות להסתדרות .  מדובר בעובדים המועסקים במשרדי ממשלה ,  רשויות מקומיות ,  מפעלים ועסקים פרטיים שבהם חתמה ההסתדרות על הסכמי שכר קיבוציים ,  ולכן היתה רשאית לגבות מהם דמי טיפול בשיעור של 0.7% מהשכר ולא דמי חבר מלאים בשיעור 0.9% מהשכר .  חברי קבוצה זו יקבלו פיצוי בשיעור של 75% מההפרש בין דמי החבר לבין דמי הטיפול במהלך שבע השנים שקדמו למארס 2009.כדי שהזכאים יקבלו את הסכומים המגיעים להם בחזרה ,  ההסדר קובע כי ההסתדרות תפנה במכתב ל-128 אלף עובדים המופיעים במאגריה ,  המועסקים באחד מ-3,000 מקומות עבודה ,  אשר לפי הערכה לא ניהלו רישום מסודר בכל הנוגע להצטרפות עובדים להסתדרות .  עובדים אלה יתבקשו לפנות למוקד כדי לאשר שאינם חברי ההסתדרות ,  ואז יישלח לביתם צ'ק ההחזר.יתר העובדים ,  שמספרם עשוי להיות גדול מ-300 אלף ,  שבעבר היו רשומים כחברים בהסתדרות ,  אך כיום אינם חברים בה ,  יוודעו אל הסכם הפשרה באמצעות מודעות שההסתדרות תפרסם בעיתונות .  עובדים אלה אינם רשומים במאגריה של ההסתדרות או שפרטיהם אינם מעודכנים ,  אך זכאים להשבת הכספים .  גם אותם תעדכן ההסתדרות באמצעות מודעות בתקשורת .  על עובדים אלה ,  ששילמו דמי חבר וסבורים כי לא הצטרפו מעולם להסתדרות ,  לפנות למוקד הטלפוני ולהגיש בקשה לקבלת ההחזר .  במקרה של מחלוקת ביחס לזכאות העובד ,  ישמשו עוה"ד עפר פירט ובעז וילנסקי ,  שבאמצעותם הוגשה התביעה היצוגית ,  יחד עם בא כוח ההסתדרות עו"ד גיל אוריון ,  כבוררים במחלוקות.עורכי הדין פירט ווילנסקי הביעו סיפוק מהסכם הפשרה והעריכו כי ההסתדרות תיאלץ להחזיר מאות עד אלפי שקלים לכל עובד ממנו גבתה כספים שלא כדין ,  ובסך הכל הסכום אותו תיאלץ ההסתדרות לשלם יגיע ל-60 מיליון שקל .  דובר ההסתדרות אמר בתגובה : " כבר לפני שנה הודענו שכל עובד שנגבו ממנו כספים ביתר ,  רשאי לפנות להסתדרות בעניין זה .  מי שלאחר בירור יימצא זכאי להחזר ,  יקבל את מלוא הכספים המגיעים לו .  קשה לקבוע כמה אנשים יפנו ומה הסכום הכולל שישולם לעובדים אלה ". 

בית המשפט אישר הסדר פשרה :  ההסתדרות תחזיר מיליוני שקלים שגבתה מעובדים שלא כדין
ההסכם - בעקבות תביעה לפיה גבתה ההסתדרות דמי חבר ממי שאינם חברים והחזירה סכום קטן מהנדרש

