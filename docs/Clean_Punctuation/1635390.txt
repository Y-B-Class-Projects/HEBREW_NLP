לא עמדת בתנאים ?  תקבל פיצוי חלקי
נקמת המבוטחים
 >  >  אחת מטענות הדחייה הנפוצות בביטוחי רכב נוגעת למגבלת גיל הנהג בפוליסה .  אם אירעה תאונה בעת שנהג ברכב אדם שגילו מתחת לגיל המינימלי שצויין בפוליסה ,  ממהרות חברות הביטוח לדחות כליל את התביעה .  דחייה מוחלטת של תביעה אופיינית למשפט הבריטי ולתקופה שלפני חקיקת חוק חוזה הביטוח ב-1981 .  בדין הבריטי שלט הכלל של הכל או לא כלום .  המחוקק הישראלי ביקש להיחלץ מהנוקשות שבדין הבריטי ולעדן את התוצאות הקשות הנובעות ממנו לציבור המבוטחים .  בחוק חוזה הביטוח נקבעו הוראות המורות על הפחתה יחסית של תגמולי הביטוח במקום על שלילתם המוחלטת .  דוגמה ליישום הוראות החוק המחייבות את חברת הביטוח בתשלום יחסי במקום הפטור המוחלט שהעניק לה הדין הבריטי אפשר למצוא בפסק דין של השופט גד ארנברג מבית משפט השלום בירושלים .  יש לקוות שפסק דין זה ישמש מורה דרך להשרשת החוק הישראלי ולשירוש הדין הבריטי .  מבחן המבטח הסביר יחיאל פיטו ,  עובד של חברת אינטרהום ,  נהג ברכב החברה ופגע ברכבו של עבידת מוחמד מאחור .  חברת הביטוח אליהו סירבה לשלם על הנזק שנגרם לרכבו של עבידת .  פיטו ,  נימקה אליהו את סירובה ,  הוא בן 28 בלבד - בעוד שהפוליסה של אינטרהום מוגבלת לנהגים בני יותר מ-30 .  נוכח סירובה של אליהו הגיש עבידת תביעה נגד פיטו ,  אינטרהום וחברת אליהו .  המבוטחים מצדם הגישו הודעה לצד שלישי נגד אליהו .  לאחר שמיעת עדויות הנהגים המעורבים מצא השופט את מבוטחיה של אליהו אחראים לתאונה .  בהמשך עבר השופט גד ארנברג לבחון את דחיית הכיסוי הביטוחי מצד אליהו .  השופט פנה לסעיפי חוק חוזה הביטוח העוסקים בשינויים בסיכון המבוטח .  בסעיף 18 מצא השופט שהחוק לא משחרר את חברת הביטוח מתשלום בשל החמרת הסיכון כשלעצמה .  החוק קובע כי תחול על חברת הביטוח חובת תשלום יחסית ,  שהיא כיחס שבין פרמיית הביטוח ששולמה לבין הפרמיה שהיתה צריכה להיות משולמת לפי המצב שלאחר החמרת הסיכון .  הפטור ,  אם כן ,  הוא יחסי .  החוק מאפשר פטור מלא מתשלום בנסיבות של החמרת הסיכון אך ורק בשני מצבים :  כאשר המבוטח פעל בכוונת מרמה ,  וכאשר מבטח סביר לא היה מסכים לבטח גם תמורת פרמיית ביטוח גבוהה יותר אילו ידע על החמרת הסיכון .  ברור כי כל מבטח היה מסכים לבטח גם נהגים מתחת לגיל 30 ,  קבע השופט .  במשפט אף התברר כי אליהו עצמה הוציאה בעבר למבוטחת ,  אינטרהום ,  פוליסה המכסה נהגים מתחת לגיל 30 .  בנוסף ,  השופט קבע כי לא הוכחה כוונת מרמה .  המבוטחת אמנם ביקשה להעלות את גיל הנהג בפוליסה כדי להפחית את פרמיית הביטוח ,  אך לא הוכח כי השינוי נעשה בכוונת מרמה .  המבוטחת הסבירה ,  הוסיף השופט ,  כי סברה שכל הנהגים שלה עברו את גיל 30 ,  ובפועל נמצא כי כל הנהגים מלבד פיטו עברו את גיל 30 .  השופט קבע כי משלא הוכחה כוונת מרמה ,  וגם לא הוכח כי מבטח סביר לא היה מסכים לבטח אף תמורת פרמיה גבוהה יותר ,  על אליהו לשלם תגמולי ביטוח יחסיים בהתאם להוראות החוק .  אליהו חויבה לשלם תגמול יחסי - שהוא כיחס שבין הפרמיה שנגבתה בפועל לבין הפרמיה שהיתה נגבית לכיסוי נהגים מתחת לגיל 30 - בתוספת שכר טרחה והוצאות משפט .  -- הכותב הוא עורך דין - הסיכון המבוטח הסיכון הכלכלי שחברת הביטוח לוקחת על עצמה תמורת הפרמיה שמשלם המבוטח - הודעה לצד שלישי כתב תביעה שמגיש נתבע במשפט נגד גורם שאינו מעורב בתביעה המקורית ,  בטענה שהוא חייב להשתתף אתו בתשלום לתובע  >  >  אינטרהום נגד אליהוסוג הביטוח :  ביטוח מקיף לרכב התובעת :  אינטרהום בע"מ הנתבעת :  אליהו חברה לביטוח בע"מ מהות התביעה :  תגמולי ביטוח עבור נזק לצד שלישי הסיבה שנתנה חברת הביטוח לדחייה :  גיל הנהג הוא מתחת לגיל המינימלי הנקוב בפוליסה השופט :  גד ארנברג מבית משפט השלום בירושלים מה נפסק :  לחברת הביטוח אין פטור מלא ,  והיא חויבה לשלם תגמולי ביטוח יחסיים

לא עמדת בתנאים ?  תקבל פיצוי חלקי
נקמת המבוטחים

