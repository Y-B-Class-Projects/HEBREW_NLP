מה עושה פרה פוזלת באמצע שכונת גאולה 
דוד מונשיין חוזר אל זירת הפשע של ילדותו - המגרש עליו שכנה הרפת של משפחת רייכנטל בירושלים .  הפרה שהרג אז בטעות לא מפסיקה לרדוף אותו אפילו בימים אלה ,  כשהרפת כבר הפכה מזמן לבניין יקר בטבורה של שכונה חרדית  ?  עניין של זיכרון גנטי
 >  >  לפני חודש הייתי צריך להגיע לפגישה עסקית בסניף בנק הפועלים בגבעה הצרפתית .  נסעתי במונית ,  נתקענו בפקק ענק ,  ופתאום אני רואה מולי פאטה-מורגנה :  רכבת נוסעת על מסילה .  הנהג במכונית הצמודה אלינו הוציא ראש מהחלון והסביר שמדובר בנסיעת מבחן קצרצרה של הרכבת הקלה .  הצצתי בשעון ,  הבנתי שאני מאחר ,  שילמתי לנהג המונית והמשכתי ברגל .  איך שאני מגיע לסניף ,  אני רואה את מתי טל ,  בכיר בהנהלה המרכזית של בנק הפועלים .  הוא רואה אותי ומפטיר בחיוך : " אל תשכח שאתה חייב לי פרה ".  אף אחד לא הבין על מה הוא מדבר .  בשנות ה-50 ,  כשהייתי ילד ,  היו בשכונת גאולה וסביבתה כמה רפתות .  הכי קרובה לבית שלנו היתה הרפת של בכור ברחוב פאת השולחן ,  ולא רחוק ממנה הרפת של ביאלה בראשית חוכמה וזו של אבא של מתי טל ,  חיים הרש רייכנטל ,  ברחוב אבינעם ילין .  בדרכן למרעה ,  עברו הפרות ברחובות ועשו את צורכיהן באופן חופשי ,  כמו בהודו .  בחצר הגדולה של רייכנטל היתה גם מאפיית המצות של בידרמן ,  ששילם לרייכנטל חלק משכר הדירה במצות שמורות שנשברו .  רייכנטל היה מאכיל בהן את הפרות שלו כל הפסח ,  כדי שהחלב שלהן לא יהיה בגדר חמץ .  בשבוע הזה ,  כמו במטה קסמים ,  הרחוב שהוביל לתחום המרעה שלהן בסנהדריה היה נקי מגללים ,  כי הפרות חטפו עצירות .  אלה שהקפידו בפסח לשתות רק את החלב של רייכנטל אמרו שהרחוב נקי כי הפרות רועות ליד קברי הסנהדרין ובחג נדבק בהן ניצוץ של קדושה .  באחד מימי הפסח ,  אני וחבר שלי יעקב מרזל סחבנו חתיכות של ראי שבור מהחצר של קופיץ הזגג והתחלנו לסנוור עוברים ושבים .  כשראינו מולנו את עדר הפרות של רייכנטל סינוורנו גם אותן .  בין הפרות היתה אחת פוזלת שקראו לה שפרה .  כשההשתקפות של השמש ריצדה לה בין העיניים היא נתנה טיסה וברחה לכיוון הרפת .  הרועה התימני התחיל לרדוף אחריה וצעק עלינו : " מה נטפלתם דווקא לזו ,  יש לה נשמה של צדיקה .  השם ישלם לכם כגמולכם ".  שפרה עלתה על מוקש גם למחרת לא הנחנו לשפרה .  הגענו לרפת וסינוורנו אותה שוב ושוב .  היא התחילה להשתולל ,  דרסה את השער ופרצה בריצת אמוק לכיוון העיר העתיקה .  כשהגיעה לשטח ההפקר בין ירושלים היהודית והירדנית ,  עלתה שפרה על מוקש והתפוצצה .  הקצבים משני חלקי העיר עטו על הבשר כמוצאי שלל רב וחיילי צה"ל והליגיון הירדני כמעט נקלעו בגללם לתקרית גבול .  כשרייכנטל שמע על זה ,  הוא עזב הכל והגיע למאפיית  " המשביע "  של אבא שלי . " הבן שלך צריך ללכת לבית ספר לפושעים ",  הוא צעק בהתרגשות , " הוא סינוור את הפרה שלי והיא עלתה על מוקש .  עכשיו אתה חייב לי פרה ".  אבא שלי הקשיב לו רוב קשב ,  וכשנפגשנו שאל אותי אם זה נכון . " מה שרייכנטל לא מספר לך זה שנמאס לה מהמצות ,  אז היא ברחה לעיר העתיקה לאכול פיתות ",  עניתי .  לא זוכר איזה עונש קיבלתי ,  אבל מאותו יום נזהרתי לא לעבור יותר ליד הרפת של רייכנטל .  גם אחרי שנרגע ,  בכל פעם שהיה רואה את אבא שלי ברחוב הוא היה מזכיר לו : " אתה חייב לי פרה ".  הרבה אנשים לטשו עיניים לחצר הגדולה של רייכנטל ,  שכל השטח מסביבה כבר היה בנוי .  כל כמה ימים מישהו היה מתייצב אצלו ומציע מחיר מפתה .  רייכנטל ,  איש עבודה ישר הליכות שלא חשב לרגע להתעשר מאדמתו ,  סירב בכל תוקף .  כשהמשקיעים המשיכו לבלבל את המוח ,  הוא היה פוטר אותם תמיד במשפט  " תשאלו את הפרות אם הן מסכימות ".  מחירים של רמת אביב ג'הרפת המשיכה להניב חלב בלב אזור המגורים ,  עד שב-1959 קיבלו רייכנטל ושאר בעלי הרפתות בשכונה צו פינוי משר החקלאות ,  משה דיין .  גם אחרי שהרפת שלו חוסלה ,  כל פגישה של רייכנטל עם אבא שלי היתה מסתיימת בהערה מחויכת : " אתה חייב לי פרה ".  חיים הרש רייכנטל נפטר ב-1971 וגם אבי הלך לעולמו בינתיים ,  אבל החוב עבר בירושה .  כיום ,  כשהבן שלו מתי טל רק רואה אותי ,  הוא שולף מיד : " אל תשכח שאתה חייב לי פרה ".  באמצע שנות ה-80 נמכר המגרש של הרייכנטלים תמורת שתי דירות ,  פינוי-פיצוי של בידרמן מהמצות על חשבון הקבלן ,  וסכום כסף .  על השטח הוקם בניין בן ארבע קומות ,  עם מרתף ,  מחסנים וחנייה .  עם הזמן האמירו מחירי הנדל"ן בשכונות החרדיות ודירות של 70 מ"ר החלו להיחטף במחירים של טלביה ורמת אביב ג' .  לפני עשר שנים הגיע אלי יהודי חרדי מברוקלין שביקש לקנות דירה באזור .  למזלו ,  בדיוק באותו זמן הוצעה למכירה דירה בבניין שהוקם על הרפת של רייכנטל .  הגעתי איתו לשם ,  ופתאום אני רואה מהומה סביב הבית . " מה קורה ?  ",  שאלתי את אחד האברכים שהתקהלו בכניסה . " נכנסה בהמה ",  הוא ענה ביידיש .  נטשתי את הקליינט שלי ,  הסתננתי דרך טבעת הסקרנים הצפופה וגיליתי לתדהמתי פרה פוזלת בחדר המדרגות .  כשראתה אותי ,  היא פרצה בדהרה וברחה לכיוון העיר העתיקה .  אחרי שהראיתי ללקוח את הדירה ,  נכנסתי לרכב ופתחתי את הרדיו ,  וישר אחרי דיווח על מעצר חשוד בזריקת בקבוק תבערה הודיעו שמתנהל מצוד משטרתי אחרי פרה שברחה מבית המטבחיים ליד הגבעה הצרפתית . " מה פתאום פרה בחדר מדרגות ,  זה נורמלי אצלכם ?  "  שאל החרדי מברוקלין ,  ופער עיני עגל כשעניתי : " יש לה זיכרון גנטי ".  בית המטבחיים על גבול הגבעה הצרפתית נהרס לפני כשמונה שנים ועל חורבותיו מעלה כיום אבק הרכבת הקלה של ירושלים ,  שיוצאת לזחילות הרצה קצרצרות וגורמת לפקקים דווקא כשאני ממהר לפגישה .  הכותב הוא מתווך נדל"ן ירושלמי ,  מחבר  " אגדות מונשיין "
 
מה עושה פרה פוזלת באמצע שכונת גאולה 
דוד מונשיין חוזר אל זירת הפשע של ילדותו - המגרש עליו שכנה הרפת של משפחת רייכנטל בירושלים .  הפרה שהרג אז בטעות לא מפסיקה לרדוף אותו אפילו בימים אלה ,  כשהרפת כבר הפכה מזמן לבניין יקר בטבורה של שכונה חרדית  ?  עניין של זיכרון גנטי

