מהפכה ערכית לחוסן לאומי
בדרך כלל נוהגים לסמן מהפכנים רדיקלים כסכנה ליציבות ,  לממשל ולביטחון הלאומי .  אבל דומה שישראל דווקא זקוקה למהפכת הרוב הדומם בתוכה .  היא זקוקה לו דווקא לשם שרידותה והישרדותה .
 הגופים השלטוניים זקוקים לסיוע חירום מצד אזרחי המדינה .  רשויות המדינה נכשלו ביכולתן להתמודד עם הסכנות הפנימיות המאיימות על התפוררותה של החברה הישראלית .  לחצי היומיום ,  התמרונים הפוליטיים ,  העיסוק בכותרת השעה האחרונה ובתדמית - כל אלה מעמעמים את קולות האזעקה הנשמעים מכל עבר .
 קיומה של ישראל אינו תלוי רק בנבחריה ובעסקני מפלגותיה .  ישראל קיימת בזכות מאות האלפים מבניה המוכנים להגן עליה תוך סיכון חייהם ,  הלוחמים המשרתים ביחידות קרביות בסדיר ובמילואים .  המדינה קיימת בזכות היזמות והחדשנות .  בזכות תעשיינים היוצרים מקומות תעסוקה ,  עמלים המשלמים מסים ,  מדענים ,  מחנכים ויוצרי התרבות ,  אנשים בעלי החסד והאנושיות המסייעים למי שאינו יכול לעזור לעצמו .  ישראל קיימת בזכות אזרחים שעדיין אכפת להם מערכיה ,  ממוסריותה ומתפקודה של מדינת היהודים .  קבוצה זו היא עמוד השדרה הקיומי של הגשמת הציונות בארץ ישראל .  הרוב הדומם הזה מוצא את עצמו ננטש פעם אחר פעם על ידי המנהיגות הפוליטית הנאבקת להישרדותה היא .  
החוסן הלאומי מחייב מנהיגות גדולה ,  שתפעל למימוש המטרות הלאומיות .  חברת מופת בעלת חזון של שלום חייבת למגר את הניכור החברתי כלפי עקרונות הליבה של הציונות .  ישראל זקוקה למדיניות אקטיביסטית הפועלת לחיזוק הסולידריות ,  לשוויון ההזדמנויות ,  לעליונות החינוך ולחידוש ההתיישבות והיזמות בגליל ובנגב .  ישראל כזו תילחם בחומרה בשחיתות בשלטון ותאפשר תפקוד הגיוני של המינהל הציבורי .
 מדינה ללא משפט וללא אכיפה מסכנת את ישותה הריבונית .  החוק הישראלי אינו נאכף בתחומים מסוימים ,  כמו ,  למשל ,  בקהילות הבדואים בדרום וביישובים ערביים מסוימים בצפון .  גם נוער הגבעות אינו מציית להוראות הצבא והמשטרה .  הנוער הזה מפעיל מדיניות פרטית של ענישה כלפי נושאי משרה ופלשתינים .  חרדים הפעילו לאחרונה מצור אלים בירושלים ופעילי שמאל השליכו בקבוקי תבערה על כוחות צה"ל אל מול גדר הביטחון .  לצד האלימות במסווה אידיאולוגי ,  גוברות האלימות החברתית והפשיעה המאורגנת ,  ההופכות לנועזות ולמסוכנות יותר .
 השחיתות מסכנת את ישראל ומפוררת את יסודותיה המוסריים .  במקום לגנות את מי שבגדו בשליחותם החלה מערכה נגד אוכפי החוק ,  מבקר המדינה ,  הפרקליטות ובתי המשפט .  ללא קשר למידת המעורבות הרצויה של המשפט בתחום שיקול הדעת המנהלי ,  היפוך יוצרות מוסרי הוא עדות לשחיתות עצמה .
 ישראל משוועת למהפכת הרוב .  רק מהפכה שכזו תמנע את עריצות המיעוט הפוליטי המונע את שינוי שיטת הממשל .  ישראל מוחזקת בידי מיעוט המקיים את הקואליציה השלטונית .  ישנו מגוון שיטות וניואנסים לתיקון המצב .  במצב החירום הלאומי שבו אנחנו נמצאים יש להכריע במהירות ולבצע רפורמה אמיצה במינהל הציבורי ובשיטת הממשל .
 מי שעושים הכל כדי לשרוד בשלטון תוך כדי הפקרת שליחותם ,  מרפים את ידי הרבים .  הגיעה עת התיקון הממלכתי ,  גם אם בכך ייתכנו סיכונים פוליטיים ? קואליציוניים .  זה בנפשנו .  
הכותב הוא נשיא ומייסד המרכז הבינתחומי הרצליה

מהפכה ערכית לחוסן לאומי
nan
