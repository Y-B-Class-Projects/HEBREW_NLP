עסקית בשבוע | טעם של חופשה ים-תיכונית 
לפורטונה דל מאר ,  ששוכנת במרינה של תל אביב ,  לא באים בשביל האוכל ,  אלא כדי ליהנות מהאווירה
בצהריים שמשיים שנשבה בהם רוח קרירה ,  התיישבנו בטרסה של מסעדת פורטונה דל מאר והרגשנו כאילו אנחנו נמצאים במסעדה בחופי יוון או איטליה .  למרות זאת ,  פורטונה דל מאר ,  שנמצאת במרינה המשופצת של תל אביב ובדומה לנמל ולבריכת גורדון מעוטרת גם היא במשטחי עץ אופנתיים ,  לא מילאה את ההבטחה של מיקומה הנפלא .  בפורטונה דל מאר מציעים ארוחה עסקית בשלוש דרגות מחירים :  76 ,  86 ו-96 שקל .  כל עסקית כוללת פוקצ'ה טרייה בשמן זית ;  שני מזטים לבחירה או סלט ירוק עם שקדים קלויים בווינגרט למנה ראשונה ;  ומנה עיקרית .  הפוקצ'ה ,  שנאפית במקום ,  הוגשה חמה עם שמן זית מתובל והיתה סבירה ,  אך המרקם הנוקשה מעט וטעם לוואי קל מנעו מאתנו להתענג עליה .  למזטים ,  שחלקם הוגשו בקמצנות ,  בחרנו סלט טאבולה חמוץ וטוב ,  צזיקי טעים שהיוגורט בו לא היה שמן דיו לטעמי ,  הרינג שנכבש במקום והיה נימוח וטעים  ( בתוספת 2.5 שקלים )  וסלט קר של עדשים ירוקות וקלמרי שהיה טוב .  היינו ארבעה סועדים ולכן קיבלנו גם סלט ירוק עם שקדים קלויים .  השקדים הקלופים צופו בתערובת תבלינים שהזכירה את תערובת המאנצ'יס שנמכרת בקיוסקים ,  ולא הלמו את הרוטב של הסלט .  לעומת זאת ,  הם יכולים להתאים להפליא כנשנוש לצד בירה .  לעיקריות בחרנו שתי מנות של טייגר שרימפס  ( שתיהן בעסקית של 86 שקל )  ,  אחת ברוטב שומר ופסטיס והשנייה ברוטב אליו אוליו .  פרוסות דקות של שומר טרי הוקפצו בחמאה ,  בשמן זית ובשום ותובלו בפסטיס ויצרו רוטב מרענן שהלם את פירות הים ;  גם רוטב שמן הזית והשום  ( שהכיל חמאה )  היה טוב .  הבעיה העיקרית של שתי המנות הנדיבות היתה טעמו התפל של השרימפס והעובדה שבושלו מעט יתר על המידה .  עוד הזמנו סטייק טונה  ( בעסקית של 96 השקלים )  ,  שהמלצר המליץ עליו בחום ,  אך היה מעט סתמי .  פרוסת הדג שנצרבה קלות על הגריל היתה צלויה מבחוץ ונאה מבפנים כראוי  ( אם כי לא נשאלנו למידת העשייה המועדפת עלינו )  והוגשה עם ג'ינג'ר כבוש ועם רוטב סויה חסר ייחוד ,  שלא התאימו לתוספת תפוחי האדמה האפויים בשמן זית וברוזמרין שהוגשה עם המנות .  העיקרית האחרונה היתה הטובה ביותר - ריזוטו פירות ים בדיו דיונונים  ( גם הוא בעסקית של 96 שקל )  .  האורז המושחר היה נימוח ועשיר בטעמיהם של ציר פירות הים ,  הדיו והחמאה וכן עשיר בשרימפס ,  בקלמרי ,  בראשי קלמרי ובמולים טריים ובשרניים .  יחד עם ספרייט  ( 12 שקל )  ,  כוס קאווה  ( 22 שקל )  ,  כוס יין הבית אדום  ( 25 שקל )  ושני אספרסו ארוך  ( 8 שקלים לאחד )  שהיה שרוף ולא מספק ,  שילמנו 456 שקל .  אף על פי שהאוכל לא הבריק ,  חזרנו אל עמל יומנו עם חיוך ועם תחושה של חופשה ים-תיכונית .  לאור הממצאים ,  בהחלט כדאי לשבת בפורטונה דל מאר לארוחה קלה של מזטים ובירה או יין ,  בלי להזמין ארוחה שלמה - ופשוט ליהנות מהנוף .  חשבון ,  בבקשה ההצעה :  פוקצ'ה ,  שני מזטים לבחירה או סלט ירוק ומנה עיקרית ב-76 ,  86 או 96 שקל .  טוב לביזנס :  חלל פנימי עם חלון גדול אל הים וטרסה ייחודית מאפשרים מגוון צורות ישיבה ,  אך הרוח ,  ריח הים וצלילי נקישת התרנים עשויים להפריע לפגישות עבודה .  בשולחנות הסמוכים :  מעוברי אורח ועד יורדי ים .  יתרון יחסי :  הים ,  הסירות ומבני המרינה משכיחים את המולת הטיילת ואפילו את כיכר אתרים .  מישהו מטפל בך :  שירות אדיב ונעים .  פורטונה דל מאר ,  המרינה בתל אביב .  טל' :  5236730-03 .  העסקית מוגשת בימים א'-ו' בשעות 12:00-17:00

עסקית בשבוע | טעם של חופשה ים-תיכונית 
לפורטונה דל מאר ,  ששוכנת במרינה של תל אביב ,  לא באים בשביל האוכל ,  אלא כדי ליהנות מהאווירה

