קורבן אופנה
שני צור היא אמנם נקבה ממוצעת ,  אבל היא לא תרצח את עצמה בעבור תעשיית האופנה ,  או חולצה .  למה מה קרה ? 
בשבוע שעבר נפתחה בקניון עזריאלי ,  ישתבח שמו לעד ,  החנות החדשה של H & M ישראל .  אני מודה שהעזתי ,  ברוב חוצפה ,  להדיר רגליי מן האירוע הנוצץ והראשון מסוגו הנ"ל ,  וזאת מהסיבה המאוד לא מוצדקת שזה פשוט לא מעניין אותי ,  ויש לי חיים  ( אני בטוחה שחלקכם מזדהה עם תחושות אלה ,  למרות שלא בטוח )  .  אבל היי ,  בכל מקרה כל בנות ישראל היו בחנות ,  אז לא הייתם מצליחים להבחין בי בכלל .  שלא לדבר על העובדה שאם הייתי מגיעה ,  ספק אם הייתי עוזבת את החנות בגפיים שלמות .
 הו ,  האופנה העילית .  הו ,  אלילי הסקיני ,  נביאי הסריגים וכוהני הגופיות .  כל אלה הביטו אלינו מכל מראה וקיר בחנות ביום הפתיחה ,  אך רק לכל בחורה ברת-מזל שלא הוציאו לה את העיניים חברותיה הקונות אחוזות-הטירוף .  ההיסטריה געשה ורעשה ,  ושצפה וקצפה והציפה את כל נשות ישראל ,  מקטינה עד ישישה .  זו הייתה מלחמה קשה ,  וכמו בכל מלחמה ,  ישנם קורבנות .
 ובאיזה מחיר ,  חברים יקרים ,  באיזה מחיר .  מלחמות קודש היו שם על הטופ הראשון ,  כאילו מי-ישמע-מה-קרה ,  ובפנים נמצאת התרופה לסרטן ,  או הפתרון לבעיה הישראלית-פלסטינית ,  ואולי אפילו אחד השבויים שלנו .  נשים זקנות הופלו בחוסר ישע ,  אנשים נמחצו אל דלתות הזכוכית בניסיון נואש להיכנס ולחזות בפלא ההוא ששמו- בד .  כן ,  כמה חתיכות בד בעיצוב חביב ולא יותר ,  מפוזרות להן ברוגע ובנחת על מדף א' ומדף ב' ,  בבואתם משתקפת מכל מראה ומראה בחנות .  
חתיכות הבד הללו לא שונות בהרכבן מאלו שלבשו הקונות  ( פחות או יותר ,  כי אם את פרחה אז אי אפשר באמת להשוות )  שכמהו לאותו הבד ,  אבל לישראליות זה לא מפריע ,  הן עדר בהמות ששועט בעיוורון אחרי אידיאל מטופש וחלול ,  ובדרך אפילו לא שמות לב מה הן עושות ולאיזה נזק הן גורמות .
 הבושה והמבוכה ששטפו אותי כשצפיתי בקליפ באינטרנט ובכתבות של מהדורות החדשות היו ברמות שבכלל לא ידעתי שעוד יש בי .  נאמר לי שהיו תיירים במקום ,  השערה הגיונית למדי ,  וכנראה ששכחנו שאנחנו בכל מקרה לא האנשים הנערצים בעולם וכדאי שנשים לב לרושם שאנחנו מעבירים ,  בעיקר כשיש מצלמות באזור .  אבל למי אכפת מרושם כשיש H & M ,  הא ?  בתיעודים הללו ניתן לראות כיצד נשים בנות ארבעים רומסות נערות צעירות כמו גם קשישות ,  כיצד בנות טיפש-עשרה הגיעו לארץ-לעולם-לא והן השליטות ,  ואז ,  מה זה אנושיות בכלל .
 בעולם האופנה מוכרים לנו בעיקר בלופים .  שהרי ,  קיים סיכוי גדול שהעבירו אלינו את כל הזבל שמדינות אחרות לא רצו כדי לעשות טסטינג להיענות ,  ואנחנו שיתפנו פעולה .  כמו שבעוד חודש יפציעו באחת החנויות הנחשבות עם בגדים מכוערים במחיר מופרז ,  ואנחנו נשתף פעולה .  כמו שמפצירים בנו שאידיאל היופי הוא מידה 34 ,  ואנחנו משתפים פעולה .  כי כאלה אנחנו ,  קטנים ותמימים ,  רחוקים מהמערב ונתונים לחסדיהם של אנשי העולם הגדול ,  הרחוק ההוא ,  שמביאים ממנו בשורות .
 אני כנראה אבקר בחנות הזו ,  וכנראה שגם אתם .  אבל לא היום ,  ולא מחר ,  ונחכה שבוע או שבועיים .  ואז כשנגיע ,  אם שפיות עוד תיוותר בנו ,  נוכל לראות אם הכלוב הגדוש ההוא מלא בקופים צייצנים שמקפצים בהיסטריה מקצה לקצה .  ואם כן ,  תעשו לי טובה ותברחו כל עוד נפשכם בכם .  הטמטום הזה ,  הרדידות הזו ,  הטירוף המביש הזה- הם מידבקים .
 
קורבן אופנה
שני צור היא אמנם נקבה ממוצעת ,  אבל היא לא תרצח את עצמה בעבור תעשיית האופנה ,  או חולצה .  למה מה קרה ? 

