איטליה :  יובנטוס שוב הובילה והפסידה
קייליני הבקיע שער מהיר ,  אבל האמסיק ,  קוואילארלה ולאבצי הפכו וקבעו 1:3 לנאפולי .  יובה מתרחקת מליגת האלופות
אחרי שבוע שחור ,  במהלכו הודחה מאירופה על ידי פולהאם והתרחקה מהמקום הרביעי בעקבות הפסד לסמפדוריה ,  יובנטוס יצאה הערב  ( חמישי )  למשחק חוץ קשה בסן פאולו של נאפולי ,  שוב החזיקה ביתרון ושוב איבדה אותו ,  כשנוצחה 3:1 והמשיכה בצניחה החופשית תחת הדרכתו של אלברטו זאקרוני .
 בעיקרון ,  יובנטוס לא יכלה לפגוש את נאפולי בזמן מתאים יותר .  המארחים לא ניצחו מאז ה-24 בינואר ואיבדו גובה במאבקים על הכרטיס לאירופה לאחרונה ,  עד כדי כך שאפילו הגברת הזקנה  ( שהעונה היא בעיקר הגברת הפצועה )  יכלה לנצל זאת לטובתה .  אלכס מנינגר חזר מפציעה אל בין הקורות ,  אחרי שאנטוניו קימנטי שבר את ידו בצורה מטופשת כשחבט בשולחן בחדר ההלבשה ביום ראשון ,  אבל גם הוא לא הושיע .
 אמאורי פתח בהתקפה לצד אלסנדרו דל פיירו ,  והנסיך היה האיש ששלח לרחבה את הכדור החופשי אותו נגח לרשת ג'ורג'יו קייליני כבר אחרי שבע דקות של משחק .  כמו שקורה לה לא אחת העונה ,  יובנטוס לא הצליחה להמשיך באותה מגמה ונאפולי השתלטה אט אט על המשחק .  
חמש דקות אחרי החטאת פנדל בדקה ה-46 של מארק האמסיק ,  הגיע השוויון ,  כשפאביו קוואליארלה בעבודה נהדרת באגף הגביה לעבר אותו האמסיק ,  שהתרומם גבוה ונגח לרשת של מנינגר .  בדקה ה-72 שני השחקנים החליפו תפקידים ,  כשהאמסיק העביר כדור נפלא מימין וקוואליארלה הבקיע מקרוב .  אזקיאל לאבצי הארגנטינאי סגר עניין בדקה ה-88 .  התוצאה קובעת כי שתי הקבוצות שוות עם 45 נקודות ,  כשיובנטוס במקום השישי רק הודות להפרש שערים עדיף .
 
איטליה :  יובנטוס שוב הובילה והפסידה
קייליני הבקיע שער מהיר ,  אבל האמסיק ,  קוואילארלה ולאבצי הפכו וקבעו 1:3 לנאפולי .  יובה מתרחקת מליגת האלופות

