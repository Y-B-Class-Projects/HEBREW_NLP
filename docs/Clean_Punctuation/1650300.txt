לא ינום ולא יישן מבוטח בישראל ?  
נקמת המבוטחים
 >  >  הייתכן שחברת ביטוח תאסור על מבוטחיה ליטול כדורי שינה כדי שיוכלו לשמור טוב יותר על הרכוש המבוטח ?  הייתכן שהחברה תטען שכל תשלומי הפרמיה של מבוטח ירדו לטמיון משום שהוא לא התעורר לצלצול הטלפון של מוקד השמירה שאליו מחובר העסק שלו ?  הייתכן שבית משפט יפטור חברת ביטוח מאחריות מכיוון שהמשיך לישון ?  ובכן ,  זה ייתכן - ואף קרה .  בית משפט השלום בתל אביב פטר את חברת הראל מתשלום תגמולי ביטוח רק משום שהמבוטח שלה היה שקוע בשינה ולא התעורר לצלצול הטלפון .  המקרה נוגע למחסן שביטח אבידן פרג' בחברת הביטוח הראל .  המחסן נפרץ ,  ותכולתו נגנבה .  לא היתה מחלוקת על כך שפרג' התקין את כל אמצעי המיגון שנדרשו בפוליסה ,  לרבות חיבור המחסן לחברת מוקד .  לא היתה גם מחלוקת על כך שאמצעי המיגון הופעלו .  בחברת המוקד התקבלה קריאה ,  ונשלח סייר שהגיע לעסק ,  לא מצא סימני פריצה - ועזב .  אלא שהראל נתלתה בתנאי בפוליסה שלפיו על חברת המוקד להזעיק את המבוטח לבית העסק .  חברת המוקד התקשרה אליך ,  אמרו בהראל לפרג' ,  אך אתה לא ענית לטלפון .  פרג' הסביר כי נטל כדור שינה ,  נרדם ולא שמע את צלצול הטלפון .  זה לא מעניין ,  הקשיחה הראל את לבה .  מדובר ב"תנאי מוקדם "  שאי קיומו פוטר מתשלום תגמולי ביטוח .  בית המשפט נלכד בפח שטומנות חברות הביטוח כשהן מנסחות את תנאי המיגון בפוליסה כ"תנאי מוקדם ".  מילות הקסם  " תנאי מוקדם "  הופכות את תנאי המיגון לתנאי לקיומו של חוזה הביטוח .  הן גם מטילות על המבוטח את נטל הוכחת עמידתו בתנאי המיגון ומקנות לחברת הביטוח פטור כשהמבוטח נכשל במילוי התנאי ,  תהא אשר תהא הסיבה .  אלא שחוק חוזה הביטוח קובע בדיוק להפך .  סעיף 21 לחוק חוזה הביטוח ,  כפי שקבעה לא אחת הפסיקה ,  שולל את האפשרות לקבוע את תנאי המיגון בפוליסה כתנאי מוקדם .  החוק ותקנות שהותקנו קובעים כי מבוטח שהפר תנאי מיגון זכאי לתגמולי ביטוח בשיעור יחסי שהוא כיחס שבין הפרמיה ששילם לפרמיה שהיתה נגבית ממנו ללא תנאי המיגון .  בחוק ובתקנות נקבע כי חברת הביטוח משוחררת מתשלום רק אם תוכיח שהמבוטח פעל בכוונת מרמה ,  או שמבטח סביר לא היה מבטח ללא תנאי המיגון שהופר .  שופטת בית משפט המשפט המחוזי בתל אביב ,  יהודית שבח ,  שדנה בערעור ,  היתה ערה להוראת סעיף 21 לחוק .  הסעיף בפוליסה שעניינו דרישת הגעת המבוטח לבית העסק ,  קובעת השופטת ,  אינו תנאי מוקדם לחלות הפוליסה .  הפרשנות הגורפת ,  מוסיפה השופטת ,  שלפיה על המבוטח להיות זמין 24 שעות ביממה ושבעה ימים בשבוע - כולל שבתות וחגים ,  מחלה ,  שמחות וימי אבל - לא סבירה .  הדעת נותנת ,  ממשיכה ומסבירה השופטת ,  שאם המבוטח הולך ביום כיפור לבית הכנסת ,  הוא רשאי לנתק את הטלפון .  הוא הדין אם הוא משתתף בלוויה ,  נמצא בביקור אצל רופא ,  שוכב חולה במיטה ,  או שחלה תקלה במכשיר הטלפון שלו וכיוצא באלה .  הראל לא טענה ולא הוכיחה כי פרג' פעל בכוונת מרמה .  הראל גם לא הוכיחה כי מבטח סביר לא היה מתקשר בפוליסת הביטוח לו ידע על מנהגו של פרג' לישון בלילות ,  לעתים אף לקחת כדור שינה ,  ואף לא הוכיחה שיעור פרמיה גבוה יותר .  לפיכך מקבלת השופטת שבח את הערעור שהגיש פרג' וקובעת שעל הראל לשלם לפרג' את מלוא תגמולי הביטוח ללא כל הפחתה ,  והתיק הוחזר לבית משפט השלום לקביעת גובה הפיצוי .  משנתקבל הערעור חייבה השופטת שבח את הראל בהוצאות הערעור ובשכר טרחת עורך דין בסך 20 אלף שקל בתוספת מע"מ .  הכותב הוא עורך דין  *  *  * אבידן פרג' נגד הראל  >  >  סוג הביטוח :  ביטוח מחסן מפני פריצה התובע :  אבידן פרג' הנתבעת :  הראל חברה לביטוח בע"מ מהות התביעה :  תביעה לכיסוי נזקי פריצה הסיבה שנתנה חברת הביטוח לדחייה :  המבוטח נרדם ולא ענה לצלצול הטלפון ובכך הפר תנאי מוקדם לביטוח השופטת :  יהודית שבח מבית המשפט המחוזי בתל אביב תאריך הפסיקה :  24.2.10 מה נפסק :  אין מדובר בתנאי מוקדם .  פרשנות חברת הביטוח שלפיה המבוטח צריך להיות זמין לטלפון תמיד אינה סבירה ואינה מתיישבת עם השכל הישר וההיגיון הבריא

לא ינום ולא יישן מבוטח בישראל ?  
נקמת המבוטחים

