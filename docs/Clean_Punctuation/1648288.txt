כך תיראה רשות התקשורת הישראלית
פרטים בלעדיים מתזכיר החוק לביטול משרד התקשורת שמקדם השר משה כחלון :  תוקם רשות עצמאית שתפוקח על ידי שתי מועצות ציבוריות - לתוכן ולטלקום .  ראש המועצה לטלקום יכהן כיו"ר הרשות ,  ויהפוך לאיש החזק ביותר בה
 >  >   " זה לא ספין .  דיברתי עם השר על זה כמה פעמים והוא השתכנע באמת שצריך להקים רשות תקשורת בישראל והוא דוחף את העניין קדימה ",  כך אמר בכיר המקורב לשר התקשורת .  הבכיר מתייחס לכוונת שר התקשורת משה כחלון ,  להוביל לסגירה של משרד התקשורת ולהקמה של רשות תקשורת עצמאית שתחליף את המשרד .  בסביבה הפוליטית הישראלית ,  מדובר במהלך אמיץ מאוד ,  שאם יתממש יפתיע את כל הציניקנים - שר בישראל מעדיף את האינטרס הציבורי ,  על פני האינטרס האישי והפוליטי .  ללא ספק מהלך חריג ומעורר כבוד .  רשות תקשורת מקצועית היא הגוף המסדיר של תחום הטלקום והשידורים ,  תוך דגש על תכנון ארוך טווח ומדיניות עקבית ומקצועית ,  ללא השפעה פוליטית .  מצב זה קיים ברוב מדינות העולם המפותח ,  שהבינו כבר לפני שנים כי אין מתפקידה של הממשלה לפקח על שוק עסקי כמו שוק התקשורת .  בקרב אנשי התעשייה ואנשי המקצוע יש כבר קונצנזוס בנושא ,  אך עד כה גברו השיקולים הפוליטיים על המקצועיים .  בשבוע שעבר פורסם כי השר כחלון הורה לאנשי המחלקה המשפטית לגבש תזכיר חוק במסגרתו ייסגר משרד התקשורת ותחתיו תוקם רשות עצמאית . " עכשיו אלוהים הוא בפרטים ",  אמר גורם שלטוני בכיר ורמז כי רק צלילה לתוך פרטי החוק תוכל לחשוף אם מדובר ברפורמה אמיתית .  מה יהיו הסמכויות של הרשות ?  מי ימנה את חבריה ?  כיצד יבוצע הפיקוח הציבורי ?  מה יהיה המבנה הארגוני שלה וכיצד תיבנה המסגרת התקציבית ?  לידי themarker הגיע מידע מתוך תזכיר החוק לגבי המתכונת המתגבשת ,  וכן פרטים לגבי הסוגיות שטרם נפתרו .  מה יהיו סמכויותיה של רשות התקשורת ?  רשות התקשורת תהיה גוף רגולטורי אחד שירכז את כל הסמכויות בתחומי התקשורת והשידורים .  הרשות תקבל לידיה את הסמכויות שיש כיום למשרד התקשורת בתחום הטלקום  ( סלולר ,  קווי ,  אינטרנט וכדומה )  ,  את הסמכויות שיש למועצת הכבלים והלווין לפיקוח על hot ו-yes ואת הסמכויות שיש כיום לרשות השנייה לפיקוח על רשת ,  קשת ,  ערוץ 10 והרדיו האזורי .  בתזכיר החוק נכתב כי הרשות תשים נר לרגליה את קידום התחרות בענף התקשורת והדאגה לצרכן .  אלה שני עקרונות מנחים שיובילו את פעילותה של הרשות .  איזה משרד ממשלתי יפקח על הרשות ?  בעבר היה רעיון שרשות התקשורת תהיה תאגיד סטטוטורי חוץ ממשלתי ,  בדומה לרשות השנייה כיום .  עם זאת ,  על פי תזכיר החוק המתגבש כעת רשות התקשורת תהיה גוף פנים ממשלתי ,  הדומה לרשות להגבלים עסקיים ולרשות לניירות ערך .  רשות התקשורת תהיה כפופה לשר התמ"ת .  עובדיה יהיו עובדי מדינה .  במשרד התקשורת חושבים שמבנה כזה מאפשר איזונים ובלמים יותר נכונים לרשות .  מתי תקום הרשות ?  כאמור ,  בימים אלה מגבש משרד התקשורת תזכיר חוק לרשות .  זהו חוק מורכב וארוך שניסוחו יסתיים בעוד כמה שבועות .  לאחר מכן תזכיר החוק יישלח למשרדי הממשלה השונים :  האוצר ,  המשפטים וכן הלאה ,  בכדי שיגיבו להצעה ואולי יציעו שינויים .  לאחר מכן יוגש הנוסח המתוקן לאישור ועדת השרים לחקיקה ,  כחוק ממשלתי ,  ואז יוגש לאישור בקריאה ראשונה בכנסת .  החוק יידרש אישור של וועדת הכלכלה בכנסת .  רק אחרי הפרוצדורה הזו יעבור החוק בקריאות שנייה ושלישית וייהפך לעובדה .  מרגע סיום אישור החוק ההערכה היא שייקח פרק זמן של עוד שנה עד שתתחיל לפעול רשות תקשורת במדינה .  ההערכות הן כי כל התהליך ייארך שנה וחצי עד שנתיים .  מה יהיה המבנה הארגוני של הרשות ?  בבסיסה תסתמך הרשות על מגוון רחב של אנשי מקצוע .  מדובר במאסה העיקרית של עובדי הרשות ,  מומחים בתחום התדר ,  כלכלנים ,  עורכי דין ומומחים לתחום התוכן והשידורים .  באותו ריבוע כמובן יהיו גם אנשי המינהלה של הרשות .  כל הגוף הזה ינוהל על ידי מנכ"ל רשות התקשורת .  מנכ"ל הרשות ידווח ויפעל מתחת לשתי המועצות הציבוריות ,  שהם כמו מועצות מנהלים במגזר הפרטי .  מועצה אחת תיקרא מועצת התקשורת  ( או מועצת הטלקום )  ומועצה שנייה תיקרא מועצת תכני השידור .  מה תפקידן של שתי המועצות ?  אפשר לדמות את המועצות לשתי מועצות מנהלים  ( דירקטורים )  שאליהן מדווח המנכ"ל .  בראש כל מועצה יש יו"ר .  שתי המועצות הן בהיררכיה שווה ,  אך נקבע שאם יש מחלוקת בין המועצות ,  תהיה מועצת הטלקום המחליטה ,  והיו"ר שלה הוא למעשה יו"ר רשות התקשורת .  כדי ליצור נוכחות משמעותית גם לתחום התוכן ,  נקבע שיו"ר מועצת השידורים יהיה חבר במועצת התקשורת .  כל מועצה תכלול בין שישה לעשרה חברים - חלקם פקידים וחלקם נבחרי ציבור .  כיצד ימונו חברי מועצות רשות התקשורת ?  שאלת המינויים לרשות חשובה מאין כמוה - זו דרכם של הפוליטיקאים לחלק ג'ובים .  משרד התקשורת דן כיום בשני מודלים שמטרתם הרחקת ההשפעה הפוליטית על בחירת האנשים .  מודל ראשון שנידון הוא של ועדה שתמליץ לשר התמ"ת על הרכב חברי הוועדה .  מודל שני הוא של ועדת איתור חיצונית לבחירת דירקטורים שבראשה יעמוד שופט בדימוס .  אחרי שייבחרו ,  המועצות הן שיבחרו את המנכ"ל .  מנכ"ל רשות התקשורת יצטרך לעמוד בתנאי סף של ניסיון ניהולי וניסיון של כחמש שנים בתחום התקשורת .  המנכ"ל יהיה גורם מקצועי שיקבל מינוי לארבע שנים ותתכן גם אופציה להארכת כהונה .  היתרון של מנכ"ל על פני שר הוא הקביעות ,  שכן שרים מתחלפים בקצב מהיר במציאות השלטונית הישראלית .  כמו כן ,  מנכ"ל הרשות יהיה מחויב לכלל הציבור מול המחויבות הסקטוריאלית של שר .  כמה אנשים יהיו ברשות התקשורת כולה ?  שר התקשורת אינו רוצה להיזכר כמי שחתום על פיטורי עובדים ולכן הכוונה בתזכיר החוק שמגבשים אנשיו היא שרשות התקשורת החדשה תקלוט לתוכה את כל עובדי משרד התקשורת כיום - כ-140 ,  ואת כל עובדי מועצת הרשות השנייה - כ-60 .  כמובן שיש בכך מעט היגיון משום כפילויות התפקידים בין הגופים ,  בעיקר בעובדי מנהלה .  לכן ,  בכוונת האוצר לדרוש התייעלות בנושא כוח האדם במעבר לרשות תקשורת ואילו המסר של משרד התקשורת הוא :  אנחנו ממילא משרד קטן למשימות ההסדרה הנוכחיות שלנו - אסור לבצע קיצוץ כוח אדם נוסף במעבר לרשות .  מה יהיו מקורות התקציב של הרשות ?  כיום משרד התקשורת ניזון מתקציב מדינה של כ-51 מיליון שקל ,  כש-32 מיליון שקל מהם הם בסיס השכר .  הרשות השנייה נשענת על דמי זיכיון שהיא מקבלת מרשת ,  קשת וערוץ 10 ,  וסך כל התקציב שלה עומד על כ-60 מיליון שקל - כש-30 מיליון שקל מהם מיועדים להפצת שידורים .  תזכיר החוק הנוכחי לרשות תקשורת כולל מהפכה - שינוי כולל במודל התקצוב של רשות התקשורת כך שזכייניות הטלוויזיה לא ישלמו כלל דמי זיכיון .  המסקנה היא כי עיקר התקצוב יגיע מכספי תקציב מדינה .  ומה עם רשות השידור ?  למרות שהכוונה להקים רשות תקשורת שתטפל בכלל הסוגיות של השוק ,  אין הכוונה להכליל גם את רשות השידור במסגרת רשות התקשורת .  בדומה למודל הבריטי ,  הפיקוח על השידור הציבורי ייעשה בנפרד .  מאחורי הקלעים ,  האמת היא שאף אחד לא רוצה להתקרב למיטה החולה הקרויה רשות השידור .  שם המהפכה תצטרך לחכות .
 
כך תיראה רשות התקשורת הישראלית
פרטים בלעדיים מתזכיר החוק לביטול משרד התקשורת שמקדם השר משה כחלון :  תוקם רשות עצמאית שתפוקח על ידי שתי מועצות ציבוריות - לתוכן ולטלקום .  ראש המועצה לטלקום יכהן כיו"ר הרשות ,  ויהפוך לאיש החזק ביותר בה

