והעיקר לא לפחד כלל
שווקי העולם רועדים ,  גוש היורו עצבני בגלל יוון ,  ספרד ופורטוגל הסובלות מגרעונות ובעיות פיננסיות ,  ובוול סטריט ובטוקיו חששות .  עמי שקד ,  בינתיים ,  רגוע וחושב שאין סיבה לפאניקה
בעוד הסערה בשווקים העולמיים נמשכת וגוש היורו עצבני בשל פחד גובר מאי יציבות כלכלית ביוון ,  ספרד ופורטוגל ,  נראה כי החששות מוגזמים ונובעים מלחץ פסיכולוגי מיותר בחלקו .  לחץ שכזה ,  הנבנה לעיתים על חצאי שמועות ונבואות ,  מכתיב פאניקה בקרב המשקיעים ,  ואלה מחריפים מגמות מסחר והופכים ירידות למפולות בבורסות .  
החששות מאי יכולתן של מספר מדינות בגוש היורו לפרוע את חובן ,  גרמו לחולשה בכל הגוש - גם בקרב מדינות יציבות כלכלית .  כך גם החשש מאי צמיחה מספקת בברזיל ובסין ,  בצירוף הגבלות אשראי ,  השפיעו לרעה על כל הבורסות המקומיות .  חששות הם דבר  " סחיר "  שעובר בתקשורת תוך דקות והשפעתם על השווקים חדה ומהירה .  רק שחששות נשארים לעיתים רק בגדר חששות .
 הסחירות של נבואות שחורות , " נביאי הזעם ",  שהפכו למקהלה ולפעמים לסוג של סלברטיס  ( רוביני ,  וויטני ,  טאלב ועוד )  עוברת לשווקים במהירות מדהימה ומשפיעה על מגמות המסחר .  כך למשל ,  רוביני וחבריו מנבאים מתחילת השנה על אסונות צפויים בשווקים והתרסקויות במניות ,  וג'ים רוג'רס ,  עוד גורו ,  מודיע שארה"ב אוטוטו פושטת רגל וצריך לקנות סחורות או זהב ולגור בסין שהיא אם כל הכלכלות היציבות בעולמנו המתהפך .
 נביאי הזעם צדקו ב- 2007 כשחזו את המפולת והמשבר .  אולם ,  איש מהם לא צפה את העליות של 2009 ואיש מהם אינו יודע אם 2010 תהיה רעה למניות או עוד שנת התאוששות .  
כאשר הריבית העולמית סביב האפס ,  הכסף זול וזמין בכמויות על ידי גופים ממשלתיים ,  והכלכלה מראה סימני התאוששות ,  קשה להניח שדווקא המניות יתרסקו אבל לנביאי הזעם יש רק נבואה אחת  קטסטרופה שוב בשער .  לפעמים זה נשמע כמו סוג של תקליט מקולקל .
 יש כמובן את  " נביאי המטבעות "  שהם אופרה דומה .  חלקם הספידו וקברו את הדולר ורוממו את היורו ,  והנה בימים אלה דווקא הדולר מתחזק והיורו נחלש .  ויש את שלמה מעוז ,  כלכלן פופוליסט ,  שמטיף לסטנלי פישר כיצד לנהוג ברכישת הדולרים .  אליו נלווים מטיפים ויועצים שנותנים שעורים פרטיים לנגיד כיצד לנהל מדיניות מוניטרית נכונה .  למזלם פישר נמנע מתשובה .  ג'נטלמן .  החכם בעת הזו ידום .
 את בעיות יוון ,  ספרד ופורטוגל יפתור האיחוד האירופי ועדיף שקרן המטבע הבינלאומית תהיה מעורבת בסיפור .  האיחוד לא יתפרק בגלל בעיות כלכליות של יוון ,  והשווקים באירופה יתייצבו בהדרגה ומימוש אינו מילת גנאי .  גם בארה"ב תהליך ההתאוששות ימשך לאיטו ,  גם אם פחות מהציפיות האופטימיות יתר על המידה שהזניקו את וול סטריט .  גם יפן לא תיעלם מהנוף הכלכלי ,  וברזיל ,  הודו וסין ימשיכו לצמוח ולפרוח ויסייעו להתאוששות העולמית .
 לאחר הגאות בשווקים ב  2009 ,  טבעי ואף רצוי שיגיע מימוש רווחים .  שוק בריא עולה ומתממש ואינו כרטיס בכיוון אחד של עליות .  אין משמעות במצב של מימוש גם לנבואות של טכנאי הבורסה על קווי תמיכה ,  נוסחת פיבונאצ'י ,  נרות יפניים ושלל ביטויים טכניים שמעולם לא הבנתי ולא הוכיחו עצמם ככלים לחיזוי רציני של מגמות מסחר .
 בשוק הישראלי הקטן עברנו מימוש ויתכן שהוא לפני סיום או שיעמיק בעוד מספר אחוזים .  בכל מקרה ,  אין באמת סיבה לפאניקה בישראל שעשויה לצמוח כלכלית השנה בכ  5.7% ואולי יותר .
 עוד יהיו ירידות במניות ,  תהפוכות במטבעות ואירועים גיאופוליטיים ,  אך העיקרון שצריך להנחות משקיעים הוא  היעדר חרדה ,  ומי שיבין זאת יכלכל השקעותיו בתבונה .
 ד"ר עמי שקד ,  פסיכולוג מדריך  מומחה ,  המרכז ללימודים אקדמיים אור יהודה .
 
והעיקר לא לפחד כלל
שווקי העולם רועדים ,  גוש היורו עצבני בגלל יוון ,  ספרד ופורטוגל הסובלות מגרעונות ובעיות פיננסיות ,  ובוול סטריט ובטוקיו חששות .  עמי שקד ,  בינתיים ,  רגוע וחושב שאין סיבה לפאניקה

