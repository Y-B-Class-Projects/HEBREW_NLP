גוגל הטילה פצצה על אינקרדימייל - והמניה קרסה ב-22% 
 >  >   " יש לנו ראות מוגבלת מעבר לרבעון השני ,  בעקבות הבנתנו כי גוגל שוקלת לשנות את המדיניות בשוק - מה שישפיע על הנכסים שבהם אנחנו תלויים לייצור הכנסותינו ממנועי חיפוש .  גוגל הודיעה לנו כי בזמן ששינויים אלו נבחנים בהנהלה .  לא התקבלה החלטה בינתיים ואין ודאות כי אכן תתקבל כזו החלטה .  אפילו אם תתקבל החלטה כזו ,  לא תהיה לה השפעה עלינו לפני סוף 2010 ",  כך ציין מנכ"ל אינקרדימייל ,  עופר אדלר ,  עם פרסום דו"חות הרבעון הרביעי של החברה .  בעקבות דברי אדלר נמחקו 22% מערך אינקרדימייל בשני ימי המסחר האחרונים ,  משום שהם עורו את חשש המשקיעים כי תור הזהב של אינקרדימייל מאחוריה ,  וכי גוגל עשויה להפסיק לעבוד עמה ,  או לחלופין לשנות את מדיניות חלוקת הרווחים עמה ועם חברות דומות לה .  כ-75% מהכנסותיה בתחום מנועי החיפוש ,  שהם מרבית הכנסותיה ,  תלויות בגוגל .  מניית החברה הוסיפה 147.5% בשנה האחרונה .  אינקרדימייל פיתחה תוכנת דואר שמכילה ערכות הנפשה .  אדלר הוסיף : " אנחנו בוחנים עם גוגל דרכים חדשות לשמור על מערכת היחסים בין החברות .  אנו עובדים גם על הקטנת התלות בגוגל .  אנחנו גם בוחנים חלופות לתיעול הטראפיק שלנו עם שחקנים אחרים בשוק .  על אף שאנחנו מאמינים כי ההכנסות ממנועי חיפוש ימשיכו להיות מרבית הכנסותינו ,  ב-2010 נגביר את המאמצים להגדיל את ההכנסות ממוצרים ומתחומים אחרים ".  אינקרדימייל משתמשת במערכת ה-adsense של גוגל ,  המאפשרת לאינקרדימייל לקבל חלק מההכנסות המתקבלות מכניסת משתמשי האתרים של אינקרדימייל לקישורים הממומנים של גוגל .  כך מתחלקות אינקרדימייל וגוגל בהכנסות מהמפרסמים .  אלה מתקבלים כתוצאה מחיפוש הנעשה באמצעות מנוע החיפוש של גוגל ,  המופעל מהאתרים של אינקרדימייל החל בסוף 2006 .  אינקרדימייל כבר ידעה בעיות עם גוגל בעבר ,  כשענקית החיפוש הפסיקה לעבוד עם החברה לתקופה מסוימת ,  על רקע העובדה כי החברה ייצרה תנועה רבה מדי ביחס לתוכנית הפרסום שבה היא היתה שותפה של גוגל .  מלבד ההצהרה ,  אינקרדימייל ,  שהעלתה את תחזיתיה ל-2009 פעמיים השנה ,  עמדה בתחזיות וסיימה את 2009 עם הכנסות של 27.2 מיליון דולר - עלייה של 24% ביחס ל-2008 .  הרווח הנקי הסתכם ב-8 מיליון דולר - עלייה של 81.8% ביחס ל-2008 .  הרווח התפעולי הסתכם ב-11.5 מיליון דולר ב-2009 ,  לעומת 200 אלף דולר ב-2008 .  שולי הרווח הגולמי צמחו ל-94% לעומת 92% ב-2008 ,  על רקע העובדה כי ההכנסות ממנועי החיפוש אינן דורשות עלויות תפעול גבוהות .  בנוסף ,  חתכה החברה ב-2009 את הוצאות התפעול ב-29% ביחס ל-2008 ל-14.1 מיליון דולר .
 
גוגל הטילה פצצה על אינקרדימייל - והמניה קרסה ב-22% 
nan
