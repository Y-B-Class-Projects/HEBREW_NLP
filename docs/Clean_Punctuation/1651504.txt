ביידן : " מגנה את אישור הבנייה במז' י-ם "
 סגן נשיא ארה"ב אמר כי ההחלטה לבנות 1,600 יחידות דיור בשכונת רמת שלמה במזרח ירושלים מהווה  " בדיוק הצעד שמערער את האמון לו אנו זקוקים כעת "  בשיחות הקרבה בין ישראל והפלסטינים
 ( הערוץ הראשון ) 
סגן נשיא ארצות הברית ג'ו ביידן המבקר בישראל ,  התייחס הערב  ( שלישי )  להחלטת הוועדה לתכנון ובנייה במשרד הפנים ,  שאישרה בניית 1,600 יחידות דיור בשכונת רמת שלמה במזרח ירושלים .  לדברי ביידן ,  הוא  " מגנה את החלטת ממשלת ישראל לקדם את התכנון לבניית יחידות דיור חדשות .  מהות ותזמון ההודעה ,  במיוחד לאור השקת שיחות הקירבה ,  הם בדיוק הצעד שמערער את האמון לו אנו זקוקים כעת ". 
מוקדם יותר הערב ניהל יו"ר הרשות הפלסטינית אבו מאזן שיחת טלפון  " בהולה "  עם מזכ"ל הליגה הערבית עמרו מוסא ,  בעקבות ההחלטה על המשך הבנייה .  אבו מאזן דן עם מוסא בהחלטה הישראלית והתייעץ איתו אילו צעדים מדיניים  " דחופים "  ניתן לנקוט בעקבות  " הפרובוקציה הברורה וההסלמה המכוונת ".  עוד דווח כי אבו מאזן ביקש ממוסא לקיים התייעצויות עם יתר מדינות ערב ולהחליט אילו צעדים ניתן לנקוט  " לנוכח ההחלטה הישראלית הקוראת תיגר על הרצון הבינלאומי ". 
ראש צוות המשא ומתן הפלסטיני ,  ד"ר סאיב עריקאת ,  אמר כי ההחלטה היא חלק  " ממדיניות שיטתית שמטרתה להרוס את תהליך השלום ".  בהודעה מטעם הרשות הפלסטינית שמסר דוברו של אבו מאזן ,  נביל אבו-רודיינה נאמר כי ההחלטה הישראלית  " תכשיל את המשא ומתן בין ישראל לפלסטינים ". 
בתוך כך הודיע דובר חמאס סאמי אבו זוהרי כי צעד זה , " הבא במקביל להחלטה לחדש את המשא ומתן עם ישראל ,  מוכיח כי ניהול משא ומתן עם ישראל הוא פשע לאומי הפוגע באינטרס הפלסטיני ".  הוא הוסיף וקרא לרשות הפלסטינית שלא לנהל מגעים עם ישראל כי  " הדבר מעניק גושפנקא לישראל להמשיך בפשעיה נגד העם הפלסטיני ". 
שר הפנים אלי ישי אמר כי ההחלטה התקבלה לפני זמן רב וכי אין להודעה עליה קשר לביקור סגן נשיא ארה"ב ג'ו ביידן . " הוועדה המחוזית ירושלים אישרה היום להפקדה תוכנית שנסחבת יותר משלוש שנים .  מדובר בשלב פרוצדורלי במסגרת הליך ארוך שיימשך עוד זמן רב .  עיתוי כינוס הוועדה נקבע מראש ואין לו שום קשר לביקורו בישראל של סגן נשיא ארצות הברית ג'ו ביידן ".  ישי הודיע כי הוא עדכן את ראש הממשלה בקיום ההליך לפני שעה קלה .
 יו"ר מרצ ,  ח"כ חיים אורון אמר בתגובה לאישור המשך הבנייה כי  " בפועל ,  זו תוכניתה של ממשלת נתניהו .  ההחלטה רק ממחישה שהדיבורים על הצורך בחידוש המשא ומתן המדיני עם הפלסטינים אינם אלא הצהרות חלולות הנעדרות ולו גרם אחד של כנות .  נתניהו מבקש שלום עם הקנאות מבית ,  לא עם הפלסטינים ". 
במסגרת התוכנית ,  התואמת לתכנית המתאר של ירושלים 2000 ,  מוצעת הרחבתה של השכונה לכיוון דרום ומזרח ,  תוך שדרוג כביש הכניסה הקיים והוספת כביש גישה נוסף מכיוון מערב .  התוכנית כוללת 1,600 יחידות דיור ,  בתמהיל המבטיח לפחות 30% של יחידות דיור קטנות יחסית ,  המיועדות לזוגות צעירים  ( עד 95 מ"ר )  .  על פי הוועדה ,  התוכנית כוללת הקצאה נרחבת לצרכי ציבור ,  אשר  " עונה בין היתר גם על חוסרים קיימים בשכונה הותיקה ".  שטח התכנית עומד על כ- 580 דונם והגודל הממוצע של יחידת דיור הינו 120 מ"ר .
 עמותת  " עיר עמים ",  עמותה בלתי-מפלגתית העוסקת בסוגיית ירושלים בהקשר של הסכסוך הישראלי-פלסטיני ,  מיהרה לגנות את ההודעה ואמרה כי  " כל בנייה ישראלית נוספת בשכונות שמעבר לקו הירוק בירושלים עלולה להתפרש כפרובוקציה ישראלית ומעמידה בסימן שאלה את תום הלב הישראלי ערב פתיחת שיחות הקרבה בין ישראל לפלסטינים .  הבנייה פוגעת באווירה הדרושה לניהול שיחות פוריות ". 
עדכון ראשון :  19:24

ביידן : " מגנה את אישור הבנייה במז' י-ם "
 סגן נשיא ארה"ב אמר כי ההחלטה לבנות 1,600 יחידות דיור בשכונת רמת שלמה במזרח ירושלים מהווה  " בדיוק הצעד שמערער את האמון לו אנו זקוקים כעת "  בשיחות הקרבה בין ישראל והפלסטינים

