יש בעיה ,  אבל הבריונות מיותרת 
לא האמנתי למשמע אוזניי :  בכיר במשרד החוץ הסביר לי כי התרברבותו של דני אילון לפני התקשורת  - " הוא על כיסא נמוך אנחנו על כיסאות גבוהים "  - נאמרה  " בשביל החבר'ה ." היא נועדה לשעשע את צוותי הטלוויזיה שזומנו לתעד שלשום את השפלתו של השגריר הטורקי אחמט אוגוז צ'ליקול .  בריונות פיסית ומילולית מבית מדרשו של אביגדור ליברמן  " בשביל החבר'ה ".  צריך רק לקוות שכאשר זומן אתמול שגריר ישראל בטורקיה גבי לוי לשיחת נזיפה במשרד החוץ באנקרה לא הושיבו אותו על הדום ותקעו נרגילה בין שפתיו וחלילה גם לא השליכו עליו נעליים .  בבריונות הכל אפשרי .  
צ'ליקול הטורקי הוא דיפלומט חביב ומנומס .  אין סכלות גדולה מאשר להשפילו .  אילו ידעו ליברמן ואילון משהו על דיפלומטיה היו זוכרים כי שגרירים הופכים ברוב המקרים למליצי היושר של המדינה המארחת לפני ממשלתם בבירתם המקורית .  זו הסיבה לכך שמקפידים להחליף אותם במועדים קבועים .  אין היגיון להעליב דווקא את האיש הפרו ישראלי ביותר במשטר האיסלם הטורקי .  
הסכלות והיעדר הנימוס שבהתנהלות משרד החוץ בירושלים אינם מבטלים כהוא זה את חומרת המהלכים הטורקיים .  ראש הממשלה רג'פ טאיפ ארדואן מתבטא בלשון אנטישמית מעוררת סלידה ואולי גם מסיתה לפגוע ביהודים באשר הם .  מדיניותו מעידה שממשלתו אימצה את הקו האירני .  לאורך זמן היא מסכנת אפילו את יהודי טורקיה שראוי להם למצוא את מקומם בארץ .  גם תמוה שישראלים חזרו לנפוש בה .  חומרת הבעיה עולה מן ההודעה שפירסם אמש סמוך לחצות ראש הממשלה בנימין נתניהו .  
איני מעלה על הדעת כי ליברמן נוהג כך כדי לטרפד במתכוון את ביקורו הקרוב של אהוד ברק בטורקיה ואת מאמציו של בנימין בן-אליעזר לאחות את הקרעים בציר ירושלים-אנקרה .  לישראל נותרו אינטרסים רבים בטורקיה ואין לאבד תקווה כי ביעותי וסיוטי ארדואן יחלפו בקרוב .  אך גם אם זו תקוות שווא אסור לדיפלומטיה הישראלית לנהוג כפי שאירע שלשום .  הודעה מאוחרת מאת סגן השר אילון מעידה על הבנה התחלית מצידו שהוא שגה .  
לפני 36 שנים ביקרה ראש הממשלה גולדה מאיר אצל עמיתה האוסטרי היהודי-עוין-ישראל ברונו קרייסקי .  שיחתם היתה סוערת בדברם על ההתנכלות לעולים מבריה"מ העושים את דרכם לארץ תוך חניה על אדמת אוסטריה .  בשובה לארץ הביסה גולדה את קרייסקי בתקשורת המערבית בלשון פשוטה ובהירה : " אפילו כוס מים הוא לא הציע לי ."  
באירוע שלשום היה צ'ליקול גולדה ואילון קרייסקי .  רק מי היא גולדה שליברמן ואילון יפיקו לקח מניסיונה ?  

יש בעיה ,  אבל הבריונות מיותרת 
nan
