מילה במילה
לכבוד היום הלאומי של השפה העברית התנדב עידן סייר לספר לנו כמה חשוב לשקול מילים
היום  ( כ"א בטבת ,  יום הולדתו של אליעזר בן יהודה )  הוכרז השנה ,  לראשונה ,  כיום הלאומי של השפה העברית .  זאת יכולה להיות הזדמנות מצוינת להיכנס לעולם הפנימי של התנועה לזכויות בעלי חיים ,  ולגלות מה עושים אנשים המתנגדים לניצול בעלי חיים ,  כשהוא מושרש כל כך עמוק בתרבות ובשפה שלהם ? 
עד לא מזמן המילה  " הומו "  לעיתים שמשה כקללה ,  ולא הייתה שום בעיה עם הביטוי  " עובד כמו כושי ".  אבל ביטויים כאלה יכולים להיות צורמים מאוד ,  במיוחד למי שמעורה במאבקים חברתיים לזכויות אדם .  תופעה דומה קיימת גם בביטויים הכוללים בתוכם בעלי חיים ,  שלרוב פוגעים בהם במקומות לא נחוצים .  למשל ,  למה חייבים  " להרוג שתי ציפורים במכה ",  כשאפשר  " לשחרר שתי ציפורים במכה "?  כמה מהקוראים רוצים להרוג ציפורים ,  ולמה זה בכלל משהו שצריך להתגאות בו ?  
שחרור ציפורים ,  לעומת זאת ,  זו פעולה חשובה ,  ואם אפשר לשחרר שתיים במכה ,  מה טוב .  זו רק דוגמה אחת לביטוי שאפשר לשפר בלי להתאמץ יותר מדיי ,  אם רק נשים לב למה שאנחנו אומרים .
 מאז שהצטרפתי לפעילות לזכויות בעלי חיים ,  ישנם ביטויים רבים שאני נתקל בהם הרבה פחות .  הפעילים שאני מכיר לא  " שמים את כל הביצים בסל אחד ",  לא  " עובדים כמו חמורים "  ולא  " מתנהגים כמו קופים ",  פשוט כי הביטויים האלה לא קיימים מבחינתם .  אילו ביטויים כן קיימים ?  משום מה ,  דווקא הביטוי  " לא בוכים על חלב שנשפך "  נמצא בשימוש רב יחסית ,  למרות שהכוונה היא ,  כמובן ,  לחלב סויה .  אין צורך להסביר את זה בכול פעם מחדש למי שכבר מכיר את אופן הדיבור בתנועה :  בעוד שאנשים שצורכים מוצרים מהחי מתייחסים לחלב פרה בתור  " חלב רגיל ",  טבעונים לרוב לא יקראו לו כך ,  אלא ידגישו כי מדובר ב"חלב מוות "  או  " חלב מסרטן ",  ולפעמים גם מספיק להגיד פשוט  " חלב פרה ",  כשהקונוטציה השלילית בצירוף כבר קיימת מעצמה  ( הרי אף בעל חיים לא אמור לשתות חלב של מין ביולוגי אחר ,  במיוחד לא אחרי שנגמל מיניקה )  .
 וכמובן שיש גם ביטויים חדשים ,  חלקם נתרמו לשפה על ידי הפעילים עצמם ,  וחלקם ,  באופן אירוני ,  דווקא על ידי אנשים שניסו להצדיק את הפגיעה שלהם בבעלי החיים .  משפטים כגון  " גם בטבע הפיל אוכל את הנחש ",  או  " אם לא תאכל בשר איך תוכל להרים מכונית ",  הם דברי חוכמה  ( ולא  " פניני חוכמה ",  חלילה )  שאנשים אמרו בניסיון להתווכח עם פעילים ,  ולא חשבו שיונצחו לעד בז'רגון הטבעוני .
 ביטויים אחרים נלקחו ממקורות שונים ,  שלא תמיד קשורים במקור לבעלי חיים .  פעולה פרובוקטיבית הנעשית בניסיון למשוך תשומת לב תקשורתית ,  לרוב תוך שימוש בעירום ,  נקראת  " פיתה "  או  " פיטה ",  על שם הארגון העולמי PETA ,  המפורסם בפעולות כאלה .  סדרת ספרי הארי פוטר תרמה את הביטוי  " אוכלי מוות "  ככינוי לאנשים שאוכלים בשר ,  פשוטו כמשמעו .
 ומה לעשות ,  לפעמים גם מרגישים צורך לקלל מישהו .  ברור שאף אחד לא ישתמש במילים  " חזיר "  או  " פרה "  ככינויי גנאי ,  אבל פעילים רבים לזכויות בעלי חיים לוקחים חלק גם במאבקים חברתיים אחרים ,  לכן במקרים רבים גם מילים כמו  " זונה "  או  " מפגר "  הן מחוץ לתחום ,  מכיוון שגם במקרים האלה מדובר באנשים השייכים למעמד מנוצל וסובלים ממנו .  זו כנראה הסיבה שהקללה שנמצאת בשימוש הנרחב ביותר היא  " זבל ". 
אבל הנושא הכי בעייתי בתחום הוא ,  כנראה ,  הנושא של שירים וציטוטים .  במקרה הזה ,  בעייתי לשנות את המילים ,  ושירים רבים בתרבות שלנו כוללים התעללות בבעלי חיים  למשל בשיר  " בהיאחזות הנח"ל בסיני "  החיילים ,  בלי שום סיבה ,  פתאום  " צולים דגים גדולים על גחלים ".  לרוב ,  כשנשמעת שורה כזו בטקסט או בסרט כשבמקום נמצאים פעילים לזכויות בעלי חיים ,  אחד מהם יטרח לציין במהירות : " דכאני !  "   ( מהמילה דיכוי )  ,  ומכאן כל השאר ימשיך כרגיל .
 לשאלה למה צריך לעמול על תיקון השפה ,  כשהדבר העיקרי שמצריך תיקון כרגע הוא החברה עצמה ,  התשובה פשוטה :  למה לא ?  במקום לתת לניצול בעלי החיים להמשיך לקחת חלק בשפה שלנו ,  שימוש בביטויים אלטרנטיביים לא מבזבז שום זמן ,  ויכול להיות גם משעשע .  מלבד זאת ,  מי שכבר הפסיק לאכול מזון מהחי ,  ללבוש בגדים מהחי ולהשתמש במוצרי קוסמטיקה מהחי ,  יודע שאין בעיה גם להפסיק לדבר במילים מהחי .
 עד הכתבה הבאה ,  היו שלום ותודה על הדגים .
 
מילה במילה
לכבוד היום הלאומי של השפה העברית התנדב עידן סייר לספר לנו כמה חשוב לשקול מילים

