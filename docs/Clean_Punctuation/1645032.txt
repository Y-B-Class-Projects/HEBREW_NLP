נרדפי חוק
גם השנה מכבי ת"א לא נלחמה במיוחד על הגביע .  מצד שני ,  החוק הרוסי והיעדר האופי של היריבות החזירו לה אותו
יש כל מיני זוויות בעזרתן ניתן לנתח את משחק הגמר :  המאבק ההרואי של בני השרון ,  חזרת הגביע לארון של מכבי תל אביב אחרי שלוש שנים ,  ההתנהגות המכוערת של פיני גרשון בשבוע האחרון ,  התחושה שקבוצות ישראליות כמו בני השרון ונתניה כבר לא משקשקות בכניסה להיכל ,  והשופטים ,  שהשתדלו כל כך להוכיח שלא השקיעו בבנק של פנאן עד שבדקות מסויימות סייעו קצת לבני השרון .  אבל כל הנקודות הללו יהוו הסחת דעת מהסיפור האמיתי של מפעל הגביע :  הכדורסל הנורא ששוחק בו .  
אלו היו שני ערבים של טעויות ,  החטאות בלי סוף ואחוזים גרועים .  בני השרון עשתה את המקסימום ,  אבל היא מותאמת לעידן ה-30 שניות עם גארדים בינוניים ,  כמעט ללא יצירתיות ,  שתלוייה לחלוטין בגבוהים .  נתניה מוציאה את המקסימום משלושה זרים טובים וישראלים לוחמים ,  ואשקלון קשישה ולא מאומנת .  לא הקבוצות האלה אשמות בשלוש תצוגות הנפל ,  אלא אלו שלא הגיעו לכאן :  הפועל ירושלים ,  גלבוע/גליל ומכבי חיפה .  
כולנו רגילים לדרוש כל כך הרבה ממכבי וכל כך מעט מאלו שמתיימרות להציב לה אלטרנטיבה .  בעונה בה מכבי כל כך פגיעה ,  אחת מהקבוצות האלה יכולה היתה לעקוץ אותה ,  אבל כולן הוכיחו היעדר אופי ,  המשכיות או יכולת עמידה בלחצים ,  וקרסו בשלבים המוקדמים .  גם אם מכבי עושה הכל כדי להעביר את ההגמוניה - כפי שעשתה בשלוש השנים האחרונות ולמעשה גם אתמול - אין מי שייקח .  דווקא בתקופה בה סופג המותג הצהוב מכה אחרי מכה ,  מתברר שהמועדון הזה נושא על כתפיו לבדו את הענף .  
האחראי השני לזוועה הוא החוק הרוסי .  מכבי חייבת להחזיק על המגרש רכז וסנטר זרים ,  כך שאידסון ואנדרסון לא יכולים לשחק ביחד .  עקב התרומה הנמוכה של לימונד ,  גרשון שוב נזקק לשירותיו של שארפ הגריאטרי .  יצחקי אמנם הציג יכולת שיא ,  אבל לידו שיתף שמיר את ארז כץ ובן רייס ,  שתרומתם היתה אפסית .  כולנו נשמח לראות ישראלים מצליחים ,  אבל כשכספי ,  אליהו ,  הלפרין ובורשטיין משחקים בחו"ל ,  אין בנמצא די שחקנים כאלה .  
לכדורסל הישראלי יש די בעיות אובייקטיביות - תקציבים נמוכים ,  חוסר תחרותיות ופרשיות שחיתות .  ההרכח להחזיק שני שחקנים בינוניים על הפארקט בכל תנאי הוא כבר גזירה שהקבוצות ,  המאמנים ובעיקר הצופים לא יכולים לעמוד בה .
 
נרדפי חוק
גם השנה מכבי ת"א לא נלחמה במיוחד על הגביע .  מצד שני ,  החוק הרוסי והיעדר האופי של היריבות החזירו לה אותו

