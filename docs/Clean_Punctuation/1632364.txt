לא רק אגייאר
גומא אגייאר הוא דוגמה קיצונית לשיגעון פה ,  אותו שיגעון שאבי לוזון ,  איל ברקוביץ' ופיני גרשון זיהו כבר מזמן
1 .  אחרי שיגעון הגדלות של הראשון ,  אחרי הדמגוגיה בגרוש ,  אחרי ההתקפלות של גאידמק ,  מגיע הביליונר הרוסי השני ומוכיח שגאידמק היה רק המפרעה .  אמנם מפרעה גדולה ,  אבל אחרי הכל ,  אנחנו מתעסקים פה עם ביליונרים .  מסעותיו של גומא אגייאר מטנזניה ועד להצלתו של גלעד שליט מעוררים תסמונות בלתי נתפסות של געגועים לגאיידמק והדגל ביציע הריק .  האם ניתן לומר מהיום :  סינדרום בית"ר ירושלים ? 
2 .  בטח ,  בטח ,  הכל קונספירציה נגד איל ברקוביץ' .  אמור לי את מי אתה מכניס איתך לסירה ואומר לך מי אתה .  ההזדהות של ברקוביץ' עם אבי לוזון וקשירת גורלותיהם היא בדיוק מה שמגיע לשניהם .  הקמפיין של ברקוביץ' לאימון הנבחרת הבוגרת של ישראל הוא חסר תקנה ,  הוא לא היה עובר בשום ועדה שאמורה לבדוק את המועמדים .  על הפן המקצועי עוד אפשר להתווכח .  ברקוביץ' היה שחקן גדול ואני חושב שהוא מבין יותר מהרבה אנשים אחרים את נפשו ההומייה של השחקן הישראלי .  מה שאמור לפסול את ברקוביץ' על הסף הוא העבר האלים שלו ,  הדוגמא שנתן לקבוצת ילדים ,  העובדה שבית משפט בישראל מצא אותו אשם וברקוביץ' לא מצא בנפשו אפילו להתנצל .  זה לא שאני לא מאמין בהזדמנויות שניות ,  אבל עוד לא שמעתי על הזדמנות שנייה שמתחילה באימון נבחרת לאומית .  מה שבאמת מפחיד כאן הוא האינסטינקט החייתי של ברקוביץ' .  אני חושב שברקוביץ' כל כך מלא בעצמו ,  שאין לו שום מודעות לעובדה שהניסיון שלו תלוש .  ההתחברות שלו ללוזון ,  זיהוי עצמו עם הקורבנות של לוזון  ( מה כל כך קורבני ביושב ראש התאחדות ,  לעזאזל ?  )  ,  מאירה אור על ההתנהלות של ברקוביץ' .  הוא יודע שאין לו שום צורך לשים את עצמו במבחן הציבורי .  ברקוביץ' אומר :  אם יש פה בן אדם שיכול להחליט שיהיו פה 16 קבוצות בליגת העל והקבוצות הללו ישיגו נקודות ואחר כך נחלק את סכום נקודתיהן ,  נעלה אותן בשורש ונפריש מעשר .  הבן אדם הזה יכול לעשות אותי מאמן נבחרת .  
3 .  לא שאני רוצה להיות קטנוני ,  אבל למקום שבו לימור לבנת היא שרת הספורט ,  יאה למנות את איל ברקוביץ' למאמן הלאומי .  
4 .  ורק שלא ימנו מאמן זר .  זה הדבר האחרון שאנחנו צריכים עם האנטישמיות הגואה .  אני רק יכול לדמיין מה אוהרין או ריצ'רד נילסן מספרים לחברים שלהם על חווית האימון בארץ .  
5 .  לפני יותר מעשור ניסה ארי פולמן ב"העיר "  לפתור את תעלומת חוסר האינטליגנציה של חבורת הכישרונות של מכבי חיפה .  פולמן הגיע למסקנה שבכל אשמים אלון מזרחי והג'ל .  שמזרחי ,  מנהיג הקבוצה ,  היווה השראה לשימוש המוגזם בג'ל לשיער של שחקני חיפה .  כמויות הג'ל ,  אליבא דפולמן ,  גרמו לכך ששחקני חיפה והשיער המתוח שלהם לא יכלו לחשוב יותר .  אני חושב שווריאציה דומה אבל אחרת עוברת גם על פיני גרשון .  
השנים האחרונות לא עשו חסד עם ממדי גופו של גרשון .  תגידו מה שתגידו ,  הבן אוכל טוב .  הבעיה היא שגרשון מתעקש ללבוש בגדים שכבר לא הולמים את מידותיו החדשות .  אני מסתכל עליו והוא תמיד עומד להתפקע ,  יד אחת מצביעה על תרגיל והשנייה עושה רווח בין המכנס לבטן .  ואני רק אומר :  טוב שכך .  לעתים מנקר בי החשש שהתלבושת הלוחצת היא הצנזור הכי טוב של גרשון ,  שבכל פעם שהוא משחרר יוצאת לו איזה שטות כמו  " אולי באמת עדיף שהייתי משקיע עם מוני ". 

לא רק אגייאר
גומא אגייאר הוא דוגמה קיצונית לשיגעון פה ,  אותו שיגעון שאבי לוזון ,  איל ברקוביץ' ופיני גרשון זיהו כבר מזמן

