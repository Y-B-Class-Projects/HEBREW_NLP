מאיר גורביץ' בעל הנס 
BenchMarker
 >  >  לפני יותר משנה ,  ב-30 בנובמבר 2008 ,  דיווחה חברת ארזים הנמצאת בשליטת מאיר גורביץ' ,  על מצבת התחייבויותיה בגין איגרות החוב שאותן הנפיקה לציבור .  סך התחייבויותיה של ארזים לבעלי האג"ח הסתכם ב-850 מיליון שקל .  ארזים היתה אז במצב קשה .  בדצמבר 2008 פנו מחזיקי האג"ח אל גורביץ' ,  המחזיק ביותר מ-60% ממניות החברה .  גורביץ' הודה אז כי עקב המצב בשווקים אין ביכולתו לחזות אם החברה תוכל לפרוע את האג"ח בעתיד .  משקיע ששאל את גורביץ' אם יש חשש ספציפי לגבי הסדרה שבה הוא מחזיק ,  נענה במלים , " השם יעזור לך ",  שנאמרו ספק בצחוק ,  ספק ברצינות .  בינואר 2009 פנו בעלי האג"ח לרשות ניירות ערך כדי לברר מהי יכולת הפירעון של החברה .  בשיאן הגיעו תשואות האג"ח של ארזים לרמות הקרובות ל-100% .  באסיפה נוספת של בעלי האג"ח בינואר גורביץ' כבר לא הגיע ושלח לאסיפה את היועץ המשפטי והחשב של החברה ששמרו על דממה .  אבל מצבה של ארזים השתפר .  בסוף נובמבר 2009 דיווחה ארזים כי סך התחייבויותיה בגין האג"ח שהנפיקה לציבור ,  מסתכם במעט יותר מ-400 מיליון שקל .  13 חודשים חלפו - וכמעט חצי מיליארד שקל נעלמו ממאזן התחייבויותיה של החברה .  מניית החברה זינקה בכ-400% בשנה שחלפה .  הצמצום החד בחובות ארזים לא נבע מכספים ששילמה לבעלי האג"ח .  מדיווח החברה בסוף נובמבר עולה כי במשך 2009 היה עליה להחזיר לבעלי האג"ח רק מעט יותר 100 מיליון שקל .  את התקופה הדרמטית שעברה על שוק האג"ח ניצלה ארזים כדי לרכוש אג"ח בשווי מאות מיליוני שקלים במחיר מציאה .  ארזים התחילה ברכישות עצמיות בסוף 2008 והמשיכה לאורך התקופה .  בשוק מעריכים כי המחיר הממוצע שבו ביצעה את הרכישות הסתכם ב-35 אגורות .  את ינואר-ספטמבר 2009 סיימה החברה עם רווח של 90 מיליון שקל ועם יתרת מזומנים של 50 מיליון שקל .  גם בסוף נובמבר 2009 אישר דירקטוריון ארזים רכישה עצמית של אג"ח ב-15 מיליון שקל ,  והאג"ח של ארזים ממשיכות להיסחר בתשואה דו-ספרתית גבוהה .  בניגוד לבעלי שליטה אחרים ,  ארזים וגורביץ' ניצלו את ההזדמנות העסקית שהציע להם המשבר עד תומה כדי לשפר את מצב החברה .  העסקה הטובה שלהם היתה העסקה הגרועה של בעלי האג"ח שמכרו להם בחזרה את החוב .  אלא שמדובר בפרדוקס :  אם היו מוכרים לארזים את החוב בשליש ממחירו - מצבה כיום לא היה מעודד .
 
מאיר גורביץ' בעל הנס 
BenchMarker

