תקני איכות מחמירים באיחוד האירופי עולים לחקלאי הערבה ביוקר ;  ההפסד הצפוי בעונת היצוא - 50 מ' ש'
החקלאים בערבה משליכים מדי יום למזבלות עשרות טונות של ירקות ליצוא בשל המחסור בעובדים
החקלאים במושבי הערבה משליכים בשבועות אחרונים מדי יום עשרות טונות של ירקות שנפסלו ליצוא בשל אי עמידה בתקני האיכות המחמירים של האיחוד האירופי .  הירקות שנרקבים בחממות נעקרים ביחד עם השיחים עליהם הם גדלים ומושלכים למזבלות שבאזור למאכל לחיות הבר.יו"ר הוועדה החקלאית בערבה התיכונה ,  חיים חבלין ,  העריך כי עד סוף עונת היצוא צפוי ל-480 חקלאי הערבה התיכונה הפסד של עד 50 מיליון שקל .  ההפסד לתל"ג עשוי להגיע ל-150 מיליון שקל.לדברי חבלין אין כמעט כדאיות לשווק את הירקות לשוק המקומי בשל התמורה הנמוכה שמשלמים הסיטונאים ,  תמורה שאינה משלמת אף את הוצאות ההובלה לשווקים במרכז הארץ - מרחק של 3 שעות נסיעה במשאית.עוד אמר חבלין כי מאז הופסקה כניסת העובדים התאילנדים לישראל לפני מספר חודשים ,  לא הגיעו עובדים ישראלים להחליף אותם בקטיף בחממות ,  ומעט העובדים שהגיעו אומנם מוכנים לעבוד בבתי האריזה ובשירותים אחרים לחקלאות ,  אך לא בקטיף ירקות בחממות.לדברי חקלאי באחד ממושבי הערבה עולה כי העובדים היחידים המוכנים להחליף את התאילנדים בחממות הם הבדואים ,  אלא שעבודתם אינה עונה על הסטנדרטים הגבוהים של איכות ,  הנדרשים מירקות ליצוא .  בנוסף לכך ,  עובדים אלה מתמקמים בסמוך למושבים עם משפחותיהם ומקימים מאהלים ההופכים לאחר מכן לישובים בלתי מוכרים שקיימת בעיה לפנותם.11 משפחות צעירות שנקלטו לאחרונה במושבי הערבה ,  פנו אתמול לראש הממשלה בנימין נתניהו במכתב דחוף וביקשו את התערבותו האישית בעקבות המצוקה הקשה אליה נקלעו .  מהמכתב עולה כי המשפחות הצעירות צברו חובות כבדים בשל הלוואות שלקחו להקמת חממות לגידול פלפל - ענף היצוא העיקרי של חקלאי הערבה - אלא שאין ביכולתם לקטוף את היבול.רותם חסון ממושב צופר סיפרה כי היא ובעלה לקחו הלוואה של מיליון וחצי שקל כדי להקים משק חקלאי ,  אך אין ביכולתם לקטוף את הירקות שהם מגדלים לאחר שלא הגיעו חמשת העובדים התאילנדיים שהובטחו להם . " הגענו לקריסה כלכלית ,  מנטלית ופיסית ,  בשל אי יכולתנו להחזיר את ההלוואות שלקחנו והחובות הכבדים שצברנו .  אני קוראת לממשלה להתעורר ולעזור לנו לפני שיהיה מאוחר מדי ",  אמרה חסון.11 המשפחות הצעירות שפנו לראש הממשלה ,  קיבלו כל אחת מכסת קרקע ומכסת מים להקמת חממות ובתי רשת לגידול פלפל על שטח של 45 דונם .  לאחרונה החקלאים זימנו שמאים להעריך את הנזקים שנגרמו להם מהמחסור בעובדים ולאחר קבלת הנתונים בכוונתם להגיש לממשלה תביעה לפיצויים.בימים האחרונים הוכו חקלאי הערבה במכה נוספת לאחר ש-200 משקים נפגעו קשה מהסערות והשטפונות שהתרחשו באזור בשל המזג האוויר הסוער .  מאומדן ראשוני של הנזקים הישירים והעקיפים עולה כי הם יגיעו ל-13 מיליון שקל .
 
תקני איכות מחמירים באיחוד האירופי עולים לחקלאי הערבה ביוקר ;  ההפסד הצפוי בעונת היצוא - 50 מ' ש'
החקלאים בערבה משליכים מדי יום למזבלות עשרות טונות של ירקות ליצוא בשל המחסור בעובדים

