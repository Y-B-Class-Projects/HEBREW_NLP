איומים ומעשים :  הערה על הימין הקיצוני
לפי הפרסומים ,  המפכ"ל דודי כהן הצטרף למועדון המאוימים על ידי קבוצות מן הימין הקיצוני .  כרגע לא ברור אם אכן מדובר בימין קיצוני או שמא גורמים אחרים עומדים מאחורי המכתב ,  אבל בכל מקרה מועדון המאוימים כבר כולל קצינים בצה"ל ,  אנשי מנהל אזרחי ,  אנשי משטרה ותובעים .  אלה מוטרדים בכרוזים ,  בטלפון ,  בהטרדות של בני משפחה וכיוצא בכך .
 הנושא חשוב משום שיש להבחין בין מי שיוצא חוצץ בתקיפות נגד קובעי מדיניות ופוליטיקאים לבין מי שמאיים על עובדי ציבור , " סיביל סרבנט ".  ולא נראה שיש איזה טיפול נחרץ ושיטתי שנחוץ כדי למנוע ,  חלילה ,  גלישה למצב שבו כולם יגלגלו עיניים בבוא האירוע הבא .  אז לא יעזור לומר  " רעם ביום בהיר "  כי מזג האוויר כבר מעונן .
 מאז ימי ועדת שמגר ,  שעסקה בטבח במערת המכפלה בפברואר 94' - ועדה שמסקנותיה זירזו את הקמת מחוז ש"י בשטחים תוך תגבור אינטנסיבי ונחוץ של השיטור שם - הטיפול ביישוב היהודי אינו נערך רק במתכונת שכבר כונתה על ידי המפכ"ל דאז  " מראית חוק ". 
צריך ,  כמובן ,  לומר כי רוב האוכלוסייה היהודית בשטחים שקולה אחראית .  הם חיים שם בתנאים לא פשוטים ובנסיבות קשות ,  שלוו לא אחת בפגיעות בנפש ובקשיי תפקוד יומיומיים .  תחושת הביטחון שלהם מתערערת מפעם לפעם ,  בעיקר בדרכי התנועה שהן הבטן הרכה והחשופה .  אבל באותה מידה יש להזכיר כי קיימות שם קבוצות קיצוניות ,  חלקן משיחיות ,  שלא לדבר על בודדים סהרוריים אשר תפיסתם האידיאולוגית המשיחית מתפרצת בכל פעם שנדמה כי מהלכים מדיניים אמורים להתקיים .  התוצאה :  פגיעות נקם בערבים חפים מפשע - החל מנזק לרכוש ועד למקרי רצח .  מכאן ועד לפגיעה גם ביהודים שסומנו על ידם ,  הדרך קלה .
 יש בשטחים יהודים שהשלטון מבחינתם הוא גורם זר שיש לסכל את פעולותיו .  דיבורים שיש בהם סממני המרדה ,  הנשמעים לעיתים על ידי ההנהגה הלגיטימית או הרבנית הממוסדת ,  רק מפיחים בהם רוח חיים .  גם הוויכוחים בנוגע לגורם הממשלתי שיעמוד בחזית הקשה הזו כששוב תגיע העת לבצע החלטה כואבת - משטרה או צבא - מצטיירים כסימני חולשה .
 ועוד משהו מימי ועדת שמגר :  האירוע במערת המכפלה לא היה רעם ,  ולא ביום בהיר ,  אבל איש לא שאל ואיש גם לא התנדב להשיב .  היה ברור שהמערה מהווה מוקד התלקחות ,  ולנוכח האוטובוסים המתפוצצים התנהלה עבודת מטה כדי למנוע את מה שגם קרה .  הצעתי הקמת יס"מ בחברון ,  אבל נזרקתי בטיעון שהמשטרה לא צריכה להידחף למקום שאין לה בו אחריות .  רק אחרי הטבח יושם התכנון הצבאי והמשטרתי במלואו .  בואו לא נחכה שוב שקודם יקרה משהו נורא ,  ורק אז נפעל .
 
איומים ומעשים :  הערה על הימין הקיצוני
nan
