פרופ' ברק מדינה : " אני שמח על המכללות ;  אי אפשר למנוע ממי שרוצה ללמוד משפטים "
 דיקאן הפקולטה למשפטים באוניברסיטה העברית יוצא נגד הטענות על הירידה ברמת הסטודנטים והלימודים : " רמת לימודי המשפטים עולה והתלמידים ביקורתיים יותר "   ■ " אי אפשר לסמוך על לשכת עורכי הדין שתקבל את ההחלטה שיש יותר מדי עורכי דין ושצריך לחסום את הכניסה למקצוע "
 אפשר היה לצפות שדיקאן הפקולטה למשפטים באוניברסיטה העברית - אחת המבוקשות והיוקרתיות ביותר ,  אם לא היוקרתית שבהן - ייצא במתקפה נגד המכללות למשפטים המציפות את הארץ וידבר גבוהה על הזילות של לימודי המשפטים בהן ,  כמו רבים מעמיתיו .  אבל פרופ' ברק מדינה ,  הדיקאן החדש של הפקולטה ,  דווקא מפתיע . " אני שמח על המכללות ",  הוא אומר . " תואר ראשון כיום זה כמו השכלה תיכונית בעבר .  הלוואי שלכולם יהיה תואר ראשון ,  ותואר ראשון במשפטים בפרט .  כך תהיה לנו חברה הוגנת ודמוקרטית יותר ,  וזה מעולה .  אני לא פוחד מאקדמיזציה ".  לדעת מדינה אף  " ראוי היה שהמדינה תסייע במימון לפחות חלק משכר הלימוד הגבוה שנדרשים לשלם הסטודנטים במכללות .  כל אזרח זכאי לקבל מהמדינה השכלה גבוהה ".  אתה לא חושב שהמכללות למשפטים גרמו לבעיות ,  כמו ירידה ברמת הסטודנטים ובאיכות הלימודים ?  מדינה : " ברור שבגלל שיש כל כך הרבה מוסדות ,  תנאי הקבלה במוסדות מסוימים נמוכים מאוד ואפשר להניח שהרמה שם נמוכה .  לכן צריך להדק את הפיקוח של המוסד להשכלה גבוהה עליהם .  אם מוכרים במכללה תארים ואתה לא יכול לסמוך על התעודה שנותנים שם אז זה דבר שלילי ,  אבל זו תוצאה של כשל בפיקוח ,  לא תוצאה של הרבה אנשים שרוצים ללמוד ".  לא רק מסלול ישיר לפרקליטות אתמול חגגה הפקולטה למשפטים באוניברסיטה העברית 60 שנה להיווסדה .  האירוע נחגג בטקס רב משתתפים בהר הצופים ,  והשתתפו בו בוגרים בעלי שם של הפקולטה ,  בהם נשיא בית המשפט העליון בדימוס פרופ' אהרן ברק ,  הנשיאה הנוכחית דורית ביניש ושגרירת ישראל באו"ם פרופ' גבריאלה שלו .  מדינה מתגאה בכך שהגידול שנוצר בשנים האחרונות במספר הסטודנטים למשפטים כמעט שלא השפיע על הפקולטה למשפטים שבראשה הוא עומד .  לדבריו ,  היצע המקומות בפקולטה לא השתנה ,  והתחרות על המקומות נותרה כפי שהיתה בעבר ,  כך שתנאי הקבלה נותרו גבוהים מאוד . " יש תחושה בשוק שיש יותר מדי עורכי דין אבל יש שני שווקים שונים - בוגרים שלנו ושל תל אביב שמשרדי עורכי הדין מחזרים אחריהם ,  ובוגרים אחרים .  יש כ-500 בוגרים שלנו ושל תל אביב וכ-650 סטודנטים ממקומות נוספים .  זאת לעומת כ-1,500 מקומות התמחות - לכן יש עודף ביקוש .  המשרדים הטובים ישאירו בדרך כלל את המתמחים אצלם במשרד ולכן חשוב להם מאוד לתפוס את הסטודנטים הטובים כבר בשלב ההתמחות .  הם נלחמים עליהם ".  בעידן התחרות והמכללות ,  מסתבר שגם הפקולטה נאלצת להילחם על הסטודנטים הטובים . " אנחנו משקיעים בגיוס תלמידים .  אנחנו לא יושבים ומחכים שהם יבואו אלינו .  אנחנו עושים להם מפגשי גיוס ,  נותנים מלגות דיור למועמדים מצטיינים ,  ובעיקר משקיעים בתוכנית הלימודים ".  לדברי מדינה ,  מדי שנה שולחת הפקולטה עשרה סטודנטים לסימסטר לימודים בבית ספר בינלאומי בלונדון ,  שהוא היה בין מקימיו ,  ובנוסף היא מביאה לישראל 20 מרצים אורחים מחו"ל בשנה .  כדי לממן את הפעילויות היקרות ,  נעזרת הפקולטה בגיוס תרומות ממשרדי עורכי הדין המובילים . " כמעט כל יום חמישי אני מסתובב בין משרדי עורכי דין בתל אביב ומנסה לשכנע אותם להיות עמיתים של הפקולטה ",  מספר מדינה .  בינתיים הצטרפו לתוכנית העמיתים 11 משרדים - רובם בעשירייה הראשונה של המשרדים ,  כמו הרצוג פוקס נאמן ,  ש .  הורביץ ,  מיתר-ליקוורניק ויגאל ארנון .  כל משרד תורם לפקולטה 80 אלף שקל בשנה ,  ובתמורה זוכה ל'צ'ופרים' מהפקולטה ,  כמו עדיפות בהשמת מתמחים .  הפקולטה מרוויחה מכך גם חיבור של מגדל השן עם המגזר הפרטי .  חיבור שהוא מטרה מוצהרת של מוסד ,  שבאופן מסורתי כשליש מבוגריו פונה למגזר הציבורי . " כ-80% מהמתמחים בעליון הם בוגרים שלנו .  גם בפרקליטיות ובמשרד היועץ הם רוב .  אנחנו מאוד מעודדים ללכת למגזר הציבורי .  אנחנו לא מכוונים את הבוגרים שלנו לפנות למגזר הפרטי .  אבל אנו רוצים להסביר לסטודנטים שרוצים לפנות למגזר הפרטי שלא ידאגו ,  האפשרויות פתוחות ",  אומר מדינה . " חלק מהמשרדים מסתכלים על התרומה לפקולטה כהשקעה עסקית ,  כאמצעי לקבלת נגישות לסטודנטים הטובים ,  ויש משרדים שעושים את זה מתוך סנטימנט לפקולטה ",  הוא מוסיף .  הידרדרות ?  ממש לא כמי שאינו חושש מאקדמיזציה ,  מדינה גם לא מתרשם מההצהרות שיוצאות חדשות לבקרים מלשכת עורכי הדין בנוגע להידרדרות המקצוע והתוצאות השערורייתיות של ההצפה בעורכי הדין . " אני יכול להסכים שיש יותר מדי עורכי דין .  אבל מכך לא נובע שמוצדק למנוע מאדם להיות עורך דין אם הוא רוצה בכך .  מוצדק למנוע זאת ממנו אם אין לו כישורים מתאימים ",  אומר מדינה . " יש טענה שעורכי הדין לא מספיק טובים או שבגלל התחרות עורכי דין נאלצים לחפף ונותנים שירות משפטי ירוד .  זו טענה לא מוכחת .  לשכת עורכי הדין היא גוף אינטרסנטי .  אי אפשר לסמוך עליה שהיא זו שתקבל את ההחלטה שיש יותר מדי עורכי דין ושאין דרך אלא לחסום את מכסת הכניסה למקצוע .  זה חייב להיעשות על ידי גורם נייטרלי כמו משרד המשפטים וזה צריך להיעשות מאוד בזהירות .  הלשכה צריכה להעלות את רמת הבחינות ,  להאריך את ההתמחות ולתת לשוק לעשות את שלו . " יש אנשים שלומדים משפטים שהם ברמה נמוכה יותר אבל זה לא אומר שלא צריך לאפשר להם ללמוד ,  אם אדם לא דורש מימון ציבורי יש לו זכות ללמוד משפטים גם אם הוא לא חכם ולא מוצלח .  כמו שאדם רוצה ללמוד מתמטיקה - צריך לאפשר לו ללמוד משפטים ".  אתה לא חושב שרמת הסטודנטים מידרדרת ?   " אני ממש לא מסכים .  נתוני הקבלה אצלנו עולים בכל שנה וגם מבחינת ההתרשמות הסובייקטיבית שלי אני חושב שהסטודנטים מצוינים .  יש עלייה ברמה של לימודי המשפטים כי דרך ההוראה השתפרה והלימודים פתוחים לתחומי ידע אחרים .  גם התלמידים ביקורתיים יותר כיום .  אם ההכשרה שקיבלו לא מספיק טובה הם יצביעו ברגליים ".  במה לימודי המשפטים אצלכם שונים מהלימודים במכללה ?   " במכללות לומדים יותר את הכללים ופחות בוחנים מבחוץ .  פחות ביקורתיים .  אצלנו הדגש הוא מבט ביקורתי .  בסופו של דבר זה מכשיר להיות עורך דין טוב יותר .  הדגש הוא לימוד אקדמי של המשפט ופחות הכשרת עורכי דין ,  שזה דבר שקורה בעיקר בהתמחות ".  כיצד אתם נלחמים על המרצים הטובים ובעלי השם שהם חלק מגורם המשיכה של המכללות ?  אהרן ברק ,  אמנון רובינשטיין ואוריאל פרוקצ'יה הולכים להרצות במרכז הבינתחומי בהרצליה ולא אצלכם . " ברק הוא לא זה שמכשיר את התלמידים .  מי שהגיע אצלנו לגיל 60 יש לו תמריץ שלילי להישאר באוניברסיטה מבחינת הפנסיה .  לכן המרצים שלנו יוצאים לפנסיה והולכים למכללה אבל הם אחרי שיא הקריירה האקדמית .  ברק יוצא דופן בכך שהוא ממשיך לחקור אבל הוא מלמד מעט מאוד .  מרצים מתל אביב לא יעברו אלינו כנראה ,  אבל מלבדם - אין אחד שיקבל הצעה מאתנו וממכללה ולא יבוא אלינו .  אני ויתרתי על חצי מהשכר כשעברתי לאוניברסיטה מהמכללה למינהל ואני לא מצטער על זה ". 

פרופ' ברק מדינה : " אני שמח על המכללות ;  אי אפשר למנוע ממי שרוצה ללמוד משפטים "
 דיקאן הפקולטה למשפטים באוניברסיטה העברית יוצא נגד הטענות על הירידה ברמת הסטודנטים והלימודים : " רמת לימודי המשפטים עולה והתלמידים ביקורתיים יותר "   ■ " אי אפשר לסמוך על לשכת עורכי הדין שתקבל את ההחלטה שיש יותר מדי עורכי דין ושצריך לחסום את הכניסה למקצוע "
 
