הופסק המשא ומתן בין עזריאלי לשופרסל לרכישת קניון לב המפרץ ב-170 מיליון שקל 
ברקע להפסקת המו"מ עמד כנראה סירובה של קנית לשלם יותר עבור הקניון
 >  >  המו"מ שנוהל בין חברת קנית שבשליטת דוד עזריאלי לבעלי קניון לב המפרץ הושעה בימים האחרונים ,  ככל הנראה על רקע סירובה של קנית לשלם מחיר גבוה מ-170 מיליון שקל עבור הקניון .  רפי ביסקר ,  יו"ר משותף בשופרסל ,  הכחיש את קיומו של מו"מ .  שוויו של קניון לב המפרץ הוערך בדו"ח הכספי של שופרסל  ( אחת מבעלות השליטה בקניון )  ל-2008 ב-240 מיליון שקל על פי הערכת שמאי מעודכנת לסוף 2008 ,  לאחר הפרשה של 17 מיליון שקל לירידת ערך ב-2008 .  קניון לב המפרץ נשלט על ידי שופרסל  ( 37% )  ,  חברת אמפל שבשליטת יוסי מימן  ( 37% )  וחברת אכד שבשליטת אורי דורי  ( 26% )  .  קניון לב המפרץ נחשב לאחד הנכסים המוצלחים פחות בתיק הנדל"ן של שופרסל .  חברת הניהול של הקניון הפסידה 21.6 מיליון שקל ב-2008 .  ההכנסות של הקניון מדמי שכירות הסתכמו ב-13.3 מיליון שקל ,  והתשואה הישירה על הנדל"ן בבעלות היתה 5.5% .  קניון לב המפרץ  ( סינמול בשמו העדכני )  משתרע על שטח של 25.8 אלף מ"ר ומושכר בתפוסה של 80% נכון לסוף חודש דצמבר 2008 .  הקניון כולל מבנה מסחרי של שלוש קומות ,  שטחי חניה ומרתף .  נכס חשוב של חברת לב המפרץ הוא אחזקתה  ( 62.5% )  בקומפלקס של 23 אולמות קולנוע .  האזור הסמוך לקומפלקס הפך למרכז בילוי ובידור שכולל פאבים מסעדות .  החברה השקיעה 60 מיליון שקל ב-2008 בשיפוץ הקניון והוספת קומפלקס בתי הקולנוע .  שופרסל וחברת לב המפרץ התחייבו בהתאם להסכם מימון עם הבנק המלווה שלא יחול שינוי בהחזקה ובשליטה בלב המפרץ .  שופרסל נאלצה לתת לחברת לב המפרץ הלוואה צמודה לא נושאת ריבית של 29 מיליון שקל ב-2008 .  חברת קנית הכריזה באחרונה על כוונתה להרחיב את אחזקותיה בקניונים באזור הצפון .  החברה רכשה לפני שבוע את הבעלות המלאה בקניון חיפה תמורת 300 מיליון שקל מידי דלק נדל"ן ,  סאמיט נדל"ן וקיבוץ בית אורן .
 
הופסק המשא ומתן בין עזריאלי לשופרסל לרכישת קניון לב המפרץ ב-170 מיליון שקל 
ברקע להפסקת המו"מ עמד כנראה סירובה של קנית לשלם יותר עבור הקניון

