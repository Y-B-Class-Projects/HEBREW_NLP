הוגשה תביעת לשון הרע נגד צביקה שרף
מאמן הכדורסל נתבע לשלם פיצויים בסך 300 אלף שקלים ,  בגין מסע דיבה ואיומים ,  לטענת ההתאחדות לספורט בבתי הספר
לבית משפט השלום בירושלים הוגשה תביעת לשון הרע נגד מאמן הכדורסל ,  צביקה שרף ,  פרשן ופובליציסט בתחום הספורט המשמש גם כיו"ר ארגון מאמני הכדורסל בישראל ,  בגין מסע דיבה שהוא מנהל נגדם מזה למעלה משנתיים ,  כך לטענת התובעים שדורשים לפצותם בסכום של 300 אלף שקלים .  התביעה הוגשה בשמם של ההתאחדות לספורט לבתי הספר בישראל ,  אברהם זוכמן ,  מפקח על החינוך הגופני בבתי הספר ,  חבר במועצה למניעת אלימות בספורט וחבר הנהלה של ההתאחדות ומנכ"ל התאחדות הספורט משה קונינסקי ,  באמצעות עו"ד נדב העצני ,  ממשרד פוריס ,  העצני ,  רוזנברג ושות' .  
בהודעה מטעם התובעים נכתב : " במהלך שנת 2007 הוציא משרד החינוך הוראה ,  לפיה כל מאמני ומדריכי הספורט בבתי הספר ,  ותיקים ובכירים ככל שיהיו ,  חייבים להיות בעלי תעודת הוראה .  ההוראה נועדה להבטיח כי מי שפועלים בתחומי בתי הספר יהיו בעלי ידע והכשרה אלמנטריים בתחומים פדגוגיים .  בכלל זה - שילוב בין הלימודים לספורט וטיפול באלימות וגילויי גזענות בבתי הספר אגב פעילות ספורטיבית .  עם פרסומה קמה נגד התכנית מחאה ,  שבעקבותיה נקבע נוהל חדש ,  לפיו המאמנים לא יחויבו להוציא תעודות הוראה ,  אלא רק לעבור השתלמויות פדגוגיות וכן נקבעה אבחנה בין מאמנים ותיקים ,  שיעברו הכשרה של 56 שעות בלבד ,  למאמנים חדשים שיחויבו לעבור הכשרה ארוכה יותר .
" צביקה שרף ,  לצד התנגדותו הלגיטימית להחלטת משרד החינוך ,  החל כבר ב-2007 במסכת השמצות נגד התאחדות הספורט ומנהליה .  את מסע הדיבה שלו ערך שרף בפני הממונים על זוכמן וקונינסקי והאחראים על העסקתם וקידומם ובקרב גורמים רבים במשרד החינוך ובמשרד התרבות והספורט .  בכך לא הסתפק שרף ומסע הדיבה עבר גם לאמצעי תקשורת שונים .
" במספר מכתבים ,  אותם הפיץ שרף לתפוצה רחבה של מכותבים ובהופעותיו בטלוויזיה ובראיונות לעיתונות הוא האשים באופן אישי את זוכמן וקונינסקי בניהול מלחמה פרטית נגד המאמנים ,  ברדיפה אחריהם ובניצול לרעה את מעמדם .  לשיא הגיע שרף כששלח מכתב אל שרת התרבות והספורט ובו איים כי אם ההשתלמויות לא יבוטלו הוא ינקוט בצעדים חד צדדיים אשר יפגעו בהתאחדות ,  למשל פניה לערוץ הספורט להפסיק לשדר את משחקי הליגה ופניה לספונסרים של הליגה להפסיק לאמץ את משחקיה .
" כעת תובע עו"ד נדב העצני לפצות את באי כוחו ,  ההתאחדות לספורט לבתי הספר בישראל ,  אברהם זוכמן ומשה קונינסקי על סך 300 אלף שקלים ולפרסם מכתב התנצלות כלפיהם ". 
צביקה שרף הגיב באמצעות דוברו ירון מיכאלי : " כאשר נקבל את התביעה נלמד אותה ונגיב בבית המשפט ". 

הוגשה תביעת לשון הרע נגד צביקה שרף
מאמן הכדורסל נתבע לשלם פיצויים בסך 300 אלף שקלים ,  בגין מסע דיבה ואיומים ,  לטענת ההתאחדות לספורט בבתי הספר

