מלחמת העולם הווירטואלית ה- 1 
כשמייסד פייסבוק מארק צוקרברג מביט לעתיד ,  הוא רואה צמיחה ,  הכנסות ורווחיות ;  וכשיו"ר ומנכ"ל גוגל אריק שמידט מביט לעתיד ,  הוא רואה את הגב של צוקרברג
 >  >  מארק צוקרברג ,  המייסד והמנכ"ל של פייסבוק ,  הוא מקור לדאגה משמעותית עבור אריק שמידט ,  מנכ"ל ויו"ר גוגל .  השניים נאבקים על כיבוש האינטרנט ,  ועד כה כל אחד מהם עשה מלאכה טובה ,  אם כי בחלקים שונים של האינטרנט :  גוגל באמצעות מונופוליזציה של חיפוש ופרסום מבוסס-חיפוש ,  ופייסבוק על ידי הקמת הרשת החברתית הגדולה בעולם .  בכל הנוגע לניצול עסקי ,  גוגל הרבה יותר מוצלחת :  בעוד שהיא סיימה את 2009 עם הכנסות של 22 מיליארד דולר ,  ההכנסות של פייסבוק נעו כנראה סביב מיליארד דולר בלבד .  וכמובן ,  הרווחיות של גוגל הרבה יותר גדולה - גם במונחים אבסולוטיים וגם במונחים יחסיים .  אבל אם מביטים קדימה ,  לפייסבוק יש שני יתרונות גדולים .  הראשון הוא שרשתות חברתיות יודעות על הגולשים בהן הרבה יותר ממה שכל מנוע חיפוש עשוי לדעת אי פעם .  גולשים מבלים בפייסבוק יותר זמן ,  נחשפים ליותר עמודים ,  מבצעים יותר פעולות ,  מוסרים יותר מידע על עצמם - וחושפים את מעגל החברים שלהם .  אבל פייסבוק אינה רק בית לכ-400 מיליון גולשים ,  כי אם גם זירת פעילות שוקקת למיליוני חברות ומותגים .  גם כאן לפייסבוק יש מידע מצוין על האינטראקציה בין החברות והמותגים - לבין הגולשים .  אין קטגוריית אתרים שיודעת יותר על הגולשים והגופים המסחריים המבקרים בה מרשתות חברתיות ,  והפוטנציאל הפרסומי והעסקי של היתרון הזה הוא עצום .  היתרון השני נובע מהעוצמה שבה הגולשים  " נשבים ":  בגלל הקשרים החברתיים הנטווים בין החברים ,  התלות שלהם ברשת חברתית גדולה הרבה יותר מאשר במנוע חיפוש .  לכן ,  בעוד שגוגל חשופה לתחרות - טכנולוגיית חיפוש טובה יותר עשויה לשמוט ממנה את מעמדה .  לפייסבוק ,  גם אם תקום רשת חברתית טובה הרבה יותר ,  יש אחיזה הרבה יותר טובה בקרב הקהל שלה .  הקרב בין שני המנהלים לא ניטש בשדה של גוגל - חיפוש .  לפייסבוק אין שום סיבה להיכנס לתחום עתיר ההשקעות והסיכון הזה .  ניסיון להתמודד בו גם יסיט אותה ממרכז הפוקוס שלה :  מדיה חברתית .  המאבק ביניהן מתחולל בשדה של פייסבוק .  גוגל ניסתה לפחות שתי אסטרטגיות במלחמה הזו .  הראשונה היא למשוך את השטיח מתחת לרגליה של פייסבוק על ידי מתן האפשרות לגולשים להעביר בחופשיות את המידע החברתי שלהם מרשת לרשת ,  כלומר להעביר את מוקד הכוח מהרשתות החברתיות - לגולשים .  האסטרטגיה השנייה היא להציע לגולשים באתרי גוגל יותר ויותר יישומים חברתיים .  הפעולה האחרונה באסטרטגיה הזו בוצעה השבוע - השקת שירות google buzz בתוך gmail ,  המנסה להפוך את רשימת אנשי הקשר בתוך gmail לרשת חברתית .  עד כה שתי האסטרטגיות האלה נכשלו ,  ולפחות ממה שניתן לשפוט עד כה ,  גם google buzz לא יניב לגוגל את ההישגים המקווים מול פייסבוק .  ואולם יכולה להיות גם אסטרטגיה שלישית .  כמובן ,  ייתכן שגוגל תצליח בכוחות עצמה להתמודד עם פייסבוק ,  אבל יש גם אפשרות שהיא לא תצליח .  ובמקרה הזה ייתכן שלשמידט לא תהיה ברירה אלא לרכוש את צוקרברג .  - הבלוג של נתן ליפסון :  media.cafe.themarker.com

מלחמת העולם הווירטואלית ה- 1 
כשמייסד פייסבוק מארק צוקרברג מביט לעתיד ,  הוא רואה צמיחה ,  הכנסות ורווחיות ;  וכשיו"ר ומנכ"ל גוגל אריק שמידט מביט לעתיד ,  הוא רואה את הגב של צוקרברג

