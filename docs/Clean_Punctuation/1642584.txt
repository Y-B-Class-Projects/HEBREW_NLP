מלחמת שלג
לשליח וואלה !  ספורט עלה בדם להגיע לדאלאס המושלגת ולהשיג את הכיסא האחרון ,  לצד האיש שמוכר את החולצות של כספי
כשצרות נופלות  ,  הן נופלות בצרורות ,  את זה יודע כל ילד .  בדלפק הבידוק העצמי בדרך מניו יורק לדאלאס נדלקה הנורה האדומה הראשונה בראשי .  הכנסתי את מספר כרטיס הטיסה שלי ובמקום כרטיס טיסה ,  יצא לי פתק מנייר זול שבו נכתב  " גש לסוכן "   ,  בעטתי במכשיר קלות ,  כמו שבועטים במכונת פחיות שלא הוציאה את הפחית לאחר שמכניסים אליה מטבעות ,  אמרתי לעצמי שאולי זה יעזור ,  אך משלא יצאו עוד פתקים הבנתי שאני חייב לראות סוכן של חברת התעופה ומייד .  הסוכן הציץ בפתק ,  הציץ בכרטיס ובשיא האדישות אמר לי שכל הטיסות לדאלאס מבוטלות . " לך דבר עם שרות הלקוחות הם יעזרו לך ".  
התור לשרות הלקוחות של חברת אמריקן איירלינס הכיל כבר כמה עשרות אנשים ,  שרות הלקוחות הכיל איש אחד שהיה לו את כל הזמן שבעולם ,  מבפנים התפוצצתי , " הלו ,  יש לי את כספי על הראש ,  תזדרז "   ,  נהיו לי סימנים כחולים בידיים מרוב עצבים ,  רציתי לנענע אותו קצת ,  אבל הכי מעצבן במצבים האלו זה לראות איך האמריקאים מתנהגים .  הם עמדו בתור ,  אף אחד לא מטפל בהם ,  אף אחד לא מתכוון לטפל בהם ,  טיסותיהם בוטלו ,  והם :  צועקים ?  מה פתאום ,  עוקפים ?  חס וחלילה .  כמו כבשים לפני שחיטה הם עמדו שם בלי לפצות הגה .  לאחר חצי שעה הבנתי שאם אני לא יוזם פה משהו ,  רמי יצהר לא יהיה לבד ,  ואני אצטרך לדווח על משחק הרוקיז מביתי ולקוות שלא יהיו במהלכו הפסקות חשמל .  הלכתי לדלפקי קונטיננטל אירליינס שהיו במרחק של כעשרים מטרים משרות הלקוחות המזעזע של אמריקן ,  ולתומי שאלתי האם הם טסים לדאלאס .  התברר לי שיש עוד טיסה אחת שמתעכבת ,  יש בה מקום אחד במחלקה ראשונה ,  והוא עולה המון המון כסף ,  ודרך אגב יש לי חמש דקות להחליט ,  אחרת סוגרים את הטיסה .
 את הלקח שלי למדתי פעם לפני שנים ,  כאשר בגלל 500 דולר לא נסעתי לראות את הפועל תל אביב בסן סירו ,  מאז נשבעתי לעצמי שאם מדובר בסכומים הגיוניים ,  כאלו שעוד כמה חודשים אשכח שהוצאתי ,  אני תמיד נוסע .  לכן אמרתי לפקידה שלא תמכור את הכרטיס לאף אחד ,  רצתי להביא את התיקים מהתור של אמריקן איירלינס ,  איחלתי להם כל רע ומרעין בישין .  איך באותו שדה תעופה ,  עשרים מטר ליד ,  יש חברה שכן טסה ,  ואתם מעזים לבטל טיסות עד מחר בערב ?  .  כעת הייתי במרוץ נגד הזמן ,  הטיסה יוצאת אוטוטו ,  כספי לא יחכה לי ,  מחר ב-10 בבוקר הם עולים לאימון .  לקחתי את פקלאותי  ,  עליתי על האייר טריין ,  עברתי טרמינל ,  חלפתי את כל בדיקות הביטחון ,  הגעתי מתנשף לשער היציאה ,  רק בכדי לגלות שהטיסה נדחתה בשעה .  
איך נעביר שעה ?  פתחתי את המחשב רק בשביל לגלות כי קובי בריאנט ואלן אייברסון ייעדרו רשמית ממשחק האולסטאר ובמקומם ישחקו גייסון קיד ודיוויד דאבל דאבל לי .  עייני חשכו ,  מילא קובי ,  אבל אייברסון ?  אייברסון שאני כל כך אוהב ,  זה שיעלה לשחק גם עם גבס על כל הגוף ?  עכשיו רק חסר שלברון ייפצע במשחק הלילה ושיביאו את דן כנר למשחק הסלבריטיס בשביל שאני אלך לנציגת חברת התעופה ואחזיר לה את הכרטיס .  או אז נזכרתי שבכל זאת לא לשם כך התכנסנו ,  אלא לשם העובדה כי כספי שלנו ישחק מחר .  בכוחות אחרונים צעדתי אל המטוס ,  התיישבתי במקומי במחלקה הראשונה ,  רעב וצמא .  
לשמאלי במטוס לא ישב דיוויד לי  ( למרות שקיוויתי שאולי הוא יעלה על הטיסה ,  אבל אז נזכרתי שאני רכשתי את הכרטיס האחרון )   ,  אלא דווקא יצרן חולצות NBA שנוסע לאולסטאר בכדי למכור את חולצותיו .  החולצות  ( הוא מוכר את החולצות הזולות ,  לא הרשמיות )  של כספי נמכרות לא רע בסקרמנטו ,  הוא אומר לי ,  הוא מכר שם כבר 600 חולצות ,  לדבריו זה בכלל לא רע ,  והוא מצפה שבסוף שבוע הזה הם יימכרו מצוין .  בכלל ,  אני לא יודע אם בארץ מבינים שבשבוע האחרון כספי קיבל הכרה רשמית מהליגה כשחקן שיכול להכניס כסף על מרצ'נדייז .  גם הבחירה למשחק ה"חיובים "  וגם המפגש עם הקומישינר מוכיחים זאת מעבר לכל ספק ,  מישהו שם רוצה לדחוף את כספי קדימה .  
המטוס החל בהמראה כאשר לפתע ראיתי כי הבחור לשמאלי דוחף לי כרטיס אל מול הפנים .  חשבתי לעצמי שהוא מגיש לי את כרטיס הביקור שלו ,  אבל במקום זה ראיתי שהוא דוחף לי את תפילת הדרך ,  ומסמן לי עם היד  " נו יאללה ,  תקריא ".  חייכתי חיוך שאמר לו שזה פשוט לא יקרה ,  למרות שאם יירד בדאלאס שלג ,  וואלה ,  אולי הייתי צריך לקרוא תפילת הדרך .  דאלאס ?  שלג ?  מה הקשר .  הנחיתה בדאלאס גרמה לי להתחיל להצטער שהשמצתי את אמריקן ,  נחתנו בסופת שלג מטורפת ,  כשהבחור לשמאלי אומר לי באנגלית  " אני לא מאמין שעשינו את זה "  ואנחנו עדיין באוויר .  לא הבנתי את ההיגיון שלו .  אבל כל זה מעניין כשלג דאשתקד ,  מחר בבוקר  ( שישי )  יום חדש ,  היסטורי ,  כזה שכל חובב ספורט מייחל להיות בו ,  אין לי ספק שהכל יישכח כשכספי יעלה לשחק לבוש בחליפת האול סטאר ובחולצה שלו ,  אותה חולצה שהאיש שיישב לידי במטוס ייצר .  מחר יהיה יום נפלא .
 
מלחמת שלג
לשליח וואלה !  ספורט עלה בדם להגיע לדאלאס המושלגת ולהשיג את הכיסא האחרון ,  לצד האיש שמוכר את החולצות של כספי

