הטעות הגורלית של שופטי קצב
אנחנו יודעים איך פרשת קצב התחילה ,  ומחר נדע איך היא תסתיים ,  אבל האמצע נמנע מאיתנו בחסות ההחלטה השגויה לקיים את משפטו בדלתיים סגורות .  רועי כ"ץ חושב שהצדק היה צריך גם להיראות
משה קצב יורשע מחר באונס .  רק נס בסדר גודל מקראי יציל את נשיא המדינה לשעבר מהרשעה בעבירת מין חמורה .  פסק הדין צפוי לכלול גם ביקורת קטלנית של הרכב השופטים על אמינותו של קצב .  וכך מסמלת סוף השנה האזרחית את סוף הקריירה של המטאור מקריית מלאכי .  מבירא עמיקתא לאיגרא רמא ובחזרה .  משה קצב בדרך לכלא .   למרות הסיפור הטרגי ,  הכמעט הוליוודי ,  של בן המהגרים מפרס שעלה לגדולה בעיר פיתוח קטנה בדרום ,  נבחר לכנסת ,  כיהן כשר והפך לאזרח מספר אחת ,  משפט קצב הוא הוכחה שצדק לא צריך רק להיעשות אלא חייב להיראות .  ההחלטה האומללה לסגור את המשפט ולנהל את הדיונים בדלתיים סגורות עיקרה מתוכן את כל ההיבט הציבורי-חינוכי של המשפט .  בשם הגנה מאוחרת מדי ומפוקפקת מדי על זהות המתלוננות ,  חסמו השופטים מהציבור את היכולת לשמוע ולראות מה קורה במשפט האונס המעניין והחשוב ציבורית ביותר בתולדות המדינה .
 אין הרבה מדינות ,  גם דמוקרטיות ,  שהיו מושיבות את נשיא המדינה על ספסל הנאשמים באשמת אונס .  ישראל צריכה להתבייש בעצם כתב האישום אך להתגאות בכך שכולם שווים בפני החוק .  הדמוקרטיה הישראלית השברירית מותקפת מדי יום בידי בעלי עניין ,  כך ששקיפות מלאה של משפט קצב הייתה יכולה לסייע מאוד בהוכחה שאין חסינים יותר ופחות .  מי שפגע ,  ייענש .  מי שאנס ,  יורשע .
 בלתי אפשרי לצבור אמון בהליך משפטי חסוי ומסוגר .  ללא שקיפות יכול כל צד לספר מעשיות על מה שהתרחש בין כותלי בית המשפט .  גם לשופטים ודאי היה נוח לנהל את הדיונים ללא הנודניקים מהתקשורת ,  אלו ששואלים שאלות ומטרידים את כבוד השופטים עם זכות הציבור לדעת ושאר הצקות .  
למרות האסוציאציה השלילית ,  יש יתרונות רבים למשפט ראווה .  ודאי כשמדובר בנשיא מדינה לשעבר שחשוד בשורה של עבירות מין חמורות .  נדמה כי לכולם במערכת המשפטית התאים להסתיר את המשפט הסנסציוני .  זהו סיפור טרגי עם התחלה וסוף ,  את האמצע שמעו רק ג'ורג' קרא וחבריו להרכב השופטים .
 
הטעות הגורלית של שופטי קצב
אנחנו יודעים איך פרשת קצב התחילה ,  ומחר נדע איך היא תסתיים ,  אבל האמצע נמנע מאיתנו בחסות ההחלטה השגויה לקיים את משפטו בדלתיים סגורות .  רועי כ"ץ חושב שהצדק היה צריך גם להיראות

