איריס שטרק בדרך לחברת החשמל 
ייצוג נשי בדירקטוריונים
מלאכת איוש דירקטוריון חברת החשמל נמשכת בקצב מואץ - ואישה נוספת מוצעת להרכבו .  שר התשתיות ,  עוזי לנדאו ,  הציע באחרונה לרו"ח איריס שטרק להתמנות לתפקיד דירקטורית בחברה ,  כדי לחזק את המומחיות הפיננסית בקרב חברי הדירקטוריון .  שטרק ,  יו"ר חברת נמל אשדוד לשעבר ,  מכהנת כיום כדירקטורית בבנק מסד ובקרן הפנסיה של הסוכנות היהודית וכן מנהלת משרד רואי חשבון פרטי .  שטרק נעתרה להצעה והגישה את מועמדותה לתפקיד ,  שנידונה בימים אלה בוועדת שפניץ לבחינת מינויים בשירות הציבורי .  על שולחן הוועדה מונחת מועמדותה של דירקטורית נוספת מטעמו של לנדאו - מנהלת המחלקה לעניינים ביטחוניים לשעבר בפרקליטות המדינה ,  עו"ד דבורה חן .  השתיים עתידות להצטרף לחמש דירקטוריות המכהנות כיום בדירקטוריון חברת החשמל לצד תשעה דירקטורים .  יש לציין כי בחודשים האחרונים החלה ועדת שפניץ לאכוף את החובה לייצוג נשי של לפחות מחצית מחברי הדירקטוריונים בחברות וברשויות הממלכתיות .  במסגרת זו פסלה הוועדה כמה פעמים מועמדויות שהגישו שרים לאיוש דירקטוריונים בנימוק שלא כללו ייצוג נשי כנדרש .  כך למשל ,  עוכב באחרונה מינויו של רו"ח אופיר בוכניק לתפקיד דירקטור חיצוני במליאת רשות החשמל ,  משום שעם ארבעת חברי המליאה המכהנים נמנתה דירקטורית אחת בלבד .  שטרק ,  אגב ,  היא אחת הפעילות המובילות להגדלת הייצוג הנשי גם בדירקטוריונים של החברות הציבוריות במגזר הפרטי .
 
איריס שטרק בדרך לחברת החשמל 
ייצוג נשי בדירקטוריונים

