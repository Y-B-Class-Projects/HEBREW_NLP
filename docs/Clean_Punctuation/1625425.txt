לפורטסמות יש פטיש לפנדלים
פומפי ואברהם גרנט שוב ספגו מפנדל והפסידו 2:0 לווסטהאם .  לפטישים זהו ניצחון בית ראשון על פומפי מאז 1958
קרב התחתית בין שתי נועלות הטבלה הפגיש היום  ( שבת )  את ווסטהאם ופורטסמות בפתיחת הבוקסינג דיי באנגליה במסגרת המחזור ה-19 בפרמיירליג האנגלית .  הקבוצה של אברהם גרנט קיוותה להיחלץ מהמקום האחרון על חשבונם של הפטישים ,  אבל אלו ניצחו 0:2 ועלו לפחות זמנית מעל הקו האדום תוך כד פתיחת פער של ארבע נקודות על פני פומפי .
 המשחק בין שתי הקבוצות הפך כמעט למנהג קבוע .  שתיהן נפגשו בבוקסינג דיי ב-2005 ,  2006 ו-2008 .  הקבוצה של ג'ינאנפרנקו זולה רצתה לשבור כבר את הנתון הסטטיסטי המעיד על כך שמאז התבוסה שהנחילה ווסטהאם לפומפי ב-1958  ( 0:6 )  היא לא ניצחה אותה בביתה ,  ופנדל מוצלח של אלסנדרו דיאמנטי האיטלקי בדקה ה-23 נתן את הכיוון לפני הכתרת המשימה כמוצלחת .
 פומפי הגיעה למשחק במצב רוח מרומם לאחר הניצחון הגדול בפראטון פארק במחזור הקודם 0:2 על ליברפול ,  אבל הציגה כדורגל רע .  אברהם גרנט בחר לפתוח עם שני חלוצים ,  ארונה דינדאן ופרדריק פיקיון ,  אך בכך איפשר למעשה לווסטהאם לשלוט במרכז השדה ולהיות הדומיננטית במחצית הראשונה .  הקישור של פורטסמות היה אנמי והתעסק בעיקר בתיקולים אגרסיביים ,  בעוד ווסטהאם נשענה על הכישרון של אלסנדרו דיאמנטי והדינמיות של סקוט פארקר כדי ליזום .  
פורטסמות הגבירה לחץ ככל שנקפו דקות המשחק ,  אם כי כל ניסיונות ההבקעה שלה נעצרו בידיו הבטוחות של רוברט גרין ודווקא ווסטהאם הייתה קרובה יותר לשער השני והשיגה זאת מנגיחה מוצלחת של רדוסלאב קובאץ' בדקה ה-89 .  הפסד שלישי לגרנט מאז מונה למאמן פורטסמות ,  והפעם ,  בניגוד להפסדים הקודמים ,  מדובר בשלוש נקודות חשובות שהגיעו לידיה של אחת המתחרות במאבק ההישרדות .
 גול !  דקה 23 :  חימנז המחליף עבר בין מאלינס לבראון ,  נתקל ברגליהם ונפל .  השופט הצביע על הנקודה הלבנה ודיאמנטי האיטלקי לא נכשל מול בגוביץ' .  0:1 לווסטהאם .
 דקה 35 :  אוהרה ניסה להפתיע את גרין בבעיטה חופשית מ-30 מטרים ,  השוער קלט .
 דקה 38 :  בן חיים כידרר וחלף על פני שני שחקנים לפני ששיחרר בעיטה מ-20 מטרים שחלפה מעל השער .
 דקה 45 :  בן חיים גלש ברגע האחרון ומנע מפארקר להבקיע ,  הכדור נהדף לרגלי קוליסון שבעט החוצה מחמישה מטרים .
 דקה 47 :  דיאמנטי פרץ משמאל ,  בעט כדור מקצה הרחבה שפגע בפינאן ובגוביץ' הדף לקרן בקצות האצבעות .  אפסון עלה לעזרת ההתקפה במהלך כדור הקרן ,  ונגח לידיו של השוער .
 דקה 60 :  בואטנג ניצל יציאה רעה של גרין ,  עקף אותו ומזווית קשה בעט לרשת החיצונית .
 דקה 75 :  אוהרה הגביה משמאל לעבר בואטנג ,  שמהאוויר בעט לא טוב לקרקע ומשם לידיו של השוער .
 דקה 80 :  פיקיון השתלט על כדור עם החזה ,  חלף על פני אפסון ובעט לידיים של גרין .
 דקה 82 :  קוליסון הטעה את בן חיים ,  ובעט כדור מסובב לפינה אותו הצליח בגוביץ' להדוף בקושי .
 דקה 84 :  דאבל פס נהדר בין בראמי לפארקר הסתיים בבעיטה של השוויצרי שחלהפ סנטימטרים מהקורה השמאלית .
 דקה 89 :  גול !  חימנז הגביה כדור חופשי מימין ,  וקובאץ' עלה גבוה ונגח נהדר לפינה של בגוביץ' .  0:2 לווסטהאם .
 דקה 90 :  חימנז סובב כדור חופשי מ-20 מטרים ובגוביץ' הדף לקרן .
 הרכב ווסטהאם :  רוברט גרין ,  ז'וליאן פובר ,  ג'יימס טומקינס ,  מתיו אפסון ,  הריטה אילונגה ,  סקוט פרקר ,  ג'ק קוליסון ,  רדוסלב קובאץ' ,  מארק נובל  ( לואיס חימנז ,  16 )  ,  אלסנדרו דיאמנטי  ( ואלון בראמי ,  72 )  ,  גיז'רמו פרנקו  ( פרנק נובל ,  90 )  .
 הרכב פורטסמות :  אסמיר בגוביץ' ,  סטיב פינאן ,  יונס קאבול ,  טל בן חיים ,  הרמן הריידרסון ,  נאדיר בלחאג'  ( קווין פרינס בואטנג ,  46 )  ,  מייקל בראון  ( ג'ון אוטאקה ,  79 )  ,  היידן מאלינס ,  ג'יימי א'והרה ,  ארונה דינדאן  ( קאנו ,  55 )  ,  פרדריק פיקיון .
 
לפורטסמות יש פטיש לפנדלים
פומפי ואברהם גרנט שוב ספגו מפנדל והפסידו 2:0 לווסטהאם .  לפטישים זהו ניצחון בית ראשון על פומפי מאז 1958

