פנייה ליועמ"ש :  בטל היחידה נגד מתנחלים
משימה ראשונה ליועמ"ש הנכנס יהודה וינשטיין :  הפורום המשפטי למען א"י ,  ביקש לבטל את צוות האכיפה לשטחי יהודה ושומרון שפועל למרות שבוטל בעבר בתקופת היועמ"ש רובינשטיין
 ( צילום :  יצחק סברדלוב ,  עריכה :  עידן גוראל ) 
הפורום המשפטי למען ארץ ישראל פנה היום  ( חמישי )  ליועץ המשפטי לממשלה הנכנס יהודה וינשטיין ,  בבקשה לבטל מיידית את צוות האכיפה המיוחד לשטחי יהודה ושומרון בראשותו של עורך הדין שי ניצן .  צוות האכיפה המיוחד לשטחי יהודה ושומרון ,  המורכב משוטרים ,  אנשי שב"כ ,  המנהל האזרחי והפרקליטות ,  אחראי לניטרול פעולות קיצוניות מצד המתנחלים ,  המשיך בפעילותו זאת למרות שבוטל על ידי היועץ המשפטי לממשלה לשעבר אליקים רובינשטיין .  
זוהי הפנייה הראשונה ליועץ המשפטי לממשלה יהודה וינשטיין שנכנס היום בטקס רב משתתפים במשרד המשפטים ,  והחליף בתפקיד את קודמו - היועץ המשפטי לממשלה מני מזוז .
 מנכ"ל הפורום ,  נחי אייל כתב לוינשטיין כי  " עבודת צוות האכיפה המיוחד הינה בניגוד להחלטה של היועץ המשפטי לממשלה לשעבר ,  השופט אליקים רובינשטיין ,  וברור כי בהמשך עבודתו של הצוות יש פגם גדול לשלטון החוק ובשיוויון בפני החוק ". 
אייל תבע מוינשטיין להורות על ביטולו של הצוות באופן מיידי ולפקח על יישום הוראה זו .  בפורום הוסיפו כי  " צוות האכיפה המיוחד הינו כתם על אכיפת החוק בישראל וכי וינשטיין ,  כמי שעומד כיום בראש המערכת ,  מחויב לנקות אותו ". 
דובר הארגון ,  שמוליק קליין ,  הביע אופטימיות בשיחה עם וואלה !  חדשות באשר לסיכויים שהיועץ המשפטי הנכנס ייענה לדרישת הפורום : " וינשטיין הוא אדם בעל שם טוב ואין סיבה שיהרוס אותו - אנחנו מאוד מקווים שלאחר שילמד את הנושא יקבל את ההחלטה הנכונה ". 
לדבריו של קליין , " מדובר על צו הכופה פעילות משטרתית על פי מכסות בניגוד לנהוג בכל מקום אחר ברחבי מדינת ישראל - יש לאכוף את חוקי המדינה בצורה שווה בכל חלקי ארץ ישראל .  היועץ המשפטי הקודם ,  מזוז ,  צמח מתוך המערכת וניכר היה שהוא נתון כל העת ללחץ של גורמים במערכת שהתעקשו לשמור על המדיניות הזו ועל כן נכפה עליו להמשיך לדבוק בה - כעת משהגיע יועץ משפטי חדש שלא 'גדל' על רקע ההחלטה הזו - אנחנו מאמינים שיש סיכוי להביא לתיקון העוול הזה ". 

פנייה ליועמ"ש :  בטל היחידה נגד מתנחלים
משימה ראשונה ליועמ"ש הנכנס יהודה וינשטיין :  הפורום המשפטי למען א"י ,  ביקש לבטל את צוות האכיפה לשטחי יהודה ושומרון שפועל למרות שבוטל בעבר בתקופת היועמ"ש רובינשטיין

