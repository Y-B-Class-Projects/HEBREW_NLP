שביתה בעיריית ב"ש : " ראש העיר דיקטטור "
 עובדי עיריית באר שבע פתחו בשביתה ללא הגבלת זמן ,  במחאה על מה שהם מגדירים הרעה בתנאי עבודתם והתעלמות ראש העיר דנילוביץ' מהם .  העירייה : " הם מוזמנים לשוב לשולחן במו"מ "
 ועד העובדים של עיריית באר שבע משבית החל מהבוקר  ( רביעי ) את פעילות העירייה .  לטענת הוועד ,  ראש העיר מנהל כלפי העובדים מדיניות של דיקטטור ואינו משתף את הוועד בהחלטות הנוגעות לעובדים .  מהעירייה נמסר בתגובה ,  כי העובדים הם שהחליטו לנתק מגע בדיונים שמתקיימים בין הצדדים .  
שביתת העובדים נערכת על רקע תוכנית התייעלות שיזם ראש העיר רוביק דנילוביץ' ,  וכוללת גם צמצום בכוח האדם וקיצוצים תקציביים .  ועד העובדים מצדו דורש שכל פעולה שנוגעת לתנאי העבודה של העובדים תהיה מתואמת עמו .  בוועד טוענים שדנילוביץ' החל לבצע את תכניתו מבלי להיוועץ בו . " הוא החליט למשל לקצץ בגמול על יום עבודה מפוצל ",  טען יוסי טהר ,  יושב ראש ועד העובדים . " הדרישה שלו היא שכל עובד יחתים את כרטיס העבודה שלו בבואו ובצאתו .  כלומר שהעובדים שמשרתם מפוצלת צריכים להחתים את הכרטיס ארבע פעמים .  זה לא לעניין .  הנושא הזה הוסדר בעבר בדרך של הסכמות והבנות בין הנהלת העירייה לעובדים .  העירייה צריכה לתת אמון בעובדים שעניין יום העבודה המפוצל שלהם ,  אושר על ידי מנהלי המחלקות והאגפים שבהם הם מועסקים ".  
טהר הצביע עוד על שורה של מעשים מצידו של דנילוביץ ,  הנוגדים הבנות ,  הסכמות והתנהלות קודמת ,  לעתים אף ארוכות שנים .  הוא טען שדנילוביץ' דורש מהסייעות בגנים להחתים כרטיס בבואן לעבודה ,  שהרישום למוסדות חינוך ייעשה באמצעות כוח עבודה זול ועוד .  אבל מה ששבר אותו באופן סופי היו מכתבים שנכתבו לעובדים וגמלאי העירייה ,  לפיהם העירייה לא תחלק השנה תלושי שי לחג הפסח ,  וסכום השי יוכנס לחשבונות העובדים כחלק ממשכורתם . " הסכום הזה נבלע במינוס של העובדים בבנק ",  זעם טהר . " כל הפעולות שדנילוביץ' עושה הן חד צדדיות ,  אף שבישיבה שקיימנו בסוף חודש פברואר ,  סיכמנו שהכל יהיה בשיתוף פעולה .  הוא מתנהל כמו דיקטטור ואנחנו לא מוכנים לזה יותר ".  הוועד הודיע שהשביתה בה הוא פותח הבוקר תימשך ללא הגבלת זמן ותכלול את מרבית אגפי העירייה ,  למעט החינוך המיוחד .  עובדי המנהלה במוסדות החינוך לא יגיעו לעבודה וכך גם עובדי השירותים העירוניים ,  אנשי אגף ההנדסה ,  הרווחה ואחרים .  
גורמים בקרב עובדי העירייה טוענים עם זאת ,  שפעולת הוועד נועדה אך ורק להציג לראווה את כוחו .  אותם גורמים אומרים עוד ,  שהשבתת פעילות העירייה היא חלק ממאבקים פוליטיים בין הוועד לבין הנהלת העיר והעומד בראשה .  בשלב זה נראה שכל צד מתבצר בעמדותיו ואינו מוכן לנקוט צעדי ויתור .  
מעיריית באר שבע נמסר בתגובה ,  שהעובדים מוזמנים לשוב לשולחן המשא ומתן ,  וחבל שהם בוחרים לנקוט בדרך זו של שביתה ,  כדי להשיג את מטרותיהם .
 
שביתה בעיריית ב"ש : " ראש העיר דיקטטור "
 עובדי עיריית באר שבע פתחו בשביתה ללא הגבלת זמן ,  במחאה על מה שהם מגדירים הרעה בתנאי עבודתם והתעלמות ראש העיר דנילוביץ' מהם .  העירייה : " הם מוזמנים לשוב לשולחן במו"מ "
 
