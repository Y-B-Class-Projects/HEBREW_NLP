לא סתם פנטזיה ברזילאית
המאמן שמרן ,  הכוכב בכלל מארגנטינה ,  הסגל שחוק ופצוע ולפני שנה היא ניצלה בנס .  אז איך לעזאזל פלומיננזה זכתה באליפות ?  ועוד היסטורית ! 
כל חובב ספורט יודע שלסטטיסטיקה אין משמעות אמיתית בכדורגל ,  אבל הסיפור של פלומיננזה הוא עדיין מפתיע .  רק לפני שנה נאבקה  " פלו "  על חייה בליגה הבכירה ,  וכשנותר פחות משליש לסיומה של העונה ב"ברזילראו "  נערך חישוב סטטיסטי שגילה שסיכוייה של הקבוצה להישאר בליגה הבכירה הם שני אחוזים בלבד .  המאמן דאז ,  קוקה ,  החליט שאין לו ולקבוצה מה להפסיד ,  והוריד לספסל את רוב שחקניה הבכירים והוותיקים של הקבוצה ,  שנראו לו שבעים מדי .  במקומם קיבלו את המושכות הצעירים ,  כדי שיזניקו אותה מעלה ,  וביחד עם התמיכה הגדולה והגב הרחב שקיבלה הקבוצה מהקהל המסור שלה ,  אחד הנאמנים בליגה ,  עשתה פלו את הבלתי ייאמן ובעזרת פיניש מדהים בסיום העונה וכנגד כל הסיכויים נותרה בליגה .  בתחילת העונה שעברה החליף קבלן התארים מוריסי רמאליו את קוקה על הקווים ,  וביום ראשון החולף ולאחר 26 שנים חפות מאליפות זכה בתואר .  כשבקבוצה נזכרים שנתנו להם בקושי שני אחוזים לשרוד ,  הם צוחקים בגאווה .
 למרות שהאליפות רשומה על שמו של רמאליו ,  במועדון הוותיק מריו דה ז'ניירו לא שכחו לציין את קוקה ויודעים שגם לו יש חלק גדול בתואר . " זאת האליפות של מוריסי ,  אבל מי שסבל אשתקד ואיחד את חלקי הקבוצה - הנהלה ,  צוות אימון ,  שחקנים ואוהדים היה קוקה .  מה שהוא עשה היה קריטי להצלחה העונה ",  אמר חבר הנהלה .
 החלוץ פרד הוא אחד מאלה שהיו שייכים להישרדות של הקבוצה בעונה שעברה . " זה הופך את האליפות הזו למתוקה עוד הרבה יותר ",  אמר אחרי הניצחון 0:1 במחזור האחרון בעונה על גוארני . " עברנו הכל .  אשתקד היינו כבר בטוחים שנרד ,  וכעת ,  12 חודשים אחרי ,  אנחנו אלופי ברזיל ". 
פלומיננזה לא רק סגרה מעגל קטן מאשתקד ,  אלא גדול הרבה יותר .  בסוף עונת 1998 נשרה הטריקולור לליגה השלישית .  עבור קבוצה גדולה עם אוהדים רבים זו הייתה מהלומה של ממש ,  אולם דווקא בעונה שאחרי היא זכתה לקבל מתנה גדולה בדמות ספונסר ראשי - Unimed ,  המשקיע בה עד היום .  Unimed הינה מרכז רפואי ענק שמעסיק כ-85 אלף פיזיותרפיסטים ונחשב לגדול ביותר מסוגו בעולם .  הקשר עם החברה היווה מבחינתה של פלו קרש הצלה ובתוך שנה היא שבה לליגת המשנה .  ב-2000 התמזל מזלה והיא הוקפצה כיתה נוספת וחזרה למקומה הטבעי בליגה הבכירה .  השבוע נגמר המסע הזה עם חגיגות אליפות .
 בשנים האחרונות ועם זרימת הכסף הגדול לכדורגל הברזילאי ,  ביצע המועדון מספר רכישות והחתמות משמעותיות של שחקנים כמו פרד ,  דריו קונקה ,  דיגיניו ,  והעונה אמרסון ,  דקו וג'וליאנו בלטי ,  וכמובן המאמן רמאליו ,  שהובאו לקבוצה וזכו למשכורות גבוהות .  בשנים האחרונות ההשקעה הפכה גם למשתלמת וכדאית ,  כשכסף גדול נכנס לקופת המועדון מההצלחה שהקבוצה קצרה במפעלי היבשת .  ב-2007 הגיעה פלומיננזה עד לגמר גביע הליברטדורס הנחשק וב-2009 התמודדה בגמר הסוד אמריקנה .  בשני המקרים היא נוצחה על ידי LDU קיטו האקוודורית .
 מי שקצר את מירב המחמאות העונה הוא קונקה .  הקשר האנרגטי והצנום ,  שסיים את הליגה עם תשעה שערים ו-17 בישולים ,  נבחר יום לאחר האליפות לשחקן העונה בברזיל .  מה שיותר מדהים זו העובדה שהוא שיחק בכל 38 משחקיה של פלו בליגה ,  נתון מפתיע ביותר ונדיר בכדורגל הברזילאי ,  בוודאי עבור קשר .  כמו כן ,  הוא זכה בתואר חביב הקהל העונה ,  וזה לא דבר של מה בכך בהתחשב בעובדה שהוא ארגנטינאי .
 שחקן אחר שעזר לקבוצה הוא דקו ,  ששב למולדתו לאחר 13 שנים של גלות באירופה .  דקו הגיע באמצע העונה ושותף ב-16 משחקים ,  אך דווקא את המשחק האחרון הוא החמיץ .  השבוע החולף בו חיכה למשחק היה ארוך ,  ארוך מאוד . " זה היה השבוע הקשה בחיי ",  העיד דקו אחרי הזכייה . " הידיעה שלא אשחק והמתח שהציף אותי כאוהד ולא כשחקן היה ענק .  זכיתי בהרבה תארים בקריירה ,  אבל אין ספק שזה אחד המתוקים שבהם ". 
מה שעוד אפשר לזקוף לזכותה של פלומיננזה זו את הדבקות במאמנה .  בשנים האחרונות תחלופת המאמנים בברזיל נעשית בקצב רצחני .  רק העונה בוצעו לא פחות מ-37 חילופים על הקווים ב-38 מחזורים ,  כש-17 קבוצות ערכו שינוי לפחות פעם אחת .  גוארני ,  בוטאפוגו ופלומיננזה היו הבודדות שנותרו יציבות .  פרשן העיתון הנפוץ 'או גלובו' ,  אמרסון גונזלאבש ,  כתב : " פלומיננזה לא זכתה באליפות בגלל שהיא ניצחה הכי הרבה משחקים ;  פשוט היה לה את הדבר הכי חשוב ,  את המאמן הברזילאי הכי טוב על הקווים ,  והיא ידעה לשמור עליו ". 
וכשגונזלאבש כותב  " ידעה לשמור עליו "  הוא מתכוון לכך שהיא לא התירה לו ללכת לאמן את נבחרת ברזיל .  בסוף יולי האחרון ,  אחרי הכישלון במונדיאל ,  החליטה ההתאחדות הברזילאית למנות את רמאליו המעוטר במקומו של דונגה ,  אולם בפלו לא אישרו לו לעזוב ,  ולבסוף מונה מאנו מנזס .  רמאליו לא נטר טינה לאף אחד במועדון והמשיך לעבוד באותה אדיקות ומסירות המוכרת שלו . " אני עסוק בלנצח ",  אמר אחרי הזכייה באליפות ,  ונראה כי כבר שכח מזמן את פרשת הנבחרת .
" מתוך ארבע האליפויות שלי זו הייתה הקשה מכולן ",  הוסיף המאמן . " השחקנים הטובים ביותר נעדרו עקב פציעה והייתי חייב לאלתר .  אבל הצלחנו להתמודד חרף כל הקשיים ".  רמאליו נבחר למאמן העונה בברזיל גם השנה ,  בפעם החמישית בשש השנים האחרונות .  מלבד 2009 ,  השנה בה פוטר מסאו פאולו למרות שהוביל אותה לשלוש אליפויות רצופות ,  זכה רמאליו מאז 2006 באליפות כל שנה .  כך נראה המוריניו הדרום אמריקני .
 רמאליו מאמין בכדורגל תכליתי ,  אחד כזה שמביא תארים ולא רק נראה יפה ,  ועם קבלות קשה מאוד להתווכח .  רמאליו הוא סוג של גאון טקטי ,  והשיטה שלו כבר זכתה לשם : " מוריסיבול ".  הוא מוכר כאחד שמצליח למצות את מלוא הפוטנציאל משחקניו וגם ממקסם אצלהם את רמת המוטיבציה .  כישרון בפלומיננזה לא חסר העונה ,  ובכל זאת רמאליו לא הסתפק ביצירתיות אלא דרש גם עבודה קשה .  על אף שסבל מפציעות רבות ,  הוא ידע כיצד לנצל את המקסימום מהכלים העומדים לרשותו .
 בניתוח שיטת המשחק של פלו במהלך העונה ,  מצאו פרשני 'או גלובו' לא פחות מתשע צורות הצבה שונות של השחקנים הזמינים שלו על המגרש .  לעתים עם שלושה מגנים ,  פעם עם ארבעה ;  לפעמים עם שלושה חלוצים ,  בזמנים אחרים עם שניים .  רמאליו העמיד את חייליו במערכים שונים וקיבל מהם את התפוקה הנדרשת .  ב-2009 פוטר מסאו פאולו בגלל שנכשל והודח פעם אחר פעם ,  משך ארבע שנים ברציפות ,  בשלבים המוקדמים של גביע הליברטדורס .  כעת תהיה לו הזדמנות לסגור מעגל בשנה הבאה עם פלו ,  שהייתה קרובה כל כך להניף את הגביע בו מעולם לא נגעה .
 רמאליו אף לא שכח לציין את המנטור שלו :  טלה סנטאנה ,  שהלך לעולמו ב-2006 ,  ונחשב לאחד מגדולי המאמנים בכדורגל הברזילאי . " דמותו עלתה לנגד עיניי כל העת ",  אמר . " בימים האחרונים חלמתי עליו הרבה ,  הרגשתי שהוא נמצא איתנו כאן ,  נתתי לו חיבוק גדול .  התואר הזה מוקדש לו .  הוא לימד אותי הרבה מאוד במהלך הקריירה שלי .  יש לנו אישיות דומה ,  אנחנו אנשים שבנויים לעבוד קשה ". 
החגיגות בריו דה ז'ניירו לא פסקו בימים האחרונים ,  במהלכן למרבה הצער אף נהרגו שני אנשים .  בריו קבוצות רבות ,  כאשר הפעם היה זה תורם של אוהדי פלומיננזה לחגוג .  פלו נחשבה בעבר למועדון של המעמד הגבוה בעיר הקוסמופוליטית ,  אך בשנים האחרונות אוהדים רבים מפרבריה העניים של ריו החלו גם הם להריע לה ,  וכך הפכו החגיגות ברחבי העיר לבליל גדול של שמחה וצבע .  אחד מאוהדי הקבוצה ,  פנסיונר בן 79 ,  אמר בזמן החגיגות : " זו הרגשה נהדרת שאין כמוה .  אני כבר איש מבוגר וצריך לחגוג במתינות ותחת השגחה ,  אבל אני לא יכול שלא לצאת לרחובות ולצהול ".  בכל זאת 26 שנים חלפו מאז הפעם האחרונה .
 
לא סתם פנטזיה ברזילאית
המאמן שמרן ,  הכוכב בכלל מארגנטינה ,  הסגל שחוק ופצוע ולפני שנה היא ניצלה בנס .  אז איך לעזאזל פלומיננזה זכתה באליפות ?  ועוד היסטורית ! 

