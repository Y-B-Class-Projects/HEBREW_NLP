אינייסטה גמר את הסייסטה
חלק מהירידה באטרקטיביות של בארסה נעוץ בעובדה שהקשר המחונן לא הצליח ליצור רצף משחקים נטול פציעות ולהשפיע על המשחק כפי שעשה אשתקד .  השער מול סנטאנדר אולי מבשר על התעוררות בשלבים המכריעים .  תומר יצחק מסכם מחזור ובוחר את גיבור השישייה של ריאל
כמעט 10 חודשים חלפו מאז השער האחרון שכבש אנדרס אינייסטה .  אותו גול דרמטי בסטמפורד ברידג' ששלח את ברצלונה לגמר האירופי בדרך להפוך לאחת הקבוצות הגדולות בהיסטוריה .  חשיבות עצומה הייתה לאינייסטה בשנה שעברה ,  ואילו העונה נדמה היה כי חלק מהירידה באטרקטיביות של בארסה נעוץ בעובדה שהקשר המחונן לא מצליח ליצור רצף משחקים נטול פציעות ולהשפיע על המשחק כפי שעשה אשתקד .  השער שהבקיע ב-0:4 על ראסינג סנטאנדר ,  במשחקו ה-300 בקבוצה הבוגרת ,  מצביע על ההתעוררות שלו לקראת השלבים המכריעים של העונה ,  כך לפחות מקווים בברצלונה .
 פפ גווארדיולה כבר אמר העונה כי חסרה לו התרומה הסטטיסטית מצד שחקנים שנתנו הרבה יותר בעונה שעברה .  הדברים כוונו בעיקר לתיירי הנרי ,  אך גם אינייסטה נכלל תחת אותה קטגוריה .  בדקות רבות במשחק בשבת ,  אולי גם כתוצאה מאי הרכבתו של זלאטן איברהימוביץ' הפצוע ,  ברצלונה נראתה משוחררת והציגה את הכדורגל שאפיין אותה בעונה שעברה .  הכדורגל של אינייסטה .  בסיום המשחק כבר הופיעו בהרכב הבלאוגרנה תשעה שחקנים תוצרת בית .  עבור הצעירים שבהם ,  דוגמת טיאגו שגם כבש שער בכורה ,  אין מודל טוב יותר מאשר אינייסטה כדי להבין את התהליך אותו הם צריכים לעבור ועוד יותר מכך מהו התוצר הסופי לו מצפים ראשי ובמיוחד אוהדי הקבוצה .
 עם כל הכבוד לצמדים של קאקה וגונזאלו היגואין וכמובן ליכולת הנפלאה של כריסטיאנו רונאלדו ,  על הניצחון הגדול 2:6 על ויאריאל חתום קודם כל המנהל המקצועי של ריאל מדריד ,  חורחה ולדאנו .  נכון ,  הארגנטינאי מתח ביקורת על מנואל פלגריני וטען כי משחק ההפסד בליון הותיר רושם רע בקרב אנשי ההנהלה ,  אך הוא גם היה האיש שהגיע למתחם האימונים כדי לתמוך בשחקנים ולהבהיר למאמן כי מעמדו עדיין יציב .  בריאל מדריד ,  במיוחד בעונה עמוסת ציפיות כמו זו הנוכחית בה מהבהבת ללא הרף התזכורת כי גמר ליגת האלופות ייערך בסנטיאגו ברנבאו ,  כל הפסד הוא רעידת אדמה ומאפשר לעיתונים הגדולים לחזור לקמפיין הדחת המאמן עליו הם עומלים מפתיחת העונה .
 דבריו הברורים של 'הפילוסוף' העניקו תחושת רוגע לשחקני הקבוצה ,  שעל פי התוצאות מציגים את אחת העונות הטובות של המועדון ב-15 השנים האחרונות ,  ונתנו לפלגריני את הכוח לצאת למתקפת נגד במסיבת העיתונאים יממה לפני המשחק .  ולדאנו ,  לפחות לעת עתה ,  עושה רושם כקול ההגיון בהנהלת ריאל ,  בעיקר כשהנשיא פלורנטינו פרז מושפע מלחצי הסביבה .  ולדאנו משוכנע כי זה הזמן של הבלאנקוס לצאת מהרוטינה לפיה הם מפטרים מאמן מדי עונה ולחשוב לטווח ארוך יותר .  נגיד שנתיים .  מונחי נצח במושגים של ריאל מדריד .  האמת היא שהכל תלוי ברצון של ולדאנו לאמן .  הרי לו היה חושק בתפקיד ,  הוא היה שלו כבר לאחר התבוסה המחפירה לאלקורקון בגביע .  נותר לראות איך יגיב במקרה של הדחה מפתיעה על ידי ליון בשבוע הבא .
 ארבע הנקודות האחרונות שהשיגה אלמריה רשומות על שמו של איש אחד בלבד  פאבלו פיאטי .  הכישרון הארגנטינאי יוצא הדופן הזה ,  שהבריק באסטודיאנטס עוד כשהיה בן 17 ,  לא הגשים את הציפיות ממנו בעונה וחצי שלו בקבוצה וסבל מחוסר אמון של המאמן הקודם ,  הוגו סאנצ'ז ,  אבל עכשיו ,  כשהוא מתקרב לגיל 21 ,  נדמה שפיאטי מתחיל להבין את גודל האחריות המוטלת עליו בקבוצה הצנועה שבסך הכל רוצה להישאר בליגה .  את שני שעריו היחידים עד להתאוששות בשבוע שעבר ,  הבקיע פיאטי ב-2:2 עם אתלטיקו מדריד בסוף ספטמבר .  הקולצ'ונרוס איפשרו לקשר נמוך הקומה  ( 1.63 מטרים בסך הכל )  לכבוש את שער הניצחון ב-0:1 של אלמריה אתמול ,  והזכירו לראשי אלמריה מדוע קראו לפיאטי  " מסי הפרטי שלנו "  לא מזמן .
 
אינייסטה גמר את הסייסטה
חלק מהירידה באטרקטיביות של בארסה נעוץ בעובדה שהקשר המחונן לא הצליח ליצור רצף משחקים נטול פציעות ולהשפיע על המשחק כפי שעשה אשתקד .  השער מול סנטאנדר אולי מבשר על התעוררות בשלבים המכריעים .  תומר יצחק מסכם מחזור ובוחר את גיבור השישייה של ריאל

