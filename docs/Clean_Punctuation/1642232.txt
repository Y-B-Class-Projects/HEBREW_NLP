על העיוורון
לאולימפיאדת החורף כבר יש מנצח :  בריאן מקיבר הקנדי ,  שראייתו מתפקדת רק ב-10 אחוזים .  מי שראה אותו קורא בלילה ,  הבין
לפני שנתיים נדהמנו מפלאי הטכנולוגיה שאפשרו לאוסקר פיסטוריוס קטוע הרגליים לרוץ ל-400 מטרים יותר מהר מהשיא הישראלי לבריאים ,  או מפלאי הנחישות שגרמו לנטלי דו טואה קטועת הרגל לשחות ברמות הבינלאומיות הגבוהות ביותר במרתון במים פתוחים .  כבודם של הגיבורים המופלאים האלה ,  כמו של ארבע ספורטאים נכים אחרים שהשתתפו במשחקים האולימפיים מונח במקומו ,  אבל עושה רושם שמשחקי החורף בונקובר מביאים לנו סיפור לא פחות מרשים ,  אולי אפילו יותר .  
בריאן מקיבר הקנדי יהיה הספורטאי המוגבל הראשון בהיסטוריה שיתחרה במשחקי החורף האולימפיים .  מקיבר הוא כבד ראייה ,  הסובל ממחלת סטרגרדט שגורמת לניוון מקולרי בעיקר אצל ילדים ,  מה שמפחית אצלם עם הזמן את יכולת הראייה .  הוא מוגדר למעשה כעיוור ,  ויכולת הראייה שלו מתפקדת בעשרה אחוזים .  והחלק החשוב ,  מקיבר לא עומד להתחרות בענף לא ספורטיבי כמו הקרלינג .  למעשה ,  הוא יתחרה באחד מענפי החורף המפרכים ביותר והוא סקי קרוס קאנטרי למרחק 50 קילומטרים .  סוג של מרתון ,  רק על מגלשיים ולמרחק קצת יותר גדול .  
בניגוד לפיסטוריוס ודו טואה שהוזכרו כאן ,  מקיבר עבר שינוי גדול בצורת ההתחרות שלו בכדי להשתתף במשחקים הרגילים .  בתור ספורטאי פראלימפי ,  שאגב כבר קטף שבע מדליות במשחקים לנכים  ( מתוכן ארבע מזהב )  הוא היה גולש עם מלווה ,  בדיוק כמו שעושים הרצים העיוורים בתחרויות האתלטיקה .  בתור ספורטאי בריא ורגיל ,  מקיבר ימצא את עצמו בונקובר 2010 לבד במערכה ,  כשהוא רואה בעיקר צלליות ,  וחייב להכיר את המסלול מצויין בעל פה לפני הזינוק כדי לא למצוא את עצמו מחוץ למסלול בזמן אמת .
 המחלה תקפה את בריאן מקיבר כשהיה בן 12 ,  אבל הוא המשיך לחלום על עתיד ורוד כגולש סקי מהשורה . " החלום שלי היה תמיד לייצג את קנדה במשחקים האולימפיים ,  אבל כשאיבדתי את הראייה הבנתי שהוא כבר לא הגיוני ,  ולכן מיקדתי את החלום במשחקים הפראלימפיים .  האם אני חי את החלום עכשיו ?  כנראה שכן ,  אין ספק שהוא התגשם .  אני זוכר היטב את הרגע שבו אמרתי בפעם הראשונה בקול רם שאני מתכוון להשתתף במשחקים האולימפיים ,  וזה גרם לי לתדהמה .  למזלי למדתי שאם רק מעיזים מספיק ,  אפשר לעשות הכל ",  אמר מקיבר לקראת פתיחת המשחקים .  
בחורף הנוכחי ,  מקיבר בן ה-30 זכה בתחרות קריטריון למשחקים שנערכה בעיר מגוריו קנמור שבאלברטה ,  ועשה היסטוריה .  מחנה האימונים של נבחרת הסקי הקנדית מפוצץ בעיתונאים מקומיים ,  אלא שבניגוד לשנים הקודמות הם די מזניחים את המדליסטיות האולימפיות ,  שרה רנר וצ'נדרה קרופורד ,  בתקווה לזכות בעוד ציטוט מפיו של הגיבור הראשון שהוכתר עוד לפני טקס הפתיחה .  לשרה רנר זה לא מפריע ,  להיפך ,  היא רק נהנית מהמוטיבטור החדש בנבחרת : " מדובר בבחור שמקריב את עצמו למען הספורט ,  ומעולם לא מדבר על המוגבלות שלו .  אני אפילו לא שמה לב לכך שהוא כבד ראיה מכיוון ששום דבר לא עוצר אותו .  הוא נותן השראה גדולה לכל הנבחרת ".  דבון קרשאו ,  גם הוא מנבחרת הקרוס קאנטרי הקנדית : " אני רואה אותו לפעמים מנסה לקרוא בערב ,  כשהפרצוף שלו בתוך הספר .  רק אז אני מבין איזה מאבק ענק היה לו כדי להגיע לכאן ".  
זה די ברור שמקיבר לא יוכל להתמודד על מקום בפודיום בתחרות שתתקיים ביום הנעילה של המשחקים .  אחרי הכל ,  גם אם הוא גולש במהירות שיא ,  הוא יפסיד לא מעט שניות בפניות שהוא מתקשה לראות ובירידות שבהן הוא לא רואה כלום .  עם זאת ,  ידוע שחלק גדול מהסיפורים הגדולים של האולימפיאדות קשור יותר לנחישות והתמדה ופחות למדליות .  כאן כבר אפשר לסמוך על הספורטאי הנכה הראשון באולימפיאדת החורף שאמר : " אני רק רוצה לדעת שאני מגיע לשם כדי לתת הכל ,  וזה לא משנה אם אני אסיים בצמרת ,  באמצע או בסוף .  כל מה שאני רוצה זה לצאת מכאן ללא חרטות ". 

על העיוורון
לאולימפיאדת החורף כבר יש מנצח :  בריאן מקיבר הקנדי ,  שראייתו מתפקדת רק ב-10 אחוזים .  מי שראה אותו קורא בלילה ,  הבין

