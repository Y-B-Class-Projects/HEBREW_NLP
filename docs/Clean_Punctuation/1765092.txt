יורוקאפ :  הפועל ירושלים ניצחה את נימבורק 82:91
רנדל חזר ,  ואיתו חזרו הירושלמים לנצח .  סולומון  ( 26 )  וקלנסי  ( 24 )  הפציצו ,  המקום הראשון קרוב מתמיד .  צפו בתקציר המשחק
צפו בתקציר המשחק באדיבות רשות השידורhttp :/ /www.iba.org.il/עריכת וידאו :  עידן גוראל
את השבוע שעבר על הפועל ירושלים ראשי הקבוצה בוודאי לא ישמחו לנצור .  ההפסד לנימבורק בדיוק לפני שבעה ימים ,  ולאחר מכן התצוגה הרעה מאוד באולם הפחים שבחולון נתנו את ההרגשה שמא הקבוצה המסקרנת שעודד קטש בנה בבירה נמצאת במשבר לא קטן .  הערב  ( שלישי )  שבו הירושלמים למלחה ושבו גם למסלול הנצחונות ,  כאשר גברו בביתם 82:91 על נימבורק במסגרת המחזור הרביעי של בית ז' ביורוקאפ .  אם מוסיפים למחיקת ההפרש מההפסד בשבוע שעבר  ( 73:67 )  את ההפתעה של ריגה ,  שניצחה את קאחסול 82:83 במשחק הנוסף באותו בית ,  מתקבלת תמונה די ברורה :  הפועל ירושלים המועמדת המובילה לסיים בראש בית ז' .
 באותו הפסד להפועל חולון לפני יומיים עודד קטש נתן לבריאן רנדל לנוח ,  וכנראה שהוא ידע מדוע .  הערב שב הברומטר האמריקאי לפרקט ,  ואיתו חזרה גם ההגנה החכמה ,  ההתקפה היעילה ,  ובעיקר - המשחק הקבוצתי .  אם למישהו היה ספק לגבי זהותו של השחקן החשוב ביותר במכונה הירושלמית ,  בריאן רנדל נתן הערב הוכחה נוספת לכך שאין צורך לחפש יותר מדי :  סם קלנסי  ( 24 נקודות באחוזים מצוינים )  ו-וויל סולומון  ( 26 באחוזים רעים )  אמנם קלעו יותר והיו מצוינים ,  אך הפועל ירושלים עם רנדל והפועל ירושלים בלי רנדל הן שתי קבוצות שונות לגמרי .
 ואכן ,  רנדל היה זה שעזר למארחת ליטול את היתרון כבר ברבע הראשון ,  ולפתוח פער דו-ספרתי .  נימברוק של ננו גינזבורג ,  אורן עמיאל ,  אפיק ניסים  ( 14 נקודות )  וטרה סימונס  ( 19 )  עוד הצליחה לצמק ואף להשוות ברבע השני ,  אלא שריצה נוספת של ירושלים ,  הפעם ברבע השלישי הודות לסולומון וקלנסי הפנטסטי ,  באחד ממשחקיו הטובים בקבוצה ,  שוב קבעה יתרון דו-ספרתי ,  ממנו האלופה הצ'כית כבר לא חזרה .  ירושלים רושמת ניצחון חשוב מאוד ,  מתבססת בפסגת בית ז' ,  וחוזרת להציג חלק מהיכולת שהפכה אותה לקבוצה כה מסקרנת בפתיחת העונה .  ובכל זאת ,  קטש יוצא מהמשחק הזה עם מקור אחד עיקרי לדאגה :  יוגב אוחיון סובב את הקרסול במהלך הרבע השני ופונה לבית החולים .  ירושלים הצליחה להסתדר הערב בלעדיו ,  אך היא בהחלט תזדקק לו במשחקים הבאים .
 הפועל ירושלים פתחה עם וויל סולומון ,  יוגב אוחיון ,  ג'ייסון ריץ' ,  בריאן רנדל וסם קלנסי .  מנגד ,  החמישיה האורחת כללה את אפיק ניסים ,  פאוול פומפרלה ,  אקס הפועל ירושלים טרה סימונס ,  ראדק נצ'אק ואלכס צ'אן .  רנדל היה האיש של המארחת בדקות הראשונות ,  גם בהגנה וגם בהתקפה ,  וחמש דקות מהפתיחה הובילה ירושלים 4:12 .  הצ'כים קלעו באחוזים נמוכים ,  ורנדל דאג לנצל זאת כדי להגדיל את היתרון ל-6:18 .  בשלב הזה החלו להיכנס המחליפים של קטש ,  שלא הצליחו לשמור על ההפרש הדו-ספרתי ,  ועד תום הרבע צימקה נימברוק ל-21:14 .
 הצ'כים המשיכו במומנטום גם בפתיחת הרבע השני ,  השלימו ריצת 0:7 מהירה והשוו ל-21:21 .  סולומון ,  ולאחר מכן יוגב אוחיון שחזר מהספסל ,  ניסו להגביר חזרה את הקצב ,  והירושלמים עלו ל-26:30 .  אפיק ניסים קלע את נקודתו השביעית במשחק וניסה להחזיק את הקבוצה שלו בעניינים ביחד עם מיכל קרמן המחליף ,  אלא שיכולת יעילה של סם קלנסי בצבע עזרה למארחת לשמור על היתרון ,  ולרדת לחדרי ההלבשה עם 36:42 .
 יוגב אוחיון שנפצע בקרסול במהלך הרבע השני לא פתח ברבע השלישי ,  ובכל זאת עודד קטש בחר שלא לפתוח עם יובל נעימי .  קלנסי המשיך ביכולתו הטובה ,  כאשר יד מאופסת של ג'ייסון ריץ' העלתה את ירושלים ל-41:49 .  הצמד סולומון את קלנסי השתלט על הדקות הבאות ,  ואיתו צמח היתרון של המארחת ל-43:56 .  יובל נעימי קם מהספסל והשיב בסל ועבירה יפה ואסיסט לרנדל ,  ובתום הרבע 54:67 למארחת מעיר הבירה .
 ניסים פתח את הרבע המכריע עם ארבע נקודות יפות ,  שהראו חלק מהכישרון שלו ,  אלא שסולומון השיב בסל החשוב שקבע 62:74 ,  שבע דקות לסיום .  הרכז האמריקאי הריח דם ,  ושלשה אופיינית שלו הפכה את זה ל-62:79 ,  והכריחה את נימבורק השבורה לקחת פסק זמן .  סימונס עוד עזר לנימבורק לצמק עד הסיום ,  אלא שירושלים שמרה על מחסום שש הנקודות ממשחק ההפסד בצ'כיה ,  ניצחה 82:91 ,  ועשתה צעד ענק אל עבר פסגת הבית .
 קלעו לירושלים :  וויל סולומון 26  ( 8 מ-21 מהשדה ,  3 חטיפות )  ,  סם קלנסי 24  ( 8 מ-9 מהשדה ,  9 ריבאונדים )  ,  בריאן רנדל 18  ( 8 ריבאונדים ,  2 חטיפות ,  4 חסימות )  ,  יובל נעימי 3 ,  דיון דאוול 3 ,  משה מזרחי 2 ,  ליאור חכמון 2 ,  יוגב אוחיון חטף 3 כדורים ומסר 4 אסיסטים אך לא קלע .
 הרבו לנימבורק :  טרה סימונס 19 ,  אפיק ניסים 14  ( 6 מ-12 מהשדה ,  4 ריבאונדים ,  3 אסיסטים ,  4 איבודים )  ,  מיק לנזלי 12 ,  מיכל קרמן 10 .
 
יורוקאפ :  הפועל ירושלים ניצחה את נימבורק 82:91
רנדל חזר ,  ואיתו חזרו הירושלמים לנצח .  סולומון  ( 26 )  וקלנסי  ( 24 )  הפציצו ,  המקום הראשון קרוב מתמיד .  צפו בתקציר המשחק

