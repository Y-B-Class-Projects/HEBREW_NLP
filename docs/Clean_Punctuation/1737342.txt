הריבית :  דיור או שער חליפין 
החלטת בנק ישראל להעלות את הריבית במשק מבטאת את האיום שהבנק רואה במצב שוק הנדל"ן .  אך האם נגיד הבנק פישר התעלם מצניחת שער הדולר ?  איתן אבריאל מנסה להסביר מדוע בחר פישר בקרב על הדיור על פני הקרב על היצוא
מה יותר חשוב :  לעצור את מחירי הדיור העולים - או לסייע ליצוא הישראלי ?  זו הדילמה הכלכלית שעמה מתמודדים בחודשים האחרונים נגיד בנק ישראל סטנלי פישר ושאר מקבלי ההחלטות בירושלים .  היום פישר החליט ,  לפחות לשבועות הקרובים ,  שהדיור חשוב יותר .  
אין דרך אחרת לנתח את החלטה של פישר הערב להעלות את ריבית בנק ישראל ברבע אחוז ל-2% - אחת הרמות הגבוהות בכל מדינות המערב .  בהודעת בנק ישראל שפורסמה יחד עם החלטת הריבית ,  מתואר משק ישראלי במצב טוב :  הפעילות הריאלית עולה ,  הגירעון מתחת לתחזית ואפילו האינפלציה לא קופצת - תחזית האינפלציה נמצאת בתוך טווח היעד הרשמי .  אבל סעיף אחד מסגיר את הלך הרוח של פישר וכלכלניו וראוי לצטט אותו במלואו : " מחירי הדירות ממשיכים לעלות בשיעורים גבוהים תוך המשך מגמת ההתרחבות המהירה באשראי לדיור בהשפעת הריבית הנמוכה וההתאמה האטית של היצע הדירות .  סעיף הדיור במדד המחירים לצרכן ,  שמתבסס בעיקר על חוזי שכירות מתחדשים ,  ממשיך לעלות תוך האצה מסוימת בקצב העלייה בחודשים האחרונים ".   וכאילו שזה אינו מספיק ,  הנה גם הפסקה האחרונה ,  החשובה ,  של ההודעה : " בנק ישראל ישתמש בכלים העומדים לרשותו על מנת להשיג את מטרותיו - יציבות מחירים ,  עידוד התעסוקה והצמיחה ותמיכה ביציבות המערכת הפיננסית - ובהיבט הזה ,  ימשיך לעקוב במיוחד אחרי ההתפתחויות בשוק הדיור ובפרט במחירי הדירות ".  
הנה ,  לפיכך ,  הפירוש הפשוט לגירסת בנק ישראל של המציאות בשוק הנדל"ן .  אחד :  אין מספיק היצע של דירות .  שתיים :  הריבית נמוכה והאשראי לדיור זמין וזול מאי פעם .  שלוש :  מחירי הדיור לא סתם עולים - הם טסים ,  גם בשבועות האחרונים .  ארבע :  עליית מחירי הדיור מעלה את מדד המחירים לצרכן ולכן את האינפלציה כולה .  וחמש :  כל העסק הזה מתחיל לאיים על היציבות של המערכת הפיננסית - ואנחנו מודאגים .  האם זה מפתיע שהוחלט הערב להעלות את הריבית ?  
זו לא החלטה קלה עבור פישר .  מול מחירי הדיור העולים מנהל נגיד בנק ישראל קרב אחר לא פחות חשוב ,  על שערו של השקל הישראלי מול הדולר ושאר המטבעות הזרים .  בשבועות האחרונים מתמודד הבנק עם ביקושים גדולים לשקל מצד משקיעים זרים בעלי אופי פעולה ספקולטיבי .  השיקול שלהם פשוט :  יש במזרח התיכון מטבע ,  שגם מציע ריבית הרבה יותר גבוהה ממה שמקבלים על הדולר ,  היורו או הין ,  וגם כנראה ימשיך להתחזק בגלל כלכלה טובה ותקבולי הגז שיגיעו בעתיד .  העסקה עבורם פשוטה :  נמכור דולרים בבנק ישראלי בתמורה לשקלים ,  נשים את השקלים בפיקדון קצר נושא ריבית - ונחכה .  זה טוב :  מקבלים גם פער תשואה ,  גם פטור ממס ,  וכאשר השקל יתחזק עוד יותר - אפשר לממש את הכל ברווח גדול .  המתוחכמים שבין הספקולנטים הזרים אפילו לא משאירים את הכסף בישראל :  בעזרת עסקות בנגזרות פיננסיות ,  הם נשארים רק עם ה"הימור "  הטהור על התחזקות השקל ,  ומוציאים את הכסף בחזרה לחו"ל כדי להפעילו במקומות אחרים .  
פישר לא אדיש לכך ,  ובמהלך השבועות האחרונים הוא ניסה בכמה סיבובים לעצור את ירידת הדולר על ידי רכישה של המטבע האמריקאי בשוק .  אבל ההצלחה היתה מוגבלת ולא שינתה את המגמה :  מכירות המט"ח על ידי הספקולנטים גרמו לדולר לרדת בהדרגתיות בכל ימי המסחר האחרונים ,  ולאחר הודעת הריבית הערב קבע הדולר שפל של 3.665 שקלים ,  ירידה של 6% ביחס לשערו בתחילת חודש יולי .  היום ,  לאחר עלייה של עוד רבע אחוז בריבית ,  תהפוך המלאכה של שמירה על רמתו של השקל לקשה עוד יותר .  
הנפגעים המיידים הם היצואנים ,  ולא מפתיעה תגובת התאחדות התעשיינים לעליית הריבית : " אנחנו הופכים לגן עדן של ספקולנטים ".  אז מדוע בחר פישר בקרב על הדיור על פני הקרב על היצוא ?  הנה כמה סיבות .  
ראשית ,  ישראל אינה היחידה שמתמודדת עם מטבע חזק .  למעשה ,  מחצית מהעולם נלחם במגוון של דרכים בהתחזקות המטבע המקומי .  יפן חזרה לרכוש דולרים בכמויות גדולות לאחר היעדרות של 6 שנים משוק המט"ח .  ברזיל רוכשת דולרים .  שווייץ ,  כמו ישראל ,  רכשה כל כך הרבה דולרים עד שיתרות המט"ח שלה שולשו .  ואילו סין פשוט מקבעת את השער המטבע שלה מול הדולר ,  והתוצאה היא צבירה של יתרות מט"ח בטריליוני דולרים .  
שנית ,  למרות התחזקות השקל - אין קריסה ביצוא .  התעשיינים והיצואנים הישראלים ,  מתברר ,  מגלים גמישות ומצליחים למכור את מוצריהם למגוון של מדינות ,  וכך לצמצמם את הפגיעה כתוצאה מהיחלשות הדולר .  
ושלישית :  לא בטוח שאפשר לעשות משהו נגד התחזקות השקל - ובנק ישראל יודע את זה .  פישר עצמו אמר לא פעם שפעולותיו בשוק המטבע מיועדות לייצב את השוק ולמנוע תנודות חריפות ומניפולציות של בודדים ,  אבל אין לו יכולת להשפיע על המגמה לטווח ארוך .  זהו הצד השני ,  הפחות נעים ,  של כל הדברים הטובים שקרו לנו :  לא נקלענו למשבר חובות ,  אנחנו צומחים מהר יותר ממדינות המערב ,  היצוא שלנו גמיש וחיוני ואפילו מצאנו גז בעשרות מיליארדי דולרים .  
מול קרב לטווח מאוד ארוך שלא בטוח שהוא יכול לנצח ,  פישר העדיף את הקרב המקומי ,  הבוער ,  שעליו הוא יכול להשפיע :  מחירי הדיור .  עכשיו נותר להמתין ולראות אם עליית הריבית נושאת את הפירות המקווים - אחרת בנק ישראל יוציא עוד כלים ויבצע עוד מהלכים לעצור את מחירי הנדל"ן .  

הריבית :  דיור או שער חליפין 
החלטת בנק ישראל להעלות את הריבית במשק מבטאת את האיום שהבנק רואה במצב שוק הנדל"ן .  אך האם נגיד הבנק פישר התעלם מצניחת שער הדולר ?  איתן אבריאל מנסה להסביר מדוע בחר פישר בקרב על הדיור על פני הקרב על היצוא

