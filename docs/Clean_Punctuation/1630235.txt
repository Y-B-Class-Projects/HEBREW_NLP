הפועל באר שבע ניצחה 0:1 את הפועל רמת גן
דוד רביבו החזיר את בירת הנגב למסלול הניצחונות ,  כשכבש בבעיטה חופשית בדקה ה-53 .  הפסד רביעי רצוף לאורדונים
בהפועל באר שבע התאכזבו בשבוע שעבר מהתיקו מול הפועל רעננה  ( 2:2 )  שהושג רק הודות לשער של סיראז' נאסר בתוספת הזמן ,  ובבירת הנגב ידעו שמעידה נוספת עשויה להכניס את הקבוצה לסחרור .  הבעלים אלונה ברקת הגיעה השבוע לאימון הקבוצה על מנת לראות מקרוב את הזרים הנבחנים בקבוצה ,  אך בטרם היא תקבל החלטה לגבי הרכש ,  הצליחו השחקנים של גיא עזורי להוכיח את עצמם עם ניצחון ביתי על הפועל רמת גן בתוצאה 0:1 .  זה לא היה ניצחון קל ,  אלא כזה שהושג בזכות כדורגל נחוש ולוחמני ופחות על ידי מהלכים שובי עין או כדורגל אלגנטי .  בדקות הסיום באר שבע נלחצה לשערה וגוננה בגופה על שלוש הנקודות ,  ולזכות שחקניו של עזורי אפשר לומר שהצליחו במשימה וחזרו למסלול הניצחונות .  
האורדונים הגיעו לוסרמיל במצב רוח שפוף אחרי התבוסה הכואבת למכבי פתח תקוה  ( 3:0 )  ,  שגרם לזעזוע גדול בקבוצה ששיחררה את הרוויה קובאצ'ביץ' ,  קובי חסן וחיים מלכה .  המאמן יובל נעים קיווה לראות שיפור אצל שחקניו ,  שהפסידו בארבעת המחזורים האחרונים ולא ניצחו כבר שמונה משחקים ברציפות ,  ואכן לדקות ארוכות במחצית השנייה הרמת גנים נראו טוב ,  אבל לא הצליחו למצוא את הרשת של קאלה למרות שפע המצבים שיצרו .  עתה ,  לאחר תשעה משחקים רצופים ללא ניצחון ,  רמת גן מרגישה את התחתית מקרוב .  
ביציע ישבו אגדות העבר המקומיות שלום אביטן ,  אברהם נומה ואפרים דוידי ,  שראו את תכנית המשחק של גיא עזורי משתבשת עקב פציעה מוקדמת של מאור מליקסון ,  שהוחלף בדקה ה-15 על ידי סיראז' נאסר .  הפועל רמת גן שלטה במגרש ושיחקה בצורה קשוחה ,  ובאר שבע התקשתה לפתח את משחקה .  בדקה ה-32 התפתחה מהומה במגרש ,  כשעומר בוקסנבוים נצמד לשוער באר שבע טברטקו קאלה ,  ובין השניים התפתח עימות .  המחצית הראשונה החלשה הסתיימה ללא שערים .  בתחילת המחצית השנייה באר שבע נראתה נמרצת ותכליתית יותר ,  ובאה על שכרה בדקה ה-53 ,  כשדוד רביבו סובב כדור חופשי פנימה והעלה את המארחים ל-0:1 .  בדקות הסיום רמת גן הגבירה את הלחץ על באר שבע ,  שהתבססה בעיקר על התקפות מתפרצות ,  אך האורדונים לא היו מרוכזים ליד השער של קאלה ,  ויצאו מוסרמיל ללא נקודות .
 דקה 7 - אלי לוי הגביה כדור חופשי ומתוך הערבוביה בעט איילי מחמישה מטרים החוצה .  
דקה 22 - תומר תייר הרים כדור חופשי ,  אותו נגח אסי דומב למשקוף שערה של באר שבע .  
דקה 53 - גול !  דוד רביבו סובב באמנות כדור חופשי שנעצר ברשת של רפי כהן .  0:1 להפועל באר שבע .  
דקה 68 - דוד רביבו עבר שחקן רמת גני וסיים את המבצע האישי עם בעיטה בחצי גובה מ-20 מטרים ,  אך הכדור חלף בסמוך לקורה .  
דקה 74 - המחליף תמיר בן עמי הרים כדור מאגף שמאל ,  וג'ורג' דאטורו נגח מקרוב לידיים של קאלה .  
דקה 79 - מגן באר שבע שמעון הרוש הגביה כדור ,  ובערבוביה שנוצרה בעט גיל בלומשטיין ,  אך רפי כהן הדף היטב .  
דקה 86 - חדד עבר ארבעה באר שבעים ,  ומסר לדאטרו שבעט חלש מתוך הרחבה והחמיץ הזדמנות להשוות .  
הפועל באר שבע :  טברטקו קאלה ,  מרכוס גלארסה ,  ראיין אדלי ,  דנילו מוריירה ,  שמעון הרוש ,  אייל שן ,  יוסי אופיר ,  מאור מליקסון ,  דוד רביבו ,  גיל בלומשטיין ,  אוהד קדוסי .
 הפועל רמת גן :  רפי כהן ,  קובי מוסא ,  גולן חרמון ,  אסי דומב ,  שי חדד ,  אלי לוי ,  וויליאם סוארס ,  עומר בוקסנבוים ,  תומר תייר ,  עומר פרץ ,  סרג' איילי .
 
הפועל באר שבע ניצחה 0:1 את הפועל רמת גן
דוד רביבו החזיר את בירת הנגב למסלול הניצחונות ,  כשכבש בבעיטה חופשית בדקה ה-53 .  הפסד רביעי רצוף לאורדונים

