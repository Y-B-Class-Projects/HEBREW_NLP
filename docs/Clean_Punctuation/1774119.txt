אחד משישה נהגים - שיכור
כרבע מהנהגים מודים כי עלו על ההגה לאחר ששתו אלכוהול ,  מרביתם ברמה גבוהה מהמותר .  יותר ממחציתם סבורים שלא ייתפסו
כמידי סוף שנה אזרחית ,  שבה ועולה סכנת הנהיגה בשכרות לאור המספר הרב של מסיבות וארועי ליל הסילבסטר .  גופים רשמיים מעצימים את הקמפיינים הפרסומיים ,  גופים עסקיים רוכבים על הגל עם קמפיינים יחצניים והכל בכדי לצמצם ככל הניתן את מספר השיכורים מאחרי ההגה ,  מטרה שבהחלט מקדשת את כל האמצעים .  אלא שלא רק ליל השנה האזרחית החדשה מעמיד את משתמשי הדרך בסכנה .
" אחד מכל שישה נהגים בישראל אינו כשיר לנהוג ",  כך בהודעה שמפרסמת היום  ( חמישי )  הרשות הלאומית לבטיחות בדרכים כחלק ממהלך הסברתי לקראת הסילבסטר .  מנתונים שמפרסם המדען הראשי ברשות עולה כי 15 אחוזים מהנהגים בישראל חזרו הביתה מבילוי כאשר בדמם רמת אלכוהול הגבוהה מהמותר בחוק .  נתון זה מתבסס על סקר שערכה חברת 'שילוב' בחודש יולי האחרון ,  והקיף 500 גברים ונשים מהמגזר היהודי בני 17 ומעלה שברשותם רישיון נהיגה .
 הנתון החיובי בסקר הוא כי 73 אחוזים מהנהגים ששתו במהלך הבילוי נמנעו מלנהוג כאשר 55 אחוזים מהנהגים אף דאגו לקבוע מראש נהג תורן .  אלא שהמספרים המדאיגים מותירים אותנו עם מעל לרבע מהנהגים שמודים כי נהגו לאחר ששתו אלכוהול ,  חלקם הגדול כאמור שתה כמות גבוהה מהמותר .  נתון מדאיג נוסף מגלה כי נהגים אינם יודעים כמה בדיוק מותר להם לשתות כדי שיוכלו לעמוד בהצלחה במבחן החוק ,  מה שייתכן וגורם להם לשתות יתר על המידה .  הדבר בולט בעיקר בקרב נהגים צעירים בגילאי 18 עד 22 השותים למעלה משלוש כוסות אלכוהול בכל בילוי .  בקרב נהגים חדשים מדובר ב-28 אחוזים .
 עוד בנתונים המדאיגים ,  23 אחוזים מהנוהגים בגילופין הודו כי עשו זאת לאחר שכבר חשו שיכורים ,  כאשר 10 אחוזים מהם דיווחו כי עשו זאת יותר מפעם אחת .  ואם זה לבדו אינו מדאיג ,  יש לקחת בחשבון כי נהג נחשב לשיכור על פי חוק הרבה לפני שהוא מרגיש כך .  גם פתרון לכך הם לא מנסים למצוא היות ו-44 אחוזים ציינו כי הם כלל לא קובעים נהג תורן או שעושים זאת לעיתים רחוקות מאד .
 אז מה אם כן גורם לנהגים לנהוג בגילופין פרט לחוסר אחריות ?  ייתכן והתשובה נמצאת בהרתעה שאינה מספקת .  רק 40 אחוזים מהנשאלים מעריכים כי הסיכוי להיתפס גבוה או גבוה מאוד ,  מה שמלמד על סוג של חוסר פחד מפעילות האכיפה .  נציין כי מנתונים שהפיק אגף התנועה במשטרת ישראל השבוע התברר כי בשנת 2010 בוצעו 640 אלף בדיקות שכרות בהן נמצאו כ-9,000 נהגים שיכורים ,  אלף מהם נשים .
" נתוני הדו"ח צריכים להדאיג כל אחד ואחת מאיתנו ,  בייחוד הורים לנערים צעירים שייצאו בסוף השבוע הקרוב לבלות ולחגוג ",  כך אומר רון מוסקוביץ' המנכ"ל החדש של הרשות הלאומית . " תפקידה של הרשות הוא להמשיך ולטפל בתופעות כאלה הגורמות לקטל בדרכים באמצעים העומדים לרשותה ,  הטמעת המסר 'אל תיתן לאלכוהול לנהוג במקומך' ,  עידוד השימוש בתחבורה ציבורית וקביעת נהג תורן לאחר בילוי ".  עוד אומר מוסקוביץ' כי  " הרשות תמשיך לפעול עם אגף התנועה במשטרת ישראל ,  הרשויות המקומיות ,  רכזי הבטיחות הפזורים בערים ,  סיירות ההורים והמתנדבים ".  
במהלך השבוע האחרון ביצעה הרשות הלאומית פעילויות שטח לחינוך והסברה בעיקר בקרב נהגים צעירים בכל הקשור לאלכוהול ונהיגה וכן יחולקו נשיפונים .  פעילות זו תתוגבר לקראת הסילבסטר במתחמי הבילוי בערים באר שבע ,  חיפה וירושלים .  בתל אביב תתפרס הפעילות בשני מוקדים :  מתחם יד חרוצים בין השעות 22:30 ל-02:00 ונמל תל אביב  ( סמוך לכיכר שלוותא )  באותן השעות בשיתוף עם חברת האוטובוסים דן .
 כמו כן ,  מבקשים ברשות להזכיר כי העונש על נהיגה תחת השפעת אלכוהול הינו פסילת רישיון לשנתיים לפחות ו-10 נקודות .  נהג שהורשעה בנהיגה בשכרות ונפס שוב ,  ייפסל רישיון הנהיגה שלו לארבע שנים לפחות .  בנוסף ,  ניתן להטיל עונש של עד שנתיים מאסר או קנס העומד היום על עד 75,300 שקלים .
 בתוך כך ,  גם משטרת התנועה תתגבר את פעילותה בערבי סוף השבוע בדגש על אכיפה בתחום השכרות .  פריסה מקסימלית של כוחות שיטור תחל כבר היום בצירי היציאה הראשיים מהערים וכן בצירים המוביל אל ומאתרי הבילוי .  אל כוחות השיטור יתלוו שוטרי המשטרה הצבאית ומאות ממתנדבי מערך התנועה .  ראש אגף התנועה ניצב אבי בן-חמו הורה לקציניו להרחיב את השימוש בסמכות השימוע המתירה להם להטיל שלילה מיידית והשבתת רכב ל-30 ימים ,  לנהגים המסכנים את משתמשי הדרך .  האכיפה תתמקד כאמור בנהיגה בשכרות ,  נהיגה במהירות מופרזת וביריונות כביש .
 
אחד משישה נהגים - שיכור
כרבע מהנהגים מודים כי עלו על ההגה לאחר ששתו אלכוהול ,  מרביתם ברמה גבוהה מהמותר .  יותר ממחציתם סבורים שלא ייתפסו

