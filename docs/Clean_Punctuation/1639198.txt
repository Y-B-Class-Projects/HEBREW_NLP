על קו התפר
בשקט בשקט יושבת דאלאס במקום השלישי במערב ,  בעוד דירק נוביצקי נותן עונת קריירה .  אז למה זה שוב ייגמר מוקדם מהצפוי ? 
החזון של דייויד שטרן לליגה שוויונית ומאוזנת קורם עור וגידים בשנים האחרונות .  אומנם נדמה שבניית האינסטנט של בוסטון כאלופת 2007/08 ו"התעשרות העשירים "  שחלה בהעברת פאו גאסול ללייקרס הן דוגמאות הסותרות הצהרה זו ,  אבל תחשבו על זה :  עד כמה הדחה של אחת מהן בפלייאוף ,  על ידי קבוצות שלא נתפסות כקונטנדריות כגון דנבר ואטלנטה ,  תיחשב כסנסציה ?  פחות מאם זה היה קורה לשושלת הלייקרס של תחילת העשור ,  או לזו של ג'ורדן והבולס ,  נכון ?  ובכן ,  זה כבר משהו .  בנוסף ,  קיים שוויון כמעט מוחלט בין קבוצות דרג הפלייאוף ,  לטוב  ( במערב האיכותי )  ולרע  ( במזרח החלש )  .
 הקבוצה שבעונות האחרונות מייצגת נאמנה מגמה זו ,  ואולי ,  מי יודע ,  תוכל סוף סוף לנצל אותה לטובתה השנה ,  זו דאלאס .  במשך סדרות הפלייאוף 2006 עד 2009 ,  המאבריקס קרסו באופן קבוע :  דרך הפסד בסדרת הגמר מול מיאמי על אף יתרון 0:2 ,  דרך עונה של מאזן שיא בתולדות המועדון שהסתיימה באחת הסנסציות הגדולות בתולדות הליגה ,  עם הדחה לגולדן סטייט המדורגת שמינית ,  ועד הקריסה ללא פייט להורנטס מודל 2007/008 .  אשתקד דאלאס אמנם חוותה שוב סיבוב השני ,  לאחר שהדיחה את סן אנטוניו הפצועה בחמישה משחקים ,  אך גם שם זה הסתיים בטרם עת ,  כשדנבר עשתה למאבס את אותו הדבר בדיוק בסיבוב הבא .  
והאמת ?  אותו הפסד לדנבר לא היווה סתם עוד הפסד בפלייאוף ,  כי אם טמן בחובו מישור נוסף .  במשך העונה השניה ברציפות הנאגטס פחות או יותר ממתגים עצמם כקבוצה השניה בטיבה במערב ,  זאת למרות שדאלאס של העונה נמצאת רק שלושה משחקים מאחורה  ( וגם זה בגלל שבוע חלש )  ,  ומחזיקה בסגל לא פחות עמוק או איכותי .  זה מתחיל ,  כמובן ,  מדירק נוביצקי - הקורבן הבולט של שורת ההדחות המאכזבות מהפסקה הקודמת .  תצוגות הקלאץ' שהפגין בעבר  ( בעונה הרגילה בכלל ,  ובפלייאופים של 2003 ו-2006 מול הבלייזרס והספרס בפרט )  הפסיקו להיחשב לזכותו .  גם בגלל הודאתו הבלתי אופיינית שהוא נדרש לזמזום להיטיו של דייויד האסלהוף לפני זריקות עונשין מכריעות ,  אבל בעיקר בגלל חוסר היכולת של רבים מאוהדי המשחק והתקשורת להפריד בין שחקן קלאץ' למנהיג ,  ולהצמיד תווית לוזר גם בגין מחסור בתכונה האחרונה .
 אין מה לעשות - לא כל סופרסטאר בהכרח מסוגל גם להנהיג  ( ע"ע טרייסי מקגריידי )  .  מנגד ,  עם זאת ,  לא כל מנהיג חייב להיות השחקן המוביל בקבוצתו  למשל ,  צ'ונסי בילאפס באותה דנבר עליה דיברנו .  מהלכי קלאץ' אינם קריטריון מספק ואף לא הכרחי לקבלת תווית המנהיג ,  לא כשהם מגיעים ללא היכולת לסחוף ולהניע את החברים לקבוצה  כלומר ,  דמות כריזמטית ,  ובדרך כלל גם קולנית ,  בחדר ההלבשה ועל הפרקט .  עד העונה נראה היה שנוביצקי ,  עוף די מוזר בשמי הכוכבים של הליגה ,  הוא לא הטיפוס .  זה בלט בקריסות של המאבס מול מיאמי והווריורס בעבר ,  והצדיק את הטרייד שמשכן את העתיד עם דווין האריס לטובת ג'ייסון קיד בהווה .  אבל העונה ,  מסתמן שגם ההנחה ההיא  אחת העתיקות והמאוסות בעשור החולף - זקוקה לבחינה מחודשת .
 נוביצקי  סופרסטאר יציב כסלע ,  כולל מבחינה בריאותית - כבר נתן עונת MVP אחת ,  ושמר על יכולת דומה בשאר השנים ,  אבל העונה הוא מראה הילוך נוסף בתיבה ,  כשמציג ,  ככל הנראה ,  את היכולת הטובה בקריירה שלו .  הגרמני שני רק לקובי בריאנט במניין סלי הניצחון בליגה ,  ואחראי ללא פחות תצוגות קלאץ' ברבע האחרון ,  כולל 29 הנקודות הבלתי נשכחות בניצחון על יוטה .  אבל זה לא מסתכם רק בקליעה :  נוביצקי נראה מפוקס וקולני מתמיד על הפרקט ,  אקטיבי מאוד בשמירה הקבוצתית ומוביל את כל הליגה במדד הפלוס/מינוס  כלי מדידה שלא אומר הכל ,  אבל בהחלט רומז על חלק מהתמונה המלאה .
 עם זאת ,  נוביצקי או לא נוביצקי ,  הסיפור המרכזי בדאלאס של השנים האחרונות היו השחקנים שמקיפים את הפורוורד הגרמני הנפלא .  אז מה באמת שלום הצוות המסייע של דירק העונה ?  ובכן ,  מזדקן ,  מי בכבוד ומי בפחות .  ג'ייסון קיד כבר לא משיג ריבאונדים וטריפל דאבלים כמו פעם ,  אבל עם ראיית משחק מהטובות בתולדות הליגה הוא עדיין מדורג חמישי באסיסטים ,  כשמעליו ומתחתיו רגליים צעירות בהרבה .  הילד אף ממשיך בקליעה המשופרת שלו מחוץ לקשת ,  שצצה לה מרגע שחזר לדאלאס ,  ובמספרים זה מתורגם לשתי שלשות פר ערב ב-41 אחוזים  ( בכל התקופה שלו בניו ג'רזי קיד לא הצליח לקלוע יותר מ-36 אחוזים עונתיים מחוץ לקשת )  .  אלא שעם כל הכבוד לעמידות המרשימה ,  הבעיה העיקרית של קיד בשלב זה של הקריירה צצה בצד השני של המגרש  הצד בו הצטיין לאורך שנים לא מעטות .  האמת המרה היא שבגיל 36 ,  קיד כבר לא מסוגל לרדוף אחר רוב הרכזים בליגה .  מה שמביא אותנו ,  אם כך ,  למקבץ הגארדים שפתחו לצדו העונה וניסו לחפות עליו .
 הראשון היה קווינטן רוס ,  סטופר הגנתי שיכולתו למנוע נקודות בצד אחד מתחרה רק בחוסר יכולתו לקלוע אותן בצד השני .  אחרי שלושה שבועות הוא אופסן עד הפלייאוף ,  ולתפקידו נכנס הרוקי מצרפת רודריג בובואה ,  שהצליח לספק גם התקפה לצד הגנה מרשימה ,  אבל על אף שלל הפוטנציאל שקיים בבחירה ה-25 בדראפט החולף ,  בובואה הוא קודם כל פרויקט שעדיין צריך לשלם שכר לימוד .  מה שהביא לכך שהגארד הצרפתי הוחלף בג'יי ג'יי בראה ,  שכבר פתח לפרקים אשתקד ,  כולל על תקן האס בפלייאוף .  אל תתנו לאלמוניות היחסית להטעות אתכם ;  הפורטוריקני הזה הוא שד משחת ,  בנוי חזק וזריז ,  שעשה בית ספר בהגנה לטוני פארקר בפלייאוף האחרון ומוסיף אלמנט של חדירה לסל במשחק העומד של המאבס  ( שוב ,  הרגליים הזקנות של קיד )  .  בראה מציג יכולת קליעה יעילה מכל הטווחים ,  שבינתיים סובלת מירידה דראסטית עם הורדתו לספסל .
 בתוספת לממוצעי הקליעות של שון מריון ,  קיד ,  בראה ואריק דאמפיר  חבריו הקבועים של נוביצקי לחמישיה  מתקבלת תפוקה שמסתכמת בפחות מארבעים נקודות .  מה שהביא אותנו לשאלה ההכרחית - מי המשנה לנוביצקי ?   ומיד אחר כך ,  לחוסר העקביות של שני המועמדים היחידים לתפקיד  ג'וש הווארד וג'ייסון טרי .  הראשון פספס את פתיחת העונה בגין פציעה ,  חזר לשלושה משחקים ,  שוב נפצע ,  ומאז החודש השני של דצמבר הוא כמעט ולא נפצע יותר .  נו ,  מילא .  אלא שבינתיים ,  הווארד מעמיד שיאי קריירה שליליים בנקודות ,  ריבאונדים ובעיקר באחוזים המזעזעים שלו  38% מהשדה ,  27% מחוץ לקשת .  גם הווארד נוסה ,  כצפוי ,  בחמישייה למשך שבעה משחקים ,  אבל לצד קיד ודאמפיר ,  מדובר באחד הליין-אפים היותר כבדי רגליים בליגה  והאמת היא שהירידה לספסל עשתה רק טוב  ( ובכן ,  באופן יחסי )  לקליעה של הווארד .
 בניגוד לסווינגמן החידתי ,  ג'ייסון טרי חזר מעונת שיא אשתקד שבסופה זכה בתואר השחקן השישי ,  אלא שאת החודש האחרון בעשור שחלף הוא דווקא יעדיף לשכוח  38% לא אופייניים מהשדה בדצמבר ,  ולאחר שגם בינואר סיפק ג'ט כמה תצוגות קליעה מזעזעות ,  המאמן ריק קרלייל החליט להרוג שתי ציפורים במכה  טרי פותח בשבעת המשחקים האחרונים ,  וברובם קולע טוב למדי בדרך -17.6 נקודות .  דאלאס אומנם הפסידה ברוב המשחקים הללו והיא חווה נפילת מתח מסוימת במשחקים האחרונים ,  אבל בסך הכל נראה שטרי הוא הפתרון הטוב ביותר כרגע לצורך במוביל כדור נוסף לצד קיד בחמישיה  כזה שגם ישמור על הרכז היריב ,  ויספק נקודות בשפע לצד נוביצקי הבודד במערכה .
 מקדימה הכל פשוט יותר ,  לטוב או לרע :  אריק דאמפיר פותח בסנטר כשהוא בריא ,  ומספק 8.5 ריבאונדים ו-1.5 חסימות לערב בצוותא עם נוכחות בצבע שמשנה את זריקות היריב ,  מרתיעה את החודרים לסל ומרחיקה ממנו את מעט איומי הלואו-פוסט שעוד נותרו בליגה .  לאורך 11 המשחקים שדאמפיר החמיץ ,  דרו גודן נכנס לנעליו ושמר על מספר הקסם  עם ממוצעי 11 נקודות וריבאונדים .  התפוקה של גודן מהספסל יורדת יחד עם הדקות כמובן ,  אבל הוא ממשיך להשתפר בהסבתו לעמדת הסנטר שחלה בשנתיים האחרונות ,  משחק אגרסיבי יותר ,  ובהתקפה הוא נותן למאבס אופציה ניידת ואתלטית יותר בהשוואה לדאמפיר המוגבל משהו .
 משלים את החמישייה שון מריון ,  שאמנם מעמיד מספרי נקודות ,  ריבאונדים ,  חסימות וחטיפות הכי נמוכים בקריירה שלו ,  אך באותו זמן משחק יעיל יותר ,  עם צמצום כמות הזריקות מחוץ לקשת  ( אנשים שוכחים ,  אבל אפילו לצד נאש הזריקה המכוערת שלו נכנסה בפחות מ 35% )  ,  תנועה נכונה לתפרים הפנויים בהתקפה ,  וכמובן תנועה בלתי פוסקת בשמירה הקבוצתית ,  שלצד היכולת שלו לשמור אחד על אחד שחקני חוץ ופנים יחדיו ,  הופכת אותו לסותם החורים מספר 1 בהגנה הטובה אך בעייתית של המאבס .
 החמישייה הנוכחית של דאלאס ,  אם כן ,  מסוגלת לאיים על כל קבוצה בליגה ביום נתון .  אבל שאלת השאלות העונה היא אותה שאלה של שנים עברו :  האם המאבריקס גם מסוגלים לאיים על האליפות ?  ובכן ,  זה תלוי גם בספסל .  אם בראה והווארד יסתגלו לעלייתם משם ויפגינו עקביות ,  אז לצד גודן ,  דאלאס תחזיק בשמינייה איכותית למדי ;  הרכז הפורטוריקני מסוגל לשנות קצב ומומנטום מהספסל ,  בעוד הווארד בין כה וכה הוא 'מר-שלושת-הרבעים-הראשונים' .  ברבע הרביעי ,  אין לשאר הקבוצה שום בעיה  המאבס ניצחו יותר משחקים צמודים העונה מכל קבוצה אחרת בליגה ,  והם עושים זאת בין היתר ע"י הובלת הליגה באחוזי עונשין ,  כשמנגד מדובר באחת הקבוצות ששולחת את יריבותיה לקו כמה שפחות .  
ואז יש גם את שאלת המאמן .  האם ריק קרלייל יכול להוביל אותם עד הסוף ?  לזכותו ייאמר שלצד ההטפה להגנה שמצויה בליבת פילוסופיית האימון שלו ,  קרלייל הפך את קבוצת הבידודים חסרת התרגילים של אייברי ג'ונסון ,  לכזו שמדורגת רק מאחורי יוטה ובוסטון הקבוצתיות להפליא ,  בממוצע אסיסטים למשחק  אבל מאבדת הרבה פחות מהן  ( שנייה בדירוג יחס אסיסט לאיבוד )  .  עדיין קיים בקרלייל פן שמרני למדי שיכול להיות הרסני בסדרות פלייאוף הדורשות גמישות מחשבתית ,  אבל כרגע המאבס זקוקים לפחות גמישות ויותר לרוטציה קבועה ,  בנוסף לשחזור האינטנסיביות ההגנתית שהפגינו בתחילת העונה .
 עם הדד ליין לטריידים באופק ,  הנכונות התמידית של הבעלים מארק קיובן לספוג חוזים ארוכים ,  והחוזים של הווארד ודאמפיר שניתן לבטלם בקיץ  ייתכן והסגל של דאלאס עוד ישתנה .  כבר נשמעו דיבורים על קרלוס בוזר ,  קווין מרטין ואנדרה איגודאלה  אם כי לא בטוח שכל אחד מהשמות הנ"ל הוא החוליה החסרה .
 אז מה חסר ,  בעצם ?  מלבד אלילת המזל ,  בעיקר כמה שיותר פוקוס ואינטנסיביות .  כמה שיותר בריאות ורעננות עם בוא הפלייאוף  ( דרישה בעייתית קמעה לאור ממוצע הגילאים בקבוצה )  .  כמה שיותר גמישות ויוזמה מצד קרלייל ,  והכי חשוב  כמה שיותר סיוע התקפי לנוביצקי .  אחרת עוד עונה גדולה שלו  הכי גדולה ,  למען האמת  תתבזבז ,  בין אם תחשיבו את דאלאס כסוס שחור או כסוס מוביל כשמירוץ הפלייאוף יחל .  כי אחרי כל הדיבורים הללו ,  המאבריקס  המדורגים במקום השלישי במערב ,  כן ?   רחוקים יותר משחקים מפסגת הקונפרנס  ( 6.5 )  ,  מאשר מהמקום ה-11  ( יוסטון ,  שניצחה רק חמישה משחקים פחות )  .  פתחנו את הטקסט הזה בחזון של דייויד שטרן לליגה שוויונית ,  ואנחנו מסיימים אותו באותו שוויון בדיוק .  דאלאס ,  עם זאת ,  כבר מתה לעלות רמה אחת מעל השוויוניות המדוברת .  ימים יגידו האם העונה תהא ,  סוף סוף ,  העונה .
 
על קו התפר
בשקט בשקט יושבת דאלאס במקום השלישי במערב ,  בעוד דירק נוביצקי נותן עונת קריירה .  אז למה זה שוב ייגמר מוקדם מהצפוי ? 

