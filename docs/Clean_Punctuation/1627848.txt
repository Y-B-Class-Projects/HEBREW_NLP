דרהי רוצה לנתק את מוזס ופישמן מהכבלים
כשנכנס פטריק דרהי ל-HOT הוא נחשף לדרכים שבהן בעלי המניות הוותיקים - מוזס ופישמן - עושים שימוש בחברה כדי להרוויח בעסקיהם האחרים
הסכסוך בין בעלי המניות ב-hot שהתגלע השבוע הוא הראשון מאז כניסתו לחברה של פטריק דרהי ,  המחזיק בה 45% ,  אך אפשר להניח כי אינו האחרון .  אמנם מטרת כל בעלי המניות בחברת הכבלים ,  בהם שני הוותיקים ארנון  ( נוני )  מוזס  ( 17% )  ואליעזר פישמן  ( 15% )  ,  היא לייעל את החברה .  ואולם ,  למוזס ופישמן אינטרסים נוספים ,  שעמם יצטרך דרהי להתמודד .  
כבר יותר מעשור hot אינה מחלקת דיווידנדים לבעלי המניות שלה .  עם זאת ,  שני בעלי המניות המרכזיים בחברה ,  כלומר אליעזר פישמן וארנון מוזס ,  הצליחו לנצל היטב את שליטתם בחברה כדי לייצר לעצמם רווח כספי בחברות אחרות שלהם .  hot מקיימת קשרים מסחריים ענפים עם כמה חברות של פישמן ומוזס .  החלוקה בין פישמן ומוזס ברורה - מוזס מרוכז בתחום התוכן ופישמן בעיקר בנדל"ן .  לא ברור האם קשרים אלו מייצרים ערך ל-hot באותה המידה שהם טובים לפישמן ,  מוזס ומקורביהם .  
חלק מהותי מספקי התוכן של hot קשורים בדרך זו או אחרת למוזס .  חברת דורי מדיה אשר מוחזקת בין השאר על ידי תמי מוזס-בורוביץ' ,  אחותו של מוזס ,  זכתה באמצע 2007 במכרז להפקת ערוצי הסרטים והסדרות של hot והחליפה את הספק הקודם .  דורי מדיה גם זכתה להחליף את ערוץ axn שירד מהאוויר בערוץ אקשן אחר ,  ואף מפיקה עבור hot את הערוצים ויוה וויוה פלטינה .  
תמורת ערוצי הסרטים והסדרות משלמת hot לדורי מדיה עשרות מיליוני שקלים בשנה לכל ערוץ ,  אך לפי מקורות בשוק מדובר בחוזה לא מאוד רווחי ,  אם בכלל ,  שצומצם באופן ניכר בימיו של דוד קמיניץ כמנכ"ל .  מבחינת הערוצים ויוה וויוה פלטינה משלמת hot סכום מוערך של 1.5 עד 2 מיליון דולר בשנה .  ערוצים אלה נחשבים לרווחיים מאוד עבור דורי מדיה .  
מקורב אחר למוזס הוא המפיק חיים סלוצקי שמפיק את ערוץ הבידור הישראלי ובנוסף יפיק את המהדורה שתחליף את חדשות הבידור עם גיא פינס .  ערוץ הבידור עצמו אינו נחשב ליקר במיוחד ועלותו ל-hot ככל הנראה מיליוני שקלים בודדים בשנה ,  אך מכל הפקה שמתבצעת בו גוזר סלוצקי קופון .  הפקת התוכנית המחליפה של פינס תהיה יקרה במיוחד ודרך ידיו של סלוצקי יעברו מיליונים של קלים בכל שנה .  מעבר לכך ,  הורדתו של פינס מהאוויר היא גם פגיעה במתחרה אחר של מוזס בתחום התוכן - אביב גלעדי ,  השותף יחד עם פינס בחברת ההפקה .  
ב-themarker פורסם באחרונה כי חתנו של מוזס ,  ירון ליכטנשטיין ,  הציג בפני אנשי hot מצגת לערוץ צעירים חדש שייתכן כי יחליף את ביפ .  ליכטנשטיין אף הפיק עבור hot סדרות שונות .  אם אכן יתבצע המהלך ,  הרי שמדובר ברווח כפול עבור מוזס - ראשית ,  הפניית משאבים נוספים של hot לקרובי משפחה ,  ושנית פגיעה בזכיינית ערוץ 2 קשת המחזיקה בביפ ונהפכה בשנים האחרונות לקבוצת טלוויזיה ותוכן דומיננטית עם ערוצים 24 ,2 ,  ערוץ 20 של האח הגדול ,  אתר מאקו וערוץ ביפ .  לפי הערכות hot משלמת לקשת עבור ביפ לפחות 20 מיליון שקל בשנה .
 באחרונה השיקה hot שירות משחקים בו השקיעה כמה מיליוני דולרים .  החברה שביצעה ל-hot את הפתרון היא playcast שהמנכ"ל והמייסד שלה הוא גיא דה-בר ,  אחיו של שילה דה-בר ,  עורך  " ידיעות אחרונות ".  
מקורב אחר למוזס הוא איש העסקים אלי עזור אשר מחזיק בערוצי הספורט בתשלום צ'רלטון .  מקורות בשוק מספרים כי החוזה בין הצדדים קובע כי 20% מההכנסות ממנויים הולכים ל-hot ואילו 80% נשארים בידיו של עזור .  לדברי המקורות ,  מדובר בהסכם מסחרי טוב עבור צ'רלטון אשר זוכה להשאיר בידיה אחוזים גבוהים יחסית מההכנסות . " אם זה המחיר ש-hot משלמת לצ'רלטון כבר עדיף שתקנה את המשחקים בעצמה ",  אמר מקור בשוק .  עם זאת ,  ככל הנראה גם ב-yes משלמים לצ'רלטון סכום דומה עבור הערוצים .  במקרה אחר שיתפו הצדדים פעולה סביב משחקי המונדיאל ב-2006 כאשר צ'רלטון מכרה את זכויות השידור באינטרנט לאתר ynet של ידיעות תמורת כרבע מיליון דולר .  מוזס גם היה מעורב בהחלטה של hot לרכוש את הזכויות למונדיאל ,  וזאת לאחר שלא נמצא ערוץ מסחרי שיסכים לעשות זאת .  
אתר ynet השייך לידיעות גם מחזיק שיתוף פעולה אסטרטגי עם hot במסגרתו משווקים תכני hot ב-ynet .  החוזה נחתם ב-2008 ,  לאחר ש-hot שינתה את דעתה ברגע האחרון בנוגע להסכם שהיה מתוכנן להיחתם עם תפוז .  לפי הערכות סיבה עיקרית לשינוי הבחירה היה לחץ שהפעיל מוזס .  hot הכחישה את הדברים בזמנו .  עם זאת גם השפעתו הגדולה של מוזס בתחום התוכן אינה מוחלטת .  לדוגמה ,  למכרז על ערוץ הספורט ניגשה קבוצה משותפת לצ'רלטון ו-one  ( אתר ספורט בשליטת ידיעות אחרונות )  והפסידה לערוץ הספורט .  
מבחינת מעורבותו של פישמן והרווחים שהפיק מ-hot ניתן למנות את העובדה כי המטה המרכזי של hot ממוקם ביקום ,  בפרויקט יורופארק שבבעלות פישמן .  בדוח הכספי של hot לשנת 2008 נכתב כי החברה שכרה ב-2005 מקרקעין בשטח כולל של 19 אלף מטר לתקופה של עשר שנים עם אופציה להארכה לשתי תקופות נוספות בנות 5 שנים כל אחת .  דמי השכירות הם 15.9 מיליון שקל בשנה והחברה העמידה ערבות על סך של 200 מיליון שקל .  במשך השנים נמתחה ביקורת על ההחלטה למקם את מרכז שירות של החברה ביקום ,  בשל הוצאות הנסיעה שנגרמות לחברה בשל המרחק מנתניה .  גם הבניין הקודם של hot ,  אשר שכן בפתח תקוה ,  הוא בבעלות פישמן .  שירות הלקוחות המרכזי של hot ממוקם בראשון לציון ,  גם הוא בקמפוס בניינים השייך לפישמן .  
בנוסף חברת ספיה  ( scepia )  הבונה אתרי אינטרנט ונמצאת בבעלות פישמן ,  בנתה את אתר הווידאו של hot .  בתחום התקשרות ,  hot קידמה לאורך שנים את שירותי האינטרנט של 012 קווי זהב ,  שהיתה עד שנת 2006 בבעלות פישמן .  012 קיבלה ראשוניות במבצעי השיווק של hot כספקית תשתיות אינטרנט .
 לדברי מקורות בשוק ,  המקום המרכזי שבו השיגו פישמן ומוזס רווח על חשבון hot היה כאשר מנעו ממנה מלהילחם על האפשרות לשדר פרסומות .  המקורות הסבירו כי במשך השנים נוצרו כמה הזדמנויות שבהן יכלה hot להילחם על האפשרות לשדר פרסומות ותמיד בחרה שלא לעשות כן ,  בשל החשש כי פרסום בכבלים יפגע באינטרסים של מוזס ופישמן בתחום העיתונות ,  כלומר ב"ידיעות אחרונות "  וב"גלובס "  בהתאמה . " אם הם באמת היו רוצים פרסומות הם כבר היו מקבלים אותן ",  אמר גורם בשוק .  משרד הלובינג של hot אשר פועל במשרדי הממשלה ובכנסת הוא משרד גורן עמיר ,  שגם עושה את הלובינג לכל העיתונים הגדולים ,  בהם  " ידיעות אחרונות ",   " גלובס "  ו"הארץ ".  
בשלב הנוכחי המשבר ב-hot סובב רמת מעורבותו של יד ימינו של דרהי בחברה ,  מייקל בוקבזה .  ביום רביעי שעבר הגיע המשבר לשיא ,  כאשר בוקבזה התבקש על ידי נציגי בעלי המניות האחרים לעזוב את מטה החברה ,  בטענה שהוא אינו נושא משרה רשמי בחברה .  בוקבזה נהפך בשבועות האחרונים לפעיל מאוד ב-hot .  הוא נפגש לא רק עם סמנכ"לים בחברה אלא עם מנהלים בדרגי ביניים .  כמו כן פעל בתחום הרכש של hot וניסה להשפיע על מחירי הציוד ש-hot רוכשת  ( בעיקר ממירים )  .  בנוסף יצר בוקובזה קשר עם ספקי תוכן של hot תוך רצון לחסוך גם שם עלויות .  בנקודה אחרונה זו החל המתח ,  שכן חלק גדול מספקי התוכן של hot קשורים בצורה זו או אחרת למוזס .  
יצוין כי אמנם hot נאבקת ברווחיות נמוכה יחסית ,  אך מצבה הנוכחי טוב עשרות מונים ממצבן של שלוש חברות הכבלים לפני המיזוג בניהן בשנת 2006 .  מאז המיזוג הצליחה hot לעצור למשך מספר שנים את נטישת הלקוחות ,  וכן לעבור לרווח נקי קטן יחסית להיקף הפעילות שלה .  כמו כן לא ניתן לנתק את מצב הפיננסי של hot ממצב תעשיית הטלוויזיה הרב ערוצית בכלל .  hot ו-yes קיימו ביניהן בתחילת העשור מלחמת תוכן קשה אשר גרמה לעלייה חדה בהוצאות אצל שתיהן .  שתי החברות לא הצליחו להפחית מהותית הוצאות אלה ,  גם בשל התחרות בניהן .  בדומה ל-hot ,  גם yes שימשה את בעלי הבית שלה לשם יצירת ערך לעסקי הליבה שלהם .  יורוקום של שאול אלוביץ' ,  אשר מחזיקה ב-32% מ-yes ,  הרוויחה ממכירת ממירים לחברה ,  ובזק המחזיקה ב-49% מ-yes השתמשה בה כדי להחליש את hot .  
במועצת הכבלים והלוויין נערכים לצעדי מנע שיעצרו את הפגיעה הצפויה בתוכן .  יו"ר המועצה ,  ניצן חן ,  אמר ל-themarker בסוף השבוע כי  " אנחנו עוקבים בדאגה אחר הפרסומים השונים בדבר קיצוצים בעלויות התוכן של hot ".  
מידיעות אחרונות ,  מקבוצת פישמן ומ-hot לא נמסרה תגובה עד לסגירת הגיליון .
 עד ל-2007 היו מייקל בוקבזה ופטריק דרהי מתחרים מרים בצרפת .  בבעלותו של דרהי חברת נומריקאב - ה-hot המקומית - עם 99% מחיבורי הכבלים במדינה .  בוקבזה היה מנכ"ל של חברת dsl צרפתית בשם free ,  המספקת שירותי תקשורת באמצעות כבלי נחושת ,  בדומה לבזק .  שתי החברות הציעו ללקוחותיהן שירותי טריפל - אינטרנט ,  טלוויזיה וטלפון - ונלחמו על נתחי שוק .  
ב-2007 עזב בוקובזה את החברה ועשה עלייה ,  מתוך ציונות .  הוא למד עברית באולפן ומתגורר כעת בהרצליה .  בוקבזה הוא בחור צעיר ,  בשנות ה-30 המוקדמות לחייו ,  אך כאשר דרהי התחיל לגשש את דרכו לישראל ,  הוא נזכר במתחרה והפך אותו לשלוחה הביצועית שלו כאן .  בוקבזה בקי היטב בעסקי התקשורת והספיק ללמוד היטב את hot .  מעניין יהיה לראות כיצד ישתלב בניהול החברה ,  ובעיקר ,  האם ימצא שפה משותפת עם המנכ"ל הרצל עוזר ,  הנחשב לאיש של מוזס .
 
דרהי רוצה לנתק את מוזס ופישמן מהכבלים
כשנכנס פטריק דרהי ל-HOT הוא נחשף לדרכים שבהן בעלי המניות הוותיקים - מוזס ופישמן - עושים שימוש בחברה כדי להרוויח בעסקיהם האחרים

