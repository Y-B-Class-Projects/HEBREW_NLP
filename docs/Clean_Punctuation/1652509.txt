אבו מאזן למיטשל :  דורשים ערבויות להקפאה
יו"ר הרשות הפלסטינית שוחח עם השליח האמריקאי למזרח התיכון והתלונן בפניו כי ממשלת נתניהו לא ממלאת אחר שום הסכם ומתנערת מהתחייבויותיה
נמשך המשבר סביב הבנייה בשכונת רמת שלמה בירושלים .  יו"ר הרשות הפלסטינית אבו מאזן שוחח הלילה  ( שישי )  עם השליח האמריקאי למזרח התיכון ג'ורג' מיטשל וביקש לקבל ממנו ערבויות אמריקאיות להפסקת הבנייה הישראלית בירושלים .  על פי הדיווח בסוכנות הידיעות הפלסטינית  " מען ",  אבו מאזן ביקש ממיטשל  " לפעול באופן מיידי לביטול ההחלטה הישראלית לאשר בניית 1,600 יחידות דיור חדשות בצפון-מזרח ירושלים ".  
אבו מאזן ביקש ערבויות אמריקאיות לכך שישראל לא תבנה יותר והבהיר למיטשל כי  " הניסיון עם ממשלת נתניהו מוכיח כי זו ממשלה שלא ממלאת אחר שום הסכם וממשיכה להתנער מכל התחייבויותיה בתהליך השלום ובמשא ומתן .  יותר מכך :  בצעדיה היא מכשילה את כל המאמצים האמריקאים והבינלאומיים וכן את הנכונות הערבית והפלסטינית לאותם מאמצים ". 
על פי מקורות פלסטינים ,  מיטשל ביקש מאבו מאזן להחשיב את ההתנצלות של ראש הממשלה בנימין נתניהו על עיתוי הפרשה כחזרה ישראלית מן ההחלטה לבנות בירושלים ,  במיוחד לאור העובדה שהושגה פריצת דרך משמעותית בתהליך השלום .  עוד ציין המקור כי מיטשל הציע לפתוח במשא ומתן בלתי ישיר בהסתמך על הבהרות נתניהו והתנצלותו .
 בתוך כך ,  ממשלת טורקיה הביעה אמש  " דאגה "  לנוכח ההחלטה הישראלית לאשר את הבנייה .  בהודעה של משרד החוץ הטורקי נמסר כי  " צעדים מסוג זה יוצרים ספק גדול סביב כוונותיה של ישראל וסביב עמדותיה כלפי שיחות השלום .  כל זאת בזמן שהפלסטינים מביעים את רצונם בחידוש השיחות העקיפות עם ישראל ".  הטורקים קראו לישראל לשוב ולבחון את החלטה בנושא הרחבת ההתנחלויות ולהימנע משינוי המצב הקיים בירושלים , " שעלול לפגוע במאמצי השלום ". 
גם נשיא לבנון מישל סולימאן תקף את הכוונה לבנות 1,600 יחידות דיור בשכונת רמת שלמה בירושלים וטען כי הדבר הורס את הסיכויים להשגת שלום במזרח התיכון . " המדיניות הישראלית להתנער מהתחייבויותיה ולדחות את הדרישות הבינלאומיות היא סימן שהאויב הלוחמני לא מוכן או לא רוצה להתחיל בשיחות רציניות עם הפלסטינים להשגת שלום כולל באזור ",  אמר סולימאן .
 
אבו מאזן למיטשל :  דורשים ערבויות להקפאה
יו"ר הרשות הפלסטינית שוחח עם השליח האמריקאי למזרח התיכון והתלונן בפניו כי ממשלת נתניהו לא ממלאת אחר שום הסכם ומתנערת מהתחייבויותיה

