גשום וסוער ברוב הארץ ,  חשש להצפות בדרום
אחרי מספר ימי שמש חמימים ,  החל לרדת הערב גשם בעיקר במישור החוף .  חגיגות פורים רבות נדחו ,  ובנגב חוששים משיטפונות בנחלים
לאחר שבועיים של מזג אוויר נוח וימים חמימים ,  גשם כבד החל לרדת בשעות האחרונות  ( חמישי )  במישור החוף ,  ובהמשך הוא צפוי להתפשט לפנים הארץ .  כמיטב המסורת ,  חג הפורים צפוי להיות גשום ועד יום שני יירדו ממטרים בכל רחבי הארץ .  החזאי נחום יודוביץ' מהשירות המטאורולוגי סיפר לוואלה !  חדשות כי  " הגשם החל לרדת הערב לאורך מישור החוף ,  כשהוא מלווה בסופות רעמים וברקים מאשקלון עד חדרה .  עם זאת מוקדם מדי לדעת מה כמויות המשקעים שירדו ".  הגשם צפוי להתפשט לרוב חלקי הארץ וקיים חשש לשיטפונות בנחלי הנגב ,  הערבה ומדבר יהודה ובמקומות בנמוכים .  עד יום שני הגשם יירד לפרקים ,  וביום שלישי צפוי להיות בהיר .
 בחברת החשמל ערוכים לכל תרחיש ונכון לשעות הערב לא נרשמו תקלות .  נוכח הרוחות העזות המשתוללות בחוץ ,  מבקשים בחברת החשמל מהציבור לדווח על כל תקלה שהיא .  
הגשם צפוי להתחזק מחר ,  דווקא ביום בו יצוין חג הפורים בכל בתי הספר ברחבי הארץ :  הטמפרטורות יירדו מעט ובאזורי הצפון והמרכז יירשמו גם סופות רעמים לפרקים .  על רקע מזג האוויר הסוער והתחזיות הקודרות החליטו הבוקר ברשויות מקומיות רבות לבטל את אירועי הפורים ,  לדחות אותם או לקיימם במתכונת מצומצמת באולמות סגורים .  
אירוע  " ZOO תל אביב "  - האירוע המרכזי של עיריית ת"א לפורים ,  נדחה ליום שני ויתקיים החל מהשעה 11:00 במתחם גן העיר כשבמרכזו שחזור של גן החיות המיתולוגי .  זאת לאחר שהחגיגות ברמת השרון ,  חולון ונתניה נדחו אף הן .  גם באשקלון נדחו אירועי פורים כולם ליום שני הקרוב .  במודיעין הגדילו לעשות ודחו את העדלאידע ליום שישי הבא  5 במרץ ,  בשעה 11:45 .  בעיר עכו החליטו בעקבות מזג האוויר לבטל את קיום התהלוכה בעיר ולקיים את אירועי פורים באולמות בתי הספר בלבד .
 
גשום וסוער ברוב הארץ ,  חשש להצפות בדרום
אחרי מספר ימי שמש חמימים ,  החל לרדת הערב גשם בעיקר במישור החוף .  חגיגות פורים רבות נדחו ,  ובנגב חוששים משיטפונות בנחלים

