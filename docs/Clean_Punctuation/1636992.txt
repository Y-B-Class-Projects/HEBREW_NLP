מהו סוד התפוח ? 
למה ההכרזה אותה תמסור אפל היום בערב מעניינת כל כך ?  ובכלל ,  מה יהיה שם ?  סטיב ג'ובס יודע ,  האחרים מנחשים
כשיעלה היום סטיב ג'ובס לבמה של אולם בסן פרנסיסקו ויכריז על מחשב הלוח החדש של אפל  דבר כמעט-ודאי בשלב זה  הוא יחשוף לראשונה גם את האסטרטגיה באמצעותה תנסה אפל להחיות תחום מאוד בעייתי במחשוב האישי .  
בניגוד למרבית ההכרזות הגדולות של החברה מהעשור האחרון ,  כמו ההכרזה על האייפוד ,  האייפון ,  מכשיר ה-Apple TV ושלל מחשבי המק החדשים ,  מחשב לוח הוא לא תחום חדשני בו אפל מזהה הזדמנות .  הטאבלטים נמצאים סביבנו כבר שני עשורים ,  מרבית החברות הגדולות ניסו בזמן זה או אחר לייצר אותם ,  אך נתח השוק שלהם נשאר מזערי .
 הסיבה לכך היא שמרבית האנשים פשוט לא מוכנים לוותר על הנוחות שבמקלדת ועכבר פיזיים ,  כשיישומי המגע של המחשב נחשבים למשהו שולי שמתאים לחלקים מאוד מצומצמים של אוכלוסיית המשתמשים .  בטלפונים אפל הצליחה לייצר מהפכה עיצובית כשהראתה שטלפון עם מסך מגע יכול לכלול ממשק משתמש פשוט ונוח ,  אך בתחום המחשוב אישי ,  בו השימוש במקלדת נרחב הרבה יותר  נטבוקים ,  לפטופים ,  מחשבי UMPC  הניסיון מוכיח שמקלדת פיזית היא משהו עליו מעטים מוכנים לוותר .
 אז למה כל ההתרגשות ?  למה העיתונות הטכנולוגית לא מפסיקה לדבר על המוצר ,  כשרמת ההתעסקות הגיעה בימים האחרונים לשיא שלא ראינו מאז האייפון ?  הסיבה לכך היא אפל  אחת החברות המעניינות ביותר בתעשיית הטכנולוגיה הצרכנית כיום .  
מצד אחד ,  מעטים יערערו על הקביעה כי אפל היא בין האחראיות לשתי מגמות טכנולוגיות בולטות בעשור שנגמר לפני חודש :  עליית נגני המוזיקה ,  וביסוס מעמדם של הסמארטפונים כמכשירים שלאו דווקא דורשים היכרות אינטימית עם ממשקי משתמש מתוחכמים או חיבה לטכנולוגיה .  האייפוד והאייפון עמדו בחזית המהפכות האלה ,  אז כשאפל שולחת הודעה אניגמאטית בו היא מזמינה עיתונאים לחזות ב"יצירה החדשה "  שלה ,  האישונים של עיתונאים אלה מתרחבים ,  המקלדת מתחילה לקרוס תחת עומס טקסטים על אותה היצירה החדשה וההתלהבות שלהם מתחילה להכתיב את הקצב גם של הפריפריה  ( אהם ,  ישראל )  ,  אליה היצירה החדשה הזו אולי-תגיע ,  אולי-מתישהו .  
מצד שני ,  אפל היא גם אחת החברות המסתוריות ביותר בתעשייה הזו .  שמועות על מחשב הלוח מתרוצצות ברשת כבר שנים ,  שמועות מבוססות מתרוצצות חודשים ,  מידע אמין מתרוצץ ..  .  ובכן ,  הוא לא .  אפילו הניסיון של הבלוג Gawker להציע 10,000$ על צילום של הטאבלט ו-100,000$ על שעה של שימוש בו לא עזרו .  
אנחנו לא יודעים עליו שום דבר ,  כשהשמועות האמינות ביותר ,  שמופיעות ב-24 השעות האחרונות ,  גם הן רק שמועות .  נכון ,  מנכ"ל של אחת מהוצאות ספרי הלימוד הגדולות בארה"ב אמר שהם עבדו עם אפל על הטאבלט כדי להביא למכשיר ספרי לימוד ;  יזם האינטרנט ג'ייסון קלקאניס אמר שהוא משתמש במכשיר כבר שבוע וחצי ומסר את המפרט שלו ,  אבל הדברים שהוא אמר הוכחשו על ידי מספר מקורות של אתרי הטכנולוגיה האמריקאים ;  הבלוג Engadget פרסם שתי תמונות שנראות אמינות ,  אבל הן באיכות לא מאוד טובה ולא ברור אם הן אמיתיות .  
המידור והסכמי הסודיות הדרקוניים בהם ידועה אפל הם גם כמה מאמצעי יחסי הציבור הטובים ביותר שלה .  בהיעדר מידע מדויק ,  העיתונות מתחילה לנחש ,  להכחיש את הניחושים של אחרים ,  לתהות האם התמונות שהודלפו הן מזוייפות ובאופן כללי לדבר על הטאבלט בלי סוף .  כן ,  גם אנחנו .  אבל היי ,  זה באמת מעניין .  כבר הסברתי למה .
 אז הנה ,  בעוד כמה שעות יעלה סטיב ג'ובס לבמה ואולי יכריז על מחשב לוח ,  ואולי יש לו קישוריות דור 3 שתעקב אולי את השקתו בישראל ,  ואולי מחשב הלוח פועל על מערכת ההפעלה של אייפון ,  ואולי לא ,  ואולי כל היישומים של האייפון יפעלו גם עליו ,  ואולי יש לו מצלמה קדמית לשיחות וידאו דרך הרשת ויישומי Augmented Reality ,  ואולי יש לו חנות ספרים בה אפל דורשת מחירים של 12-14 דולרים על רבי מכר ,  ואולי הוא יגיע במספר גדלים ומספר דגמים,ואולי יקראו לו iSlate ,  ואולי יקראו לו iPad .
 מה שבטוח ,  יהיה מעניין .  עדכונים בהמשך .
 
מהו סוד התפוח ? 
למה ההכרזה אותה תמסור אפל היום בערב מעניינת כל כך ?  ובכלל ,  מה יהיה שם ?  סטיב ג'ובס יודע ,  האחרים מנחשים

