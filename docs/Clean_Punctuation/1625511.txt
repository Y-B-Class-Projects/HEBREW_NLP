 " לא ראיתי תצוגה כזו ב-10 השנים האחרונות "
 מאמן מכבי ת"א התמוגג מהרמה ב-3:4 של קבוצתו על בית"ר ירושלים .  שבחון : " ניצחון משכנע ".  אוהדי בית"ר התפרעו ביציעים
צילום ועריכת וידאו :  יותם רונן 
חובבי הכדורגל נהנו הערב  ( שבת )  מהצגה נפלאה בבלומפילד .  מכבי תל אביב גברה 3:4 על בית"ר ירושלים בתום משחק מהיר ומלא בשערים מרהיבים .  כל השערים של הצהובים הובקעו מהאוויר ,  כשגם ברק יצחקי תרם את חלקו עם שער בחצי מספרת ועוד אחד לאחר מבצע אישי נהדר .  הניצחון היה הראשון של מכבי תל אביב על היריבה מהבירה לאחר שלוש עונות .
" אני חושב שבשביל הקהל זה היה משחק יוצא מן הכלל ונתן תשובה לכל האנשים שמנסים להיות שליליים לגבי הכדורגל הישראלי .  מבחינתי ,  זה יותר חשוב מהניצחון ",  פתח אבי נמני המאמן המנצח . " ברור שאנחנו יוצאים מרוצים ,  אבל בית"ר הייתה שותפה לתצוגת כדורגל יוצאת מן הכלל שלא ראיתי בעשר השנים האחרונות .  היו הרבה אירועים ושערים ואני שמח בשביל הקהל באיצטדיון ובבית .  בכדורגל צריך לעשות קפיצת מדרגה וזה חשוב מאוד לא רק מבחינת מכבי תל אביב ",  המשיך המאמן .  
מכבי תל אביב השלימה שבוע בו כבשה 12 שערים  ( לאחר ה-3:3 בנצרת וה-0:5 על אשדוד )  . " זו סיטואציה שונה מהמשחק נגד נצרת .  אנחנו משתפרים מאוד מבחינה התקפית ,  נשתפר בדברים שזקוקים לשיפור ונסתכל קדימה לעבר המשחקים הבאים .  יש פה שמחה גדולה ,  אבל המשחק הזה הוא היסטוריה ",  אמר נמני .  לגבי השינויים בהרכב ,  שהוכיחו את עצמם אמר המאמן : " מי שמשחק צריך להיות טוב וכולם חייבים להיות טובים ברגעים שהם משחקים ,  כי אף אחד לא יודע מתי תהיה ההזדמנות הבאה ".  
נמני התייחס גם להגנה ששוב ספגה שלושה שערים : " נעבוד על ספיגת השערים ואני מעריך שהדברים האלה לא יחזרו .  אנחנו רוצים שכל מי שנמצא בסגל שלנו ידע בכל רגע נתון שהוא יודע בדיוק מה הוא צריך לעשות .  בגלל זה לא משנים את שיטת המשחק ,  רוצים שלכולם זה יהיה ברור ולא רוצים לבלבל אף אחד .  היכולת שלנו נובעת מכך שיש תחרות מאוד גדולה גם על ההרכב וגם על ה-18 .  פיללנו לזה הרבה שנים ,  זו רק תחילת הדרך ואני מאמין שעם הזמן התחרות תהיה יותר קשה . 
" כמה שהמשחק היום היה טוב יש דברים שצריך לתקן ולעבוד עליהם .  אנחנו נעבוד קשה ,  יש לנו עוד הרבה מה לשפר ולאן להתקדם יש לנו סבלנות ,  נעבוד עם השחקנים כדי שזה יהיה יותר טוב בעתיד .  אני לא עושה סיכומים של סיבוב ,  אני עושה סיכום רק בתום העונה ",  סיכם המאמן .  
יוסי שבחון ,  שנמצא בכושר פנטסטי ,  הוסיף : " המשחק היום היה מהטובים שלנו העונה .  אני חושב שכל ההרכב שיחק ממש טוב והניצחון היה משכנע .  יש תחרות גדולה מאוד על ההרכב במכבי ,  בטח בהתקפה ,  אבל מה שחשוב זה שיש פירגון גדול .  גם השחקנים על הספסל מאוד רוצים שהקבוצה תצליח ,  יש פה חברות גדולה וזה מה שמוסיף ".  
שבחון התייחס ללחץ שהיה על הקבוצה בדקות האחרונות ,  אחרי שברק יצחקי צימק ל-4:3 : " 2:4 זו תוצאה נזילה ,  זה נראה שהמשחק בידיים שלך ,  אבל זה לא כך ,  במיוחד מול בית"ר שהיא קבוצה סופר התקפית .  הניצחון לא היה מובטח לנו בדקה ה-60 ,  צריך לדעת לשמור על היתרון ועשינו את זה .  סבלנו מעייפות בדקות האחרונות אחרי ששיחקנו מול אשדוד באמצע השבוע ,  אבל זה לא תירוץ .  אני שמח שהראנו אופי בכך שגם חזרנו מפיגור וגם שמרנו על היתרון וזה טוב ".  
לגבי עצמו אמר הקשר : " באופן אישי אני לא חושב שהייתי בתקופה רעה ,  אבל בשבועות האחרונים כל שני וחמישי קראתי שמאוכזבים ממני ורוצים למכור אותי .  בשבועיים הקרובים אני מאמין שלא אקרא את זה .  אני כבר ארבע שנים במכבי ומאוד רוצה להצליח עם המועדון ולזכות בתואר ,  אני מקווה שזה יקרה השנה .  יש משהו שיש במכבי ואין בקבוצות אחרות וזה לראות את בלומפילד צבוע בצהוב בשבת .  אנחנו צריכים את האוהדים ומקווים להחזיר להם על המגרש כל שבוע ". 
בית"ר ירושלים ספגה הפסד ראשון לאחר שלושה ניצחונות רצופים ,  מה שהכעיס את האוהדים ואנשי המועדון .  בקבוצה סירבו ,  כהרגלם לאחר הפסד ,  לאשר לשחקנים להתראיין לכלי התקשורת והסתפקו בתגובות למצלמות הטלוויזיה ,  כמחויב לפי תקנון ההתאחדות .  האוהדים השתוללו ביציעים ועקרו עשרות כסאות משער 7 .  
יצחק שום סיכם את המשחק : " אני שמח שכל מי שראה את המשחק נהנה ,  אני פחות נהניתי .  אנחנו הפסדנו והבקענו שלושה שערים בבלומפילד וזה לא הספיק .  נקווה לפתור את הבעיות בהמשך הדרך .  אנחנו יודעים מהן הבעיות שיש לנו ומעבר לזה היה משחק גדול ,  נגמר וחבל שהפסדנו בו כי היינו חייבים לקחת נקודות .  יש לנו עוד משחקים מול הגדולות ונקווה לקחת מהן נקודות ". 
ברק יצחקי ,  שכבש צמד שערים מדהימים ,  הוסיף : " היה משחק טוב ,  שתי הקבוצות שיחקו התקפי והיו שערים יפים .  הקהל שהיה פה נהנה ,  אבל אנחנו יצאנו בלי נקודות ,  וחבל .  אחרי המשחק מסתכלים על התוצאה ולא על השערים .  למזלי הרע השערים שלי ,  למרות שהם יפים ,  לא הספיקו .  שער כמו השער במספרת לא מתכננים ,  זה מה שעלה לי באותה שנייה בראש והכדור נכנס .  הלוואי ויהיו עוד משחקים כאלה ".  

" לא ראיתי תצוגה כזו ב-10 השנים האחרונות "
 מאמן מכבי ת"א התמוגג מהרמה ב-3:4 של קבוצתו על בית"ר ירושלים .  שבחון : " ניצחון משכנע ".  אוהדי בית"ר התפרעו ביציעים

