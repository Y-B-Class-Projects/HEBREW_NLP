אמנות לעם
מה הקשר בין קולקטיב האמנות הסלובני אירווין לבין האהדה הגוברת לאביגדור ליברמן ?  לאבי פיטשון יש תשובות .  ראיון לרגל תערוכה חדשה
בשבוע שעבר הוצבה במרכז הישראלי לאמנות דיגיטלית בחולון עמדת דרכונים למדינה קטנה שלכאורה מתחבאת אי שם בין הרי הבלקן .  שמה של המדינה  N.S.K ,  ראשי התיבות של  " אמנות סלובנית חדשה ".  מקימיה  קולקטיב האמנים הסלובני אירווין .  גבולותיה  רעיוניים .
 העמדה הוקמה במסגרת התערוכה  " העין של המדינה ",  שאצר האוצר והאמן הישראלי אבי פיטשון במרכז בחולון ושמספקת לקהל הישראלי הזדמנות להיחשף לפועלו של אירווין .  במהלך הפתיחה של התערוכה ,  כל אחד מהמבקרים יכול היה להגיש בקשה לקבלת דרכון של N.S.K ובכך להצטרף לאלפי  " אזרחיה "  שחיים מסביב לעולם ולהימנות על חברי הקולקטיב שהקים אותה  קולקטיב שאת האסטרטגיה שלו ניסח ההוגה הסלובני סלבוי ז'יז'ק כ"הזדהות יתרה עם הממסד כדי לחשוף את סתירותיו ".   
" אירווין מציעה פעילות אמנותית שעדיין לא ממש קיימת בישראל ,"  מתאר פיטשון את פועלו של הקולקטיב בשיחה עם וואלה !  תרבות לרגל פתיחת התערוכה . " יש כאן שני זרמים של אמנות  מצד אחד האמנים הצעירים ,  המעודכנים ,  שרואים את עצמם כאמנים בינלאומיים ,  ומצד שני ,  אמנים שמתעסקים במחאה פוליטית .  אבל אין ממש אמנות שמציעה מבט-על על המורשת האסתטית של המדינה שהוקמה על יסוד הציונית ".   
" זו הזדמנות מבחינתי לחשוף לקהל לא רק את האמנות של אירווין אלא גם את הקשר הישיר של עבודתם למצב בישראל ",  ממשיך פיטשון . " הטראומה של כישלון המהפכה הציונית הותירה חלל במקום בו היתה אידיליה ואוטופיה ,  והקפיטליזם הקיצוני החליף אותו אך לא סיפק את תחושת הלכידות שאבדה .  מעבר לזה ,  רק פיגועים ממלאים את הצורך שלנו ב'ביחד' ,  רק סביבם אנחנו מתגבשים ". 
מה שמייחד את קולקטיב אירווין הוא שהם יוצרים מערך שלם של סמלי מדינה ,  הכולל דגל ,  מדים ,  המנון ,  מורשת היסטורית ,  פולקלור ובתוך כך גם מסמכים רשמיים . " יש בהם משהו רומנטי ואופטימי במובן הזה שהם אינם מזלזלים בעבר ,  אך בו בזמן גם משהו עוצמתי כיוון שהם משתמשים בסממנים טוטליטריים ואף אלימים ",  מסביר פיטשון . " יש בתוך העבודה שלהם סתירות פנימיות שהם מייצרים בכוונה ,  כאשר לצד אלמנטים מובהקים של משטרים דיקטטוריים יש גם אלמנטים וסמלים של תנועות שחרור עממיות ותנועות אמנות מודרניות .  כך ,  למשל ,  הצבי  זהו סמל שמזוהה עם אמנות עממית שמושם על ידי אירווין בהקשר עכשווי אבל שומר על הוד ועוצמה של אמנות קלאסית ".   
" אמנים מעטים לאורך התרבות האמנותית הישראלית השתמשו בפולקלור הציוני מבלי להתייצב אוטומטית בעד או נגד ",  אומר פיטשון בתסכול . " מיכל נאמן היא אחת הראשונות שעשו את זה .  בשנות ה-70 היא לקחה את המשפט הסמלי 'העין של המדינה' שהתייחס לחרמון ולעוצמה של המדינה הגברית והמיליטריסטית ,  ושמה שלט עם המשפט הזה על החוף בתל אביב ,  וכך שינתה במעשה מאד מתוחכם את המשמעות הפוליטית של המשפט ,  מבלי למחוק את המורשת שהוא מייצג ".   
" אירווין התחילו לעבוד בתקופה בה המסגרת הכללית בסלובניה התחילה להתפורר והתחיל משהו חדש .  וזה בדיוק המצב בו אנחנו נמצאים כרגע בישראל .  יש פה משבר .  החברה הצרכנית שהחליפה את החברה הציונית לא הצליחה למלא את תחושת הקהילה שאבדה .  הציונות היתה הדבק החברתי .  האנשים בישראל אבודים ולדעתי ליברמן הוא תסמין של פאניקה ,  הוא עיוות של הציונות המיינסטרימית ". 
כיום ,  כאמור ,  הקולקטיב של ארווין מונה אלפי חברים ברחבי הגלובוס .  כולם מחזיקים דרכון של מדינת N.S.K והבקשות ממשיכות לזרום . " כשהם הכריזו על עצמם כמדינה פרצה המלחמה בבלקן ",  מפרט פיטשון , " היו אנשים שהצליחו לברוח מבוסניה עם דרכון של N.S.K כיוון שהכל היה כאוטי ובמעברי הגבול היו מבולבלים ,  אז חשבו שזו באמת מדינה .  זו דוגמא מצוינת למסורת של האוונגרד כמי שמנסה לטשטש בין אמנות למציאות .  החיקוי של המדינה הביא לתוצאה מדהימה במקרים האלו ."  
לדבריו , " רוב הבקשות לדרכון מגיעות היום מאפריקה ,  וחברי אירווין נוסעים לניגריה השנה כדי להבהיר שלא מדובר בדרכון אמיתי ,  למרות שהתברר שבשוק האפור יש לו ערך ממשי ".  תיעוד הבקשות הללו הוא אחד המיצגים המרכזיים בתערוכה .  בנוסף ,  מוצגים בתערוכה ציורים המשלבים סממני מדינה עממיים עם מוטיבים מופשטים ועכשוויים ,  צילומים המתעדים את הצבאות השונים שהסכימו במשך השנים להצטלם עבור אירווין כאשר הם נושאים את דגלה של N.S.K ועוד . 
" אחד הסיפורים הנחמדים בתהליך הבאת התערוכה לארץ הוא הסיפור של אירווין עם צה"ל ,"  מספר לבסוף פיטשון . " הם פנו לצה"ל ,  כמו שהם עושים עם צבאות אחרים בעולם ,  וביקשו מהם לשתף פעולה בצילום שיתעד חיילים ישראלים הנושאים את דגל N.S.K ,  אבל בצה"ל הבינו שזה יוצר מצב אבסורדי ,  כי זה ייראה כאילו הם נכנעים באופן וולנטרי למדינה זרה והם סירבו .  בצדק ." 


אמנות לעם
מה הקשר בין קולקטיב האמנות הסלובני אירווין לבין האהדה הגוברת לאביגדור ליברמן ?  לאבי פיטשון יש תשובות .  ראיון לרגל תערוכה חדשה

