וינרוט ייאלץ להתערטל במשפט
פרקליט במלכודת
 >  >  ד"ר יעקב וינרוט לא סיים את לימודי המשפט אתמול .  גם אם כלפי חוץ הוא זועק לחפות ,  הוא מודע לכך שמצבו הראייתי אינו פשוט .  בהודעתו לתקשורת משווה וינרוט עצמו לשר המשפטים יעקב נאמן ועו"ד יגאל ארנון שנקלעו למשפט פלילי שבסופו זוכו .  הבעיה של וינרוט היא שהמשמעות של אישום בשוחד היא הטבעת אות קלון מייידית על מצחו ,  לעומת נאמן וארנון שהואשמו בעבירות קלות יותר .  שוחד הוא עבירה שקשה להוכיחה .  צריך להיכנס למוחם של הצדדים בתקופה הרלוונטית ולנתח את צעדיהם בדקדקנות ולהסיק מסקנות .  כמו בתיק צווארון לבן קלאסי ,  גם בתיק זה רוב העובדות מובאות דרך מסמכים .  הקושי יהיה הוכחת היסוד הנפשי של הצמד וינרוט-ויטה .  האם מהראיות עולה סחר חליפין של אישור הסכמי מס תמורת שירות משפטי בשכר מופחת ?  חומר הראיות בתיק ,  שחלק גדול ממנו נפרש ב-themarker בשנה האחרונה ,  מצביע על ניגוד עניינים לכאורה בין וינרוט לוויטה .  בפרקליטות מיסוי וכלכלה אפילו שירטטו טבלה מאירת עיניים שצורפה לכתב האישום ,  ובה רואים על ציר הזמן כיצד לצד טיפול משפטי בחינם לוויטה ,  מקבל וינרוט סכומי עתק מארקדי גאידמק ומיכאל צ'רנוי בזכות הסכם מס שאישר ויטה .  מה שדוקר את העין הוא שכר הטרחה הכמעט בלתי נתפש של וינרוט מהסכמי המס שתפר יחד עם רו"ח זאב פלדמן לצ'רנוי וגאידמק  ( פלדמן יצא ללא כתב אישום )  .  כששכר זה ,  בסך 30 מיליון שקל ,  ניצב מול טיפול משפטי לא יקר של וינרוט לוויטה - שאחראי על אישור הסכמי המס - ניגוד העניינים זועק לשמים .  בשיחות עם מקורביו טען וינרוט לפני כמה חודשים כי שכר הטרחה ניתן לאורך שנים ,  ולא ניתן לראות בכך תשלום עבור הסכמי המס .  וינרוט הציג למשטרה רשימת לקוחות ושכר הטרחה שנגבה מהם - הכל כדי להוכיח שוויטה לא קיבל הקלות יוצאות דופן בתשלום .  רק נזכיר שוויטה ,  פקיד שומה בכיר ולא מדלת העם ,  שילם שכר טרחה של 20 אלף שקל ב-20 תשלומים חודשיים .  במקרים מסוימים פטר וינרוט את ויטה בלא כלום .  פעם אחרת אמר לו לתרום לצדקה במקום לשלם לו .  הפרקליטות תטען במשפט ששכר הטרחה ששילם ויטה משול לבדיחה לא מצחיקה יחסית למה שנוהג לגבות וינרוט .  מצד שני ,  השירות שקיבל ויטה לא דרש ממשרד וינרוט שעות עבודה רבות מדי .  במשפט לא תהיה לוינרוט ברירה .  הוא ייאלץ להתערטל ולהציג עשרות לקוחות לצד שכר הטרחה ששילמו לו .  התזה שחזרה בשימוע שלו היתה שבפרקליטות לא מבינים כיצד פועלת הפרקטיקה של גביית שכר טרחה בקרב עורכי הדין הפרטיים .  מקורביו חוזרים ואומרים שמלקוחות כמו אברהם הירשזון וישראל פרי ,  יכול וינרוט לגבות סכומים גבוהים ביותר ,  ומצד שני להקל עם מי שידו אינה משגת .  בבית המשפט אנו צפויים לניתוח דקדקני של ארבעת הסכמי המס שבכתב האישום .  מומחים מטעם ההגנה יעידו כי ההסכמים אולי יוצאי דופן בשל אופי הלקוחות ,  אך פקיד שומה סביר אחר לא היה נוהג אחרת .  הבעיה הגדולה של וינרוט תהיה שהשופט לא ישכח לרגע את שכר הטרחה המרשים שקיבל בזכות הסכמי המס של צ'רנוי וגאידמק .
 
וינרוט ייאלץ להתערטל במשפט
פרקליט במלכודת

