מאה עכוז
הקליפים ב-MTV DANCE מציעים טעימה קצרה מהחיים שמעולם לא היו ולעולם לא יהיו לנו .  פז חסדאי רוצה לחיות בקליפ של אייקון
לקליפים ב-MTV DANCE אין יומרות אמנותיות .  בניגוד לקליפים בערוצי המוזיקה הסטנדרטיים ,  שהפכו עם השנים ליצירות וידאו נועזות ומרהיבות ,  מטרתם של הסרטונים בערוץ הדאנס היא אך ורק לתת רקע ויזואלי פשטני לצלילי הביט ,  ולספק להם את האווירה המתאימה .  
מאחר שמוזיקת דאנס נועדה מלכתחילה לאווירה מאוד ספציפית  לפיזוזים נוטפי הורמונים של בליינים צעירים  גם הקליפים של התעשייה מאופיינים לא פעם באותה פשטות מחשבתית ,  ולכן משקפים את אותה רוח נעורים משובבת .  התוצאה היא גרסאות רבות ומשונות לאותו דבר ,  לצעירות וצעירים הרוקדים בצורה נועזת ובחושניות מובלטת ,  ואין פלא שגברים רבים מדווחים על צפייה ערה בערוץ דווקא בשעות הקטנות של הלילה ,  ולא פעם אף דואגים להשתיק את הקול ,  על מנת שהמוזיקה לא תסיח את דעתם מהאטרקציות האמיתיות שיש לערוץ להציע .
 כזה הוא הקליפ  " נערה סקסית "  בכיכובם של אייקון ודייויד גואטה ,  שמשקף את התופעה ,  מתאר אותה בצורה מדויקת ,  ואף מתעד את פועלן של אותן כוכבות . " היא לא כמו שום נערה שפגשת בחייך ,  לא משהו שאפשר להשוות לבחורה מהשכונה ",  שר אייקון בעצב את מילותיו של גואטה ,  ומסכם : " אני מתקשה למצוא את המילים לתאר את הבחורה הזו מבלי לנהוג בחוסר כבוד .  לעזאזל ,  נערה סקסית ". 
גם אייקון המתוסכל ,  כמו כולנו ,  נכבש על ידי קסמן של אותן נערות פלקטיות ,  כוכבות הקליפים ורקדניות המועדונים ,  שנראה כאילו גדלו וחונכו במסיבות בריכה ,  וכל מיומנותן מסתכמת בנענוע גופן החטוב לפי הקצב .  אם בשנות ילדותנו נשים רקדו רק לשם הריקוד ,  משמע השתובבו בתמימות לצלילי הקצב ואפשרו לשמחה להתפרץ מהן בטבעיות ,  הרי שהריקוד בערוץ הדאנס הוא אך ורק לשם הפיתוי .  הן מביטות בעצמן ,  נוגעות בעצמן ,  ולעתים אף מתנועעות כאילו הן באקט עצמו ,  ונדמה שמטרתן היחידה היא להצית את הדמיון ולגרות את קורבנותיהם האומללים .  לאור העובדות הללו ,  לא נותר לנו אלא לסכם את התופעה במילותיו של אייקון : " אני מתקשה למצוא את המילים לתאר את הבחורה הזו מבלי לנהוג בחוסר כבוד ". 
יש להודות ,  התחושה היא שהמסיבות הללו הן האירועים המהנים בעולם .  כולם יפים ,  כולן יפות ,  השמש זורחת והבריכה צוננת .  האווירה שמחה וקלילה ,  אין דאגות ,  אין תור בבר ,  ואף אחד לא יתפלא אם המסיבה תימשך גם לאחר שהצילומים יסתיימו ,  עם אפטר אל תוך הלילה ,  כשהחוגגים ימשיכו לחגוג את עצם היותם חוגגים ,  אלה החיים שמעולם לא היו לנו ,  וכנראה כבר לא יהיו .  
אין ספק שמאפייני הז'אנר עושים חסד עם הנערות .  החיתוכים המהירים והעריכה התזזיתית לא מאפשרים התמקדות יסודית ורצינית באף אחת מהן ,  וכך אנו רואים אותן רק בחטף וזוכים רק לטעימה קצרה מהמיטב שלהן .  כולן נהדרות ,  כולן אטרקטיביות ,  ובכל זאת רובנו ,  כמו אייקון וגואטה ,  מתקשים למצוא את המילים לתאר את הבחורה הזו מבלי לנהוג בחוסר כבוד .
 
מאה עכוז
הקליפים ב-MTV DANCE מציעים טעימה קצרה מהחיים שמעולם לא היו ולעולם לא יהיו לנו .  פז חסדאי רוצה לחיות בקליפ של אייקון

