אנשי האוצר ,  נפנפו לנו בריבית - ולא בביקושים 
BenchMarker
 >  >  ביום חמישי האחרון דיווח משרד האוצר על גיוס של 1.5 מיליארד יורו בלונדון בהנפקת אג"ח .  באוצר היו גאים מאוד בגיוס - שזכה לביקושי שיא של 13 מיליארד יורו .  שר האוצר יובל שטייניץ הגדיר אותו כ"הבעת אמון בישראל ".  ביקושי השיא - פי 17 מהיקף הכספים שרצתה ממשלת ישראל לגייס במקור - מלמדים כי ההנפקה היתה אטרקטיבית מאוד בעיני המשקיעים .  אולי אטרקטיבית מדי .  התשואה האפקטיבית של איגרות החוב בה נסגרה ההנפקה היתה 4.7% .  תשואה המגלמת מרווח של 1.5% מעל לריבית האג"ח של ממשלת גרמניה לעשר שנים .  לא מפתיע שגרמניה יכולה לגייס חוב תוך הענקת ריבית נמוכה מאשר ישראל .  מה שמעורר תמיהה הוא שגם מדינות כמו ספרד ,  שהאג"ח שלה לתקופה זהה של עשר שנים נסחרות בתשואה של 3.9% ,  או פורטוגל עם תשואה של 4.2% - משלמות ריבית נמוכה מממשלת ישראל בבואן לגייס חוב .  ביקושי היתר והתשואה הלא נמוכה מעוררים חשד כי באוצר הישראלי שומרים על רגשי נחיתות ישראליים - שמקומם אינו ראוי באקלים הכלכלי הנוכחי .  בעולם שבו מעמדו של גוש היורו נמצא בירידה .  בעולם שבו עתידן של כלכלות של מדינות כמו יוון אינו ודאי .  בעולם שבו ישראל נמצאת בדרך הישירה לדרג המדינות המפותחות .  בעולם כזה ראוי לאנשי האוצר לכוון גבוה יותר בבואם לגייס חוב .  לישראל יש שם טוב ככל שמדובר ביציבות פיסקלית - בעולם שלאחר המשבר הגדול של 2008 .  אין טעם להמשיך לנפנף בכך שנרשמו ביקושים להנפקה .  עודפי הנזילות בכלכלת העולם מביאים לכך שריבית של קרוב ל-5% תזכה לביקושים של מיליארדים .  הצלחה תדמיתית ופוליטית לישראל תגיע מביקושים גבוהים .  אבל יותר מכך תנבע מריבית נורמלית ונמוכה ככל האפשר בה תיסגר ההנפקה .  אין כל טעם בביקושים של 13 מיליארד יורו כשהמטרה היא לגייס 750 מיליון יורו .  מוטב היה לסגור את הנפקת האוצר עם ביקושים של 1.51 מיליארד יורו - אבל בתשואה נמוכה מזו של פורטוגל .  השדר הטמון עבור כלכלת העולם בתשואת האג"ח הישראליות משמעותי הרבה יותר מהביקושים .  זו הציפייה שלנו ממי שמנהל את הכסף שלנו .
 
אנשי האוצר ,  נפנפו לנו בריבית - ולא בביקושים 
BenchMarker

