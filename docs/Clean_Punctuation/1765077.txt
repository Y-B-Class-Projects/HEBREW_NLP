איגוד הג'ודו ינוהל על ידי מפרק
ביהמ"ש המחוזי מצא כשלים בניהול האיגוד והעביר את סמכויותיו של אדי קואז היו"ר לידי עו"ד נמרוד טפר .  סמדג'ה : " זה נס חנוכה "
 בית המשפט המחוזי בתל אביב החליט להתערב היום  ( רביעי )  בהתנהלות איגוד הג'ודו וקבע כי ימונה מפרק זמני לאיגוד בעקבות תביעה שהגיש רשם העמותות כנגד האיגוד .  רשם העמותות טען בפני השופט איתן אורנשטיין כי איגוד הג'ודו מתנהל בניגוד לחוק .  השופט מינה את עו"ד נמרוד טפר כמפרק זמני לאיגוד ,  מה שמוציא את הסמכויות מידיו של אדי קואז ,  שניהל את האיגוד בשנים האחרונות .
" הגעתי לידי מסקנה כי קייימים ממצאים מבוססים במידה הנדרשת ,  ואף מעבר לכך ,  להימצאותם של ליקויים חמורים באופן פעילות האיגוד וראשיו ,  המגיעים כדי התנהלות לכאורה שלא כדין ",  פסק השופט . " יש בכך מסד מספק לקיומה של התנהלות שלא כחוק ,  המקימה עילת פירוק לפי חוק העמותות לצורך הבקשה ,  זאת בצד עילות נוספות שהנטל לקיומן של אלה ,  ובכלל זה חדלות פירעון ,  לצורך שלב זה של ההליך הורם אף הוא ". 
בנוסף הוסיף השופט כי הוא משוכנע כי  " פעילות האיגוד באמצעות ההנהלה הקיימת עלולה לגרום לנזק בר תקנה לענף הג'ודו בישראל וכי אין מנוס אלא להורות על מינוי מפרק זמני לאיגוד ". 
מי שהביע סיפוק רב מההחלטה הוא מאמן נבחרת ישראל ,  המדליסט האולימפי אורן סמדג'ה ,  שתיאר את היום הזה כ"יום חג ".   " יותר רע ממה שהיה לא יכול להיות ",  אמר סמדג'ה . " מאמנים עבדו ללא שכר ,  ספורטאים נאלצו לשלם מכיסם הפרטי ,  איגוד הג'ודו בהנהגה שהייתה היה שרוי בגרעון תמידי ,  וההנהגה תחת אדי קואז חצתה קווים אדומים שאסור לעבור איתם ". 
סמדג'ה המשיך : " מאז הכניסה שלי לתפקיד בכל תשעת החודשים שאני עובד ,  הייתי מטרה נייחת לאדי קואז ולחברי הוועד בהאשמות ובפגיעות .  למרות הפיטורים שלי ושל הצוות שלי ,  החלטנו שאנחנו ממשיכים לעבוד ולהגביר את האימונים .  בסופו של דבר הטוב מנצח והרע נבעט החוצה .  זה יום שמח שהוא מהול בהרבה מאוד עצב כי הענף המצליח ביותר במדינת ישראל שריתק את חובבי הספורט לטלוויזיה קיבל היום פירוק .  זה רק מראה עד כמה הדברים שהיו פה היו רעים .  הענף היה בשואה .  בשבילנו זה נס חנוכה ". 
ממשרד הספורט הגיבו להחלטה ואמרו : " ענף הג'ודו הוא מהענפים המפוארים והחשובים בספורט הישראלי .  משרד הספורט מנהל את המשבר אשר הענף נקלע אליו .  אנו מאמינים כי החלטת בית המשפט להפעיל מפרק מפעיל תגרום לכך שניתן יהיה לשקם את הענף .  אנו נמשיך לדאוג מול כל הגורמים :  רשם העמותות ,  הוועד האולימפי והיחידה לספורט הישגי ,  שהנבחרת והספורטאים הבכירים לא ייפגעו מכך ,  ושהג'ודו יחזור לימיו הגדולים בתקופה קצרה ככל שניתן ". 

איגוד הג'ודו ינוהל על ידי מפרק
ביהמ"ש המחוזי מצא כשלים בניהול האיגוד והעביר את סמכויותיו של אדי קואז היו"ר לידי עו"ד נמרוד טפר .  סמדג'ה : " זה נס חנוכה "
 
