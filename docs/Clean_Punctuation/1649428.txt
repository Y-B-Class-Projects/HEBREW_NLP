מלחמת מחירים
חמי אוזן קורא לכם להגיד לא למחיר המופקע להופעה של מטאליקה ,  עינב שיף מזהיר שהחרמה עוד תעלה לכם ביוקר .  קרב במשקל כבד
גם אם התירוצים של חברות ההפקה על מחירי הכרטיסים של מטאליקה נכונים ,  ואני לא קונה כמעט אף אחד מהם ;  גם אם זוהי באמת עלות ההפקה ,  למרות שאני בטוח שהיא כוללת קופון יפה לכל אחד ואחד מהמארגנים שקלטו בשנים האחרונות מי מטיל את ביצת הזהב ;  וגם אם הקופון שהמארגנים גוזרים לעצמם הוא באמת מזערי  צריך לומר להם לא .  לומר להם לא למען ההופעות הבאות שאחרי מטאליקה ,  למען המשך הקיץ ,  והקיץ שיבוא אחריו .  אין כמעט להקת הופעות יותר מרגשת ממטאליקה ,  אבל אם לא נאמר להם  " לא "  עכשיו ,  אנחנו עלולים לשלם על זה מחיר גבוה הרבה יותר בעתיד בשביל הופעה הרבה פחות מרגשת .  
מותר לפקפק בסיפורים של מפיקי המופע .  הם מספרים לנו על ציוד שחייב לעבור בטיסות כי זו ישראל מהמזרח התיכון ,  אבל אם בודקים את לוח ההופעות של מטאליקה ,  מגלים שלפני האירוע בישראל ירעישו אגדות המטאל את הבמה בזאגרב ויומיים אחר כך יפילו את חומות ליסבון .  איך בדיוק הציוד יחצה את המרחק הזה ביומיים בלי טיסות ולמה להם זה אמור להיות יותר זול ?  לא יודע .  בליסבון ,  אגב ,  הכרטיס הכי יקר למטאליקה יעלה כ-300 שקלים .  
עוד דוגמה ?  ב-14 ביוני מטאליקה מופיעים במדריד ויומיים אחר כך הם כבר בורשה הרחוקה שבפולין .  האם גם אז הציוד שלהם לא יצטרך את האדמיניסטרציה היקרה בה מאיימים על הישראלים ?  אין לי מושג .  אני רק יודע שב-1,200 שקל ,  המחיר שיסדר לכם מקום באזור הבמה באצטדיון ברמת גן ,  תקבלו בורשה כרטיס וי.איי.פי לפסטיבל ,  שכולל גם את מגהד'ת וסלייר .  כמה עולה כרטיס במעגל הזהב בוורשה ,  משמע בטבעת שמסביב לבמה ?  פחות מחצי .  או בעברית כ-550 שקלים ,  ואתם מתחת לרגליים של ג'יימס האטפילד ,  תום אראייה  ( סולן סלייר )  ודייב מוסטיין  ( סולן מגהד'ת )  .  
ההוכחה הכי טובה לכך שהמפיקים מרוויחים עליכם הרבה כסף היא ההוזלה הצפויה בקרוב של מחירי הכרטיסים .  אם לא היה שם יותר מדי שומן שלא מספרים לכם עליו ,  הם לא היו נכנעים בקלות כזו ובמהירות כזו ,  בצורה שמזכירה את ההנחה הראשונה שעושה לכם המוכר בשוק הפשפשים ביפו .  מי שהיה פעם בשוק הפשפשים ביפו יודע גם שההנחה הראשונית שאתה מקבל היא בדרך כלל מזערית ,  לא אמיתית ולא משקפת באמת את העלות .  צריך להמשיך ולהתמקח .  
לכן ,  גם אם המפיקים יועילו בטובם לוותר על גרם שומן ויוזילו במעט את מחירי הכרטיסים ,  עדיין צריך לומר להם לא .  המחירים המוזרים להופעה של מטאליקה צריכים להוות תמרור עצור לחובבי המוזיקה בישראל ,  שימשיכו ליהנות מהופעות גדולות גם בעתיד ,  כי זו המציאות של אחרי מפץ הורדות האלבומים באינטרנט .  צריך לעצור את התירוצים של המארגנים כאן ועכשיו ,  לשלוח אותם לעשות חושבים ולחזור אלינו עם תשובות חדשות ומחירים חדשים .  מחירים הגיוניים .  מחירים שמי שנולד לתוך המוזיקה של מטאליקה ,  שעבורו מדובר ברבע מהמשכורת החודשית ,  יכול לשלם .  אל תעשו את המעשה הבלתי נסלח .
 אף אחד לא אוהב לשלם הרבה כסף בתמורה לשום מוצר .  זו לא רק העובדה שלרובנו אין סכומים שמאפשרים לנו לפזר שטרות ברחוב ,  אלא גם תחושת המחויבות שהוצאת כסף יוצרת כלפי המוצר  כשאתה משלם 1,000 שקלים לכרטיס ,  כדאי מאד שג'יימס האטפילד ירקוד לך על הירכיים כדי שתרגיש שזה היה שווה .  
אלא שבין התחושות המוצדקות האלו לבין המציאות של הפקת מופעים בישראל אין הרבה קשר .  נכון ,  הקהל הרחב הוא זה שמוציא את הכסף ,  אבל הוא זה שגם דרש ובצדק את המופעים הגדולים בעולם אצלו בבית  וזה המחיר :  הטסת מאות טונות של ציוד בשל היעדר רצף טריטוריאלי בין ישראל לאירופה ;  לוח זמנים צפוף של הלהקה ,  שמחייב אותה לדלג בין היבשות כדי להספיק לנגב חומוס על גדות הירקון ;  הדרישות המוגזמות למדי של המשטרה ,  שתמיד מעניקה את התחושה שהיא למעשה מפנקת את הציבור בכך שהיא ממלאת את תפקידה ושומרת על הסדר ;  
מעל כל אלה ,  מטאליקה היא עסק קפיטליסטי טהור של חבורת מוזיקאים שהבינו שממכירות אלבומים הם לא יתפרנסו והיא גם להקת הופעות בת זונה  לכן כדאי לה לגבות על כך שכר אמן מהגבוהים בעולם ,  מטאליקה היא בליגה של מדונה ,  דילן ,  יאנג ,  ספרינגסטין ,  בון ג'ובי ואפילו מיוז - כולם אמנים והרכבים שיש להם קהל מבוסס בישראל ,  אך דרישות ההפקה שלהם מורכבות ומסובכות .  
ייתכן שהקצף המהיר והמרענן  ( מרד צרכנים בישראל נדיר בערך כמו כל מחאה ישראלית )  שיצא על מפיקי המופע קשור לאופי האנרגטי של מטאליקה ,  שמחבר שכבות רבות לרגעים קסומים של אנרגיה שנמצאת רק ברוקנרול .  זהו טיעון הגיוני ,  שמתקשר גם עם מעריציה הרבים והצעירים של הלהקה ,  מה שיכול להפוך את ההופעה של מטאליקה ברמת גן לרגע הגדול של הקיץ .  אבל גם במקרה הזה ,  קשה להבין מדוע לשם המופע הזה מפיקים צריכים להתפרק מנכסיהם כדי לרצות באופן חד פעמי את הקהל .  אותו קהל שלא מבין שאחרי הפקה בסטנדרטים הגבוהים ובמחירים הנמוכים שיספקו אותו ,  פשוט לא יהיו עוד הופעות כאלו .  
מחירי הכרטיסים להופעות בישראל מאמירים באופן עקבי ,  מרגע שישראל חזרה בכלל להיות פקטור בשוק האכזרי של ההופעות מחו"ל - לא דבר מובן מאליו אחרי השנים השחונות של האינתיפאדה השנייה .  הם מאמירים בישראל כמו שהם מאמירים בעולם ,  אלא שהתנאים להפקת מופע שכזה בישראל הם מורכבים וקשים בהרבה .  לכן ,  רק אם פילנתרופ מתאבד יעמוד מאחורי הפקה בסדר הגודל של מטאליקה ,  תהיה חפיפה מלאה בין המחירים באירופה למחירים בישראל .  האופציה השנייה היא פשוט שמטאליקה לא תבוא .  במקרה כזה ,  אכן רק אנשים אמידים יוכלו להרשות לעצמם את התענוג שבהופעת רוק גדולה באמת .
 

מלחמת מחירים
חמי אוזן קורא לכם להגיד לא למחיר המופקע להופעה של מטאליקה ,  עינב שיף מזהיר שהחרמה עוד תעלה לכם ביוקר .  קרב במשקל כבד

