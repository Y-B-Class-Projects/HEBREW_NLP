מסדירים את הסדרי החוב
הצעת חוק חדשה תייעל הבראה של חברות :  שופטים יוכלו לכפות הסדר חוב על נושים מתנגדים
 >  >  לאחר שלב לבייב ואפריקה ישראל כמעט השלימו את הסדר החוב הגדול ביותר בתולדות המדינה ,  משרד המשפטים מסדיר סוף-סוף את הבראת החברות בחקיקה .  מוטב מאוחר מאשר כלל לא .  כיום מוסדר התחום על ידי סעיף חוק אחד בלבד  ( סעיף 350 לחוק החברות )  ובעיקר נשלט ביד רמה על ידי השופטת ורדה אלשיך ,  שמנקזת אליה את הסדרי ההבראה הבולטים בבית המשפט המחוזי בתל אביב .  מחלקת הייעוץ והחקיקה הכלכלית ,  בראשות המשנה ליועץ המשפטי לממשלה אבי ליכט ,  פירסמה תזכיר חוק להסדרה חלקית של התחום .  התזכיר גובש בעבודה שנמשכה משנות ה-90 ,  בהנחייתה של המשנה ליועץ לשעבר דוידה לחמן-מסר ,  ונכתב על ידי עו"ד דלית זמיר .  באחרונה גם התקשר משרד המשפטים עם ד"ר דוד האן מאוניברסיטת בר-אילן כדי ליזום רפורמה של החקיקה בתחום .  האן ייעץ באחרונה לאפריקה ישראל וכתב חוות דעת נגד דרישת מחזיקי האג"ח קצרות הטווח לקיים להם אסיפת נושים נפרדת בהסדר החוב .  הרוח הנושבת מהתזכיר החדש ברורה :  עקרונות הבראת ההליכים בארה"ב ,  צ'אפטר 11 ,  בדרך אלינו .  הסיבה לפרסום התזכיר החלקי היא צורך בוודאות בשוק שבו צפויים עדיין הסדרי חוב .  אפריקה ישראל חידדה את הבעיה :  קבוצות נושים קטנות יכולות להכשיל הסדרי חוב שרוב נושי החברה מעוניינים בהם .  עיקרי החוק המוצע  ?  כפיית הסדר על סוג נושים מתנגד .  זו היתה המלחמה העיקרית של מחזיקי סדרת אג"ח ט' הקצרה באפריקה .  הם דרשו להיות  " סוג "  נושים נפרד .  אלשיך דחתה את בקשתם .  אילו הכירה בה היו נושים אלה מצביעים נגד הסדר החוב ומסכלים אותו .  כיום רשאי בית המשפט לאשר הסדר נושים רק אם רוב מספרי של המשתתפים בכל אסיפת נושים נפרדת ורוב של שלושה רבעים מערך החוב המוחזק בידם הסכים לו .  הוראה זו מאפשרת  " סחיטה "  של הרוב על ידי המיעוט .  בארה"ב ניתן לכפות הסדר על קבוצת נושים מתנגדת אם מתקיימים תנאים המבטיחים כי לא תיפגע - למשל ,  אם ישולם לחבריה מה שהיו מקבלים בפירוק החברה .  החוק החדש מציע לאמץ את פתרון זה ,  שהיה הופך את ההסדר באפריקה לסיפור קצר .   ?  אישור מהיר להסדר נושים שגובש מחוץ לכותלי בית המשפט .  החוק החדש מציע כי חברה שיכולה לגבש הבנה בין נושיה מחוץ לבית המשפט תביא לאישורו רק את התוצאה הסופית לאחר כל ההצבעות .  בהנחה שהחוק החדש מחליש את יכולת הסחטנות של קבוצות מתנגדות ,  אכן ניתן יהיה להגיע להסדרים מהירים מחוץ לבית המשפט .   ?  מי שולט בחברה .  לפי הדין הקיים ,  בית המשפט ממנה מנהל לחברה המצויה בקשיים .  בפועל ,  בתי המשפט נמנעים ממינוי של נושאי משרה בחברה .  החשש מאיבוד השליטה הוא אחת הסיבות לכך שחברות פונות להבראה ברגע האחרון ,  דבר שמקטין את סיכויי הבראתן .  אך לעתים בעל השליטה הוא זה שיכול לחלץ את החברה מקריסה - כמו במקרה של אפריקה .  החוק מציע להבהיר כי בית המשפט מוסמך למנות נושאי משרה בחברה לניהולה בתקופת הקפאת ההליכים .  במקרה של אפריקה ישראל ,  הזכיר פרופ' לוצ'יאן בבצ'וק כי לבעל מניות בחברה קורסת יש אינטרס לקחת סיכונים גדולים יותר על חשבון הנושים - כי הוא כבר איבד את רוב השקעתו .  כדי למנוע ניצול לרעה שכזה קובעת הצעת החוק מנגנוני הגנה ,  כמו האפשרות למנות בעל תפקיד נוסף שיפקח על נושא המשרה .   ?  הפעלת החברה עד לגיבוש ההסדר .  כדי לאפשר לחברות להמשיך לפעול עד להסדר ולא לקרוס עקב ביטול חוזים מסדירה הצעת החוק את סמכותו של בית המשפט למנוע מספקים חיוניים להפסיק לספק מוצרים או שירותים לחברה בשל אי תשלום חובות העבר .  החוק החדש יבטיח כי החברה תוכל לקבל גם מימון חדש להמשך פעילותה - ומי שייתן לה מימון שכזה יהיה נושה מועדף לעומת נושי העבר .  כדי לאפשר את הפעלתה השוטפת של חברה מסדיר החוק המוצע את סמכות בעלי התפקיד לעשות שימוש בנכסים משועבדים של החברה ,  ומגדיר מהי ההגנה ההולמת שצריכה להינתן לנושים בעלי השעבודים במצב כזה .   ?  בעיית שימור הבעלות בנכסים .  הצעת החוק מתמודדת עם פסיקה של בית המשפט העליון שמקשה על הבראת חברות .  בהלכת  " קידוחי הצפון "  קבע בית המשפט העליון כי ספקים שלא העבירו לחברה את הבעלות במלאי או במכונות חיוניים שסיפקו לחברה יוכלו ליטול אותם בחזרה .  כך נוצר חשש לסיכול המשך פעילות החברה .  החוק מציע למנוע מצב זה ובמקום זאת לתת בטוחות לאותם ספקים-בעלים .   ?  ביטול הרוב המספרי באסיפות נושים ובעלי מניות .  כדי לאשר הסדר נושים נדרשת כיום תמיכה של רוב המשתתפים בהצבעה ,  שבידם שלושה רבעים של הערך המיוצג בהצבעה .  ואולם לעתים יש בעל חוב אחד המחזיק 90% מהחוב ועוד הרבה נושים קטנים המחזיקים 10% - שהם רוב מספרי ויכולים לסכל את הסדר הנושים .  משרד המשפטים התלבט בסוגייה ,  ולבסוף הציע לבטל הרוב המספרי ולראות מה תהיה עמדת הציבור בעניין .
 
מסדירים את הסדרי החוב
הצעת חוק חדשה תייעל הבראה של חברות :  שופטים יוכלו לכפות הסדר חוב על נושים מתנגדים

