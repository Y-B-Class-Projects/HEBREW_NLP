משרד האוצר יעביר לזכיינית הרכבת הקלה בירושלים 43 מיליון יורו
המחלוקות בין סיטי-פס לאוצר עדיין לא נפתרו :  המשרד מתנה את העברת התשלום הבא של מענק ההקמה בכך שהחברה תוותר על הריבית
 >  >  משרד האוצר הודיע אתמול לזכיינית הרכבת הקלה בירושלים ,  קבוצת סיטי-פס ,  כי יסכים להעביר לידיה בתנאים מסוימים סכום של 43 מיליון יורו מתוך מענק ההקמה של הפרויקט .  זאת ,  לאחר פגישה שהתקיימה בשבוע שעבר בין החשב הכללי ,  שוקי אורן ,  ובכירי האוצר ומשרד התחבורה ,  לבין יו"ר קבוצת סיטי-פס ובעלי הראל ,  יאיר המבורגר ,  ואנשי הזכיינית .  הסכום שנעתר האוצר להעביר לסיטי-פס הוא רק 80% מן הסכום שנדרשה המדינה לשלם לזכיינית בינואר בגין אבן הדרך השביעית בפרויקט - 53 מיליון יורו .  זאת ,  בטענה כי סיטי-פס עדיין לא השלימה את כלל העבודות שנדרשה לסיים .  לפיכך קבע האוצר שורת תנאים מקדימים שבהם תידרש סיטי-פס לעמוד ,  על מנת לזכות הן בתשלום הנוכחי והן ב-20% הנותרים .  בין היתר נדרשת סיטי-פס לעמוד בלוחות זמנים להגשת תוכניות הפרויקט ,  וכן לשאת בתשלום הריבית בגין האיחור שבהעברת התשלום כולו .  לפי הערכות צפויה סיטי-פס לדחות את הצעת האוצר ,  משום שלטענתה המדינה היא שאחראית לעיכובים בביצוע הפרויקט - ולכן אין מקום למנוע ממנה את כלל התשלום ולהטיל עליה את תשלום הריבית ,  שעשוי להסתכם במיליוני שקלים .  זאת ,  בייחוד לאחר החלטת הבורר ההנדסי לפרויקט ,  שפסק באחרונה כי על המדינה מוטלת מרבית האחריות לדחיית הפרויקט בשבעה חודשים נוספים .  אם הצדדים לא יגיעו לפתרון מוסכם בסוגיית התשלום ,  צפויה זו להידון בפני צוות הבוררים לפרויקט ,  בראשות השופט בדימוס בעז אוקון ועו"ד רם כספי .  פרויקט הרכבת הקלה נדחה בשבעה חודשים נוספים ,  ויופעל מסחרית רק ב-7 באפריל 2011 .  היועץ ההנדסי לפרויקט ,  אבי אודווין ,  קבע כי מרבית העיכובים שנגרמו בפרויקט הם באחריות משרדי הממשלה ועיריית ירושלים ,  ולפיכך לא תוכל סיטי-פס לעמוד במועד הנוכחי להשלמת הפרויקט - 8 בספטמבר 2010 .  הבוררים קבעו כי העבודות יושלמו עד 22 בפברואר 2011 ,  ובחלוף 45 ימים תחל הפעלתה המסחרית של הרכבת הקלה .  שאלת האחריות לעיכובים צפויה להידון בפני הבוררים בחודשים הקרובים ,  והמדינה עשויה כעת להיות חשופה לתביעה בהיקף של 300-500 מיליון שקל מצד סיטי-פס .  בתביעה זו ,  שטרם הוגשה ,  צפוי להכריע מנכ"ל משרד האוצר לשעבר ,  דוד ברודט ,  שישמש כבורר הפיננסי לפרויקט .
 
משרד האוצר יעביר לזכיינית הרכבת הקלה בירושלים 43 מיליון יורו
המחלוקות בין סיטי-פס לאוצר עדיין לא נפתרו :  המשרד מתנה את העברת התשלום הבא של מענק ההקמה בכך שהחברה תוותר על הריבית

