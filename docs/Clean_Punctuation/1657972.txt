חשש להידבקות במחלת הכלבת בטיולים בצפון
לקראת חג הפסח מבקש משרד הבריאות מהמטיילים להיזהר מכלבים משוטטים ,  בעיקר בצפון הארץ ,  בשל התפרצות מחלת הכלבת .  מתחילת שנת 2009 התגלו כ-55 מקרים שונים
לקראת הטיולים הצפויים של משפחות ישראל לצפון הארץ הוציא היום  ( ראשון )  משרד הבריאות מכתב מיוחד בו הוא קורא לציבור לשמור על עירנות ביחס לכלבים משוטטים ,  זאת בעקבות התפרצות של מחלת הכלבת בצפון הארץ . 
" בחודשים האחרונים אנו עדים להתפרצות של מחלת הכלבת ,  בעיקר בצפון הארץ ",  נאמר בלשון ההודעה שהוציא המשרד .  מתברר כי מאז תחילת שנת 2009 התגלו בישראל כ-55 מקרים שונים של כלבת ,  מתוכם 95% התגלו אצל כלבים שנשאו את המחלה .  המקרים שנמצאו בשנה האחרונה רוכזו ברובם בצפון הארץ ,  מלב הגליל ועד הגבול הצפוני .  עוד עולה כי בשנה האחרונה ,  כתוצאה מהתפשטות המחלה ,  ננשכו למעלה מ-100 בני אדם שנאלצו לקבל זריקות למניעת התפתחות המחלה המסוכנת .  
התפרצות המחלה בישראל מגיעה לאחר מספר שנים בהן מספר מקרי הכלבת נשמר קבוע ונמוך יחסית .  מתברר כי שנת 2009 הייתה שונה ויוצאת דופן בשל הימצאות רוב מקרי הכלבת אצל כלבים ולא אצל חיות בר ,  כמו בשנים קודמות .  אל מול 55 המקרים שהתגלו בשנה האחרונה ,  התגלו רק כ-12 מקרים לאורך שנת 2008 ,  וכ-15 מקרים בשנת 2007 ,  כאשר בשנים אלו כ-80% מהנגועים היו חיות בר .  
לדברי משרד הבריאות הכלבת ,  שמקורה בחיות בר ,  בוערה מאוכלוסיות אלה במסגרת פרוייקט החיסון של שועלים ותנים ,  שנעשה במשותף על ידי השירותים הווטרינריים במשרד החקלאות ורשות הטבע והגנים . " בשנה האחרונה אנו עדים לגידול משמעותי בהופעת המחלה בכלבים משוטטים וכלבים ביתיים ,  הנדבקים מחיות בר ",  נאמר בהודעה שפרסם המשרד .
 תחת הוראות משרד הבריאות ,  הציבור מתבקש להקפיד ולחסן על פי חוק את הכלבים בחיסון לכלבת מדי שנה ולהקפיד לטייל עימם בעודם קשורים לרצועה . " שחרור כלבים באופן חופשי ,  עלול להביאם במגע עם בעלי חיים אחרים החולים בכלבת ,  ובכך להכניס את המחלה הביתה ,  באמצעות הכלב הביתי ",  נאמר .
 מחלת הכלבת הינה מחלה חשוכת מרפא אשר נגרמת על ידי נגיף .  מרגע הופעת סימנים קליניים ראשונים בבני אדם או בבעלי חיים ,  אין אפשרות להציל את החולה ,  והמוות הינו ודאי .  
נגיף הכלבת פוגע בכל היונקים ,  ומועבר ברוק ,  בעיקר על ידי נשיכה .  ניתן למנוע את המחלה בבעלי חיים בחיסון הניתן מבעוד מועד ,  ובבני אדם באמצעות חיסון לאחר החשיפה לנגיף .
 כל יונק עלול להידבק במחלת הכלבת .  באזורנו נפגעים ממנה בעיקר בעלי חיים משלושה סוגים :  חיות בית כמו כלבים וחתולים ,  בהמות מסוג פרות ,  צאן וסוסים ,  וחיות בר ,  בעיקר שועלים ,  תנים ,  זאבים ,  נמיות וגיריות .  כאשר נגיף הכלבת מגיע למוח הוא גורם להופעת סימני מחלה ולמוות תוך ימים ספורים .  בימים הראשונים של המחלה חל שינוי בהתנהגות בעל החיים במהלכו הופכות חיות שהן ידידותיות בדרך כלל לתוקפניות ,  ולהיפך .  לכן חשוב לזכור כי חיית-בר שאינה חוששת להתקרב לאדם או הופכת  " ידידותית "  - חשודה כחולה בכלבת .  
במקרה בו ננשכתם בידי בעל חיים  " אפילו אם פצע הנשיכה קטן מאוד ",  לדברי משרד הבריאות , " יש לרחוץ באופן מיידי את פצע הנשיכה היטב במים וסבון למשך לפחות חמש דקות ,  לאחריהן יש לפנות לרופא לקבלת טיפול ". 

חשש להידבקות במחלת הכלבת בטיולים בצפון
לקראת חג הפסח מבקש משרד הבריאות מהמטיילים להיזהר מכלבים משוטטים ,  בעיקר בצפון הארץ ,  בשל התפרצות מחלת הכלבת .  מתחילת שנת 2009 התגלו כ-55 מקרים שונים

