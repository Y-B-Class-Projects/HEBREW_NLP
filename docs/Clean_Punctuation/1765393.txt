מחנה השלום ומחנה השנאה
במקום לחלק את החברה הישראלית בין ימין ושמאל ,  רצוי שנבחין בין שונאים ואוהבים ,  קיצוניים ומתונים ,  המשתייכים לכל גווני הקשת הפוליטית .  נתנאל אלישיב מציע חלוקה מחודשת
החלוקה הבסיסית ביותר שאליה נהוג לחלק את החברה הישראלית היא ימין ושמאל .  אל הימין מקובל לשייך את הדוגלים בשמירה על כל חלקי ארץ ישראל שבידינו ,  את בעלי האוריינטציה הלאומית החזקה ואת אלה ששונאים את השמאל .  אל השמאל מקובל לשייך את הדוגלים בחלוקת הארץ בינינו לבין הפלסטינים ,  את בעלי האוריינטציה הגלובלית החזקה ואת אלה ששונאים את הימין .
 מה התועלת בחלוקת בני אדם למחנות ?  כנראה שאנחנו עושים זאת מתוך אמונה שעצם קטלוגו של אדם למחנה מסוים ילמד אותנו דברים רבים עליו ,  דברים שהיה לוקח לנו זמן רב לגלות אלמלא השיוך המחנאי .
 באופן אישי ,  אני סבור שהחלוקות הללו חוסמות ,  ושנזקן גדול מתועלתן .  עם זאת ,  אם כבר עוסקים בחלוקה למחנות ,  אני חושב שיש חלוקה אחרת ,  רלוונטית יותר מן החלוקה השגורה לשמאל ולימין ,  שאף עשויה ללמד על המשתייכים למחנות השונים הרבה יותר מן החלוקה המסורתית :  החלוקה בין מחנה השלום למחנה השנאה .
 מחנה השנאה מורכב מאנשים קיצוניים .  באומרי  " קיצוני "  איני מתכוון לדעותיו של אדם ,  כי מעטות הדעות המצדיקות לתייג את הדוגלים בה כקיצוניים .  קיצוניות היא בעיקר תכונת אופי .  לא הדעה שלך עושה אותך קיצוני ,  אלא הסגירות שלך כלפי זולתך ,  בעל הדעה השונה ,  כמו גם עוצמת הרגשות השליליים המתעוררים בקרבך עת אתה נפגש עם דעה שונה משלך .  מעל לכול ,  מוכנותך לייחס ליריביך האידיאולוגיים כל תכונה רעה וחיסרון מציבים אותך במקום של כבוד במחנה הלא מכובד ,  מחנה השנאה .  בראייה הזאת ,  דווקא רבים בימין הקיצוני ובשמאל הקיצוני הם  למגנת לבם  בני אותו המחנה .  
בני מחנה השנאה הם ההופכים את חיינו כאן לנעימים הרבה פחות .  הם אלו שבגללם כל ויכוח פוליטי מייצר מתיחות וטינה ומציף את רשות הרבים שלנו ברגשות שליליים שקשה אחר כך לנקות מהם את הלב .
 מהם המאפיינים של מחנה השלום ?  קודם כול ,  מחנה השלום מורכב מאנשים מתונים .  בני מחנה השלום זוכרים תמיד שהמכנה המשותף בינינו גדול מהמפריד .  הם יודעים שגם בעלי הדעה ההפוכה משלהם מתכוונים לטובת המדינה וחפצים במוסר וביושר.בני מחנה השלום משתדלים מאוד לא לעשות הכללות .  הם יודעים שאלה שפועלים נגד חיילי צה"ל וקציניו בזירה הבינלאומית מכאן והדוגלים ב'תג מחיר' מכאן הם מיעוט מבוטל ולא מייצג .  בני מחנה השלום לא משתמשים במילים כמו 'מתנחבלים' או 'סמולנים' .  הם לא מחרימים את בני עמם ,  גם אם הם חולקים עליהם נחרצות .  עבור בני מחנה השלום ,  סרטן הוא שם של מחלה ,  ולא כינוי ליריבים פוליטיים ,  וטפילים ופרזיטים שייכים לעולם החי ,  ולא לחתך חברתי כלשהו .  בני מחנה השלום ממעטים לכתוב טוקבקים ,  את המלאכה הזאת הם משאירים לבני מחנה השנאה ,  הממלאים את אתרי האינטרנט של 'ערוץ שבע' ו'הארץ' בהגיגיהם המורעלים .
 בני מחנה השלום אינם מתנים את נאמנותם למדינה ולצה"ל בהתניות פוליטיות כלשהן .  אם ייקלעו במהלך שירותם הצבאי לדילמה מוסרית אמיתית ומייסרת ,  ינסו לפתור את הבעיה בצנעה ועל פי רוב המערכת תמצא את הדרך להתחשב בהם ,  אבל הם לעולם לא ינסו להשפיע על דרך קבלת ההחלטות במדינה באמצעות איומים וברוגזים .
 כשפורצת שריפה גדולה ,  המחשבה הראשונה של בני מחנה השלום היא כיצד ניתן לכבותה ,  בעוד שהמחשבה הראשונה של בני מחנה השנאה היא את מי ניתן להאשים .
 חבר יקר ,  אם קראת את הדברים הללו והגעת למסקנה שנסחפת למחנה השנאה ,  אל דאגה ,  מחנה השלום פתוח לקבל אותך אל זרועותיו ,  שבעה ימים בשבוע ,  24 שעות ביממה .  כל מה שצריך הוא מעט רצון טוב ,  מעט מצפון ,  קורטוב של יושר ומידה של אנושיות .  למחנה השלום תמיד קל להצטרף ,  כי כולנו באנו ממנו .  בשנות ילדותנו ,  לא ידענו לשנוא ולהכליל ,  וגם המריבה הקשה ביותר הסתיימה תוך דקות ,  כשהפנים הנזעמות הפכו לפנים מאירות .  אם אתה שייך למחנה השנאה ,  כדאי לך ליטול פסק זמן מהעיסוק בהטפה לכל העולם ,  ולהתמקד בשיקום התום והיושר שלך ,  שככל הנראה הוקרבו על ידך על מזבח הפנטיות והדוגמטיות .
 את אות יקיר מחנה השלום ראוי לחלק לאחד מגדולי חכמי ישראל בכל הזמנים  הרמב"ם .  לאחר שפרסם את חיבורו ההלכתי המונומנטאלי  'משנה תורה'  הותקף קשות על ידי ראש ישיבה אחד .  באיגרת אל אחד מתלמידיו ,  שרצה להגן על כבודו ,  הפציר בו הרמב"ם לא להיגרר לשפה בוטה ולהשמצות נגדיות ,  וכך כתב לו : " ואפשר לאדם להשיב ולבקר ולחלוק בדרך ארץ ובידידות ".  בכל פעם שרגש השנאה מאיים לסחוף אותנו ממחנה השלום למחנה השנאה ,  כדאי לשנן משפט זה .
  *  נתנאל אלישיב הוא איש חינוך במכינה הקדם צבאית בעלי

מחנה השלום ומחנה השנאה
במקום לחלק את החברה הישראלית בין ימין ושמאל ,  רצוי שנבחין בין שונאים ואוהבים ,  קיצוניים ומתונים ,  המשתייכים לכל גווני הקשת הפוליטית .  נתנאל אלישיב מציע חלוקה מחודשת

