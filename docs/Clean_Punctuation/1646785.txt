לשדר את משפט אולמרט בשידור חי
העם הלך לבחירות והמליך ראש ממשלה ,  היועץ המשפטי החליט להדיח אותו .  רועי כ"ץ חושב שאת המשפט הזה חייבים לשדר סביב השעון .  הציבור חייב לראות בעצמו ,  ולהחליט
לא בכל יום מגיע ראש ממשלה לספסל הנאשמים .  אהוד אולמרט נבחר לעמוד בראש מדינת ישראל בבחירות דמוקרטיות והודח מתפקידו בהחלטה של היועץ המשפטי לממשלה .  ברגע שבו הוחלט להגיש נגדו כתב אישום ,  על אחת כמה וכמה בחשד למעשי שחיתות ,  אולמרט לא יכול היה להישאר על כסאו .  במקרה כזה ישנה חשיבות ציבורית ראשונה במעלה ,  שמשפטו של אולמרט יהיה פתוח לציבור עד כמה שניתן .  אירוע כה קריטי במדינה דמוקרטית אינו יכול להיות מסוקר אך ורק על ידי עיתונאים ,  מקצועיים ככל שיהיו ,  ויש לפתוח את דלתות בית המשפט לרווחה ולשדר את משפט אולמרט בשידור חי לכל בית ישראל
הצבת מצלמות בתוך אולם בית המשפט תהפוך את ההליך למשפט ראווה ,  וטוב שכך .  אם אמנם סרח ראש הממשלה הרי שראוי בהחלט להפיץ את מעשיו ,  שקריו וחטאיו לתוך כל סלון של כל בית ישראל ,  וזאת ללא מגע ידיהם המזהם של יועצי התקשורת .  מאידך ,  אם יצליח אולמרט להוכיח שמדובר בעלילה ושכתב האישום לא היה צריך להיות מוגש מלכתחילה ,  הרי שמני מזוז והפרקליטות צריכים לקבל את הזובור ישירות ,  ללא סינון מקהלת המעריצים שביום שאחרי תכתוב מאמרי פרשנות מקלים .
 כיום ,  לשני הצדדים טוב שהדברים מתנהלים ללא מצלמות טלוויזיה ולמעשה רחוק מעין הציבור ,  וזו סיבה טובה נוספת לשדר את המשפט .  כך נזכה לראות באופן מיידי וללא פערי תיווך את העדויות ,  את הראיות ,  את הטיעונים ואת דרך ניהול המשפט .  אף גורם לא יחמוק מהביקורת של האזרחים .  לא השופטים המכובדים ,  לא עורכי הדין היקרים והכוחניים ,  לא הפרקליטות וכמובן לא הנאשם .  אם יש צדק ,  זה הזמן להראות אותו בזמן אמת לכולנו ,  רצוי ללא פרסומות .
 אלו שחוששים שהכנסת מצלמות תהפוך את אולם בית המשפט לקרקס ,  יכולים לשתות מים ולהירגע .  הרי גם ככה הקרקס יתנהל מול השופטים ,  עם ליצנים ,  מאחזי עיניים ועיתונאים ,  כאלה מהחצר ,  חלק עם אג'נדה וחלקם בלי שום הבנה משפטית - כמתווכים .  ההבדל היחיד שאם המשפט ישודר נראה את הכל בעצמנו .  זה הזמן להושיב את הילדים מול מסך הטלוויזיה ולתת להם את שיעור האזרחות של החיים :  מדינה שמעמידה ראש ממשלה נבחר למשפט ואינה מפחדת להפיץ אותו לכל מקלט טלוויזיה .  זה הריאליטי של אולמרט בשידור חי ,  אלו החיים בישראל של 2010 .  אקשן .
 
לשדר את משפט אולמרט בשידור חי
העם הלך לבחירות והמליך ראש ממשלה ,  היועץ המשפטי החליט להדיח אותו .  רועי כ"ץ חושב שאת המשפט הזה חייבים לשדר סביב השעון .  הציבור חייב לראות בעצמו ,  ולהחליט

