וההר עדיין עומד 
שחור בעיניים
 >  >  מי שהגיע בשבוע שעבר לכרמל נתקל במראה מוזר .  במשך מרבית שעות היום ירד גשם על ההר ,  אבל העשן המשיך לעלות בחלקים מהיער .  גם באזורים שבהם השריפה כבר כובתה - כמו בקיבוץ בית אורן - ריח השריפה סירב להיעלם ,  ושורשי העצים המשיכו להעלות עשן מתוך בטן האדמה .  חברי הקיבוץ ,  שעמדו בשער כדי לבלום סקרנים מלהיכנס ,  נראו משועשעים מהעניין הפתאומי בקיבוץ שלהם .  הרבה מאוד סקרנים הגיעו כדי לראות איך נראית שוויצריה הקטנה אחרי השריפה - התקהלות שרמזה כי ייתכן שהישראלים כבר בשלים לתיירות שחורה בסגנון האמריקאי ,  אומה שבה נפוצים סיורים מאורגנים בבתי כלא ,  באתרים שבהם התגוררו רוצחים סדרתיים ובמקומות מוכי אסון .  מי שהגיע ממניע כזה אולי התאכזב .  קיבוץ בית אורן - בניגוד למה שניתן היה לחשוב מצפייה בשלושת הימים של השידורים הישירים מאזור האסון - לא נשרף כליל .  רוב מבני הקיבוץ לא נפגעו בשריפה .  מרבית העצים בתוך הקיבוץ עדיין ירוקים ,  והליכה במרבית שביליו היא עדיין חוויה נעימה .  גם נסיעה בכבישי הכרמל מעלה כי ההר עדיין עומד .  לצד מדרונות שבהם נותרו גזעים מפוחמים בלבד - נסיעה במרבית הכבישים לא נותנת תחושה של אזור מוכה אסון .  השריפה פגעה בשמינית משטחו המיוער .  וגם מבין השטחים שנפגעו יש יערות שנפגעו רק באופן חלקי .  אפילו היערן בחוות משמר הכרמל - חוות מחנאות הכוללת חניון לילה ,  שנמצאת במרחק של כקילומטר מהקיבוץ - סירב לעטות פנים מוכי יגון .  הוא ביקש להדגיש שלא ניתן לתמחר את שוויו של עץ בכסף ,  אבל כבר דיבר על פתיחה מהירה של האתר בחזרה לאירוח תלמידים .  החניון שלו ניצל מהשריפה ,  שדילגה מעל העצים בתוכו .  כשנשאל כמה זמן האזורים שבהם נשרפו העצים יישארו שחורים ,  הוא העריך כי בתוך שנתיים הם כבר יכוסו בשיחים נמוכים .  לדבריו ,  החשיפה הפתאומית של שטחי יער שהיו מכוסים בעצים תביא כבר באביב לפריחה של עשבייה ופרחים .  מה שהביא לאווירת מלחמה והצמיד את כל המדינה למסכים למשך שלושה ימים ,  היה האסון הנורא של האוטובוס שעלה באש על יושביו .  אבל את הנספים האלה לא בטוח שמטוסי כיבוי היו מצילים .  הם היו קורבן של התקדימיות של השריפה עבור מדינה ים-תיכונית עם מזג אוויר מתון ,  שאינה רגילה לאסונות טבע בקנה המידה המדובר .  את מחדל האוטובוס יש לחקור .  איך הוחלט לשלוח את הסוהרים ,  כיצד היה ניתן לצייד אותם ?  כיצד היה על הנהג והיושבים באוטובוס לנהוג כשנתקלו באש ?  וכיצד היו יכולים כוחות ההצלה להגיב במהירות כדי להצילם ?  אבל יש גם סדרה של שאלות כלכליות שהאסון מעלה .  האומדן הראשוני לנזקי השריפה שפירסם משרד האוצר היה 100-120 מיליון שקל בתשתיות ובמבנים .  סכום זה נמוך משווי רכישתו ואחזקתו של צי המטוסים שהגיע לישראל ועמל על כיבוי השריפה .  הסכום לא כולל את עלות שיקום היער .  עלות החזרת השטח שנשרף למצב הקודם היתה כנראה מכפילה את הסכום .  כאן יש לשאול אם המדינה צריכה להציב לעצמה מטרה להחזיר את היער בדיוק למצבו הקודם .  המדינה צריכה להיות בעלת יכולת לשמור על חיי אזרחיה ,  אבל לא בטוח שישראל צריכה או יכולה להחזיק ביכולת לכבות שריפה כמו זו שראינו באופן מיידי .  ההתמודדות עם השריפה גם העלתה את השאלה אם שירותי חירום הם מערך שיש מקום להפריט אותו .  בשלב שבו אנו נמצאים ,  השלטונות צריכים להפסיק להתמודד בצורה פוליטית עם האסון ,  ולהגדיר מה היעדים שלהם למערך ההצלה בשריפה הבאה .
 
וההר עדיין עומד 
שחור בעיניים

