עתידו של כדור הארץ עדיין בידינו
העשור הקרוב יעמוד בסימן מאבק על משאבי הסביבה .  הזכות לבריאות מול מפעלים מזהמים ,  הזכות לשטחים ירוקים מול אינטרסים נדל"ניים .  ח"כ דב חנין על התקווה לעשור ירוק יותר
הסיפור הסביבתי של העתיד הוא סיפור חברתי .  במהלך העשורים האחרונים נעשה העולם שלנו לא רק קטן יותר לסחורות ,  אלא גם צפוף יותר לצרות .  ובעולם הזה ,  שממשיך להיעשות יותר קטן ויותר צפוף צפויה התחרות על משאבי הסביבה - מים ,  אדמה ואוויר - להיות קשה יותר .
 ישראל היא דוגמא מוקטנת של העולם החדש .  כבר היום ,  צפונית לבאר שבע ,  אנחנו צפופים פי שניים מהולנד - המדינה הצפופה באירופה .  ולכן ,  גם אצלנו יהיה העשור הקרוב בסימן מאבק על משאבי הסביבה - הזכות לבריאות מול מפעלים מזהמים ,  הזכות לשטחים ירוקים ולחופים מול אינטרסים נדל"ניים ,  הזכות למודל תחבורה שיוכל לשחרר אותנו מהתלות ברכב הפרטי .  
הטעות הרווחת ביותר בחשיבה על העתיד היא תפיסתו כהמשך ישיר של ההווה .  אז זהו ,  שלא .  מגמות בהווה משפיעות על העתיד אבל לרוב הן עושות זאת בדרכים לחלוטין בלתי צפויות .  משבר האקלים הקשה בשעריו נכנסת האנושות בעצם מבטיח לה עתיד שונה מאד מההווה .  לפני קרוב לעשור השתתפתי בקבוצת מחקר באוניברסיטת אוקספורד שעסקה בניתוח הפוליטיקה של משבר האקלים .  באחד הדיונים השתתף קלימטולוג בריטי ידוע .  לשאלה   " מה צפוי לנו ?  "  הוא ענה תשובה מדויקת במלה אחת : " הפתעות !  ".  
עקב משבר האקלים ,  רוב העולם שלנו צפוי להיות חם יותר .  אזורים שלמים יהפכו צחיחים יותר וקשים יותר למגורי אדם .  החקלאות בארצות אלה תיפגע קשות .  לכן המפגש שלנו ,  בישראל ,  עם משבר האקלים ,  לא יתמצה רק בהמשך תהליכי המדבור ובצמצום ימי הגשם .  נפגוש משבר האקלים גם בדמותם של פליטים אפריקאיים נוספים שיתדפקו על שערינו .  וככל שתתרבינה הבצורות ברמת אתיופיה ושפיעת הנילוס תצטמצם - נפגוש את המשבר גם בדמות אי יציבות של מצרים ,  שכנתנו הגדולה מדרום .
 הניתוחים העכשווים מבהירים לנו - משבר האקלים אינו ממש  " עניין סביבתי ".  הוא בעיה חברתית וכלכלית קשה ביותר .  יהיו לו ,  כך ניתן להעריך ,  השלכות על המצב הפוליטי ועל הסיכונים הביטחוניים .  גם בעשור הקרוב ,  ההתמודדות עם משבר האקלים לא תהיה פשוטה .  הסיבה לכך איננה הויכוח על הבעיה או על סיבותיה .  בגדול ,  הויכוח הזה כבר נמצא מאחורינו :  קיימת היום הסכמה מדעית חסרת תקדים בהיקפה גם על כך שהתחממות האטמוספירה קיימת ,  מואצת ומסוכנת וגם על כך שגזי החממה שהכלכלה המודרנית מייצרת הם הגורמים העיקריים למשבר .  הויכוח האמיתי נמצא היום במקום אחר - סביב השאלה מה צריך לעשות .  זה ויכוח קשה .  מעורבים בו אינטרסים רבי עוצמה :  חברות נפט ופחם ,  תעשיית המכוניות ,  תאגידים רב-לאומיים המעוניינים להמשיך ולייצר הרבה ובזול מבלי להיות כפופים למגבלות סביבתיות כלשהן .  לויכוח הזה לא יכול להיות פתרון קל .  זו בעיה שאין לה תרופת פלא :  טכנולוגיה יכולה להיות חלק מההתמודדות אבל לא חלופה להתמודדות .  כדי להיחלץ ממשבר האקלים נהיה חייבים לעשות שינוי חברתי דרמטי - אימוץ מודל פיתוח אחר שיאפשר חיים ראויים יותר ומזהמים פחות ,  פרידה מתרבות ה"השתמש וזרוק ",  העדפה של שיקולים חברתיים וסביבתיים על פני מניעי הרווח .  המערכה על השינוי הגדול תתרחש ,  קודם כל ,  בהרבה זירות מקומיות קטנות .  דרך מאבק על הגנת הבריאות מפני זיהומים ,  על העדפה אמיתית של תחבורה ציבורית ,  על חיסכון באנרגיה ,  על פתרונות חדשים של דיור וייצור - תיווצר בהדרגה התנועה החברתית שתלחץ על מקבלי ההחלטות להחליט נכון .  למען האמת ,  במקומות רבים התנועה הזו כבר נמצאת בזירה .  ישנן ארצות בהן היא כבר הצליחה להשפיע על סדר היום .  בפסגת קופנהגן על משבר האקלים ,  שהסתיימה באמצע החודש ,  היו מדינות שעמדותיהן בהחלט שיקפו את הלחץ הציבורי הזה .  נכון ,  זה לא היה מספיק .  אבל זה היה שונה לגמרי מהמצב לפני עשר ואפילו לפני חמש שנים .
 העשור הקרוב יהיה גורלי להתמודדות הסביבתית-חברתית .  אנחנו מתחילים אותו מודאגים אבל גם משוכנעים :  בני האדם עדיין יכולים לעשות את מה שנדרש כדי להציל את עצמם .  הכדור עדיין בידינו .  בואו לא ניתן לו להישמט .  
ח"כ ד"ר דב חנין  ( חד"ש )  הוא יו"ר ועדת הכנסת לסביבה ובריאות

עתידו של כדור הארץ עדיין בידינו
העשור הקרוב יעמוד בסימן מאבק על משאבי הסביבה .  הזכות לבריאות מול מפעלים מזהמים ,  הזכות לשטחים ירוקים מול אינטרסים נדל"ניים .  ח"כ דב חנין על התקווה לעשור ירוק יותר

