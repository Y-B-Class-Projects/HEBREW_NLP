שגרירים :  90 דקות לברדה בתיקו של גנק
קבוצתו של החלוץ חזרה מפיגור כפול ל-2:2 בלוקרן .  ארבייטמן נכנס בתוספת הזמן ב-2:2 הדרמטי של גנט מול זולט ורגם
אליניב ברדה וגנק ,  שלא שיחקו בתחילת השבוע בגלל השלג הכבד ,  נותרו במקום השני ובפיגור שש נקודות מהמוליכה אנדרלכט ,  לה משחק עודף ,  אחרי שמחקו פיגור של שני שערים ב-2:2 בלוקרן הערב  ( חמישי )  .  ברדה ,  כאמור ,  פתח בהתקפת גנק לצד ילה ווסן ומרווין אוגונג'ימי ,  אבל התקשה לייצר מצבים מול שערו של קופה בארי במחצית הראשונה .  לאחר ההפסקה חל שיפור ניכר ביכולתו של החלוץ הישראלי ,  שאף היה מעורב בשער השוויון של גנק ועכשיו ייצא כמו כל הליגה לחופשה בת שלושה שבועות .
 לוקרן הייתה טובה יותר במחצית הראשונה וקיבלה תרומה התקפית דווקא משחקני ההגנה .  השער הראשון נפל בדקה ה-16 ,  כשהמגן דריק טשימנגה ניסה להגביה מצד שמאל וראה את הכדור שלו עושה קשת גבוהה ונוחת בפינה הרחוקה .  בדקה ה-37 הבלם הוותיק איברהימה גיי הפציץ לחיבורים מ-16 מטרים ,  אבל גנק ידעה לצאת מהבור העמוק שחפרה לעצמה .  ראשית היה זה הבלם ז'ואו קרלוס שדחק מקרוב בדקה ה-54 ,  ו-20 דקות לאחר מכן אוג'ונג'ימי כבש את התשיעי שלו העונה וקבע חלוקת נקודות .
 גנט השלישית לא הצליחה להתאושש מההפסד הביתי בתחילת השבוע 2:0 לקלאב ברוז' ,  כשספגה שער שוויון דרמטי עמוק בתוך תוספת הזמן ב-2:2 מול זולט ורגם .  שלומי ארבייטמן ,  שלא שיחק ביום ראשון ,  עלה הפעם כמחליף במהלך תוספת הזמן ,  וקבוצתו ספגה את השוויון לאחר כניסתו .
 הפתיחה דווקא הייתה שייכת למארחים ,  שעלו ליתרון כבר בדקה השמינית משער של קאלים היילנד הטרינידדי ,  אבל יכולת עלובה של השוער סמי בוסו שיחקה לידיה של גנט .  בדקה ה-23 שמט השוער המקומי כדור וזלאטן ליוביאנקיץ' מצא את הרשת וקבע שוויון .  בדקה ה-67 טעות משותפת של בוסו ומיגל דאשלה הסתיימה בשער עצמי של המגן .  גנט כבר חגגה ניצחון ,  אלא שעמוק בתוך התוספת היה זה מוסא טראורה שקבע חלוקת נקודות .  גנט עם 39 נקודות מ-21 משחקים במקום השלישי .
 
שגרירים :  90 דקות לברדה בתיקו של גנק
קבוצתו של החלוץ חזרה מפיגור כפול ל-2:2 בלוקרן .  ארבייטמן נכנס בתוספת הזמן ב-2:2 הדרמטי של גנט מול זולט ורגם

