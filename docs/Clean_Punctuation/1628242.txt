 לקצבאות הילדים אין זיקה לילודה 
שדים דמוגרפיים
 >  >  באחרונה פירסם בנק ישראל את ממצאי המחקר  " השפעת גובה קצבאות הילדים על פריון הילודה ".  מסקנותיו היו כי קיצוץ הקצבאות הפחית באחוזים בודדים את הילודה בקרב שיעור מבוטל מקרב האמהות המוסלמיות ומעט מהחרדיות .   כעת נניח שהממצאים נכונים .  מה זה אומר ?  מה החלופה המוצעת - ביטול קצבאות הילדים ?  שלילתן ממשפחות עניות מרובות ילדים ?  מדוע בכלל שאלת השפעתן של קצבאות הילדים על הילודה כה מעסיקה ?  משום שאנו מבקשים לדעת באילו כלים ממלכתיים נרסן את  " הסכנות הדמוגרפיות "  המאיימות על הרוב החילוני ,  כלומר חרדים וערבים .  אז אפשר להירגע .  עורכי המחקר עצמם מסויגים למדי מהממצאים שלהם ומעלים ספקות באשר לכושר עמידתם לאורך זמן .  הם אף מציינים כי ממצאיהם חלים על 2% בלבד מהאוכלוסייה .  שוליים שבשוליים .  הלשכה המרכזית לסטטיסטיקה  ( למ"ס )  ,  לעומת זאת ,  הנפיקה באחרונה את נתוניה באשר לילודה בישראל .  מהנתונים עולה כי שיעור הפריון הכולל בישראל ירד מ-2.98 ילדים לאישה ב-1998 ל-2.96 ב-2008 .  בקרב נשים יהודיות נרשמה עלייה מ-2.67 ל-2.88 ,  ובקרב שאר הדתות נרשמה ירידה :  בקרב מוסלמיות מ-4.76 ל-3.84 ;  בקרב דרוזיות מ-3.10 ל-2.49 ;  בקרב נוצריות ערביות מ-2.96 ל-2.18 ;  ובקרב נשים ללא סיווג דת מ-1.71 ל-1.57 .  עוד מראים נתוני הלמ"ס כי הירידה הניכרת בשיעור הפריון הכולל בקרב האוכלוסייה המוסלמית החלה לאחר שמראשית שנות ה-80 ועד 1997 נרשמה יציבות בנתון זה .  מה קרה מ-2000 שחולל את הירידה התלולה בפריון של המוסלמיות ?  אולי דווקא העלאת קצבאות הילדים לאוכלוסייה המוסלמית שחלה באותן שנים ?  שהרי מ-1997 ואילך הושוו קצבאות הילדים של האוכלוסייה הערבית לאלה של היהודית ,  והן הועלו בשיעורים ניכרים של יותר מ-50% .  הקצבה צמחה ,  והילודה - הפלא ולא פלא - צנחה .  לפיכך ברור כי אין כל זיקה בין שני הנתונים .  הגורמים המחוללים שינויים בפריון היו ונותרו תרבותיים ,  חינוכיים וחברתיים :  יותר השכלה ,  שמעודדת את יציאת האישה לעבודה ,  הרצון להעלות את רמת החיים החומרית ברוח תרבות המערב ,  צמצום מרצון של מצוות  " פרו ורבו ",  שימוש נפוץ יותר באמצעי מניעה מודרניים ,  דעיכת האתוס ש"ילדים זו ברכה ".  המגמה של הקטנת מספר הצאצאים התחוללה ומתחוללת ללא כל קשר לגובהן או עצם קיומן של קצבאות ילדים .  באירופה משקיעים ממון רב דווקא בהגברת הילודה .  והתוצאה ?  גידול במספר חיות המחמד במשפחה .  קצבאות הילדים לא נועדו לטפל בשדים דמוגרפיים ,  אלא לסייע בקיום משפחות וילדים ולבצע חלוקה מחודשת ומעט הוגנת יותר של ההון החברתי .  מחקרם של חוקרי בנק ישראל ,  אף כי בוודאי לא כיוונו לכך ,  מסייע למי שיש בארגז הכלים שלו לפתרון בעיות חברה וכלכלה רק פטישים של 5 ק"ג - פטיש קיצוץ קצבאות רווחה ,  פטיש ויסקונסין ,  פטיש ג'וליאני ,  פטיש הפרטה .  הכותב חוקר את ההיסטוריה של ההפרטה בישראל לתואר ד"ר בבית הספר להיסטוריה של אוניברסיטת תל אביב

 לקצבאות הילדים אין זיקה לילודה 
שדים דמוגרפיים

