עונת מעבר
מי הפכה לפייבוריטית ?  מי הרוויחה לקראת הקיץ ?  ומה וויד אומר על כל זה ?  אסף רביץ מסכם את העסקאות האחרונות ב-NBA
לאחר סופ"ש האולסטאר המסורתי מגיעה מסורת מעניינת לא פחות - שבוע הטרייד דד-ליין .  השבוע האחרון בו מותר לבצע טריידים עמוס כל שנה במעברי שחקנים רבים בזכות השילוש הקדוש של קבוצות שרוצות להתחזק עכשיו ,  קבוצות שרוצות לפנות מקום בתקרת השכר כדי להתחזק בעתיד ,  וקבוצות שסתם רוצות לחסוך כסף .  השנה ,  עם משבר כלכלי וקיץ עמוס כוכבים ,  הציפיות היו לשבוע סוער במיוחד .  הן התגשמו רק באופן חלקי .  ובכל זאת ,  זמן לנתח את הדברים שלא קרו תמיד יהיה לנו .  במקום ,  בואו נדבר על העסקאות שכן יצאו לפועל .
 הטרייד עם ההשפעה המשמעותית ביותר על מאבקי הצמרת במערב הוא זה שבו קארון באטלר הגיע יחד עם ברנדון הייווד לדאלאס תמורת ג'וש הווארד ודרו גודן  ( ועוד כמה מעורבים פחות מעניינים )  .  בעוד שוושינגטון ממשיכה לנקות אורוות כחלק מההתמודדות עם הוריקן ארינאס ,  דאלאס עושה מה שהיא כל הזמן עושה :  מוסיפה עוד שני שחקנים טובים-אבל-לא-מצוינים לרוטציה .  
מארק קיובן הפך למומחה עולמי לטריידים שמחזקים את הקבוצה שלו בדיוק במידה שלא תספיק לה כדי לעשות צעד נוסף .  כן ,  באטלר טוב יותר מהווארד של השנתיים האחרונות ,  אבל גם הוא כבר לא האולסטאר של לפני שנתיים ,  ומגיע אחרי כמה פציעות .  וכן ,  הייווד הוא גרסה מעט משופרת של אריק דמפיר  אבל לא הרבה יותר .  שניהם ,  בסופו של דבר ,  יעזרו לדאלאס להתבסס כקבוצה השלישית במערב ובעיקר יעזרו לה לתת פייט מעט טוב יותר לדנבר או ללייקרס בסיבוב השני של הפלייאוף .  
מצד שני ,  אני לוקח בחשבון גם את האופציה ,  בה אני מעט מזלזל במאבס .  ביחס לקבוצה שהגיעה בשנה שעברה לסיבוב השני ,  דאלאס הוסיפה סטופר הגנתי נהדר  ( שון מריון )  ,  שחקן כנף מגוון ויעיל  ( באטלר )  וכנראה את הסנטר הכי טוב ששיחק ליד נוביצקי  ( הייווד )  .  ביכולת של הגרמני מפתיחת העונה ,  דאלאס בהחלט יכולה להתברר כסוס שחור .  הבעיה היא שכבר חודשיים זה לא אותו הדירק והגיע הזמן לתהות אם לעובדה שהוא מתקרב לגיל 32 ותיכף סוגר אלף משחקי NBA יש קשר לכך .
 הטרייד עם ההשפעה המשמעותית ביותר על עומרי כספי הוא הסמטוחה שבסופה יוסטון נשארה עם קוו-מארט ,  הניקס הביאו את טי-מאק וסקרמנטו קיבלה קופסא עם איברים שאם יתחשק לה להרכיב אותם ייצא לארי יוז .  באופן מעניין וקצת יוצא דופן ,  כל שלוש הקבוצות בטרייד הזה מרוויחות .
 הקינגס הרוויחו קודם כל בכך שנפטרו ממרטין ,  שרק הפריע לטייריק אוואנס להתפתח ועצר את ההתקדמות של שחקנים אחרים .  הם קיבלו עבורו חבילה יפה של חוזה גמור  ( יוז )  ושני שחקני פנים שמאוד יעזרו להם- ג'ואי דורסי ובעיקר קרל לאנדרי ,  אחד המחליפים הטובים בליגה .  עכשיו יש להם סגל צעיר ,  עמוק ומבטיח עם פרנצ'ייז פלייר עתידי ומקום להחתמה משמעותית בקיץ .  וכן ,  נו - גם יותר דקות ויותר נגיעות בכדור לבחור ההוא ,  מיבנה .
 יוסטון קיבלה סקורר אמיתי .  מזמן לא היה לה אחד כזה חי .  המחשבה של הרוקטס היא לעתיד ולאופציה שיאו מינג יחזור להיות שחקן כדורסל בשנה הבאה .  במקרה הזה מרטין יוכל להשתלב טוב כסקורר המרכזי בקבוצה גדולה .  
הניקס ריירו על החוזה הגמור של טי-מאק וקיבלו אותו תוך כדי שהם נפטרים מאחד החוזים המעיקים שלהם  ( ג'ארד ג'פריס ,  שעכשיו יעיק על יוסטון )  .  לניו יורקרים יש עכשיו מספיק מקום כדי להחתים שני שחקנים גדולים בקיץ ,  וזו בדיוק נקודת המוצא שהם רצו להיות בה לקראת החודשים הגורליים שתיכף יגיעו .
 הטרייד עם ההשפעה המשמעותית ביותר על מאבק האליפות היה המעבר של הפורוורד של וושינגטון לקאבס תמורת החוזה הנגמר של זידרונאס אילגאוסקאס  ( שכנראה יקבל ביי-אאוט מהוויזארדס ויחזור לחיקו של לברון )  .  טרייד קלאסי של חיזוק מיידי תמורת חסכון כספי ,  מזכיר במשהו את הטרייד שהביא את פאו גאסול ללייקרס וזכה לביקורת על חוסר השוויוניות ועל התחזקות הגדולות על חשבון הקטנות  ( הפעם ,  אגב ,  אין אפילו פרס ניחומים בדמות מארק גאסול )  .  השאלה המעניינת ביותר היא האם קליבלנד באמת צריכה את ג'יימיסון .  הם נראו טוב לאחרונה ,  רוטציית הגבוהים עבדה כמו שצריך ,  כאשר הפעם גם מול הגדולות העניינים תקתקו .  גם לפני הטרייד קליבלנד נראתה כמו הפייבוריטית לזכות באליפות העונה ותוספת של שחקן משמעותי יכולה דווקא להפר את האיזון העדין הזה .  
אבל הסיכון הזה הרבה יותר קטן מהסיכוי שמביא איתו ג'יימיסון - עוד סקורר נהדר שמייצר אופציה של ריווח המשחק של הקאבס .  דני פרי לא התכוון לחזור על הטעות של שנה שעברה ,  אז הוא האמין שמה שיש לו ביד מספיק טוב ונפל בפלייאוף .  לא הפעם ,  לא כשקליבלנד כל כך לחוצה על אליפות השנה .  לא היה ספק שהוא הולך לשים סביב לברון את הצוות המסייע המוכשר ביותר שהוא מסוגל .  לאחר שלא השיג את אמארה סטודומאייר ,  פרי חזר לאופציית ג'יימיסון שהדיבורים עליה נמשכו חודשים ארוכים .  נצטרך לחכות ולוודא שזה עובד ,  אבל האינסטינקט הראשוני אומר שעכשיו קליבלנד כבר פייבוריטית מאוד ברורה השנה .  כך או כך ,  דבר אחד כבר בטוח :  אלא אם כן תהיה פציעה משמעותית ,  ללברון נגמרו כל התירוצים .  יש לו צוות מסייע איכותי לא פחות מאף אחד אחר ,  וכל דבר זולת אליפות ייחשב אכזבה ענקית .
 הטרייד עם ההשפעה המשמעותית ביותר על מאבקי הצמרת במזרח היה המעבר של הגמד המטביע מניו יורק לבוסטון תמורת אדי האוס ושני עציצים .  רובינסון הוא גרסה משופרת של האוס ויכול להיות שחקן שישי נפלא בקונטנדרית בזכות היכולת לייצר נקודות בעצמו .  השאלה העיקרית היא אם הוא אכן מגיע לקונטנדרית .  כל עוד קווין גארנט נראה כמו שחקן שגמר את הסוס ,  לא ממש חשוב מה בוסטון עושה מסביבו .  אולי בסלטיקס מקווים שליל'-נייט ישאיל לביג-טיקט קצת מהכוח המתפרץ שלו .
 1 .  מילה טובה מגיעה לקבוצות שהחליטו להתחזק כאן ועכשיו רק כדי לשפר עמדות במאבק על אחד הכרטיסים האחרונים לפלייאוף .  פורטלנד הביאה את מרקוס קמבי שיתפקד לראשונה בחייו על תקן הסנטר הבריא ,  ייכנס לואקום עצום ואמור להפוך את הבלייזרס לקבוצה מעט מסוכנת בפלייאוף אם ברנדון רוי יחיה עד אז .  מילווקי הפתיעה לטובה והביאה את ג'ון סלמונס תמורת חוזים גמורים ,  גם הוא נכנס לואקום ואולי יעזור לבאקס להתגנב לפוסט סיזן על תקן זאת שקליבלנד מנפנפת בסיבוב הראשון .  גם שארלוט במשקיעות .  החתולים הביאו את טיירוס תומאס - אתלט הגנתי עם שריטה בדיוק כמו שלארי בראון משום מה אוהב .  נראה איך LB יעבוד עם המטורף החדש שלו .  עם הקודמים הוא הצליח .
 2 .  מילה טובה גם לקבוצות שויתרו על אופציית מכירת החיסול .  פיניקס דרשה תמורה הולמת על אמארה סטודומאייר וכשלא קיבלה כזו השאירה אותו .  יוטה חסכה רק בקטן כשויתרה על רוני ברואר והשאירה את קרלוס בוזר שנמצא בתקופה טובה .  ניו אורלינס עמדה בפיתוי של להיפטר מחוזים ארוכים למרות שכריס פול פצוע והיא לא הולכת לשום מקום .
 3 .  ואם כבר השמות החמים של הקיץ ,  מה יגיד דווין וויד ?  מיאמי היא המאכזבת והמאוכזבת הגדולה של השבוע האחרון .  היא לא הצליחה לבצע שום מהלך שיעזור לוויד לרצות להישאר אצלה ,  ובקיץ ,  אם וכאשר וויד יעזוב ,  ניתן יהיה להצביע על השבוע הנוכחי כסיבה העיקרית לכך .  4 .  ומעניין לעניין באותו עניין ,  שתי הקבוצות שעשו לעצמן את השירות הטוב ביותר לקראת הקיץ הן שיקאגו והקליפרס .  הבולס נפטרו מהחוזה של סלמונס ויש להם עכשיו מספיק מקום בשביל להחתים כוכב וחצי .  דרק רוז דואג בשבועות האחרונים להזכיר שכדאי מאוד לקפוץ על העגלה שלו בזמן ,  שיקאגו הולכת להיות יעד אטרקטיבי בקיץ הקרוב .  הקליפרס יהיו יעד אטרקטיבי למי שלא מאמין בקללות .  גם הם נפטרו מכמה חוזים ויש להם מספיק מקום מתחת לתקרה וסגל איכותי שרק זקוק לפיסה החסרה .  במקרה שלהם אפילו ג'ו ג'ונסון יכול להפוך אותם לקבוצה מאוד מעניינת .  ואולי זה האלמנט המשמעותי והנחמד מכולם ,  כשמסכמים את חלון ההעברות שנסגר לו ביום חמישי :  סימני קריאה רבים לא היו בו ,  אבל כעת יש לנו מספיק סימני שאלה להשתעשע בהם עד הקיץ .  יהיה מעניין .
 
עונת מעבר
מי הפכה לפייבוריטית ?  מי הרוויחה לקראת הקיץ ?  ומה וויד אומר על כל זה ?  אסף רביץ מסכם את העסקאות האחרונות ב-NBA

