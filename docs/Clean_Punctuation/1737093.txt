 " לאמנות אסור להיות שותפה לקלגסות שהמדינה הזו מבצעת "
 יהושע סובול שב לתקוף בחריפות את מדיניות ישראל בדיון שנערך בפסטיבל עכו אודות החרם התרבותי .  הנציגים הערבים שהוזמנו לאירוע הלכו בעקבות ג'וליאנו מר והחרימו את הפאנל
בפתיחת הפאנל שעסק בחרם התרבותי ונערך היום  ( שני )  במסגרת פסטיבל עכו ,  הביע מנחה הדיון עודד קוטלר משאלה כי הדיון  " יתנהל בשקט ולא יהפוך לפופוליטיקה "  ואכן הדיון בנושא ,  בו השתתפו אישים משמאל כמו יהושע סובול והסופרת-מתרגמת אילנה המרמן לצד אישים המזוהים כלאומיים יותר כגון בן דרור ימיני ויאיר שטרן עבר בשקט יחסי ,  אבל הדעות שהושמעו בו היו לא קלות לכל הצדדים וגם הפעם  לא נראה שנרשמה איזושהי התקרבות בין הצדדים .  היה זה סובול שסיכם את הדיון כמעט באותה נקודה בה החל : " חובתם של אמנים להמשיך לנהל דיאלוג עם הקהל שלהם ",  אמר סובול . " ברגע שאנחנו מתעללים באוכלוסיה שם ,  זו הופכת להיות אדמת נכר .  לאמנות אסור להיות שותפה לקלגסות שהמדינה הזו מבצעת ". 
בנוסף לכך ,  הדיון עצמו סבל מסוג של חרם תרבותי :  אף נציג ערבי שהוזמן לדיון ואישר את השתתפותו לא הגיע בסופו של דבר .  אמש  ( ראשון )  הודיע ג'וליאנו מר כי הוא לא מגיע בשל צירופם של שטרן ובן דרור ימיני .  היום נודע כי גם פיראס רובי  ( במאי תיאטרון )  ,  ועלא חליחל  ( סופר )  ,  לא יופיעו ואכן  הדיון נערך בין משתתפים יהודים בלבד . " אני מצר על כך שהשיח הזה הוא פנים יהודי בלבד ",  אמר סיני פתר ,  מהוועדה האמנותית של הפסטיבל על היעדרותם של משתתפים ערבים . " בארץ הזו חיים יהודים וערבים ביחד והכשלון שקרה הוא כישלון של כולנו ".  
מרכז העניין בדיון היה כמובן מכתב יוצרי התיאטרון נגד הופעה באריאל .  קוטלר וסובול ,  מחותמי המכתב ,  תמכו בהחלטתם .  סובול ,  שהשווה את המתנחלים לקרציות והתנצל על כך ,  אף הסביר כי הוא  " שרוי בסתירה ,  אבל אין פה באמת סתירה ".  לדבריו , " אם התיאטרון שלנו חוצה את הקו הירוק אנחנו בעצם פוגעים בלגיטימיות שלו .  הנושא של יישוב אוכלוסיה כובשת בתוך אוכלוסיה נכבשת יוצר מתחים שמייצרים מלחמות .  יש חוק בינלאומי נגד זה ואין ספק שזה חוק מוצדק ". 
מנגד ,  טען יאיר שטרן כי  " תרבות בעצם היותה תרבות צריכה לחבר בין אנשים ולא להחרים .  אם יש לך טענות נגד מדיניות הממשלה תפעל נגדה ,  תארגן עצומות ,  הפגנות .  לערב את הנושא התרבותי זה לא נכון ".  בדבריו ,  ציין שטרן את הסביבה בה גדל עם אביו מפקד הלח"י ,  מתוכה הבין כי החרם הינו מעשה  " הזוי ",  כהגדרתו .  
בן דרור-ימיני ,  הפובליציסט הבכיר של עיתון מעריב העוסק רבות בנושא יחסה של הקהילה הבינלאומית לישראל ,  לרבות דרך חרמות אקדמיים ותרבותיים ,  הפתיע ואמר כי  " חרם ,  אם נעשה בתנאים מסוימים ,  יכול להיות רצוי וראוי ".  עם זאת ,  ציין ימיני , " החרמות על ישראל הם לא נגד הכיבוש ,  אלא נגד מדינת ישראל ".   " אני לא חסיד של ההתנחלויות ולא חסיד של הכיבוש "'  ציין ימיני , " אבל עומר ברגותי  ( מראשי הקוראים לחרם אקדמי על ישראל בעולם- א.ד )  אומר באופן פומבי שמטרתו היא שלילת הלגיטימיות של מדינת ישראל .  אם החרם היה נגד הכיבוש ,  הייתי בדילמה ". 
אחרי הדברים האלו ,  יצאה אילנה המרמן עם הדברים החריפים ביותר עד כה בפאנל והצליחה להרחיק עצמה גם מצד סובול וקוטלר וגם מצד שטרן וימיני : " אני לא מסכימה עם אף אחד מהאנשים שדיברו ",  אמרה המרמן ,  שנחקרה באחרונה לאחר שכתבה על טיול שערכה בישראל לילדה פלסטינית שהגיעה באופן לא חוקי לשטחי הקו הירוק . " אני לא רוצה שיקרבו אותי להתנחלויות ולא רוצה שיקרבו אותי לאריאל .  העובדה שחוזרים כל הזמן על העניין של 'הם נראים בדיוק כמוני וכמוך' לא מקובלת עליי .  בני האדם הכי רעים שעשו את המעשים הרעים ביותר בתולדות המערב נראים כמוני וכמוך .  הם לא היו יכולים לעשות את המעשים האלו אם הם לא היו נראים כמוני וכמוך ". 
בשלב זה ,  החלו הרוחות במקום להתלהט . " מה עם גלעד שליט "  צעקה המחזאית אילנית סוויסה מהקהל והמרמן ביקשה ממנה לשתוק . " איך אפשר לנהל עסקים כרגיל שבמרחק כמה קילומטרים ממני נמצאים 3 וחצי מיליון בני אדם שחיים חיים בלתי נסבלים ?  ",  אמרה המרמן . " אין מוסר במדינת ישראל ואין שמירת חוק במדינת ישראל ".  
בסוף הדיון ,  תהתה אלה מילר שריף ,  אחותה של מבקרת התיאטרון המנוחה שוש אביגיל שלזכרה נערך הדיון ,  מדוע לא הגיע אף אחד מהנציגים הערבים שהוזמן . " האם זו הדרך ?  "  פנתה להמרמן , " אם אדם מחרים ,  דבריו לא נשמעים ".  
" אילנה צודקת ",  הפתיע ימיני , " יש דברים איומים אבל חשובות הפרופורציות .  מה שקורה היום הוא שבמקום להיאבק במצב הקיים אנחנו מנציחים אותו .  כל החרמות האלו מחזקות את החמאס ולא אף פלסטיני מתון .  אני רוצה שתי מדינות לשני עמים ,  אני מתגעגע למחנה השלום אבל ההחרמות האלו לא עוזרות ".  

" לאמנות אסור להיות שותפה לקלגסות שהמדינה הזו מבצעת "
 יהושע סובול שב לתקוף בחריפות את מדיניות ישראל בדיון שנערך בפסטיבל עכו אודות החרם התרבותי .  הנציגים הערבים שהוזמנו לאירוע הלכו בעקבות ג'וליאנו מר והחרימו את הפאנל

