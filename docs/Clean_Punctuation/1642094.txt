גוגל באזז :  המהפכה טמונה בסלולר 
חוויית משתמש
 >  >  גוגל באזז - התשובה המשמעותית הראשונה של גוגל למהפכת הרשתות החברתיות - אינה הרשת החברתית הראשונה של החברה .  לגוגל יש כבר רשת חברתית - אורקוט  ( orkut )  ,  שנחשבת אחד מהכישלונות הגדולים של החברה .  כפי שרבים ציפו במשך הרבה זמן ,  התשובה של גוגל מתבססת על שירות המייל של החברה ,  ג'ימייל ,  והצ'אט המשולב בו .  החל משלשום בערב ,  נחשפים משתמשי ג'ימייל בהדרגה לשירות שפריסתו תושלם רק בעוד כמה שבועות .  כדי להכנס אליו יש להקליק בג'ימייל על קישור שנקרא buzz שיופיע מתחת ללשונית של תיבת הדואר הנכנס ומלווה באייקון צבעוני שמזכיר את הלוגו של דפדפן כרום .  לאחר ההקלקה ,  במקום רשימת המיילים ,  נפתח למשתמש מסך חדש .  בראשו תמונת המשתמש ,  בהנחה שהוא הזין אותה בעבר למערכת ,  ולידה תיבת טקסט לפרסום הודעות הנקראות  " באזזים ".  באזז הוא המקבילה של גוגל לשורת הסטטוס או לעדכוני הקיר בפייסבוק ,  או לציוצים בטוויטר - עדכון קצר ופומבי המיועד לחברי המשתמש ברשת החברתית .  בגוגל בחרו בתיבת טקסט גדולה משמעותית מזו של פייסבוק או טוויטר ,  אך קטנה מזו של תיבת המייל ,  וויתרו גם על הגבלת התווים .  התכנים שנכתבים בבאזז ניתנים לפרסום לעיני אנשי הקשר ,  אבל רגע לפני הפרסום המשתמש יכול להחליט אפ לפרסמם לאנשי הקשר שלו או לכלל הרשת .  צורת הגיבוש של רשימת החברים שונה מפייסבוק וטוויטר .  ג'ימייל משייכת למשתמש בברירת מחדל משתמשי ג'ימייל שעמם הוא מרבה להתכתב במייל או לשוחח בצ'אט .  השיוך האוטומטי עלול להיחשב כצעד בוטה בעיני חלק מהמשתמשים ,  אך בקרב האכזרי שמתחולל כרגע בין ענקיות האינטרנט ,  יותר ויותר אמצעים כשרים במאבק על זמן השהייה של גולשים ברשתות חברתיות .  מוקד השירות נשאר תיבת המייל ולא עמוד הפרופיל .  נראה כי הוא נועד לרכז את ההודעות הפומביות של המשתמש ,  באופן שמנוע החיפוש של גוגל יוכל לסרוק ולאנדקס כך שיהיה זמין לכלל הגולשים .  זאת בניגוד לפייסבוק שבנויה כ"גן סגור "  בפני רובוטי הסריקה של גוגל .  באזז הוא הכניסה המשמעותית הראשונה של גוגל אל התעשייה המתפתחת במהירות של שירותים מבוססי מיקום  ( lbs )  .  בזירה הסלולרית הצליחה גוגל ,  למעשה ,  להקדים את יריבתה פייסבוק ,  שטרם השיקה יישום סלולרי מבוסס מיקום .  באמצעות היישום הסלולרי יוכלו משתמשי באזז לראות באזזים שפורסמו בקרבת מקום ,  בתנאי שמפרסמיהם ,  לא בהכרח כאלה שהוא עוקב אחריהם ,  הגדירו אותם כפומביים .  במכשירים חכמים עם מערכת הפעלה אנדרואיד של גוגל ניתן לפרסם באזז גם באמצעות הוראה קולית .  בנוסף ,  המשתמש יכול לצפות בסלולר ברשימת מקומות שנמצאים בסביבתו ולצפות בבאזזים שנכתבו אודותם .  פיצ'ר אחר שהושק הוא שכבת המידע של באזז לשירות גוגל מפות ,  שמאפשרת לצפות בבאזזים על גבי מפה על פי המקומות שבהם פורסמו .  שירות זה דומה מאוד לשירותים גו-וואלה ופורסקוור ,  שנהפכו לשמות הכי חמים בתעשיית האינטרנט בארה"ב .
 
גוגל באזז :  המהפכה טמונה בסלולר 
חוויית משתמש

