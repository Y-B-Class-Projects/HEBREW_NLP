רוצים הטבות ?  תעברו ליפו
אריק מירובסקי טוען כי עיריית תל אביב נענית לאתגר שהציבו בפניה צעירים שדרשו דיור בר השגה לפני שנתיים אבל אומרת להם :  לפי התנאים שלנו
הדו"ח של הוועדה העירונית לדיור בר השגה אולי יאכזב רבים מתושביה הצעירים של תל אביב ,  שיחושו שהעירייה לא באמת באה לקראתם בכל הקשור להקלת תנאי הדיור בתל אביב .  כך לרווקים ,  לפרודים ,  למשפחות חד-הוריות ולמשפחות ללא ילדים יהיה קשה יותר להיכלל ברשימת הזכאים .  בנוסף ,  התוכנית מוטה גיאוגרפית ,  והיא ממריצה את רוב המעוניינים בדיור בר השגה להגיע לדרום העיר ואף דרומה מזה - ליפו .  
היכן רואים זאת ?  כמעט בכל פרק בדו"ח ,  וראשית בתמריץ ליזמים .  בעוד שבאזורים המבוססים של העיר יזמים יקבלו אפשרות להגדיל את זכויות הבנייה שלהם ב-46%-48% מהשטחים שיקצו בפרויקטים שלהם לדיור בר השגה ,  בדרום תל אביב וביפו מזרח הזכויות שיקבלו היזמים יגיעו עד ל-69% .  שיא התגמול ,  אגב ,  נמצא באזור רחוב שלבים ואיצטדיון בלומפילד ,  מה שתואם את המגמה שנחשפה לראשונה ב-TheMarker לשנות את אופיו של האזור הזה לחלוטין ,  ואולי אפילו להרוס את האיצטדיון ולאפשר בו הקמת מגדלים של 12-25 קומות .  התוכנית לדיור בר השגה תקדם מאוד את תוכנית המתאר לעיר .  
בתוכנית כלולים גם כמה פרויקטים נקודתיים בדרום - בשכונת שפירא ,  מגרש מכבי יפו לשעבר ואחרים - שעד היום אינם ממומשים עקב חוסר כדאיות .  במקומות האלה ,  אומרים בעירייה ,  ניתן לייצר מלאי גדול של דירות בהישג יד ללא שום צורך בסבסוד - ממילא מחירי הדירות במקום נמוכים .  הדבר משמעותי מאוד ,  משום שכיום אין ביקושים לאותם אזורים ,  בין היתר עקב תדמיתם הגרועה .  הפניה מאורגנת של אלפי משפחות למקום עשויה להקפיץ את תדמיתם באופן כמעט מיידי ,  ולהפוך אותם לאזורים לגיטימיים ליזמים ולתושבים חדשים .  
בקיצור ,  העירייה נענית לאתגר שהציבו בפניה צעירים שדרשו דיור בר השגה לפני שנתיים אבל אומרת להם :  בבקשה ,  אבל לפי התנאים שלנו .  והתנאים שלנו הם עזרה בפיתוח חלקי העיר הבעייתיים יותר .  אף יש מי שסבור שמגיע לו שיסבסדו את המגורים שלו בצפון תל אביב - בעירייה לא סבורים כך ,  אף שכמה פרויקטים בשכירות כן יוקמו בצפון העיר ובלב העיר .  
ומה לגבי השארת מרבית הרווקים ,  הפרודים והמשפחות החד-הוריות המתגוררים בעיר מחוץ לתמונת הדיור בר ההשגה ?  אולי ניתן ללמוד מזה שבעירייה סבורים שהאוכלוסייה הזאת תקשה עליה להגשים את יעד פיתוח העיר ,  או שלנוכח הביקוש העצום לדיור בר השגה בעיר הם נמצאים בסדר עדיפות אחרון .  ודאי עוד ידברו בנושא הזה ,  כמו גם בנושאים אחרים .  
הדיון הציבורי בהצעת הוועדה העירונית עדיין בחיתוליו ,  וישנם עדיין סימני שאלה רבים .  עם זאת ,  על סמך הפרטים שנחשפים לראשונה ב-TheMarker ,  ניתן לומר שמדובר בתוכנית שמושתתת על יסודות בריאים של עידוד הפיתוח העירוני של תל אביב לכיוון דרום ,  תוך שבירת הנוהג שהתקבע בעשרות השנים האחרונות ,  שבמסגרתו העיר  " נדדה "  צפונה .
 
רוצים הטבות ?  תעברו ליפו
אריק מירובסקי טוען כי עיריית תל אביב נענית לאתגר שהציבו בפניה צעירים שדרשו דיור בר השגה לפני שנתיים אבל אומרת להם :  לפי התנאים שלנו

