כלב ילדותי 
מועדון הדיבייט בשאלה הקשה - מה באמת עדיף לגדל ,  כלבים או ילדים קטנים ?  שלומי עוזיאל ועובד אלחליבי לא מתנצלים 
אסור לך בשום פנים ואופן לומר שאתה לא רוצה להביא ילדים ליד האוזניים של אימא .  אפשר לומר את זה לכל בן אדם בעולם :  לאחות ,  לחברה ,  לקופאית בסופר או לדוורית .  חוץ ממנה ,  מאימא .  מבחינתה זה אסון ,  טרגדיה ,  חורבן בית שני שלישי ורביעי .  אסור לנו לנפץ לה את שאיפת החיים העליונה שלה- להיות סבתא .  אני הייתי אומלל במיוחד ,  באותה ארוחת ערב שבה יעל אמרה , " אני לא רוצה להביא ילדים ".  יותר גרוע מזה ,  שאימא שומעת את הילד שלה אומר שהוא לא רוצה ילדים ,  זה לשמוע את זה מבת הזוג הצינית שלו . " אני ממש לא רוצה להיכנס להריון .  הייתי מעדיפה להוליד כלב .  לברדור .  מי זה הקטן הזה ?  מי זה החמוד היפה של אימא ?  ",  יעל עצמה את העיניים והתחילה ללטף כלב דמיוני ולנשק אותו , " כן מתוק שלי ,  ככןןןן !  !  ",  אימא פתחה את הפה והייתה המומה ,  אני בעטתי ליעל ברגל , " תפסיקי "  אמרתי בלי לפתוח את הפה . " אבל למה ?  למה את לא רוצה ילדים ?  "  שאלה אימא . "  ככה .  דווקא .  כי אני שונאת לעשות מה שכולם עושים .  זה מעצבן אותי .  חוץ מזה ,  אני מעדיפה כלבים מבני אדם ".  יעל התחילה לצחוק בקול גס ,  אימא לא ידעה מה לעשות ,  היא קמה מהכיסא ומיד התיישבה ,  אני המשכתי לבעוט ליעל ברגל ולסנן בין השיניים , " תפסיקי עם זה ",  אבל יעל המשיכה לצחוק .  אי אפשר היה לעצור אותה ,  נדמה לי שהיא אפילו נחרה תוך כדי צחוק .  הכי משפיל בעולם ,  ליד כל המשפחה .  חודשיים אחר כך יעל עזבה את הארץ ,  היא החליטה לפתוח קריירה בתור מקעקעת בברלין .  שמעתי מחברים שהיא התחתנה ,  עם אישה .  
אימא שלחה לי אי-מייל עוד באותו הערב והיה לה משהו מאוד חשוב לספר לי : " כל בני האדם ,  הם יצורים מאוד בודדים .  כולנו בודדים עם המחשבות שלנו ,  אנחנו שומעים את הקול הזה בראש שמדבר כל הזמן ,  שהוא הקול שלנו .  רק אנחנו שומעים את הקול שלנו ,  שמדבר בלי הפסקה מהרגע שאנחנו נולדים ,  לפעמים היינו רוצים לעצור אותו ,  לכבות את הטרוף .  כולנו גם אגואיסטים ,  עובד .  כל בני האדם אגואיסטים להחריד .  אנחנו מרוכזים כל הזמן ,  רק בעצמנו .  מספיק שבן אדם יזרוק מילה לא במקום או קצת יזלזל או לא ייתן מספיק תשומת לב ,  ואנחנו מיד נעלבים ונפגעים וכועסים ,  ולפעמים גם שונאים את מי שלפני רגע אהבנו .  אנחנו נפגעים קודם כל בשביל עצמנו ורגישים לעצמנו יותר מלכל יצור אחר בעולם .  אבל ,  כל האגואיזם והבדידות דועכים ברגע שאתה מביא ילד .  ילד מכניס לחיים אור ואהבה .  האהבה היחידה שאינה תלויה בדבר .  אתה האור בחיים שלי ,  מעולם לא התחרטתי שהולדתי אותך .  שלך ,  אימא ". 
 ( עובד אלחליבי ) 
חג הפסטיגל נגמר . " תודה "  לכוחות הטבע הארץ ישראליים שמנעו מאתנו פרסומות לא פוסקות על נרות ,  סופגניות וכוראוגרפיה של אלה שמעולם לא אכלו אחת .  הדבר שכוחות הטבע לא הצליחו למנוע מאתנו הוא נחילי זבי חוטם שהציפו את הרחובות .  למה כל אדם צריך לעשות ילד ?  האם מישהו עצר לאחרונה להסתכל סביב על החברה שבה הוא חי ?  לא רק ההידרדרות הסוציאלית והפוליטית צריכה למנוע מאתנו לעשות ילדים ,  אלא שפשוט צפוף פה .  צפוף מידי לכל הרצונות המטופשים של ילדים לא מחונכים ,  שההורים הישראליים דאגו להעלות על נס קדושה .  כל ילד רוצה לקנות משהו ,  וכל הורה מחויב לאחת משתי אופציות :  להיענות ללא סייגים לנסיך שלהם או להתעלם ממנו ,  משל לא היה .  אני בטוח שכל אחד ואחת ממכם פנטז על סטירה מצלצלת בשלב מסוים ,  לילד או הורה מסוים .  ברור שהאשמה היא לא לגמרי בילד .  האישיות המפונקת והמפלצתית או לחלופין הכנועה והתבוסתנית ,  היא תוצר מובהק של הסביבה המחנכת שלו .  מהי אותה הסביבה המחנכת ?  אותם עיוותי ילדים שגדלו להיות הורים מקולקלים ,  שבתמורה מעוותים את פירות הבוסר שלהם כפי שהם עוותו .  
אחת הדרכים לתיקון ,  מלבד טיפול פסיכולוגי יקר ועיקור ,  היא אימוץ חיית מחמד .  כלב ,  חתול ,  אוגר ,  שפן ,  פשוט תבחרו .  חיית המחמד שלכם תלמד אתכם פרופורציות .  אתם רוצים להיות אנשים טובים יותר ?  לשבור את מעגל האימה של רעיון ההמשכיות האנוכי שיצא מכלל שליטה ?  כל מה שאתם צריכים זה כנות ואומץ .  הכלב שלכם ,  כמו ילד ,  זקוק להרבה אהבה .  רק שהוא לא יתנה את האהבה שלו בצעצועים החדשים של דיסני .  החתול שלכם ילווה אתכם בנאמנות שנים רבות ולא ינטור טינה בגלל שלא רכשתם לו את הביוגרפיה החדשה של ג'סטין ביבר .  בעלי החיים ייקחו רק את מה שהם זקוקים לו להתקיים ,  אך הם יקיימו רבים עם מערך רגשות בלתי נדלה .  מותר לכם ,  בכל צורה ואופן ,  לומר שאתם מעדיפים חיית מחמד על ילד .  משטרת המוסר לא תבוא לעצור אתכם .  למעשה ,  במידה והאחרונה תגיע ,  היא תעניק לכם פרס הוקרה על תרומה לחברה בריאה יותר .
  ( שלומי עוזיאל ) 

כלב ילדותי 
מועדון הדיבייט בשאלה הקשה - מה באמת עדיף לגדל ,  כלבים או ילדים קטנים ?  שלומי עוזיאל ועובד אלחליבי לא מתנצלים 

