 מאמנים מחפשים עבודה 6,000
לשכת המאמנים ,  ארגון המאמנים ,  איגוד המאמנים - מבולבלים ?  גם המאמנים האישיים בישראל .  בעוד שבארה"ב פועלים שישה ארגוני גג בענף ,  בישראל הקטנה פועלים כבר ארבעה ,  ואיש הישר בעיניו יעשה .  אל תחפשו שם עבודה - 80% מהמאמנים לא עוסקים במקצוע
 >  >  בתקופה שבה יותר ויותר אנשים מחליטים ליהפך למאמנים אישיים ,  מובטלים בדרך כלל ,  מגיע השפע המשונה הזה גם לארגוני הגג .  אלה מנהלים ביניהם מלחמה קשה .  רק באחרונה חגגה icf - השלוחה המקומית של איגוד המאמנים הבינלאומי שמקורו בארה"ב - את הכרתה כעמותה בישראל ,  והצטרפה לשלושה ארגונים קיימים ,  המתיימרים כל אחד בדרכו לשמש ארגון גג לעוסקים במקצוע .  לשם השוואה ,  בכל ארה"ב הגדולה פועלים שישה ארגוני מאמנים בלבד .  האימון האישי  ( קואוצ'ינג )  עשה עלייה מארה"ב לפני פחות מעשור ,  ובדומה למתרחש בעולם גם כאן הוא אינו מוסדר מבחינה חוקית .  ב-2006 ,  ביוזמת הח"כ דאז ושר התיירות כיום סטס מיסז'ניקוב ,  התחיל תהליך ניסוח טיוטת חוק המאמנים .  אלא שמיסז'ניקוב עושה היום דברים אחרים ,  המסמך מעולם לא תורגם לחוק ואין מי שמקדם אותו בבית המחוקקים הישראלי .  כתוצאה מאי הסדרת העיסוק ,  התחום פרוץ ופתוח לשרלטנים ,  ואפילו ראשי הארגונים השונים מסכימים כי במידה רבה קיימת זילות כללית של המושג  " אימון אישי ".  אפילו השם זכה לעילגות מביכה .  בעוד המושג באנגלית הוא קואוץ' ,  משתמשים שרלטנים שאינם בקיאים בעברית או בשפת המקור במושג השגוי  " קואוצ'ר ".  באין אתיקה אחידה ומנגנון אכיפה ,  ללא מערך מסודר של הדרכה מקצועית ובחינות לצד ההכשרות השונות - קיימים בשוק לא מעט מי שמכריזים על עצמם כעל מאמנים ,  אף שלא עברו כל הכשרה לעסוק בכך .  מאחר שאין כל דרישה חוקית מחייבת הנוגעת להסמכת מאמנים ,  בשנים האחרונות צמחו בישראל יותר מ-60 מסגרות להכשרה ,  שכל אחת מכשירה ומסמיכה את בוגריה על פי קריטריונים שונים .  גם טווח עלויות ההכשרה רחב ,  ונע בין 7,500 ל-25 אלף שקל .  על פי הערכות ,  בעשור האחרון צמחו בישראל לא פחות מ-6,000 מאמנים ,  אך ככל הנראה רק כ-20% מהם מתפרנסים מכך באופן חלקי או מלא .  העלות לאימון אישי היא 200-600 שקל .  אימון עסקי עולה הרבה יותר .  לנוכח ההתפשטות המהירה של האימון בישראל בולט הצורך לקבוע אמות מידה אחידות ביחס להסמכת מאמנים ופעילותם ,  בראש ובראשונה כדי להגן על המתאמנים משרלטנים למיניהם ,  אך לא פחות מכך כדי לאפשר לאלה הרוצים לבחור באימון כמקצוע לאתר את הגופים המתאימים ביותר להכשרה ולהסמכה .  הניסיונות לאגד את כל המאמנים האישיים באיגוד ארצי אחד שיחייב אותם לכללי אתיקה ומקצועיות אחידים נתקלו עד היום בקשיים .  בשל הבדלי הגישות ביניהם ,  קשה לראות את המצב משתנה בקרוב .  ארבעה ארגוני גג פועלים בישראל .  החברות בכולם מותנית בתשלום ,  ולמרות התחום הזהה - הם שונים זה מזה בתכלית .  לשכת המאמנים :  הפלורליסטים ב-2006 הוקמה  " לשכת המאמנים ",  מתוך יוזמה של עשרות מאמנים עצמאיים ובעלי בתי ספר לאימון .  הלשכה נרשמה כעמותה הפועלת ללא כוונת רווח ולדברי יו"ר העמותה ,  עו"ד אביבה באומל ,  היא מהווה גוף בלתי תלוי ,  ללא אינטרס כלכלי ,  מסחרי או עסקי ,  ואינה מזוהה עם גוף מסחרי כלשהו .  הלשכה פלורליסטית ,  ומאגדת בתוכה כ-2,200 מאמנים במגוון תחומי התמחות וכן את בוגרי כל תוכניות ההכשרה ובתי הספר לאימון בישראל - ובלבד שיעמדו בתנאי הסף :  תוכנית הכשרה הכוללת לפחות 175 שעות לימוד אקדמיות עיוניות ,  ובשלב השני הכשרה מעשית של 100 שעות אימון לפחות ,  מהן 60 שעות תחת הדרכה של מדריך מוסמך .  בסוף ההתמחות נערכת בחינה בעל פה ובכתב ורק לאחריה ניתן לקבל תעודת מאמן .  על המאמנים להיות בעלי תואר ראשון ושבע שנות ניסיון תעסוקתי ,  ובלבד שלא בעבודות זמניות ,  או בעלי תעודת בגרות ועשר שנות ניסיון .  לשכת המאמנים אינה מעניקה  " תו תקן "  לבתי ספר לאימון ,  אולם כ-40 בתי ספר פרטיים לאימון מזוהים אתה .  משמעות הדבר היא שתוכנית הלימודים שלה נסקרה על ידי אנשי הלשכה ועומדת בתנאי הסף .  עם זאת ,  מדגישה באומל כי אין בכך הכרה של הלשכה בבתי הספר או המלצה ללמוד דווקא בהם . " עדיין לא הגענו לשלב שאנו עושים תהליך הכרה שמשמעותו בדיקה ומתן אישור של הלשכה לבתי ספר .  אנחנו בוחנים את תוכנית הלימודים ,  מספר השעות והתכנים ,  ובתי ספר שעומדים בדרישות מוזמנים להשתתף בפעילויות שלנו ,  אך זו בדיקה אלמנטרית וללא ספק אין בה די .  אחת המטרות שלנו בעתיד הקרוב היא לגבש גם את הסטנדרטים לבתי הספר לאימון ".  איק"א :  רק מי שלומד על פי ראובן כ"ץ איק"א - האיגוד הישראלי לאימון ממוקד תוצאות - הוקם ב-2002 על ידי ראובן כ"ץ ,  בעל חברה למתן שירותי אימון ומחברם של כמה ספרים בנושא .  מדובר למעשה באיגוד פרטי המייצג את המתודולוגיה של כ"ץ ,  שעל פיה הוכשרו ,  לטענתו ,  יותר מ-3,000 מאמנים .  בארגון חברים 1,200 מאמנים .  לצד החברה שבראשה עומד כ"ץ עצמו ,  מוסמכים להעביר את התכנים שלו גם כ-10 בתי ספר פרטיים שרכשו ממנו זיכיון לשימוש בתכנים . " כשהתחלנו את הפעילות הסמכנו רק במתודולוגיה שלנו ",  מסביר כ"ץ . " לאחר כמה שנים ,  כשהתחלנו לקבל פניות מכל מיני בתי ספר שרצו את ההכרה של איק"א ,  החלטנו שאם הם יכניסו לחומר הלימוד שלושה נושאים שלנו ויעמדו בקריטריונים שהוגדרו בטיוטת חוק המאמנים - נכיר גם בהם ".  הקריטריונים שהופיעו בטיוטת החוק בסיסיים ביותר וקובעים כי על מאמן אישי להיות בגיר ,  לעמוד בתנאים הנוגעים להשכלה ,  הכשרה מעשית ועמידה בבחינות .  בנוסף ,  הוא אינו יכול להיות חולה במחלה מסכנת חיים ,  או אדם שהורשע בעבירה פלילית בישראל או מחוצה לה .  מסגרת ההכשרה של איק"א היא המחמירה ביותר מבין הארגונים השונים ,  ובמסגרתה עובר כל תלמיד הכשרה בהיקף כולל של 253 שעות אקדמיות ,  מהן 180 שעות עיוניות .  תנאי הקבלה כוללים תואר שני ולפחות חמש שנות ניסיון תעסוקתי ,  או תואר ראשון ולפחות 10 שנות ניסיון .  חסרי השכלה אקדמית יצטרכו להוכיח הצלחה במסלול הקריירה לאורך שנים .  ארגון המאמנים :  רק מי שלומד אצל גל וכ"ץ בפברואר 2009 הקים אלון גל את  " ארגון המאמנים ",  המכונה באתר האינטרנט שלו  " ארגון הגג של המאמנים בישראל "  ומטרתו ,  לפי הכתוב באתר , " להביא לידי ביטוי והכרה את מכלול הגישות המקצועיות הקיימות בשוק האימון בישראל ".  במקביל צירף אליו את כ"ץ כמ"מ יו"ר של כבוד . " הסכמתי להצטרף מפני שהארגון מתחייב לעמוד בתנאי הסף המקובלים גם על איק"א וחשוב שיהיו גופים שיעסקו בנושא ",  אומר כ"ץ .  גל עצמו העדיף שלא להתראיין לכתבה ואת התשובות בשם הארגון סיפקה ליאת לבנת ,  מאמנת אישית ועסקית העובדת בחברה שאותה הוא מנהל . " אנחנו מעודדים ריבוי גישות ולכן בחרנו לתת אלטרנטיבה נוספת ",  אמרה לבנת . " אנחנו מעודדים את חברינו להירשם בכמה ארגונים מכיוון שאנחנו מאמינים שככל שיהיו יותר ארגוני מאמנים ,  הענף יתפתח ".  לדברי לבנת ,  ארגון המאמנים מכיר בכל בית ספר שיוכיח קיום תוכנית לימודים מקצועית הכוללת הכשרה בסיסית בת 160 שעות אקדמיות לפחות ,  פרקטיקום בפיקוח ואימון אצל מאמן בכיר .  ואולם מעיון באתר האינטרנט של הארגון עולה שנכון להיום ,  המוסדות המוכרים על ידי הארגון הם בעיקר החברה שבראשה עומד גל והמסגרות המוכרות על ידי איק"א של סגנו ,  כ"ץ .  כיום חברים בארגון כ-1,300 מאמנים .  בעוד בלשכת המאמנים ובאיק"א דואגים לעדכן את אתר האינטרנט בכל פעילות ,  מהאתר של ארגון המאמנים עולה שפעילותו עד היום היתה דלה יחסית .  באחרונה הועלה עדכון באתר ,  שלפיו במהלך 2010  " ייבנו ויוטמעו תשתיות אנושיות ואחרות בארגון ..  ..  שנת 2010  ( "שנת ההבשלה "  - כך במקור )  מטרתה להרחיב את מסד הנתונים ,  להגדיל את מספר חברי הארגון הרשומים ולצרף בתי ספר מקצועיים ".  לדברי לבנת ,  דווקא היו פעילויות בשנה האחרונה ,  בין היתר בדיקה ואישור של בתי ספר ומאמנים לחברות במסגרת הוועדה האקדמית ;  פגישות ,  בחינה והכנת הפעילויות על ידי ועדת הביקורת ;  שלוש השתלמויות בנושא הקוד האתי ועוד .  icf :  הבינלאומי icf ישראל מכירה כמאמנים אך ורק בבוגרי בית הספר לאימון cti המוכר על ידי הארגון הבינלאומי .  אותם מאמנים צריכים לעבור קורס אימון בסיסי של 179 שעות אקדמיות ,  שבו הם לומדים את המודל הקו-אקטיבי המזוהה עם הארגון ואת מיומנויות האימון שלו .  אין דרישות השכלה מוקדמות ,  אבל יש בחינות סיום בעל פה ובכתב .  כיום מייצגת העמותה ,  שהוקמה לפני שבוע בלבד ,  כ-70 מאמנים .  הקוד האתי של המאמנים  >  >  כל הארגונים מתהדרים בקוד אתי מפורט .  באיק"א בחרו לאמץ את כללי האתיקה שהוגדרו על ידי האיגוד הבינלאומי ,  ה-icf .  בארגון המאמנים טוענים כי בתהליך הכנת הקוד האתי השתתפו מאות מאמנים .  בלשכת המאמנים כונסה ועדה שדנה בנושא ופירסמה את מסקנותיה במסמך ארוך שעליו מחויב כל מאמן לחתום .  על אף שכל הארגונים מחויבים לכבוד האדם ,  יושרה ומקצועיות ,  לפחות בשני נושאים אין הסכמה גורפת :  העבר הפלילי והפסיכיאטרי של המאמנים .  בעוד כל הארגונים מצהירים שיקבלו רק מאמנים שעברם נקי ,  רק בלשכת המאמנים דורשים להציג תעודת יושר מהמשטרה ותצהיר בנושא חתום על ידי עו"ד .  איש לא בודק לעומת זאת את עברם הבריאותי של המאמנים ,  ובמיוחד את בריאותם הנפשית .  לעומת לשכת המאמנים הנמצאת בעיצומם של דיונים בנושא ,  בשאר הארגונים יש נטייה להתעלם מהסיכון הכרוך במאמן אישי הלוקה בנפשו . " למיטב ידיעתנו ,  ביחס לעבר פלילי ופסיכיאטרי ,  נדרשת הצהרה מהמתקבלים להכשרות מאמנים בבתי הספר המאושרים ",  אומרת לבנת בשם ארגון המאמנים . " אנחנו דורשים תעודת יושר מהמשטרה והצהרת עורך דין לגבי עברם הפלילי של המאמנים ,  כיוון שלא יעלה על הדעת שיהיה למשל מאמן עסקי עם עבר של הונאה ,  או מאמן ילדים עם עבר של פדופיליה ",  אומרת יו"ר לשכת המאמנים ,  באומל . " הסעיף הפסיכיאטרי מורכב יותר .  זו שאלה אתית שאנחנו עדיין דנים בה .  כעיקרון ,  האימון לא מתאים לאנשים פגועים אלא לאוכלוסיה בריאה ונורמטיבית ".  בחברה של אלון גל מציעים אימונים אישיים גם לנשים הסובלות מהפרעות אכילה כגון אנורקסיה ובולימיה ,  המוגדרות כהפרעת נפש .  המאמנות בתחום הן כולן נשים שהיו חולות בעברן .  באומל : " אם זה מה שהוא מציע זה לא אימון ,  ואלון גל הוא לא מאמן .  חמור מזה .  אם הקהל יילך אחרי זה ולא יבדוק מה זה ,  לא ירחק היום שיהיו פגיעות ותביעות ".  מארגון המאמנים נמסר בתגובה : " באופן כללי ,  כל אדם המטופל על ידי פסיכולוג או פסיכיאטר ומבקש לעבור אימון אישי בתו"ת מתבקש להמציא אישור מטפל לפני תחילת התהליך .  אימון בתחום הפרעות אכילה הוא פרויקט שבתו"ת גאים בו מאוד .  מדובר בתהליך המתקיים בנוסף לטיפול קונוונציונלי ולא מחליף אותו ".  עוד טענה לבנת בשם תו"ת ,  כי  " תהליך האימון בתחום מוכר על ידי המחלקה הטיפולית להפרעות אכילה בבית החולים תל השומר ,  המובילה בתחום בישראל ,  ועל ידי מנהל המחלקה ,  פרופ' איתן גור ,  שאף מפנה מטופלים לתהליכים הללו ".  עם זאת ,  ד"ר גור הכחיש בתוקף את הדברים : " שקר וכזב .  מעולם לא הפניתי אליהם אף מטופל ואני חושב שאין להם שום הכשרה לטפל בהפרעות אכילה ".  לאחר שעידכנו את נציגי תו"ת בתגובתו של ד"ר גור ,  ערך עמו נציג החברה שיחה בסופה ביקש גור להוסיף לתגובתו את הדברים הבאים : " למען הסר ספק אכן קיימנו פגישה בנושא בעקבותיה בדקנו את שיתוף הפעולה .  בסופו של דבר ,  החלטנו אני וצוותי לא להפנות אליהם מטופלות ,  החלטה שתו"ת לא עודכנה בה על ידי ". 

 מאמנים מחפשים עבודה 6,000
לשכת המאמנים ,  ארגון המאמנים ,  איגוד המאמנים - מבולבלים ?  גם המאמנים האישיים בישראל .  בעוד שבארה"ב פועלים שישה ארגוני גג בענף ,  בישראל הקטנה פועלים כבר ארבעה ,  ואיש הישר בעיניו יעשה .  אל תחפשו שם עבודה - 80% מהמאמנים לא עוסקים במקצוע

