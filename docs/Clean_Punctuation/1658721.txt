לא קונים רכב משומש בלי בדיקה
רוכש רכב יד-שנייה שהשתכנע לקנות ללא הבדיקות המתאימות ,  גילה שקנה רכב משוקם מתאונה .  למזלו הוא הקליט את המוכר
פעמים רבות המלצנו והתרענו בפניכם שלא לקנות רכב בבחינת חתול בשק ,  אלא לעשות כל שביכולתכם על מנת ללמוד את מצבו ובעיקר את עברו .  כמו כן הזהרנו כי קודם לכל ,  עליכם לברר ממי אתם רוכשים  האם בעלים פרטי או שמא עוסק  ( ויתכן גם כזה המתחזה לפרטי )  ?  הוספנו והזהרנו גם כי לא תמיד בדיקת מכון הבדיקה תהיה אמינה בכלל או לחלוטין ,  והמלצנו להתעקש על טופס הגילוי המלא שמחייב חוק הגילוי הנאות .
 לפני ימים מספר ,  פסק בית המשפט הלכה שונה במקצת ,  שנקדים ונאמר - טוב לדעת אותה .  אך מי שיהיה שאנן ויסתמך עליה - לוקח סיכון .
 במקרה זה ,  מוכר הרכב היה אכן מוכר פרטי וגם יד ראשונה .  הואיל והצהיר מפורשות בפני הרוכש כי הרכב לא עבר פגיעות שאסי ,  נמנע הרוכש מלבצע בדיקת קניה ורכש את הרכב על בסיס מצגו של המוכר ,  ובהתאם לכך ,  כמעט במחיר המחירון  ( רק אלף שקלים פחות )  .
 נסע לו ונסע הרוכש המאושר ונהנה לו מרכבו ואפילו לא חווה אף תאונה ,  עד אשר ,  כעבור כשנה ,  ביקש למכור את הרכב .  בצומת זו  שהיא לעיתים קרובות נקודת הזמן שבה צצים ומתגלים כל השלדים שהיו קבורים ביחס לרכב  הסתבר ,  עקב בדיקת קניה שביצע הקונה המיועד כי הרכב עבר גם עבר פגיעות שאסי ,  והמדובר בכמה פגיעות ובכמה חלקים שונים של השלדה .  עוד הסתבר ,  כי לפחות בשני מקרים חברת הביטוח של המוכר שילמה לו לא רק עבור הנזק אלא גם פיצוי בגין ירידת ערך .  לפיכך ,  נאלץ הקונה שלנו למכור לקונה שלו את הרכב ב- 6,000 שקלים פחות ממחיר המחירון באותה העת .
 אז מצד אחד ,  המוכר מכר במחיר כמעט מלא רכב שודאי לא היה שווה את זה ,  וספק בכלל אם מישהו שהיה יודע על הפגיעות היה רוכש אותו בכלל .  אך מהצד השני ,  האם לא כדאי היה שהקונה יבדוק את הרכב טרם רכישתו ? 
בית המשפט קובע ,  כי במקרה זה חל סעיף 16 לחוק המכר הקובע כי אי התאמה הנובעת מעובדות שהמוכר ידע או היה עליהן לדעת ולא גילה לקונה ,  מזכה את הקונה בהסתמכות עליהן ,  ובתנאי שהקונה הודיע עליה למוכר מיד לאחר גילויה .  
בית המשפט קובע כי במקרה זה ,  הואיל והמוכר היה בוודאות זה שידע את המידע והסתיר אותו ,  אין כל משמעות לעובדה שהקונה יכול היה למנוע את הנזק אילו היה לוקח את הרכב לבדיקה מראש .  שונים היו פני הדברים אילו היה מדובר במוכר שברור על פניו כי אין לו ,  ולא יכול להיות לו ,  כל המידע כגון סוחר רכב .  או-אז ,  הקונה שנמנע מביצוע בדיקה נוטל על עצמו סיכון .
 הסכום שנתבע היה 10,000 שקלים ,  ברם בית המשפט הסתפק ב-5,000 שקלים ,  ההפרש בין סכום ההפחתה מהמחירון של הרכישה לעומת המכירה .
 כאמור ,  המקרה שבפנינו הוא חריג שאין בו כדי להעיד על הכלל  נדיר שרוכשים רכב מיד ראשונה בבעלות פרטית ,  נדיר גם שלא מבצעים בדיקת קניה ונדיר גם שהנזק שנגרם הוא כולו בתחום ירידת הערך .  לעיתים קרובות ,  מתגלות בעיות בטיחותיות קשות ברכב  ( עד כדי הצורך להורידו מהכביש )  .
 אה ,  ואגב  התיק ברובו התבסס על הקלטה שביצע הרוכש ,  בה מכחיש המוכר קיומן של פגיעות שאסי .  כמה מכם נוהגים להקליט אנשים אחרים ,  מראש ,  עוד מבלי שאתם יודעים שתהיינה בעיות ?  ובכלל  מוטב היה לו לרוכש הזה לבצע בדיקת קניה ולהפחית מראש את הסכום בו זכה מאשר לגלות את העובדות הנכונות באקראי ובדיעבד ,  ולעבור את מסע היסורים של תביעה .
 אז את הלקח  כבר הבנתם .  לבדוק ,  לבדוק ,  ושוב לבדוק .
  *  הכותבת הינה היועצת המשפטית של איגוד המוסכים בישראל ופורום התיקון הבטוח

לא קונים רכב משומש בלי בדיקה
רוכש רכב יד-שנייה שהשתכנע לקנות ללא הבדיקות המתאימות ,  גילה שקנה רכב משוקם מתאונה .  למזלו הוא הקליט את המוכר

