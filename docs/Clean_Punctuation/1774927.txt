שאגה אחת יותר מדי
כל הסימנים מורים על כך שאריה דרעי מתכנן את חזרתו הגדולה למרכז החיים הציבוריים .  נתנאל אלישיב חושב ששובו של אדם שהורשע בשוחד ובמרמה למשרה ציבורית רק יוסיף עוד כתם מוסרי לחיינו
זאת היתה רק שאלה של זמן .  שנים יושב לו אריה דרעי ומתכנן את שובו למרכז החיים הציבוריים .  בתחילה ניסה לרוץ לראשות עיריית ירושלים ,  ועכשיו כל הסימנים מורים על כך שהוא מתכנן את החזרה הגדולה ,  לראשות תנועה גדולה שתהווה לשון מאזניים בפוליטיקה הישראלית .  ניתן אף לשמוע מקורבים ואוהדים הלוחשים בקול רם למדי שמטרתו הסופית היא כיבוש המשרה הרמה בישראל .  לא רציתם אותו כשר פנים  קבלו אותו כראש ממשלה .
 לאור כל זאת ,  אין זו העת לחשות .  על אנשי רוח ומצפון מכל חלקי הציבוריות הישראלית לומר כבר עכשיו ,  בשפה ברורה :  אם אריה דרעי ישוב ויקבל מעמד ציבורי כלשהו ,  הרי שכתם מוסרי נוסף יצטרף למפת חיינו הציבוריים שמוכתמת למדי גם כך .
 אני זוכר היטב את הוויכוחים שהיו נפוצים לפני כעשר שנים ,  האם דרעי באמת אשם או שמא תפרו תיק לעילוי הספרדי-חרדי שהתקדם מהר מדי והיווה איום על האליטות האשכנזיות-חילוניות .  החלטתי אז שלא להסתפק במידע שבו מזינים אותי אמצעי התקשורת ונסעתי לספריה המשפטית בירושלים ,  שם עיינתי בארבעה קלסרים עבי כרס :  פסק הדין בתיק הפלילי 305/93  מדינת ישראל נגד אריה דרעי .  כשראיתי מה כתוב בקלסרים הללו  חשכו עיניי .  מסכת שיטתית ,  מתוחכמת ומכוערת של שוחד ,  לכיס הפרטי ,  תוך ניסיונות בוטים להסתיר את האמת ולהתל ברשויות .  אני מודה ומתוודה שאין לי השכלה משפטית פורמלית ,  אבל הרושם שלי מן העיון בפסק הדין היה שמדובר בבטון מוצק .
 האם לא היתה לגורמים מסוימים בפרקליטות ובתקשורת מוטיבציה לא כשרה במלחמתם נגד אריה דרעי ?  בהחלט ייתכן שהתשובה חיובית .  האם הרשויות לא הלבינו חטאים חמורים מחטאיו של דרעי ,  כתוצאה מהטיות פוליטיות ואחרות ?  לצערי התשובה היא שכן ,  בוודאי במקרה של אריאל שרון .  אולם בכל זה אין כדי להקל ולו במעט בחומרת מעשיו של דרעי .
 אסור גם לשכוח את העובדה שדרעי בחר להשתמש בזכות השתיקה .  אמנם לפי חוקי המדינה זו זכותו של כל אדם ,  אבל זה חמור מאוד מבחינה נורמטיבית כשמדובר בנבחר ציבור .  חוץ מזה ,  דרעי מחויב לעולם ההלכה ,  ולפי ההלכה שתיקה היא כהודאה  אדם חף מפשע הודף את הטענות נגדו ,  ואם אינו עושה כן ,  הרי שהוא אשם .  ואמנם נאמר בספר 'משלי' : " מודה ועוזב ירוחם ",  אבל דרעי מעולם לא הודה .  אדרבה ,  הוא היה מוכן לגרור את כל המדינה למאבק עדתי יצרי ,  הכול כדי למנוע את מאסרו .
 יתרה מכך ,  גם לו הודה ,  אין זה אומר שניתן לסמוך עליו באותו תפקיד עצמו שבו נכשל כישלון חרוץ .  מסופר על אחד מחכמי ישראל בדורות האחרונים ,  המגיד מדובנה ,  שהזדמן לכפר נידח ,  ומצא את עצמו ממתין בבית הכנסת ,  ביחד עם שמונה יהודים נוספים ,  ליהודי נוסף שישלים להם מניין .  כשראו המקומיים את צערו הגדול של הרב ,  שאלוהו האם מותר לצרף את  " חיימק'ה הגנב ".  נזף בהם הרב על כך שכינו יהודי בשם מעליב שכזה ,  והם הלכו לקרוא לו .  המגיד קיבל אותו בכבוד גדול : " שלום עליך ,  ר' חיים ".  למחרת חיפש המגיד שליח כדי להעביר סכום כסף לעיר הסמוכה ,  והציעו לו להיעזר בשירותיו של  " ר' חיים ".  תמה המגיד : " כיצד חשוד בגניבה יכול לשמש כשליח לעניין זה ?  ".  הזכירו לו שרק אתמול הוא בעצמו כיבדו וקרא לו  " ר' חיים ".  אמר להם המגיד שאין מכך ראיה ,  כי כשמדברים סתם כך על אדם ,  אסור לכנותו גנב ,  אבל כשיש לכך השלכה מעשית ,  יש לדעת במי מדובר .
 לפיכך ,  אילו אריה דרעי היה בוחר לשים את עברו הפלילי מאחוריו ,  לפתוח דף חדש ולהשתלב במגזר הפרטי ,  היה מקום לכבד זאת ולסייע לו להשתקם ,  אבל לאפשר לאדם שהורשע בשוחד ובמרמה לחזור לתפקידים ציבוריים בכירים ?  סליחה על הקלישאה ,  אבל  " במדינה מתוקנת ",  דבר כזה לא היה עולה על הדעת !  אני חש בושה רבה במיוחד לאור העובדה שדבר כזה עלול להתרחש בקהילייה הדתית-חרדית .  קהילייה זו הייתה צריכה להיות אמונה יותר מכולם על ערכי יושר ,  צדק ומשפט .  במקום שקהילייה זו תשמש כחוד החנית במאבק נגד השחיתות שפשתה בחלונות הגבוהים ,  היא מצטיירת כבעלת סובלנות לא ראויה לפושעים מסוגו של דרעי .  בשפה הדתית זה נקרא חילול השם .
 מפלגת ש"ס הוקמה כדי  " להחזיר עטרה ליושנה ",  שאיפה שאני שותף לה בכל לבי .  להתנגד לשחיתות בכל הכוח  זו החזרת עטרה ליושנה .  להקפיד על תשלום מסים ולהיזהר בתכלית הזהירות משימוש פסול כלשהו בקופה הציבורית  זו החזרת עטרה ליושנה .  אבל להחזיר אדם כמו דרעי למשרה ציבורית זה להחזיר תקלה ליושנה ,  ולכך עלינו להתנגד בכל תוקף .
  *  נתנאל אלישיב הוא איש חינוך במכינה הקדם צבאית בעלי .
 

שאגה אחת יותר מדי
כל הסימנים מורים על כך שאריה דרעי מתכנן את חזרתו הגדולה למרכז החיים הציבוריים .  נתנאל אלישיב חושב ששובו של אדם שהורשע בשוחד ובמרמה למשרה ציבורית רק יוסיף עוד כתם מוסרי לחיינו

