פקקים בצומת השרון
עומאר סניד מכנה אותו  " למאר אודום הישראלי ",  אבל הקריירה של שרון ששון על פרשת דרכים .  האם אלבה תהיה נקודת מפנה ? 
בקיץ 2002 יצאה נבחרת ישראל למספר משחקי ידידות בצרפת .  באותה תקופה ,  שתי הנבחרות היו בשלב של חילופי דורות .  בצד הצרפתי החלו להתבלט שחקנים בעלי יכולות אתלטיות ,  שהיו רובם ככולם בני מהגרים .  האחים פייטרוס ובוריס דיאו שינו את הנוף בנבחרת הטריקולור ,  וכבר אז ניתן היה לשים לב לשינוי העתיד לבוא .  מן העבר השני ,  גם בישראל היה מדובר בתהליך של חילופי משמרות .  בוגרי מחזור העתודה של שנת 2000 החלו לצוץ בנבחרת ,  כששחקנים ותיקים כמו פפי תורג'מן ונדב הנפלד נעלמו מהאופק .  
המשחק הראשון בין שתי הנבחרות הסתיים עם ניצחון צרפתי ,  75:90 .  מאיר טפירו עם 18 נקודות וליאור ליובין עם 13 הובילו את קלעי ישראל .  בסיום המשחק ,  מי שעניין את מאמנה של צרפת אלן וייס היה בחור שעד לאותו רגע הוא לא הכיר . " בסיום במשחק ניגש אליי אלן ושאל אותי מי זה השרון ששון הזה ",  נזכר מי שאימן אז את הנבחרת הישראלית ,  מולי קצורין . " הוא טען שהוא מכיר את כל השחקנים שלנו ,  אבל כזה דבר הוא לא ראה אצלנו ". 
ששון קלע באותו משחק 12 נקודות .  אלה היו הופעותיו הראשונות בנבחרת הישראלית ,  כשלפני כן לא זכה ללבוש את המדים הלאומיים בשום גיל .  מי שמסתכל על ששון לראשונה יכול לחשוב שיש לו הכול :  שחקן בגובה 206 סנטימטרים ,  שמשחק בעמדה מספר שלוש ,  עם יכולת קליעה שאוסרת לתת לו חופש מחוץ לקשת ושיכול להוריד כדור על הרצפה אם מתחשק לו .  אלא שהיום ,  שמונה שנים אחרי המפגשים עם צרפת ,  ששון בן ה-31 מאבד את הרלוונטיות שלו בהפועל ירושלים .  הוא מקבל 14.5 דקות למשחק בלבד ביורוקאפ העונה ,  ו-4.6 הנקודות שלו למשחק באירופה לא בדיוק הופכות אותו לשחקן מוביל .  ערב המפגש הכי חשוב של הפועל ירושלים העונה ,  נותר רק לתהות האם השחקן שבתחילת העשור הוגדר כפוטנציאל אדיר ברמות הכי גבוהות באירופה ,  בדרך לדמדומי הקריירה מבלי שאף אחד ישים לב .
 ששון החל לשחק כדורסל בבני יהודה ,  כשאת ההזדמנות הראשונה שלו בליגת העל קיבל בהפועל גליל עליון .  זה לקח קצת זמן ,  אבל אחרי כמה עונות של ישיבה על הספסל הוא הצליח לפרוץ .  בעונת 20012002 ,  ששון בן ה-22 הצליח להפוך לשחקן משמעותי בגליל עליון ,  וסיים את אותה עונה עם ממוצע של 14 נקודות למשחק .  משם עבר ששון לשנתיים מוצלחות יחסית בנהריה ,  כאשר בשנה השנייה שיחקה הקבוצה גם ביורוקאפ .  בין השאר שיחקה נהריה נגד אוראל גרייט ,  שנגדה קלע ששון 25 נקודות .  כנראה שזו הייתה אחת הסיבות לכך ששנה לאחר מכן חתם השחקן על חוזה לשנתיים בקבוצה הרוסית .
" מאוד אהבתי את ששון כשהוא שיחק אצלי ",  נזכר השבוע ולדמארס חומיצ'וס ,  אז מאמן אוראל גרייט והיום בקאזאן . " הוא היה עדיין שחקן צעיר ורציתי לבנות אותו ,  אבל כשאתה בא לרוסיה ,  המטרה היא לנצח בכל משחק ואין זמן לעבוד עם שחקנים צעירים ".  למרות ממוצעים יפים של 19.1 נקודות למשחק ביורופליג ,  אוראל גרייט נכשלה וששון שוחרר מהקבוצה בתום אותה עונה ,  למרות שהמאמן החדש באוראל גרייט היה ישראלי ,  שרון דרוקר .
 קיץ שלם היה ששון אחד השחקנים הכי מבוקשים בארץ ,  כשבסופו של דבר הוא מצא את עצמו עובר ליד אליהו בשביל לשחק במכבי תל אביב .  שלוש עונות של עליות ובעיקר ירידות הוא העביר אצל הצהובים .  תחילה נראה היה ש-ששון מצליח להשתלב יפה ,  אך במהרה תפס לעצמו מקום של קבע על הספסל ,  ובמקום להפוך לישראלי המוביל במכבי ,  הוא היה בדרך להיות נער פוסטר .  שנתיים ביד אליהו הספיקו לו ,  ובקיץ של 2007 אישרו לו ראשי מכבי תל אביב לחתום בהפועל ירושלים .  גם שם נראה היה שהוא מצליח להשתלב יפה ,  כשאת עונתו הראשונה סיים עם 13.5 נקודות בממוצע ביול"ב קאפ ועם גביע המדינה .  בעונה השנייה הממוצעים ירדו קלות ,  והעונה ששון מוצא את עצמו משחק פחות ופחות משפיע על המשחק ,  כשמי שמשתלטים על העמדה מספר 4 בירושלים הם אורי קוקיה ודיז'ון תומפסון .
" ירושלים היא קבוצה מאוד עמוקה ,  לכן ברור שתשומת הלב לשרון תרד ",  מנסה להסביר חברו לקבוצה בעונה שעברה ,  עומאר סניד ,  שמשחק כיום בעירוני אשקלון . " גם מאוד חשוב עם מי הוא משחק .  שרון הוא שחקן שצריך למצוא אותו ,  הוא לא נעימי שיוצר לעצמו לבד .  צריך שישחקו איתו שחקנים שירצו להוציא את הכדור החוצה .  בכל מקרה ,  אתה לא יכול להשאיר אותו לבד על השלוש כי הוא יכול להרוג אותך משם .  גם צריך להיות כנים ,  יש חבר'ה צעירים שמשתלטים על הליגה .  טפירו והחבר'ה האלה עדיין אפקטיביים ,  אבל נעימי ,  יוגב וכדיר משתלטים על העניינים ". 
מעבר לחילופי הדורות ,  נראה שלששון יש בעיה בהסתגלות לעמדה מספר 4 .  כמי שהתחיל בגילאי הנוער בכלל כגארד ובגלל שהחל לגבוהה הוא הוזז לעמדת הסמול פורוורד .  המחסור בזריזות מאלץ את ששון להתמודד כיום בעמדה מספר 4 . " אני חושב ששרון סבל מכך שהכדורסל בשנים האחרונות השתנה ",  מנתח קצורין . " שחקנים זזו בעמדות .  הארבע הפכו לחמש ,  והשלוש לארבע .  בשנים האחרונות משתמשים בו יותר כ-4 שמסוגל לצאת החוצה ולקלוע .  הבעיה היא שהוא לא שחקן שמסוגל לשחק מתחת לסל .  הוא לא השקיע יותר מדי בצד הפיזי שלו .  הרבה מאוד שנים הוא נראה אותו דבר ,  הוא לא העלה על עצמו מאסה ,  לא הביא לעצמו יתרונות ולא יצר לעצמו דברים שאתה מצפה משחקן ברמה הזאת .  בשביל להתחזק צריך גם להשקיע בתזונה נכונה וגם בחדר כוח ,  ויכול להיות שאת זה הוא לא עשה מספיק ". 
בעיה נוספת שרודפת את ששון היא משחק ההגנה ,  שם הוא נחשב לאורך שנים כחוליה חלשה .  מאמנה של הפועל עפולה ,  אלי רבי ,  שגם נשוי לאחותו של ששון ,  שם את האצבע על מה גורם לדעתו לבעיה : " בגלל העמדה שהוא משחק בה כיום ,  הוא היום שומר על שחקנים יותר פיזיים ממנו וקשה לו .  לעומת זאת ,  כשהוא שומר על גארדים ,  מן הסתם יש בעיה של עבודת רגליים .  לדעתי הוא דווקא שומר בסדר ,  גם כשהוא היה במכבי הוא הראה שהוא מסוגל לשמור ".  חומיצ'וס מסכים עם רבי : " אני חושב שהוא השתפר בשנים האחרונות בהגנה .  בסופו של דבר הגנה באה מהראש ומהלב ,  שחקן שלא רוצה לשמור לא ישמור ,  שחקן שרוצה לשמור ישמור טוב ". 
את הקיץ האחרון פתח ששון בחוסר וודאות .  בשל אי הידיעה לגבי עתידה הכלכלי של הפועל ירושלים ובשל הירידה במספרים של ששון עצמו ,  עתידו בהפועל ירושלים היה מוטל בספק ,  בייחוד לאור שכרו הגבוה .  בסופו של דבר ,  ששון קיצץ משמעותית בשכרו ונשאר בבירה .  ההצלחה של ירושלים באירופה וההתבלטות של יובל נעימי ,  יוגב אוחיון ואורי קוקיה ,  גורמים לכך שששון של הפועל ירושלים הופך לששון של מכבי תל אביב  שחקן שולי ברוטציה ,  דבר שמעלה את התהייה האם הוא נמצא במקום המתאים לו . 
" הבחירות שלו תמיד היו בקבוצות הישגיות ,  ובקבוצות כאלה התחרות שם יותר קשה ",  אומר רבי . " אני פנטזתי שהוא ימצה יותר ,  אבל אסור לשכוח ששרון הגיע כמעט לכל מה שהוא רצה להגיע אליו .  הוא היה שחקן נבחרת ,  ששיחק בקבוצות הבכירות ביותר .  בהפועל ירושלים הוא שחקן משמעותי ברוטציה ,  למרות שאולי השנה הוא קצת פחות משמעותי .  גם במכבי הוא השתלב בצורה נהדרת בעונה הראשונה שלו עם פיני גרשון .  שרון הגשים דברים שגם אני לא הייתי בטוח שהוא יגשים ,  אבל מבחינת כישורים הוא לא מיצה את ה-100 אחוז שלו ולדעתי הוא מסוגל ליותר ". 
סניד מסכים שמבחינת פוטנציאל ,  ששון רחוק מלמצות את ה-100 אחוז שלו : " אני מכיר כמה שחקנים ששיחקו איתו ואנחנו תמיד אומרים אותו דבר :  אם הוא היה עובד ממש קשה ,  הוא היה שחקן NBA בקלות .  בשנה שעברה היינו מכנים אותו  " למאר אודום היהודי ".  כשהוא רוצה לשחק ,  הוא משחק מדהים .  אין דבר שהוא לא מסוגל לעשות .  חסר לי שחקן כמוהו בקבוצה ,  הלוואי והיה לי שחקן כמוהו באשקלון ". 
עוד פחות מחודשיים נותרו לעונת הכדורסל ,  וייתכן מאוד שכבר הערב נדע באיזה כיוון היא תלך עבור הפועל ירושלים .  עד כה ,  לששון היה משחק אחד טוב באירופה .  זה היה בוולנסיה ,  שם קלע 13 נקודות עם 3 מ-4 מהשלוש והוביל את המהפך בדרך לניצחון של ירושלים .  שחזור היכולת מול ולנסיה והעפלה לפיינל פור של היורוקאפ יחזירו אותו לקדמת הבמה וכנראה גם ירחיקו ממנו סיכומי קריירה כאלה ואחרים .  מצד שני ,  אם זה לא יקרה ,  נראה ששרון ששון ימשיך להיות אותו פוטנציאל מבוזבז ,  עד לדעיכה הסופית .
 
פקקים בצומת השרון
עומאר סניד מכנה אותו  " למאר אודום הישראלי ",  אבל הקריירה של שרון ששון על פרשת דרכים .  האם אלבה תהיה נקודת מפנה ? 

