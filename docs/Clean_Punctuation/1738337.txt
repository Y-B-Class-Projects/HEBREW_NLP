גוטמן : " פעם הקהל היה מסתפק ב-0:1 "
 מאמן הפועל ת"א התייחס לירידה אחורה בניצחון על נתניה : " היום שואלים כמה חתיכות ניתן ".  עטר : " מאוד מרוצה מאיך ששיחקנו "
 צילום ועריכת וידאו :  קובי אליהו
אחרי ארבעה הפסדים רצופים חזרה הפועל תל אביב לנצח ,  כאשר גברה הערב  ( שבת )  1:3 על מכבי נתניה באצטדיון הקופסא .  האדומים נהנו משערים של שלושת החלוצים - טוטו תמוז ,  בן סהר ואיתי שכטר - ועשו את המוטל עליהם ,  בתקווה לצאת סוף סוף לדרך חדשה ומוצלחת יותר .  מנגד ,  מכבי נתניה הסימפטית תישאר עם המחמאות בלבד ,  כאשר ראובן עטר ,  שנחל את הפסד הבכורה שלו בליגה העונה ,  בהחלט יכול לקחת גם מהמשחק הזה מספר דברים חיוביים .
" מי שראה את המשחק נגד ליון ראה קבוצת כדורגל טובה ,  מה שהיה חסר לנו מול קרית שמונה זה מלחמה ,  והיום ידענו לבוא למגרש קשה מאוד נגד קבוצה טובה ונתנו מלחמה ",  אמר מאמן האדומים ,  אלי גוטמן בסיום .  בהתייחסו לירידה אחורה אחרי שעלו ליתרון מוקדם ,  אמר מאמן האלופה : " פעם הקהל שלנו היה אומר לי ש-0:1 קטן זה מספיק לו ,  והיום שואלים אותי בבלומפילד כמה חתיכות ניתן לפני משחקים כמו נגד קרית שמונה .  זאת בדיוק הבעיה ועל זה אנחנו מדברים .  לשטוף את המגרש ולכבוש שערים זה לא מספיק ,  צריך לעשות גם הגנה ,  והיום עשינו הגנה ". 
טוטו תמוז ,  שעלה בהרכב במקום בן סהר ,  הבקיע ושיחק היטב ,  הוסיף : " לאט לאט הכל מתחבר לנו ,  זה הולך קשה אבל אני שמח מאוד שבמגרש כל כך קשה מול קבוצה נמרצת כמו נתניה הראנו הרבה אופי ,  ואני מקווה שזה רק ימשיך .  יש תחרות טובה על ההרכב ,  יש מאמן שמרכיב את ה-11 הכי טובים ,  ואני מקווה שמי שיהיה הכי טוב ישחק ". 
עמרי קנדה התייחס לביקורת על משחק ההגנה של קבוצתו ,  שנשמעה לפני המשחק : " אם יש ביקורת על משחק ההגנה צריך לשאול את המאמן .  כל הקבוצה נמצאת בתקופה פחות טובה ,  אבל היום הכי חשוב לצאת עם הניצחון .  היה לנו קצת קושי מבחינת כושר ,  אבל שחקנים נלחמו בשביל התוצאה וזה מה שחשוב .  היינו צריכים את הניצחון הזה אחרי תקופה לא כל כך טובה .  הניצחון הזה יעשה לנו טוב ". 
מנגד ,  ראובן עטר נשאל בסיום על השיפוט של איתן תבריזי ,  שמנע מהמארחת החביבה פנדל ברור במחצית הראשונה . " אני מכיר את תבריזי הרבה שנים והוא שופט טוב ,  יכול להיות שהוא טעה ושזה עלה לי ביוקר בנקודות ,  אבל הוא לא רצה לטעות ואין מה לעשות ",  אמר המאמן הנתנייתי .  
באשר לקבוצתו ולמשחק שהציגה הערב ,  הוסיף עטר : " אני מאוד מרוצה מאיך שהקבוצה נראתה ושיחקה .  ידענו שהפועל יבואו עם מומנטום מטורף אחרי מה שעבר עליהם .  קיבלנו שני שערים דומים מאוד ונצטרך ללמוד מהם .  אני קונה הפסד כל חמישה משחקים ,  זו הסיבה שאני מאוד שמח שהקהל הריע לשחקנים בסיום ,  וגם אני ארים להם את הראש כדי שימשיכו באותו קצב ". 
 קובי דג'אני ,  שכבש את שער הניחומים של הקבוצה הערב מהנקודה הלבנה ,  הוסיף : " היינו טובים מאוד היום ,  אבל כנראה שנגד הפועל תל אביב זה לא מספיק .  חבל שסיימנו את המשחק הזה בלי נקודות .  אנחנו קבוצה צעירה ויש לנו עוד דרך ארוכה ". 

גוטמן : " פעם הקהל היה מסתפק ב-0:1 "
 מאמן הפועל ת"א התייחס לירידה אחורה בניצחון על נתניה : " היום שואלים כמה חתיכות ניתן ".  עטר : " מאוד מרוצה מאיך ששיחקנו "
 
