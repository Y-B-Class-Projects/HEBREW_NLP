המיתון מכה בסופרבול
מחירי פרסומות הטלוויזיה בשידור משחק הסופרבול ,  גמר ליגת הפוטבול של ארה"ב ,  צפויים לרדת בפעם השנייה מעולם בעקבות המיתון הכלכלי
מחירי פרסומות הטלוויזיה בשידור משחק הסופרבול ,  גמר ליגת הפוטבול של ארה"ב ,  צפויים לרדת בפעם השנייה מעולם בעקבות המיתון הכלכלי .  המחיר ששילמו מפרסמים עבור שידור פרסומת בת 30 שניות במשחק הסופרבול ,  שייערך ביום ראשון וישודר ברשת הטלוויזיה CBS ,  היה בטווח של 2.5-2.8 מיליון דולר - פחות ממחיר של 3 מיליון דולר בסופרבול של שנה שעברה ,  לפי דיווחים בארה"ב .  
עם זאת ,  לפי דיווחים אחרים חלק מהמפרסמים נדרשו לשלם 3 מיליון דולר עבור פרסומת ספוט בת 30 שניות ,  והכנסות CBS מפרסומות עשויות בסופו של דבר להשתוות לאלו של NBC משידור הסופרבול בשנה שעברה ,  אשר הסתכמו ב-224 מיליון דולר .  CBS גם סיימה למכור את כל זמן הפרסום בסופרבול שבוע מוקדם יותר משעשתה זאת רשת NBC בשנה שעברה .  לפי ההערכות ,  צפויים לצפות השנה בסופרבול בטלוויזיה מספר שיא של 100 מיליון בני אדם .  
מספר מפרסמים שבאופן מסורתי רוכשים זמן פרסום בסופרבול ,  ייעדרו השנה בשל המשבר הכלכלי ,  בהן יצרניות המכוניות ג'נרל מוטורס  ( שזו תהיה לה השנה השנייה בה היא נעדרת מהסופרבול )  ופורד ,  וענקית המשקאות הקלים פפסיקו ,  אשר לא תפרסם את המותג פפסי או כל משקה אחר מתוצרתה במשחק בראשונה זה 23 שנים ,  לאחר שהוציאה לא פחות מ-254 מיליון דולר על פרסומות ששודרו במשחקי סופרבול במהלך שני העשורים האחרונים .  
בין החברות שכן יפרסמו במהך הסופרבול נימנות ענקית השבבים אינטל ,  מוטורולה ,  יצרנית משחקי הוידיאו אלקטרוניק ארטס ,  הברוקר המקוון אי-טרייד ,  ויצרניות המכוניות הונדה ,  יונדאי ,  פולקסווגן וקרייזלר .  גם הממשל האמריקאי נימנה על המפרסמים בסופרבול ,  ולשכת מפקד האוכלוסין של ארה"ב שילמה לפי הדיווחים 2.5 מיליון דולר עבור פרסומת ספוט של 30 שניות .  
סך ההכנסות מפרסומות טלוויזיה במשחקי סופרבול מאז שנת 1990 הגיע ל-2.17 מיליארד דולר אשר שולמו עבור 1,400 פרסומות על ידי 210 מפרסמים .  
CBS ספגה בשבוע החולף ביקורת על רקע החלטתה בשלהי ינואר לסרב לשדר פרסומת של אתר היכרויות להומוסקסואלים ManCrunch.com במהלך משחק הסופרבל .  החברה נימקה את סירובה באמתלה של מדיניות של אי-שידור פרסומות שנויות במחלוקת .  עם זאת ,  כעבור מספר ימים חל מהפך במדיניות הרשת ,  ו-CBS הודיעה כי במסגרת המשחק תשודר פרסומות של ארגון פוקוס און דה פמילי  ( Focus on the Family )  ,  המתנגד לביצוע הפלות .  
ההחלטה גררה ביקורת חריפה מצד ארגוני נשים בארה"ב ,  אשר ציינו כי הרשת אימצה קו פוליטי שמרני ודוגמת במדיניות מפלה .  בעבר סירבה הרשת גם לשדר פרסומות של ארגון MoveON.org ושל  " הכנסיה המאוחדת של ישו "   ( UCC )  ,  הידועים בעמדותיהם הליברליות ,  וכן של ארגון זכויות בעלי החיים PETA .  
בפרסומת של אתר ManCrunch שנדחתה על ידי CBS נראים שני גברים צופים בסופרבול בטלוויזיה .  בעודם לוקחים חטיפים מקערה המונחת על השולחן לפניהם ,  אצבעותיהם מתחככות זו בזו ,  והמגע החטוף גורם לתשוקותיהם להתלהט ,  והשניים מתחילים להתגפף .  
אין זו הפעם הראשונה שגופים עסקיים מעדיפים להימנע מהצגת פרסומות בהן נראים בני זוג הומוסקסואלים ,  מחשש לפגיעה ברווחיהם .  כך למשל ,  בקיץ 2008 ,  יצרנית הקטשופ היינץ הורידה משידור פרסומת טלוויזיה בבריטניה בה נראו שני גברים מתנשקים ,  בעקבות לחץ מצד גורמים המתנגדים ליחסים הומוסקסואלים .  הפרסומת לא שודרה מלכתחילה בארה"ב ,  אשר בה פועלים ארגונים שמרנים בנחישות רבה יותר נגד גורמים עסקיים הנתפסים כתומכים באורח חיים הומוסקסואלי .  
שנתיים קודם לפרשת היינץ ,  הפסיקה ענקית הרכב פורד לפרסם מודעות בכתבי עת המיועדים לציבור ההומוסקסואלי בארה"ב ,  בעקבות לחץ מצד ארגונים נוצרים שמרנים .  במקרה אחר ,  קראו ארגונים דתיים לחבריהם למשוך את כספיו מבנק ולס פארגו בעקבות תמיכתו בארגונים הומוסקסואלים .
 
המיתון מכה בסופרבול
מחירי פרסומות הטלוויזיה בשידור משחק הסופרבול ,  גמר ליגת הפוטבול של ארה"ב ,  צפויים לרדת בפעם השנייה מעולם בעקבות המיתון הכלכלי

