 " עוגת הפרסום תחזור ב-2010 לממדיה מלפני המשבר "
 מניתוח של חברת הייעוץ TASC עולה כי ב-2009 ירד היקף הפעילות של ענף הפרסום ב-4% והסתכם בכ-4 מיליארד שקל ;  היקף הפרסום במנועי חיפוש עקף את הפרסום בבאנרים ;  ב-TASC מעריכים : " 2010 תהיה שנת שיא בהכנסות הטלוויזיה המסחרית "
 המשבר הכלכלי גרם לשוק הפרסום להצטמצם ב-4% ב-2009 ,  והיקפו הסתכם בכ-4 מיליארד שקל - כך עולה מניתוח שנתי שערכה חברת הייעוץ האסטרטגי TASC .  עם זאת ,  ב-TASCמעריכים כי ב-2010 יחזור שוק הפרסום לממדיו מלפני המשבר ואף יגדל מעט - והיקפו יסתכם בכ-4.15 מיליארד שקל .  
TASCמתמחה בתחום המדיה .  בין לקוחותיה ,  שלהם היא מספקת ייעוץ שיווקי-כלכלי ,  נמנים זכיינית ערוץ 2 קשת ,  האתר וואלה ,  קבוצת בזק  ( לרבות yes )  ,  רשות השידור וקבוצת הארץ themarker .  הניתוח ,  שהתבסס על נתונים שאספה בשוק הישראלי ,  בחן את הפרסום בטלוויזיה ,  בעיתונים ,  באינטרנט ובשאר אמצעי המדיה - לרבות הכנסות מתוכן שיווקי ומפרסום במנועי חיפוש .  
הכנסות גופי המדיה המוצגות בניתוח הן ברוטו .  יש להפחית מהן עמלות בהיקף 27%-30% שמשלמים הגופים למשרדי הפרסום ,  מתוכם 9%-12% שמחזירים המשרדים ללקוחותיהם .  בשוק הפרסום מעריכים ,  כי היקפו האמיתי של שוק הפרסום - כלומר ,  היקף התקציבים שמנהלים משרדי הפרסום - קטן מהנתוני TASC . 
" TASC מנתחת את שוק הפרסום לפי ההכנסות ברוטו של גופי המדיה ",  מסביר מנכ"ל TASC ועורך המחקר ,  אילן שחורי . " הפערים בין הערכות משרדי הפרסום לגבי היקף השוק לבין ההערכות של TASC נובעים בין השאר מהעמלות שמחזירים משרדי רכש המדיה למפרסמים .  להערכת TASC ,  היקף העמלות שמשלמים משרדי הפרסום מגיע לכ-800 מיליון שקל בשנה - מהם כשליש חוזר למפרסמים הגדולים .  אם נפחית את הסכומים האלה מהיקף שוק הפרסום ברוטו ,  נקבל הוצאה מצרפית של כ-4 - מיליארד שקל מצד המפרסמים ".  
הפער בין ההערכות נובע גם מהקושי במדידת קנייה ישירה של מדיה ,  שלא דרך משרדי רכש . " להערכת TASC ,  כשני שלישים מתקציבי הפרסום עוברים דרך משרדי רכש המדיה של משרדי הפרסום ,  והשליש הנוסף נרכש ישירות מגופי המדיה ",  אומר שחורי . " הרכישה הישירה נהוגה בעיקר בעיתונים המקומיים ,  ברדיו האזורי ,  בשלטי החוצות ובאינטרנט .  היא יכולה להסביר חלק גדול מהפערים ,  כי אין נתונים לגביה אצל משרדי רכש המדיה ואיגוד המפרסמים ".  
" שוק האינטרנט המשיך לצמוח באופן מרשים גם ב-2009 ,  למרות המשבר ",  אומר שחורי .  לפי TASC ,  ב-2009 היה האינטרנט מדיית הפרסום השלישית בחשיבותה ,  עם נתח של 21% משוק הפרסום .  מדובר בגידול של פי שניים בערך לעומת 2006 .  
מהניתוח של TASC עולה כי ההכנסות של אתרי האינטרנט מפרסום עלו ב-2009 ב-14% והסתכמו ב-910 מיליון שקל  ( ברוטו )  .  לפי ההערכות ,  ב-2010 יצמחו ההכנסות ב-10% נוספים ויסתכמו במיליארד שקל .  הנתונים מתייחסים להכנסות מבאנרים ,  פרסום בווידאו ופרסום במנועי חיפוש לשוק הישראלי .  
בשנים האחרונות מתחזק הפרסום במנועי חיפוש בכל העולם ,  וגם בישראל ,  לעומת הפרסום בפורטלים באמצעות באנרים ווידאו .  הפרסום באמצעות וידאו אמנם צומח גם הוא ,  אך בקצב אטי יותר .  שחורי מעריך כי ב-2010 יתגבשו ארבע קבוצות בולטות ,  שיובילו את האינטרנט בישראל .  שתיים מהן יהיו מקומיות - קבוצת אתרי וואלה וקבוצת אתרי ynet ;  ושתיים יהיו בינלאומיות - קבוצת גוגל וקבוצת נענע ,  מיקרוסופט ופייסבוק .  לאור זאת נראה כי האתרים שעדיין אינם משויכים לאחת הקבוצות - ובהם mako ,  תפוז וספורט 5 - יצטרכו לחבור לאחת מהן כדי להתמודד על נתח מהפרסום באינטרנט . 
" התגבשות הקבוצות תביא לכך שאתרים ימכרו במשותף פרסומות - דבר שיוביל לשיפור במחירים ולעלייה בהכנסות ",  אומר שחורי . " איחוד מערכי המכירה של הפרסום באינטרנט יהיה גורם דומיננטי בהמשך צמיחתה של המדיה הזאת ".  
שחורי מתייחס גם לפרסום בסלולר ,  ואומר כי המודל העסקי של הפרסום בתחום זה מתחיל להידמות לזה שבאינטרנט : " יש ניצני פעילות המתבססת על הכנסות מפרסום סלולרי של יצרניות התוכן ,  אבל זה תהליך שיימשך הרבה שנים ויתחזק לנוכח הגידול בנתח המכשירים החכמים .  האתרים יתחילו לפתח תוכן סלולרי שממנו ירוויחו מפרסומות ,  על רקע מאבקי העמלות בין מפעילות הסלולר לספקיות התוכן .  עם זאת ,  היקף הפרסום בתחום ב-2010 עדיין זניח ".  
" שוק הפרסום בעיתונות ספג את הפגיעה הגדולה ביותר ב-2009 ",  אומר שחורי . " כל קבוצות העיתונים ,  פרט ל'ישראל היום' ,  סבלו מירידה של 11%-15% בהכנסות מפרסום ".  
ב-TASCמעריכים כי היקף הפרסום בעיתונות ב-2010 יהיה זהה לזה של 2009 - הרבה בזכות היקפי הפרסום ב"ישראל היום ",  שלפי התחזיות ימשיכו לצמוח . " 'ישראל היום' הגדיל את החשיפה שלו ב-2009 ולקראת סוף השנה גם השיק מהדורת סוף שבוע - וכך הצליח להגדיל את הכנסותיו בניגוד למגמה ",  אומר שחורי . " ב-2010 ימשיך העיתון לבסס את מעמדו כשחקן לגיטימי במהדורות סוף השבוע ויוביל להורדת מחירים בענף ".  
בניגוד לענף הטלוויזיה ,  שאמור לשוב וליהנות ב-2010 מהכנסה דומה לזו שהיתה לו לפני המשבר ,  עולם העיתונות לא יזכה לעדנה בשנה הקרובה . " השחיקה המתמשכת בענף העיתונות ,  עודף היצע של שטחי פרסום ומאבקים על נתח שוק ימנעו מהעיתונים להציג התאוששות הדומה לשאר הענפים בשוק ",  מעריך שחורי . " התגברות התחרות תוביל לירידה במחירים ותקשה על שוק העיתונות להתאושש מהפגיעה הקשה שספג ב-2009 ".  
מהניתוח של TASC עולה כי קבוצת הארץ ,  שאינה מפרסמת דו"חות בשל היותה חברה פרטית ,  כבשה בשנים האחרונות את המקום השני בשוק מבחינת היקף ההכנסות מפרסום - ובכך עקפה את  " מעריב ".  תהליך זה החל לפני כחמש שנים ,  עם השקת העיתון הכלכלי היומי themarker ,  ותרמה לו גם הירידה בכוחו של  " מעריב ".  נתח השוק של קבוצת הארץ גדל גם על חשבונו של  " גלובס ".  
ב"הארץ "  סירבו להגיב לדברים ומסרו כי מדובר בחברה פרטית .  מ"ידיעות אחרונות "  לא נמסרה תגובה .  ב"מעריב "  סירבו להתייחס לדברים .
 המשבר הכלכלי השפיע ב-2009 על המשק כולו ,  וחברות רבות הקטינו באופן משמעותי את תקציבי הפרסום .  עקב כך ירדו הכנסות ענף הטלוויזיה מפרסום בכ-4.5% - ל-1.52 מיליארד שקל ברוטו .  עם זאת ,  ב-TASC מעריכים כי ב-2010 יעלו הכנסות הטלוויזיה בכ-6% ל-1.61 מיליארד שקל - ויפצו את זכייניות הערוצים 2 ו-10 על ההכנסות הנמוכות יחסית בשנה שעברה .  
המחצית הראשונה של 2009 היתה עגומה למדי בעבור זכייניות הטלוויזיה ,  לאור ההקפאה של חלק ניכר מתקציבי הפרסום .  ואולם לקראת הקיץ ,  לאחר שהבינו שעיקר המשבר הפיננסי כבר חלף ,  החלו המפרסמות להפשיר תקציבי פרסום - והטלוויזיה נהנתה שוב מביקושים גבוהים יחסית לזמן אוויר לפרסום . 
" ענף הפרסום בטלוויזיה נפגע מכך שתקציבי הפרסום ל-2009 נקבעו בתחילת השנה ובעיצומו של המשבר ולכן היו נמוכים יחסית ",  אומר שחורי . " לקראת סיום השנה החלה מגמת התאוששות ,  וענף הפרסום בטלוויזיה היה המרוויח הגדול ממנה .  ב-2010 הוא יחזור לצמוח בשיעורים שאיפיינו את התקופה שלפני המשבר הכלכלי ".  
את ההתאוששות הצפויה בפרסום בטלוויזיה מנמק שחורי בכך שמפרסמות רבות ,  שניתבו ב-2009 את תקציבי הפרסום שלהן לפרסום מכירתי על חשבון הפרסום התדמיתי ,  יחזרו לפרסום תדמיתי - שעושה שימוש בעיקר בטלוויזיה .  לדבריו , " החלפת ימי השידור בין זכייניות ערוץ 2 ,  שבעקבותיה עברה קשת לשדר ארבעה ימים בשבוע ,  תהיה זרז נוסף לגידול בפרסום בערוץ 2 .  2010 תהיה שנת שיא בהכנסות של זכייניות הטלוויזיה המסחרית ".  

" עוגת הפרסום תחזור ב-2010 לממדיה מלפני המשבר "
 מניתוח של חברת הייעוץ TASC עולה כי ב-2009 ירד היקף הפעילות של ענף הפרסום ב-4% והסתכם בכ-4 מיליארד שקל ;  היקף הפרסום במנועי חיפוש עקף את הפרסום בבאנרים ;  ב-TASC מעריכים : " 2010 תהיה שנת שיא בהכנסות הטלוויזיה המסחרית "
 
