הם מכחישים :  מדוע להתעקש על מערת המכפלה 
בישיבת הממשלה המיוחדת שהתקיימה בתחילת השבוע בתל חי הוחלט כי 150 אתרים יזכו לטיפול מיוחד של התוכנית לשימור אתרי מורשת .  בעקבות  " זעם המתנחלים "  הוחלט ברגע האחרון להוסיף לרשימה עוד שני אתרים שאיתרע מזלם והם מצויים מעברו האסור של הקו הירוק .  כך מצאו עצמם מערת המכפלה וקבר רחל חוסים בצילן ההיסטורי של שכונת מונטיפיורי בתל אביב ותחנת הרכבת בירושלים .  
המהלך ,  כצפוי ,  עורר סערה .  ב"שלום עכשיו "  זעמו על מה שהגדירו כסיכול ניסיונות השלום מצד נתניהו ,  ואילו אבו מאזן ,  בשם הערבים והאיסלאם ,  הכריז מן הצד השני כי זוהי למעשה התגרות שתוביל למלחמת דת .  
הצהרתו של אבו מאזן היא בהחלט סיבה טובה לבדוק מדוע שני אתרים אלה הם שיעוררו את מלחמת הדת .  זה לא לחינם .  שהרי אם אפשר למצוא איזו זיקה בין מערת המכפלה לאיסלאם ,  מה בקברה של אשת יעקב ישראל בן יצחק קושר אליו את המוסלמים ?  
הקשר טמון אפוא בסב ,  אברהם ,  הקבור במערת המכפלה ולצידו יצחק בנו ויעקב ישראל נכדו .  אברהם ,  כך על פי המסורת ,  נצטווה ללכת ממולדתו שבאור כשדים ולהתיישב בכנען ,  היא ארץ ישראל .  התורה מסמנת את מסלולו בארץ .  ראשיתו באלון מורה שבאזור שכם ,  משם הוא נמשך דרומה ,  אל בית אל ,  העי ,  באר שבע ,  עד ירידתו למצרים לפרק זמן מוגבל ,  שבסיומו הוא שב לארץ והתיישב באלוני ממרא הסמוכה לחברון .  משמתה אשתו ,  שרה ,  רכש אברהם בארבע מאות שקל כסף את מערת המכפלה בחברון והפך אותה לחלקת הקבורה של בניו היורשים ונשיהם ,  יצחק ,  רבקה ,  יעקב ולאה .  רחל ,  רעייתו השנייה של יעקב ,  לא נקברה בחברון ,  כך מלמד המקרא ,  אלא דווקא בדרך אפרת ,  היא בית לחם ,  משום ששם מתה בלידתה את בן הזקונים בנימין .  
אברהם ,  אם כן ,  הוא זה שקבע ,  בעקבות צווי האל ,  את סביבת מגוריה החדשה של משפחתו באזור ההר של כנען .  יורשיו של אברהם ,  המזוהים כאבות האומה היהודית ,  פועלים אף הם באותו מתחם שבליבו שוכנת מערת המכפלה ,  כלומר חלקת הקבורה המסמלת את היות חבל הארץ האמור מקום נחלתם .  קבר רחל ואתרים נוספים המוזכרים במקרא ,  כמו גם למשל קבר יוסף בנה המצוי בשכם ,  ממשיכים את אותה מגמה שלפיה אזור יהודה ושומרון הוא ערש לידתה של האומה היהודית .  
ואם כך ,  הרי ברור שהמחאה הערבית על הכלת שני הקברים הללו ברשימת אתרי המורשת כוללת זעם ואיומים .  לא משום שזו פלישה לטריטוריה הפלסטינית - אלא משום שהמאבק כאן הוא לא על מקום הקיום ,  אלא על עצם הזכות לקיום .  והכלי להשגת מטרה זו הוא הכחשה .  כלומר ,  הכחשה של עצם הזיקה ההיסטורית של העם היהודי לאותו חבל ארץ ,  זיקה המעניקה את הזכות הטבעית ליישוב יהודי בו .  
עניין זה מלמד לא רק על אופי המאבק בין שני העמים ,  שהוא בהחלט גם בעל קווים דתיים ,  כפי שזיהה אבו מאזן בחושיו החדים ,  אלא גם על חשיבותו של מקצוע ההיסטוריה כאמצעי ,  אולי הבלעדי ,  שיש ביכולתו להסביר את סיבת ישיבתנו דווקא במקום הזה .  לא משום שזוהי ארץ גזירה שאליה נמלט העם היהודי ,  אלא משום שזהו המרחב הגיאוגרפי שבו עוצבה זהותו הקולקטיבית ,  ועל כך אין ויכוח ,  בלי קשר לנכונות להגיע להסדר מדיני כזה או אחר .  

הם מכחישים :  מדוע להתעקש על מערת המכפלה 
nan
