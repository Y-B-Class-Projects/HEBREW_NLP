הכי מצליחה בספרד
גם היח"צנים הכי טובים של ריאל וברצלונה לא יוכלו לטשטש את העובדה שמה שויאריאל עושה השנה ,  לליגה ולעצמה ,  מתעלה על הכל
את האמת העגומה של הליגה הספרדית ביטא השבוע מרקוס סנה בצורה נהדרת .  אחרי שבעה מחזורים ,  ויאריאל שלו ניצבת בגאון במקום השני והיא מציגה כדורגל יפהפה .  אחרי ניצחון 0:2 של ויאריאל על אתלטיקו מדריד בתחילת השבוע ,  רוב העיתונים בספרד אפילו העיזו להכתיר אותה כ"אלטרנטיבה "  למאבק הדו ראשי על הכתר ,  משאלת הלב של מי שמשווע לקבוצה שתשבור את ההגמוניה של ברצלונה וריאל מדריד ,  אבל סנה הוותיק יודע שזה לא יקרה .
" אולי אנשים חושבים שאנחנו יכולים להצטרף לברצלונה וריאל מדריד במאבק ,  אבל אנחנו יודעים שהן לא חלק מהמלחמה שלנו ",  אמר הברזילאי-ספרדי על קבוצתו הנהדרת  ,  שתפקידה בחודשיים הראשונים של עונת 2010/11 החוויר ונדם נוכח ההד התקשורתי חובק העולם של מסי ,  רונאלדו ,  הבלאוגרנה והבלאנקוס .
 סנה צדק וכנראה שגם העיתונאים הספרדיים שקבעו שיש מתחרה שלישית על התואר ,  עשו זאת מתוך התלהבות רגעית .  ויאריאל לא תשמש העונה אלטרנטיבה במאבקי האליפות והכוחות בין שתי הענקיות המטוקבקות ,  אבל בין השורות העבות שנכתבות מיציעי העיתונאים בסנטיאגו ברנבאו וקאמפ נואו ,  היא בינתיים כן מבשרת על אלטרנטיבה אחרת  סיפור ההצלחה הכי גדול עד עכשיו בספרד .
 סיפורי הצלחה של קבוצות קטנות בדרך כלל נגמרים במהירות דומה לזו בה התחילו .  מה שמביא אליהם הם בדרך כלל צירופי מקרים או נסיבות של חבורת שחקנים שפתאום מבינים האחד את השני בצורה עיוורת ומגיעים לשיאם ,  מאמן שמפענח במדויק את הצרכים של הסגל שעומד לרשותו ובעיקר חיבור כמעט מושלם בצד המקצועי .  כשאחד מהקשרים הללו נפרם ,  בדרך כלל מתחילה הנפילה .  
אלאבס וסלטה ויגו נעלמו ממפת הליגה הבכירה בספרד אחרי כמה שנים פנטסטיות ותחזיות רבות ניבאו עתיד דומה לויאריאל ,  שאת החלק הארי בהיסטוריה שלה העבירה בליגה השלישית ובליגה הרביעית .  מבחינת אותם חזאים ,  העזיבה של מנואל פלגריני לריאל מדריד בסוף עונת 2009/10 סימנה את תחילת הסוף של ויאריאל כקבוצת צמרת ואולי בכלל בליגה הראשונה .  
המאמן הצ'יליאני אמנם רק עמד על הקווים והיה רק איש אחד בלבד ,  אבל בשנים שלו באל מדריגל ,  כפי שציין השבוע סיד לאו ב"גרדיאן ",   " הוא בנה לא רק קבוצה אלא מורשת ".  גם כששחקנים באו או עזבו ,  גם אחרי שרומן ריקלמה נזרק ליציע בבושת פנים ,  לויאריאל היו פנים וצורה .  היא שיחקה כדורגל דרום אמריקאי ,  שמבוסס על הנעת כדור איטית ומסירות קצרות ,  סגנון שהדגיש שחקנים טכניים ויצירתיים ונגמר עם ההגעה של ארנסטו ואלוורדה למועדון במקומו של פלגריני .
 ואלוורדה היה ועודנו מאמן מאוד מוערך בספרד ,  אבל הוא ביקש מהשחקנים שלו לשחק כדורגל שונה ,  לא את המשחק אליו הם התרגלו .  עכשיו הקבוצה התבססה הרבה יותר על פיזיות ,  שחקני החלק הקדמי התבקשו ללחוץ ללא הרף את ההגנות היריבות והנעת הכדור הייתה הרבה יותר מהירה והרבה פחות סבלנית .  שבעה מחזורים בתוך העונה ,  בדיוק באותה נקודה בה אנחנו נמצאים רק שנה אחורה ,  הצוללת הצהובה צללה למקום האחרון .  אלאבס וסלטה ויגו כבר קרצו ,  אבל שורה של החלטות נכונות בקומת ההנהלה החזירה את הקבוצה לחיים .
 למרות שואלוורדה הצליח לייצב את הקבוצה בהמשך העונה ,  ראשי המועדון החליטו שהשינוי שלו לא טוב דיו ושלחו אותו הביתה בינואר .  מי שהגיע במקומו היה חואן קרלוס גארידו ,  עד לא מזמן שם אלמוני גם במונחים של הכדורגל הספרדי ושמעולם לא עמד על הקווים של קבוצה בליגה הראשונה .  גארידו היה מאמנה המוצלח והמצליח של הקבוצה השנייה של המועדון וכשהוא יודע שאם לא יצליח בחודשים הספורים שנותרו עד סיום העונה ,  הוא יפספס את הצ'אנס הגדול .  הוא החזיר לויאריאל את הכדורגל המוכר שלה ולבסוף הוביל אותה למקום השביעי .  המאמן קיבל תהודה בדמות חוזה לעונה נוספת וסיפור ההצלחה נמשך לאחרונה ,  בנסיבות לא פשוטות .
 כמו קבוצות רבות אחרות ,  גם ויאריאל נקלעה בשנים האחרונות לחובות כספיים ובקיץ האחרון היא נכנסה למיני תכנית הבראה .  דייגו גודין ,  שהיה אחד מהשחקנים הטובים במונדיאל ,  נמכר לאתלטיקו מדריד ושחקנים אחרים כיוסבה יורנטה ,  רובר פירס וחאבי ונטה נמכרו או עזבו .  ההכנסות ממכירת השחקנים עמדו על כ-17 מיליון יורו ,  אבל חשוב מכך ,  ההוצאות על משכורות לשחקנים קוצצו בשליש .  
מנגד ,  הקבוצה החתימה שני שחקנים בלבד :  קרלוס מארצ'נה שעלה לה 2.2 מיליון יורו ובורחה ואלרו ,  שהגיע בהשאלה מווסט ברומיץ' האנגלית והפך לשחקן הרכש הכי טוב ומשפיע בשבעת המחזורים הראשונים .  אלא ששניים לא יכולים לכסות על העזיבה של שבעה שחקנים ומי שעשה את זה היו צעירים שמכירים כל כך טוב את המאמן גארידו ,  זכר לשיתוף הפעולה ביניהם בקבוצת המילואים .  
בויאריאל ידעו לקרוא את המפה היטב כבר לפני שנים והבינו שגם אם מפעם לפעם ינחיתו שחקנים בסכומי העברה גבוהים יחסית ,  הם לא יכולים להתחרות עם רוב המועדונים הגדולים בנושאי רכש .  לכן הם פיתחו מערכת סקאוטינג משומנת  ( סקאוט של קבוצה אחרת סיפר פעם שבכל מקום אליו הגיע בדרום אמריקה ,  נאמר לו שויאריאל כבר סיכמה עם הכישרונות הגדולים המקומיים )  ובנוסף השקיעו רבות במחלקת הנוער .  את התוצאות אפשר לראות היום .
 ההצלחה של ויאריאל אם כן ,  נובעת מהחזרה לכדורגל שהביא לה תוצאות בשנים עברו והשילוב בין שחקנים בעלי ניסיון ,  לצעירים שגדלו אצל המאמן הנוכחי .  מצד אחד סנטי קסורלה שחזר לשיאו ,  ז'ואן קאפדוילה ומרכוס סנה הוותיקים ,  נילמאר שלא מפסיק לכבוש וג'וזפה רוסי הענק ,  ומצד שני מתאו מוסאקיו שבגיל 20 תפס את מקומו של גודין בהרכב או חואן קטאלה ,  חאבייר מאטייה וג'פרסון מונטרו ,  שעקב העזיבה ההמונית בקיץ ,  הפכו לשחקני רוטציה לכל דבר ובינתיים לא מאכזבים .
" יש קבוצה שדוהרת אחרי שני הקטרים ,  ריאל מדריד וברצלונה :  ויאריאל .  קבוצה מענגת שמניעה כדור במשולשים ,  שמחוברת בצורה נהדרת ,  שהשחקנים שלה נעים כמו מלאכים ",  נכתב השבוע ב"אל פאיס "  ו-19 הנקודות של הצוללת הצהובה מתוך 24 אפשריות מהווים את פתיחת העונה הטובה בהיסטוריה של המועדון .
 מה ייצא מזה העונה ?  כאמור  לא אליפות ,  אבל אולי כן חזרה לליגת האלופות ובטוח מודל זמני להתנהלות נכונה .  בזמן שאלאבס מדשדשת בליגה השלישית ,  סלטה ויגו הפכה לחברה קבועה בליגת המשנה ודפורטיבו לה קורוניה פותחת עונה בצורה מאוד לא משכנעת ,  ויאריאל עושה הכל כדי להוכיח שהיא כאן כדי להישאר .
 
הכי מצליחה בספרד
גם היח"צנים הכי טובים של ריאל וברצלונה לא יוכלו לטשטש את העובדה שמה שויאריאל עושה השנה ,  לליגה ולעצמה ,  מתעלה על הכל

