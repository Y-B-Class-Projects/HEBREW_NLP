4 שנות מאסר לחייל שהרג נוסעת בתאונה
נוי קלדרון נהג במהירות מופרזת ,  עבר ברמזור אדום ,  התנגש בעמוד וכתוצאה מכך נהרגה לידור זאב שנסעה עימו .  ביהמ"ש : " רשלנותו של הנאשם היתה חמורה ובוטה "
 בית המשפט המחוזי בחיפה גזר היום  ( שני )  ארבע שנות מאסר בפועל על החייל נוי קלדרון ,  בן 21 מחיפה שהורשע בהריגת לידור זאב ,  תלמידה בת 15 בתאונת דרכים .  בנוסף נגזר עליו מאסר על תנאי לתקופה של 15 חודשים ,  רישיונו נפסל למשך 15 שנים ,  והוא חוייב לשלם פיצויים וקנס בסכום כולל של 55,000 שקלים .  
התאונה אירעה לפני כשנתיים בעת שהחייל נהג ברכבו במהירות מופרזת כשהוא בגילופין ,  וחצה צומת באור אדום .  מיד אחר כך ,  בהיותו במרחק של 55 מטרים מצומת הרחובות פיק"א-הראל איבד הנאשם שליטה במכוניתו והתנגש ברמזור המוצב בצומת הרחובות פיק"א-השקמה .  
כתוצאה מהפגיעה בעמוד הרמזור הושלכה לידור ממקומה במושב האחורי של הפיאט דרך החלון הימני האחורי ונהרגה מעוצמת הפגיעה .  נערה נוספת שהיתה ברכב נחבלה כתוצאה מן התאונה .
 קלדרון משרת כדפס במחלקת הוצאה לאור בבית ספר צבאי להכשרת לוחמים מזה כשנתיים .  שרות המבחן התרשם כי הנאשם מתקשה להכיל את חווית התאונה ותוצאותיה הקשות ולפיכך מתקשה לקבל אחריות עליה .  הנאשם לא ביטא כל מצוקה ולא הביע נזקקות לטיפול .  נוכח האמור לא בא שרות המבחן בהמלצה טיפולית בעניינו .
 השופט משה גלעד ציין בגזר הדין כי  " לא אאטום אוזני מלשמוע זעקותיהן של משפחות השוכלות את היקר להן מכל ,  אותם קורבנות שברגע אחד ,  בשל טעות אנוש ,  ויותר נכון כשלון אנוש ,  נגדעו חייהם .  בתאונה זו ,  נגדע פתיל חייה של לידור בטרם מלאו לה 16 שנים והתנהגותם המאופקת ,  הכואבת ,  השקטה והאצילית של הוריה במהלך המשפט ,  נשמעה בעוצמה ,  העולה על קול צעקה ". 
השופט ציין כי בליל התאונה נהג הנאשם כשברכבו שתי נערות צעירות ,  במהירות בלתי סבירה ,  העולה על המותר ,  בכביש משופע ,  חרף צעקותיה של הנוסעות שיאט או שיעצור ,  ואף חצה את הצומת הקודם לצומת בו אירעה התאונה ברמזור אדום .  כל זאת עשה על אף היותו נהג צעיר וכשהוא נתון תחת השפעת אלכוהול .  ממכלול הדברים עולה ,  כי רשלנותו של הנאשם היתה חמורה ובוטה .
 השופט דחה טענת הסנגורים כי יש להקל על נהגים צעירים אשר ביצעו את עבירתם בשל חוסר ניסיונם בנהיגה ופזיזותם ,  הנובעת מגילם הצעיר וקבע כי יש לדרוש דווקא מאותם נהגים צעירים ,  שמודעים לסיכון הרב הטמון בנהיגת רכב מנועי בכלל ,  ולחוסר ניסיונם בנהיגה בפרט ,  רמת זהירות מוגברת . " ראוי שדווקא הם ,  הנהגים הצעירים ,  כמו למשל נהגי משאיות ונהגי רכב ציבורי ,  ייזהרו עד מאוד בשל הסיכון הנובע מנהיגתם - האחד בשל גילו וחוסר ניסיונו והאחרים בשל מאפייני רכבו  וידעו ,  שאם יפרו את חובת הזהירות ייענשו בחומרה ",  אמר .  
השופט הוסיף כי  " התנהגויות כמו זו בה חטא הנאשם יש לשרש ,  בין היתר ,  באמצעות ענישה מחמירה ,  שמשמעותה ,  למעט במקרים נדירים ,  מאסר בפועל לתקופה ממושכת וזאת כדי להשיג ולו מעט הרתעה ".  השופט סיכם ואמר כי  " למרות שראוי יש לשלב את הענישה בפעילות שיקומית והתחשבות בנסיבותיו האישיות של כל נאשם .  על כל מי שאוחז בהגה לדעת כי הכביש אינו הפקר ,  יש דין ויש דיין ,  ובנוטלו חיים בשל נהיגתו הפזיזה בהשפעת האלכוהול ששתה ,  כלא ימצא ".  ליז זאב אמה של לידור אמרה לוואלה !  חדשות כי  " גזר הדין מביע מורת רוח על ערכם של חיי אדם בישראל אך השופט פסק במגבלות יכולתו כפוסק והמקום להחמרה הוא בבית המשפט העליון ".  זאב הוסיפה כי  " חבל לי שזה מה שחיי בתי שווים  ארבע שנות מאסר .  ציפיתי לנוכח המתרחש בכבישים שגזר הדין יהיה חמור בהרבה ". 

4 שנות מאסר לחייל שהרג נוסעת בתאונה
נוי קלדרון נהג במהירות מופרזת ,  עבר ברמזור אדום ,  התנגש בעמוד וכתוצאה מכך נהרגה לידור זאב שנסעה עימו .  ביהמ"ש : " רשלנותו של הנאשם היתה חמורה ובוטה "
 
