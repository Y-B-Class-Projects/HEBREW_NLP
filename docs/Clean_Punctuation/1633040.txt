להתפגר ולהתגבר
איזה יופי לג'יי ריטארד שהוא מת .  בלי זה סביר להניח שלא הרבה היו זוכים להכיר את המוזיקה המעולה שלו .  אלון עוזיאל פורמלין
אני שמח שג'יי ריטארד מת .  זה טוב שדמויות תרבות שוות ערך הולכות לעולמן .  המתחסדים יכתבו טורי הספד עצובים שמתיימרים להכיר את הנפש של ריטארד כאילו גדלו איתו בבית הספר ;  יהיה להם קשה ,  הם לא ימצאו את המילים .  המחפפים יצטטו איזה שורה משיר של ריטארד ,  יביעו תנחומיהם ויוסיפו סרטון יוטיוב או שניים לזכרו .  זה בסדר .  הכל חלק מהמשחק וסחים ,  כידוע ,  יש בכל מקום .  הפעולות הריקות הללו הכרחיות בכדי שהמוות של ריטארד יהיה בעל משמעות - הם אלו שירימו את ריטארד למעמד שלעולם לא היה מגיע אליו אם היה מזדקן בכבוד ,  ורק בזכותם אפשר להגיד שהמוות של ריטארד משמח .  בגלל האוטומטיות שבה ההמון מקדש את החיים ,  התרבות מתקדמת והטעם המוזיקלי שלנו משתבח .
 אל תיתממו ותגידו שריטארד הוא קודם כל בן אדם ושצריך לתת לגופה שלו להתקרר לפני שזורקים דעות פופוליסטיות לאוויר .  בשביל כל מי שיקרא שורות אלו ,  ריטארד הוא לא יותר מעוד מוצר תרבות .  נכון ,  הוא פונה לפלח קטנטן מהאוכלוסייה וכן ,  הוא היה מאוד מוכשר ,  אבל הוא עדיין עוד משהו שצרכנו .  באוקטובר ,  כשהלהקה של ריטארד נטשה אותו והוא כתב בטוויטר  " שילכו להזדיין ,  הם ילדים עשירים משעממים שלא יודעים לנגן בכל מקרה ",  אף אחד לא כאב את הכעס שלו או תהה מה בדיוק עובר עליו כשננטש בפעם המי-יודע-כמה בחייו .  זו היתה אנקדוטה משעשעת שחיזקה את מה שידענו  ( ורובנו אגב ,  לא ידענו )  על הפרסונה הציבורית של ריטארד ותו לא .
 אעצור שניה בכדי לספק מעט רקע לאלו שבקרוב יגידו שריטארד הוא אחד מהאמנים הגדולים של דורנו .  ריטארד נולד בממפיס ,  טנסי ב-1980 תחת השם ג'ימי לי לינדזי ג'ונייר .  בגיל 15 הוא עזב את בית הספר והשקיע את רוב זמנו ביצירת מוזיקה .  הוא עשה גאראג'-רוק ,  Pאנק וסינת'-Pאנק באווירת DIY שמקדשת את הלואו-פיי .  בניגוד לסטיגמה ,  לא ידועות שום התמכרויות או נטיות נרקוטיות בעברו של ריטארד .  את הבריחה מהבעיות בבית ,  מהאלימות של אביו ומהדחייה של החברה הוא הביע בעזרת גיטרת וי שחצנית .  הוא הקליט המון והשתתף בלא מעט הרכבים  ( המוכרים יחסית שבהם הם הריטארדס והלוסט סאונדס )  .  המוזיקה שלו תמיד היתה אגרסיבית והוא אהב להשתולל על הבמה .  בעצם ,  כבר בשנות ה-90 החל ריטארד להיות אחד מדמויות הגארג' הפוריות והמוצלחות ביותר בארה"ב ,  אבל כמעט ואף אחד לא היה מודע לכך עד ל-2006 .
 ואז הגיע אלבום הסולו הראשון והמצוין שלו  " Blood Visions "  ואיתו הביקורות המחמיאות ותשומת הלב .  השמנמן הזה ,  עם השיער הפרוע שלו ,  הצטייר כיוצר עם דפיקות קלאסית אך ייחודית למדי .  הוא נתפס כדמות אבודה וטעונה מסרט של לארי קלארק וירק ארס לכל כיוון .  מטאדור ,  לייבל האינדי הגדול ,  הבין את הפוטנציאל ,  החתים את ריטארד והוציא לו מספר רב של 7 אינצ'ים ,  שלבסוף התווספו לשתי האסופות  " Singles 06-07 "  ו"Matador Singles '08 ".  שנה שעברה הגיע  " Watch Me Fall ",  האלבום המלא של ריטארד במטאדור והריליס הכי מופק ופופי שלו .
 ריטארד לא אהב שמצמידים שמות ז'אנרים למוזיקה שלו ואמר שהוא בסך הכל עושה פופ רועש ,  אבל רק ב"Watch Me Fall "  אפשר היה להבין למה הוא מתכוון .  הוא הלך אחורה לבאזקוקס ,  ספג השפעות Twee ויצר אלבום שנגיש כמעט לכל אוזן .  זו היתה פסגת היצירה שלו - זו שמספיק פשוטה וכיפית בכדי להגיע לקהל הרחב ,  אך שעדיין אי אפשר להאשים אותה בחנפנות .  סביר להניח שאלבום טוב יותר הוא כבר לא היה מוציא .  אחרי מסלול כמו שלו ,  אמנים בדרך כלל לא ממציאים עצמם מחדש ,  ולכן ,  או שהוא היה מתדרדר או שהיה נעמד במקום .  ריטארד היה דועך לאיטו ומדי פעם היו מזכירים אותו באיזה ניימדרופינג של השפעות .  
למזלו ולמזלנו ,  זה לא קרה וביום רביעי השותף של ריטארד לדירה מצא אותו במיטתו ללא רוח חיים ,  כשהוא בן 29 בלבד .  לשבריר שנייה היו שמועות על רצח וחבריו הקרובים בכלל טוענים שהוא מת משפעת ,  אך עד שתצא הודעה רשמית מנתיחת המשטרה לא באמת נדע מה קרה שם .  האמת ,  זה גם לא משנה את התוצאה הסופית .  עכשיו ,  הודות למלאך המוות ,  הרבה יותר אנשים יידעו מיהו ג'יי ריטארד ויכירו את המוזיקה המעולה שלו .
 זה נשמע קר ,  אבל מוות זה לא אסון גדול כל כך .  זה דבר טבעי ,  מהחיים .  בני אדם נעלמים ,  אך התרבות נשארת לנצח - בעיקר אם עושים לה את הגלוריפיקציה הנכונה בעקבות מוות לא צפוי .  הרי לכל מוצר תרבות יש תאריך תפוגה ומוזיקאים צריכים להתחיל לקפל את הבסטה אחרי שנים בודדות ולהשאיר אותנו רעבים לעוד .  ברור שיש יוצאי דופן - ג'יי זי הוא דוגמא טובה לכך - אך העובדה שאין רבים שאפשר לנקוב בשמם מוכיחה את הנקודה .  עם קצת מזל ,  המוות המוקדם של ריטארד ירחיק אותו מבאר השיכחה ,  יאדיר את שמו וישים את אלבומו האחרון על מדפי דיסקים רבים לצד אליוט סמית וניק דרייק .  אם אתם שואלים אותי ,  הרבה יותר מגיע לו להיות שם .
 כששאלו את ריטארד אם הוא לא מפחד לשרוף עצמו עם כמות הריליסים שהוא מוציא הוא ענה : " אני הולך להתאדות ,  אני בהחלט לא הולך להישרף .  בכדי להישרף צריך אש גדולה ,  פיצוצים .  זה לא הולך לקרות לי .  אני פשוט אדעך עד שאגיע לאנונימיות גבוהה יותר מזו שהתחלתי איתה ".  מסתבר שהוא טעה .  ריטארד לא הולך להישרף או להתאדות והכל בגלל הדבר המר-מתוק הזה שקוראים לו מוות .
 
להתפגר ולהתגבר
איזה יופי לג'יי ריטארד שהוא מת .  בלי זה סביר להניח שלא הרבה היו זוכים להכיר את המוזיקה המעולה שלו .  אלון עוזיאל פורמלין

