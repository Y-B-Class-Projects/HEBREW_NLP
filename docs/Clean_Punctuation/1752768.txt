פיסה מפסגת העולם
הלנה לומלסקי סיימה שנקר ,  עברה לאנטוורפן וקיבלה 300 אלף יורו רק בגלל שהיא מעצבת מהממת .  ועד שתלמדו להעריך טעם טוב מהו - ראיון
סביר להניח שהלנה לומלסקי ,  לא זוכרת בבהירות של ממש את המפגש שלה עם ז'אן פול גוטייה לפני כשבועיים בברצלונה ,  שהרי הוא נערך במסגרת טקס בו העניק לה גוטייה פרס בגובה 300 אלף יורו ,  לאחר שזכתה במקום הראשון בתחרות המעצבים הצעירים  " אל-בוטון "   ( El Botón )  .  גוטייה שימש כאחד השופטים הבכירים של התחרות הבינלאומית שנערכה בברצלונה ב-20 באוקטובר ,  המתקיימת כל שנה וחצי מטעם רשת האופנה מנגו ,  כשביציע השופטים אפשר היה למצוא גם את סקרלט ג'והנסון ,  הפרזנטורית של הרשת ,  ונציגים שונים מרחבי עולם האופנה . 
" היינו כל עשרת הפיינליסטים בחדר קטן ",  משחזרת לומלסקי ,  בעברית מעורבת באנגלית ובמבטא המסגיר את מוצאה האוקראיני ,  את הרגעים לפני ההכרזה על הזוכה בתחרות . " זה ממש כמו אוסקר .  אתה צריך לעמוד על הבמה ,  ליד דוגמנית שלובשת את אחד הלוקים שלך .  ואז הגיעה המעטפה ..  ."  ,  היא מספרת בראיון טלפוני מאנטוורפן .
 התחרות שהתקיימה השנה בפעם השלישית ,  היא הזדמנות גרנדיוזית עבור מעצבים המתחילים את דרכם בתעשיית האופנה לחצות את מסך האנונימיות .  נציגים מחמישה בתי ספר לעיצוב אופנה מרחבי העולם ,  יחד עם צוות שופטים ,  בוחרים מבין הנרשמים הרבים ,  עשרה מועמדים סופיים ,  שעיצבו בעברם לפחות שתי קולקציות ועבדו לפחות שלוש שנים בתעשיית האופנה .  כל אחד מהפיינליסטים קיבל 18 אלף יורו לטובת האתגר  עיצוב קולקציה של 10 פריטים לרשת האופנה מנגו .  המנצח ,  כאמור מקבל במתנה סכום אסטרונומי ,  הנחשב לגבוה ביותר בתחרויות מסוג זה ,  ואפשרות לעצב לרשת קולקציית קפסולה שתימכר בסניפיה ברחבי העולם .  
הקולקציה הזוכה של לומלסקי  ( שבגדים בעיצובה כבר אפשר לקנות באנטוורפן ובטוקיו )  ,  מסמנת כבר במבט ראשון את האיכויות שלה - שילוב מרתק וחמקמק בין שימוש יצירתי בטכניקה מורכבת ובין בגדים לבישים .  בעוד שמעצבים רבים מנפקים קולקציות מרהיבות ,  אך בלתי לבישות ,  ומנגד ,  אחרים יוצרים אופנה פרקטית ,  אך חסרת חזון ,  קל להבין מדוע זו חורגת מהתמהיל המוכר .  חלק מרכזי בקולקציה הוקדש לפיתוחים שנוצרו בדיגום חופשי ופריטים בעלי נפח תלת מימדי ,  כמו למשל עליונית מרובת קפלים עשויה בד שקוף בצבע שוקולד או מכנסונים תפוחים בוורוד בהיר .  לומלסקי גם דאגה לשלב בפריטים דיטיילים המדמים חבלים ורשתות ,  שהוסיפו לאוסף המעודן ,  הקליל האוורירי רוח אולטרה-מודרנית ומפוסלת .  משהו ,  שיש בו מושג של  " אינדיבידואל ואינטלקטואל ",  כדבריה .  
הדבר המהדהד ביותר בזמן השיחה עם לומלסקי בת ה-35 היא ההבנה כי סביר להניח שהצלחה משמעותית ,  היא לא אופציה עבור מעצבי אופנה שבוחרים להישאר בארץ .  ההיסטוריה מלמדת שצריך להרחיק עד מעבר לים ולומלסקי ,  מסתבר ,  כמו אלבר אלבז או אבשלום גור ,  נאלצה לעשות את אותו הדבר .  
היא עלתה לארץ בשנת 1994 ,  וסיימה את מסלול עיצוב האופנה בשנקר בשנת 2000 .  עם סיום הלימודים היא מעידה שעוד ניסתה ליצור קו קטן משלה אצל חיה ניר  ( בעלת הבוטיק כתומנטה לשעבר )  ,  אך מהר מאוד הבינה עד כמה קטן וקשה השוק המקומי ועד כמה רחוקה המשימה מלהיות בת השגה .  היא עברה לסטודיו לעיצוב של נעמה חסין ,  בתה של טובהל'ה חסין ובעלת המותג טובהל'ס ,  עד שהגיעה נקודת המפנה של שנת 2002 ,  אז עזבה לומלסקי את ישראל ועברה לגור עם בעלה באנטוורפן .
" רציתי לעשות תואר מאסטר  ( M.A .)  באופנה ",  היא מספרת על הכוונה המקורית , " אבל לא היה קיים אז תואר כזה והייתי צריכה להתחיל מחדש .  אז התחלתי ללמוד שוב עיצוב אופנה ".  היא נרשמה לאקדמיה המלכותית לאמנויות יפות ,  אחד מבתי הספר הנודעים לעיצוב אופנה  ( מבין בוגריו מרטין מרג'יאלה ואן דמולמיסטר )  ,  למרות שכבר אחזה בתואר . " בגלל זה באתי .  מאוד אהבתי מעצבים בלגיים ",  היא מנסה להסביר את הרציונל מאחורי הצעד והמעבר לבלגיה . " אבל לא הבנתי עד כמה זה קשה להתקבל וכמה זה קשה ללמוד שם .  הייתי אז בת 27 ,  ואמרו לי במבחנים שאני כבר מבוגרת מידי והאם זה לא מאוחר מידי כדי להתחיל מהתחלה ?  ". 
מסתבר שמאוחר זה לא היה  כסטודנטית היא זכתה לפרסום והערכה ,  אבל המאבק למצוא את המקום שלה בעולם האופנה עדיין לא הסתיים .  למרות שגם בתקופת לימודיה ,  וגם בחזונה ?  ,  היא כיוונה לאופנת גברים ,  לומלסקי הבינה כי היא צריכה להתבסס קודם באופנת נשים ,  לפני שתוכל להוציא לפועל את הטכניקות המורכבות של חייטות גברים מסורתית .  עם סיום הלימודים ,  בשנת 2006 ,  היא עברה לעבוד בבית אופנה מקומי המתמחה בעור ופרווה . " זה היה מאוד נחמד ,  כי אני אוהבת עור ,  אבל הבנתי שמאוד קשה לחדש בחברה מסחרית ".  
מהמקום הזה ,  פעלה לייסד את הקו הנושא את שמה  Lena Lumelsky . " מצאתי השקעה לפיתוח משהו משלי .  היו אלה חברים שלי ,  שרצו לפתוח חנות חדשה .  בעצם ,  לא חנות ,  אלא פלטפורמה למעצבים ואמנים ".  המיזם נקרא RA ,  והוא מעין קבוצת-השקעה במעצבים צעירים הממוקמת באנטוורפן ,  שמממנת את עבודתם ,  ומאפשרת להם ליצור ,  להציג ולמכור .  בזכותם ,  היא זכתה להציג בפברואר האחרון בשואו-רום בפריז ,  ולהעמיד שתי קולקציות לנשים ,  מלבד זו למנגו .  סוף סוף ,  לומלסקי יכולה לומר בוודאות שיצרה משהו יציב ,  שיש בו  " חתימה משלי ".  
- עכשיו ,  עם הפרס ,  ועם הפרסום ,  אולי הדבר אחרון שאני יכול לשאול הוא האם את מתכוונת לחזור לישראל ?  
" אני לא יודעת .  הבנתי שזה לא חכם לנסות להסביר לאנשים מה זה טעם טוב .  אני אחזור אם אבין איך עושים בגדים יפים גם למזג האוויר ולמנטליות בארץ .  כי בארץ אוהבים את החיים עצמם ,  ולא את האימג' שלהם ,  כמו באירופה ". 

פיסה מפסגת העולם
הלנה לומלסקי סיימה שנקר ,  עברה לאנטוורפן וקיבלה 300 אלף יורו רק בגלל שהיא מעצבת מהממת .  ועד שתלמדו להעריך טעם טוב מהו - ראיון

