הרמטכ"ל הדיח את תא"ל תמיר מצה"ל
למרות שתא"ל משה  ( צ'יקו )  תמיר זוכה ,  ובמהלך משפטו אף שלח הרמטכ"ל מכתב המשבח את פועלו של תמיר ,  הודיע גבי אשכנזי כי החליט להדיחו .  החלטת הרמטכ"ל מרמזת על החלטה דומה שעשוי אשכנזי לקבל גם לגבי תא"ל פארס
סוף לפרשת תא"ל משה  ( צ'יקו )  תמיר - הרמטכ"ל פסק אמש ( ראשון )  כי תמיר יסיים את תפקידו בצה"ל ,  על רקע הפרשה בה נתן לבנו בן ה-14 לנהוג בטרקטורון צבאי ולא דיווח על כך כי היה זה בנו שנהג ברכב שפגע במכונית אזרחית .  ההחלטה של הרמטכ"ל מרמזת על כוונתו להכריע בקרוב גם בעתידו של תא"ל עימד פארס ,  שכעת נראה כי הוא צפוי להיות מודח גם כן .  
אשכנזי ,  נועד אתמול אחר הצהריים בלשכתו בתל אביב עם תא"ל תמיר והודיע לו על החלטתו שלא למנותו לתפקיד נוסף בצה"ל ולפיכך לגרום לפרישתו משירותו בצה"ל .  הרמטכ"ל ציין כי ההחלטה הייתה קשה לו ,  בשל היותו של תת-אלוף תמיר לוחם ומפקד שדה מוערך וכן חבר לנשק ,  אך לבסוף החליט שלא להמשיך את שירותו של תא"ל תמיר בצה"ל ,  לאור  " חומרת המעשה והפגיעה בערכי צה"ל ובראשם ערכי המשמעת והדוגמא האישית ". 
הרמטכ"ל הודה לתא"ל תמיר  " על שירות קשה ותובעני ,  לרוב בראש הטור ובשדות הקרב ,  במשך שנים ארוכות של לחימה בגבול הצפון והדרום "  ואיחל לו הצלחה בהמשך דרכו .
 מקורבים לתמיר ששוחחו עימו אמש אמרו כי הוא מאוכזב ואף פגוע מהחלטת הרמטכ"ל שלא לשבצו בתפקיד חדש ולמעשה להדיחו מצה"ל . " הצבא הפסיד היום מפקד שדה עם הרבה ניסיון ,  כאשר בימים שכאלה צה"ל זקוק לאנשים כאלה ",  אמרו המקורבים , "  זה מפקד שנערץ על ידי הפקודים שלו ואין לנו גנרלים ברמה הזאת .  למרות ההחלטה הקשה ,  צ'יקו יעשה כל משימה שיקראו לו אליה בהמשך הדרך ". 
פרקליטו של תמיר ,  עורך הדין משה ישראל ששוחח עם תמיר לאחר החלטת הרמטכ"ל ,  אמר כי  " לאחר שבית הדין הצבאי אמר את דברו וחמשת השופטים קבעו פה אחד שתמיר יכול להמשיך ולשרת בצה"ל וגם אפשרות קידומו לא נחסמה ,  הוא הביע בפני הרמטכ"ל נכונות למלא כל תפקיד שיוטל עליו .  תא"ל תמיר מצר על החלטת הרמטכ"ל ,  אך מקבל ומכבד אותה .  הוא חש גאווה רבה על הזכות שהייתה לו לשרת בצה"ל במשך 28 שנים בתפקידים קרביים והוא יהיה נכון למלא כל משימה שתוטל עליו למען ביטחון המדינה ". 
בית הדין הצבאי המיוחד שדן בעניינו של צ'יקו תמיר לא המליץ בזמנו על הדחתו מצה"ל והערב היה זה הרמטכ"ל עצמו שהכריע על הדחת תמיר .  יש לציין כי מדובר בהחלטה מפתיעה של הרמטכ"ל ,  לאחר שבמהלך המשפט בחר אשכנזי לשלוח מכתב לשופטים ובו שיבח את פועלו של תמיר .  אשכנזי כתב כי  " מדובר בקצין ערכי ,  אחראי ובעל יושר אישי ומקצועי "  וכן כי הוא  " מפקד אשר יודע לקחת אחריות על טעויות ". 
לפני ארבעה חודשים קיבל בית הדין הצבאי לערעורים את ערעורו של תת אלוף תמיר והחליט להשאיר אותו בדרגת תת אלוף .  בהחלטתו קבע בית הדין הצבאי כי  " בהורדת הדרגה החמיר בית הדין החמרה יתרה ".  עם זאת ,  עונש של שלילת רישיון הנהיגה למשך שנתיים ועיכוב קידום הכולל איסור לכהן בתפקיד פיקודי למשך שנתיים נותרו על כנם .  עם הקראת החלטת בית הדין לערעורים התחבק תמיר עם אשתו ועורך דינו .
 נשיא בית הדין לערעורים ,  השופט שי יניב הסביר בפסק הדין כי בית המשפט נתן משקל רב בהחלטתו למליצי היושר של תמיר . " דברי המפקדים הבכירים מדברים בעד עצמם ",  אמר יניב . " תמיר הוא מבין המעטים שרבים כל כך חייבים להם .  אדם שהקריב הקרבה אישית ומשפחתית במשך שירותו הצבאי ".  
ואולם ,  לצד ההערכה לתא"ל תמיר ,  ביקרו השופטים את מעשיו .  השופטים אמרו שתמיר  " זלזל במשמעת בכך שנתן לבנו לנהוג ברכב צבאי מבלי שיש לו רישיון תוך שהוא מעמיד בסיכון את בנו ואנשים אחרים .  מעשה זה הוא חסר אחריות ומסוכן ".   " מעולם לא אמרנו שתמיר לא טעה ",  אמר עורך הדין משה ישראל שייצג את תמיר , " בית המשפט בטל גזר דין שהוריד אותו בדרגה וזה אומר הכול .  הוכח שהוא מעולם לא שיקר ". 
תמיר הורשע בחודש יוני במסגרת עסקת טיעון ,  לאחר שהודה כי באפריל 2007 איפשר לבנו ,  בן 14 ,  לנהוג בטרקטורון צבאי וכי לא דיווח על כך כי היה זה בנו שנהג במכונית ופגע במכונית אזרחית .  על תמיר נגזרו שלושה חודשי מאסר על תנאי ,  שלילת רשיון לשלוש שנים והורדה לדרגת אלוף משנה .  אולם הערב הודיע כאמור הרמטכ"ל כי הוא החליט לסיים את תפקידו של תא"ל תמיר .
 
הרמטכ"ל הדיח את תא"ל תמיר מצה"ל
למרות שתא"ל משה  ( צ'יקו )  תמיר זוכה ,  ובמהלך משפטו אף שלח הרמטכ"ל מכתב המשבח את פועלו של תמיר ,  הודיע גבי אשכנזי כי החליט להדיחו .  החלטת הרמטכ"ל מרמזת על החלטה דומה שעשוי אשכנזי לקבל גם לגבי תא"ל פארס

