גביע הטוטו :  בני יהודה בחצי הגמר אחרי 2:4 על מכבי נתניה
ראלי נכנס כמחליף ,  הבקיע צמד ב-2:4  ( לאחר הארכה )  של בני יהודה על מכבי נתניה והעלה את קבוצתו לחצי גמר גביע הטוטו
אחרי שעירוני קרית שמונה ומכבי פתח תקוה העפילו לחצי גמר גביע הטוטו ,  הצטרפה אליהן הערב  ( רביעי )  בני יהודה .  הכתומים ,  שכל כך מתקשים להבקיע שערים בליגה ,  מצאו ארבע פעמים את הרשת ,  ניצחו בקופסה 2:4 את מכבי נתניה לאחר הארכה ועברו עוד שלב במפעל השלישי בחשיבותו ,  בתקווה שהניצחון גם ייתן להם דחיפה לקראת הסיבוב השני בליגה .  נתניה תנסה להתאושש מול בית"ר ירושלים בשבת .
 דרור קשטן הגיע למשחק ללא האיש המרכזי שלו בחלק הקדמי ,  פדרו גלבאן ,  אבל בלעדיו יכול היה לשאוב עידוד מהיכולת של שלו מנשה ,  שכבש שער מצוין בדקה ה-13 והראה שהחזרה לקופסה עשתה לו טוב ,  וגם מהצמד המצוין של המחליף עוז ראלי  ( 62 ו-117 )  .  לעומתם ,  פיני בלילי המשיך להחמיץ ללא הפסקה וגם מי שהחליף אותו ,  הנבחן הבולגרי דיאן חריסטוב ,  לא תרם למאמץ ההתקפי .  הבשורה הרעה של בני יהודה הגיעה מכיוונו של חסן אבו זייד ,  שנפצע בשריר הירך האחורי ונאלץ לפנות את מקומו כבר במחצית הראשונה .
 מן העבר השני ,  מכבי נתניה חשפה ליקויים רבים במשחק ההגנה ,  אך שוב נהנתה מיכולת גבוהה של קובי דג'אני .  הקשר האחורי בישל את שער השוויון הראשון לפיראס מוגרבי בדקה ה-51 ובנה את יתר ההתקפות של קבוצתו ,  שהשיגה שוויון נוסף מרגלי עומר פרץ בדקה ה-68 .  בדקות הסיום לחצו שחקני של ראובן עטר על מנת להשיג את הכרטיס לשלב הבא ולהעשיר את קופת המועדון הדלילה ב-225 אלף שקלים נוספים ,  אך המהפך לא הושג והמשחק נכנס להארכה .
 30 הדקות הנוספות היו בסימן פנדלים ולמעשה הקדימו את זמנן .  אסי בלדוט ,  קפטן בני יהודה שנכנס כמחליף במחצית השנייה ,  היה במוקד העניינים .  בדקה ה-102 הוא כבר חגג שער יתרון ,  אבל נדרש לבעוט שוב מהנקודה הלבנה וסחט הדיפה גדולה מול גיא סאלם .  שתי דקות לאחר מכן השופט משה בוחבוט העניק לאורחים עוד פנדל ,  שוב בלדוט ניגש והפעם גם קיבל את האישור לחגוג .  מי אם לא ראלי התכבד בשער הרביעי שחתם את הסיפור שלוש דקות לסיום ושלח את בני יהודה לשלב הבא .
" יכולנו להכריע את המשחק במחצית הראשונה ,  אבל בכדורגל עד שזה לא מסתיים זה לא מסתיים ",  אמר בסיום דרור קשטן ,  מאמן בני יהודה . " אחרי הפגרה זה טוב מאוד לחזור למסגרת של גביע הטוטו .  שיחקנו טוב בעיקר במחצית הראשונה ,  אבל חזרנו וניצחנו .  הקהל תפקידו לצעוק ,  לרקוע ברגליים ולעודד .  זה חלק אינטגרלי ממשחק הכדורגל ולא צריך להתרגש יותר מדי ולתת לזה יותר מדי משקל אם שניים או חמישה אוהדים צועקים .  יש לי את הדרך שלי והיא נראית היטב בבני יהודה .  אם היינו מנצלים את אחוזי ההזדמנויות שלנו ,  הקהל הזה היה שר שירים אחרים ". 
אסי בלדוט סיפר מדוע החליט לבעוט גם את הפנדל השני : " אני חושב שחלק מהכדורגל זה גם לדעת לעמוד בלחץ .  אני בועט הפנדלים ומן הסתם אני הייתי זה שצריך להבקיע .  לקחתי אחריות ועשיתי את זה .  ניסיתי להתרכז בפינה שאליה רציתי לבעוט ,  ולשמחתי הפנדל נכנס .  אני מקווה שנראה טוב ונמשיך קדימה .  אפשר להבין את האוהדים כי הם רוצים ניצחונות וכדורגל יפה .  אנחנו באמת משתדלים ". 
ראובן עטר ,  מאמן מכבי נתניה ,  סיכם : " היו לנו שני שחקנים פצועים בהארכה וחמישה חילופים לא הספיקו .  עשינו טעויות ,  צריך לנתח אותן ולדאוג שהן לא יחזרו .  אני מאמין שנצליח להרים את השחקנים לקראת בית"ר ירושלים .  חבל שלא עלינו שלב כי הכסף הזה נחוץ לקבוצה שלנו ,  אבל אני לא יכול להאשים את השחקנים ,  שפעמיים חזרו מפיגור .  אני רוצה עוד שני שחקנים בחלק ההתקפי ". 
דקה 12 :  בלילי קיבל כדור עומק נהדר מאדרי ,  עקף את סאלם ומזווית קשה בעט כדור שנעצר על קו השער .  לא עברה חצי דקה ושוב בלילי הגיע למצב מצוין ,  כשהפעם סאלם עצר אותו במצב של אחד על אחד .  
דקה 13 :  גול !  כדור הקרן של בני יהודה הגיע למנשה ,  שסובב כדור נהדר מזווית אלכסונית 14 מטרים מהשער ,  היישר לחיבורים הרחוקים .  שער נהדר למנשה מול קבוצתו לשעבר ,  0:1 לבני יהודה .
 דקה 18 :  שוב מנשה הגיע למצב טוב ,  הפעם הבעיטה שלו הייתה חלשה ונעצרה בקלות אצל סאלם .
 דקה 28 :  בני יהודה סיפקה עוד התקפה טובה מצד שמאל ,  כשהפעם אדרי מצא את בלילי ,  אבל קרופניק עצר אותו ברגע האחרון .
 דקה 51 :  גול !  אחרי פספוס של חריסטוב בצד אחד ,  החלוץ של נתניה הראה איך עושים זאת נכון .  דג'אני שלח כדור ארוך לעבר מוגרבי ,  שהקפיץ מעל איינוגבה וגלגל לרשת .  1:1 .
 דקה 62 :  גול !  ראלי קיבל כדור לפני בן הרוש באגף הימני ,  דהר לרחבה ומול סאלם גלגל עם החלק החיצוני בין רגליו של השוער .  1:2 לבני יהודה .
 דקה 68 :  גול !  הפעם נתניה השיגה את השוויון הרבה יותר מהר .  עזרא מסר לגניש ,  זה השאיר לאחור פרץ ,  שבעט שטוח וחזק לרשת של איינוגבה .  2:2 .
 דקה 76 :  סבע נכנס לרחבה ומסר החוצה לדג'אני ,  שבא מאחור ובעט כדור שחלף סמוך לקורה .
 דקה 90 :  ראלי ביצע דאבל פס עם חריסטוב ונשאר מול סאלם ,  שזינק לעברו והצליח להדוף לקרן .
 דקה 90+3 :  מעבי הגיע למצב טוב בצד שמאל ,  אבל איינוגבה קלט את הבעיטה שלו .
 דקה 102 :  פנדל !  דגני הכשיל את ראלי בקצה השמאלי של הרחבה .  בלדוט בעט פנימה ,  אבל השופט בוחבוט דרש לבצע שוב את הבעיטה והפעם סאלם הדף מצוין .
 דקה 104 :  גול !  עוד פנדל לבני יהודה ,  הפעם אחרי שבעיטה של צעירי פגעה בידו של נמני .  הקפטן בלדוט שוב לקח אחריות ,  ירה חזק ימינה והפעם בוחבוט לא הפריע לו .  2:3 לבני יהודה .
 דקה 117 :  גול !  סאלם הדף בעיטה של בלדוט ,  אבל ראלי גנב את הריבאונד מאחורי הגב של גומברג וגלגל לרשת .  2:4 לבני יהודה .
 הרכב מכבי נתניה :  גיא סאלם ,  עדי נמני ,  ליאוניד קרופניק  ( אוראל דגני ,  46 )  ,  מריאנו קפוראלה  ( גיא גומברג ,  97 )  ,  עמרי בן הרוש ,  קובי דג'אני ,  חן עזרא ,  מאור אסור  ( גל גניש ,  46 )  ,  עומר פרץ  ( טל מעבי ,  84 )  ,  פיראס מוגרבי  ( ניר נחום ,  80 )  ,  אחמד סבע .
 הרכב בני יהודה :  דלה איינוגבה ,  איציק עזוז ,  דין מורי ,  אביב חדד ,  כפיר אדרי ,  קסטוטיס איבשקביצ'יוס ,  חסן אבו זייד  ( נפצע - עוז ראלי ,  25 )  ,  לירוי צעירי ,  שלו מנשה  ( אסי בלדוט ,  62 )  ,  משה ביטון  ( ג'ורג' אמסיס ,  76 )  ,  פיני בלילי  ( דיאן חריסטוב ,  46 )  .
 
גביע הטוטו :  בני יהודה בחצי הגמר אחרי 2:4 על מכבי נתניה
ראלי נכנס כמחליף ,  הבקיע צמד ב-2:4  ( לאחר הארכה )  של בני יהודה על מכבי נתניה והעלה את קבוצתו לחצי גמר גביע הטוטו

