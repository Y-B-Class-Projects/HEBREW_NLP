פותחים פרופיל 
 >  >   " רשתות חברתיות מזכירות לי את הדרך שבה תינוקות דורשים תזכורת מתמדת על כך שהם קיימים .  אני מפחדת שטכנולוגיות אלה מביאות את המוח למצב אינפנטילי ,  הדומה לזה של ילדים הנמשכים לרעשים ואורות נוצצים "  - כך חושבת סוזן גרינפלד ,  פרופסור לפרמקולוגיה באוניברסיטת אוקספורד וראש המכון הממלכתי הבריטי .  החוקרת המלומדת אף התריעה בפני בית הלורדים הבריטי כי ניהול קשרים חברתיים דרך מסך המחשב עשוי להסביר את העלייה בתופעות הפרעות קשב ואוטיזם .  כאשר דעה מלומדת זו הגיעה לעולם ,  לפני כשנה ,  היו לפייסבוק כ-150 מיליון משתמשים רשומים ,  ולאחרונה חצתה הרשת החברתית של מארק צוקרברג את רף ה-400 מיליון משתמשים .  ב-2009 חצתה פייסבוק את הרף הווירטואלי שאחריו לא ניתן להתעלם יותר מתופעה זו .  החיים של רבים כל כך עברו בשנה החולפת לרשתות החברתיות ,  כך שהמעטים שממשיכים להתעלם מהתופעה יצטרפו בקרוב לאקסצנטרים המוזרים המתעלמים מהאינטרנט או הסלולר .  החיים ברשתות חברתיות חשופים ומוחצנים ,  וחוקי הפרטיות של העולם הממשי לא תקפים בהם .  השיח ברשתות החברתיות והצורך בחשיפה מזכיר מעט תוכניות ריאליטי - הכול נחלת הכלל ,  הכול ניתן לתגובה .  הרשתות נהפכו לכלי באמצעותו הגולשים מסדרים ומסננים את אינסוף המידע שקיים ברשת .  הן נהפכו להתמכרות . " אני תמיד מרגישה שאני חייבת לבדוק ואפילו לא יודעת למה .  אני נהיית עצבנית אם אני לא יודעת מה קורה בפייסבוק ",  מעידה על עצמה רוני פלדמן בת 21 מחיפה .  55 מיליון הודעות ועדכונים נשלחים מדי יום באמצעות פייסבוק ,  ויותר מ-3.5 מיליארד פרטי מידע עוברים בין משתמשי הרשת החברתית מדי שבוע .  פייסבוק ,  והרשתות החברתיות בכלל ,  הן הקהילה השלישית בגדולה בעולם לאחר הודו וסין ,  ועכשיו הן ייהפכו לחברת התקשורת הגדולה בתבל .  במקום שבו קיימת תנועה אנושית יש גם מסחר .  זירת הרשתות החברתיות היא חוד החנית כיום בעולם השיווק .  הן מאיימות לנפץ מודלים עסקיים ישנים ,  כמו אלה של עולם הטלוויזיה והתוכן ,  ומנגד מהוות הזדמנות למודלים שיווקיים חדשים שמתבססים על קשר ישיר ובלתי אמצעי בין בעלי המותגים לבין הלקוחות הסופיים .  ההגירה בשנים הקרובות של הרשתות החברתיות מעולם המחשב הנייח לעולם הסלולר מייצרת אינספור הזדמנויות חדשות ,  בהן גם שירותים מבוסס מיקום .  בסדרת הכתבות שלפניכם ננסה לגעת בקצה הקרחון הזה .  לספק כלים ראשוניים לשם התמודדות מול תופעת הרשתות החברתיות ,  שתהיה השלב האבולוציוני הבא של רשת האינטרנט ,  לצד המעבר של הרשת ממכשירים נייחים למכשירים ניידים .  כולנו תקווה כי התחזיות האפוקליפטיות של פרופ' סוזן גרינפלד יתבדו ,  והרשתות החברתיות לא יהפכו דור שלם לבעל הפרעות קשב .
 
פותחים פרופיל 
nan
