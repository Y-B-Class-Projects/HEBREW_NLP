כאב כיס
כוכבי העל האמריקאים בבידור והספורט נהנים ממשכורות מנופחות - אלה לא עסקי שעשועים ,  אלא חוליי הקפיטליזם
ב-1990 שילמה קבוצת קנזס סיטי רויאלס לשחקניה יותר מכל קבוצה אחרת בליגת הבייסבול האמריקאית  ( MLB )  :  כמעט 24 מיליון דולר .  שחקן רגיל בניו יורק יאנקיז ,  שהחזיקה בכמה משחקני הבייסבול היקרים ביותר באותה תקופה ,  השתכר פחות מ-450 אלף דולר בשנה .
 בעונת הבייסבול הקודמת ,  הוציאו היאנקיז 206 מיליון דולר על שכר לשחקנים ,  יותר מפי חמישה מהפרשות השכר של הרויאלס 20 שנה קודם לכן - אפילו לאחר התאמה לאינפלציה .  השכר החציוני של שחקני היאנקיז היה 5.5 מיליון דולר ,  פי שבעה מאשר ב-1990 .  הפרט המדהים ביותר הוא כיצד התעלו היאנקיז על שאר הליגה :  לפני שני עשורים ,  משכורות הרויאלס היו גבוהות פי שלושה מאלו של שיקגו וייט סוקס ,  בעלת השכר הנמוך בליגה באותו זמן .  בעונה הקודמת ,  היאנקיס הוציאו על שכר שחקניה פי שישה מהפיטסבורג פיירטס ,  בעלת השחקנים הזולים ביותר בליגה .
 אוהדי בייסבול עשויים לציין כי מדובר במגמה חדשה ומטרידה בשוק השחקנים ,  אך התופעה אינה ייחודית לבייסבול ,  או אפילו לספורט .  ב-1982 1% מכוכבי הפופ גרפו 26% מההכנסות ממכירות כרטיסים בארה"ב .  ב-2003 אותם כוכבים גדולים - שמות כמו ג'סטין טימברלייק ,  כריסטינה אגילרה ו-50 סנט - גרפו 56% מההכנסות .  
התופעה לא ייחודית לארה"ב .  פלה הברזילאי ,  שחקן הכדורגל הטוב בכל הזמנים ,  שיחק בפעם הראשונה במונדיאל בשוודיה ב-1958 כשהיה בן 17 בלבד .  הוא נהפך לכוכב מיידי ,  וכל קבוצה בעולם חשקה בו .  ב-1960 שילמה לו קבוצתו ,  סנטוס ,  150 אלף דולר בשנה - כ-1.1 מיליון דולר ,  בהתאמה לאינפלציה .  בימים אלה ,  שכר כזה ייחשב לבינוני בלבד .  השחקן היקר ביותר של עונת 10-2009 ,  כריסטיאנו רונאלדו מפורטוגל ,  קיבל שכר של 17 מיליון דולר מריאל מדריד .  
השכר המנופח של הכוכבים הגדולים בספורט ובבידור ,  קשור כמובן גם לשינויים בכלכלת הבידור העולמית .  לאנשים יש יותר כסף להוציא על בידור ,  וחסויות תאגידיות ,  שכמעט לא היו קיימות בתקופתו של פלה ,  אחראיות כיום לחלק גדול מהכנסתם של הכוכבים .  ב-2009 שחקן הכדורגל בעל ההכנסה הגבוהה ביותר היה דיוויד בקהאם הבריטי ,  שהרוויח 33 מיליון מחסויות ,  בנוסף למשכורת של 7 מיליון דולר מהקבוצות לוס אנג'לס גלקסי ואיי.סי מילאן .
 אולם ישנם גם כוחות חזקים יותר שפועלים כאן .  לפני קרוב ל-30 שנה ניסח הכלכלן שרווין רוזן מאוניברסיטת שיקגו תיאוריה אלגנטית שניסתה להסביר את התבנית הזאת .  במאמר שנקרא  " כלכלת כוכבי-העל "  הוא טען כי השינויים הטכנולוגיים יאפשרו לכוכבים בכל תחום לפנות לשוק גדול יותר ולכן לגרוף הכנסות גבוהות יותר .  ואולם הדבר יוביל לירידה בהכנסותיהם של הפחות מוכשרים בכל ענף .  
אם יש דבר שהגביל את הכנסותיו של פלה ,  הדבר לא היה איכות ביצועיו .  הוא אולי היה הטוב ביותר בכל הזמנים ,  אך מעטים יכלו לשלם כדי לחזות בגדולתו .  ב-1958 היו כ-350 מקלטי טלוויזיה בברזיל .  לוויין הטלוויזיה הראשון ,  טלסטאר 1 ,  לא שוגר עד יולי 1962 ,  לאחר הבכורה שלו במונדיאל .  
מונדיאל 2010 בדרום אפריקה ,  לעומת זאת ,  שבו רונאלדו שיחק במדי פורטוגל ,  שודר ביותר מ-200 מדינות .  700 מיליון בני אדם צפו בגמר המונדיאל לבדו .  רונאלדו לא טוב יותר מפלה :  הוא מרוויח יותר משום שהכישרון שלו משודר ליותר אנשים .  
ההסבר של רוזן מתאים כמו כפפה לדינמיקת ההכנסות הנוכחית של תעשיית המוסיקה ,  לאחר שטולטלה על ידי התקדמויות טכנולוגיות שוב ושוב מאז שנות ה-80 .  ראשית ,  MTV הביאה את המוסיקה לטלוויזיה .  לאחר מכן נאפסטר הביאה אותה לאינטרנט .  אפל איפשרה למעריצים לרכוש שירים בודדים ולקחת אותם לכל מקום .  כל אחת מפריצות הדרך האלו איפשרו לכוכבים הגדולים ביותר להגיע לנתח גדול של חובבי מוסיקה ,  ולכן לזכות בקהל גדול יותר ובנתח גדול יותר של ההכנסות ממכירות כרטיסים למופעים .  
תופעה זו תקפה גם בכדורגל האירופי .  ב-2009 קבוצות הכדורגל הטובות ביותר באירופה גרפו הכנסות של 3.9 מיליארד יורו ,  יותר מ-25% מסך הכנסותיהם של קבוצות הכדורגל ביבשת כולה .
 מחקרו של רוזן מסביר היטב גם את התפתחות שכר הבכירים בארה"ב .  ב-1977 משכורתו של מנכ"ל של אחת מ-100 החברות הגדולות בארה"ב היתה גבוהה פי 50 מזו של העובד הממוצע .  שלושה עשורים לאחר מכן ,  המנכ"לים בעלי המשכורת הגבוהה בארה"ב מרוויחים פי 1,100 מעובד בפס ייצור .  הדבר מבדיל את העשירים המופלגים מאלו ש"סתם עשירים ".  מחקר בנושא שכר שנערך בשנות ה-70 מצא כי בכירים בעשירון העליון של השכר בארה"ב הרוויחו פי שניים מבעלי השכר הממוצע .  עד תחילת העשור הקודם ,  הנתון עלה לפי ארבעה .  
מנכ"לים אינם כוכבי פופ ,  אך השכר לבכירים הנחשקים ביותר עלה מסיבות דומות .  ככל שהחברות גדלו ,  החלטותיה של ההנהלה המרכזית נהפכו לחשובות בהרבה במונחי הפסדים ורווחים .  לחברות אמריקאיות גדולות יש הכנסות ורווחים גדולים בהרבה מכפי שרשמו לפני 20 שנה .  הבנקים והקרנות גם הם מחזיקים ביותר נכסים .  כשהסיכון גדל ,  השגת הבכיר ,  הבנקאי או מנהל הקרנות הטוב ביותר שניתן למצוא נהפכה לחשובה בהרבה עבור חברות .  הדבר הוביל לתחרות קדחתנית על מנהלים מוכשרים ולכן גם לעלייה בשכרם של המנהלים הנחשבים לכוכבים לעומת אלו שנחשבים למוכשרים פחות .  
לפי מחקר שפירסמו הכלכלנים קסווייר גביי ואוגוסט ין לנדייר מאוניברסיטת ניו יורק ב-2006 ,  העלייה בשכר המנכ"לים בארה"ב ברבע המאה האחרון - פי שישה - מקבילה לעלייה בשווי השוק של החברות האמריקאיות הגדולות ביותר .  וכאן שוכנת הבעיה של הקפיטליזם האמריקאי .  
קפיטליזם נשען על אי-שוויון .  בדומה להבדל במחירים ,  פערי שכר מפנים משאבים - או במקרה זה ,  בני אדם - למקום שבו הם יועסקו באופן היעיל ביותר .  למרות הסכנה והמחיר הכבד הכרוך בהסתננות בלתי חוקית לתוך גבולות ארה"ב ,  מאות אלפי עובדים מקסיקנים קשי יום נמשכים לשגשוג היחסי שהם יכולים להשיג צפונית לגבול .  בארה"ב ,  ההכנסה הממוצעת של משפחה ממוצא מקסיקני-אמריקאי היא יותר מ-33 אלף דולר ,  פי חמישה מהממוצע במקסיקו .  אי-שוויון מעודד צמיחה כלכלית בכך שהוא מתמרץ בני אדם להיהפך ליעילים ומיומנים יותר .  הוא מושך את הטובים ביותר והמבריקים ביותר לתחומי העבודה היוקרתיים ביותר ,  שם הם מועסקים על ידי החברות הרווחיות ביותר .  
ואולם השכר המנופח שמוענק לאליטה של כוכבי העל בארה"ב מאיימת לסתום את מנגנון התמריצים הזה .  אם רק מעטים בני מזל שיכולים לשאוף לשכר גבוה ,  רוב העובדים עשויים להגיע למסקנה שלא שווה אפילו לנסות ,  משום שהסיכוי שלהם אינו גבוה .
 מחקר שנערך בנושא קובע שכל עלייה של 1% בנתח של העשירון העליון בארה"ב מההכנסות מאז 1960 ,  הובילה לתוספת של 0.12% בצמיחה הכלכלית השנתית - לא בדיוק זריקת מרץ כלכלית .  המחיר של אותה תרומה לצמיחה הוא ירידה חדה במוביליות הכלכלית של האמריקאים .  מאז 1980 ,  המשכורת השבועית של עובד ממוצע בפס ייצור עלתה בקצת יותר מ-3% ,  אחרי התאמה לאינפלציה .  פערי השכר בארה"ב הם הגדולים ביותר מבין אלה של המדינות העשירות .  לפי נתוני OECD ,  השכר הממוצע של העשירון העליון בארה"ב גבוה פי 16 מזה של העשירון התחתון ,  לעומת פי שמונה בבריטניה ופי חמישה בשוודיה .  
שלא במפתיע ,  הניידות הכלכלית של האמריקאים נמוכה בהרבה מזו של מדינות מפותחות אחרות .  ישנה סבירות של 42% שילדיו של אמריקאי בחמישון התחתון ייתקעו באותה משבצת כלכלית ,  לעומת 30% בבריטניה ו-25% בשוודיה .
 אולם כל הנתונים האלה לא מתחילים אפילו להתקרב לתיאור מלא של מידת הנזק שגרמה כלכלת כוכבי העל שמעצבת את שכרם של הבנקאים בארה"ב .  זוכרים את שנות ה-80 ?  דמותו של גורדון גקו הופיעה לראשונה על מסך הקולנוע בסרט  " וול סטריט ".  איוון בוסקי נשלח לכלא בשל סחר במידע פנים .  מייקל מילקן סחר באג"ח זבל .  ב-1987 גרפו חברות פיננסים כחמישית מרווחיהן של החברות האמריקאיות .  הבונוסים בוול סטריט הסתכמו ב-2.6 מיליארד דולר - כ-15.6 אלף דולר לכל עובד .  
עם זאת ,  בסטנדרטים הנוכחיים אותו עידן אגדי של חמדנות נראה כמו תקופה של ריסון יוצא דופן .  ב-2007 ,  כשהבועה הפיננסית שנבנתה על גבי שוק הדיור בארה"ב הגיעה לשיאה ,  חברות הפיננסים היו אחראיות לשליש מהרווחים של המגזר הפרטי בארה"ב .  הבונוסים בוול סטריט האמירו לשיא של 32.9 מיליארד דולר ,  או 177 אלף דולר לעובד .  בדיוק כפי שהטכנולוגיה איפשרה לכוכבי הפופ להגיע לקהל גדול יותר ,  השילוב של טכנולוגיית מידע ודה-רגולציה העניק לבנקאים אפשרות חסרת תקדים לגרוף רווחי עתק .  פיננסיירים לא תמיד השתכרו כל כך הרבה .  הם נהנו מפריחה בעשורים המוקדמים של המאה ה-20 :  מ-1909 עד אמצע שנות ה-30 הם הרוויחו כ-50%-60% יותר מעובדים במגזרים אחרים .  קריסתו של שוק המניות האמריקאי ב-1929 והשפל הגדול שינו זאת .  ב-1934 התכווצו רווחיו של המגזר הפיננסי ל-236 מיליון דולר ,  שמינית מכפי שהיו חמש שנים קודם לכן .  השכר ירד בהתאם .  ב-1950-1980 בנקאים ואנשי ביטוח השתכרו בממוצע רק 10% יותר ממגזרים אחרים .  
הירידות והעליות בשכר הבנקאים קשורות ישירות למגמות הרגולטוריות .  לפני 100 שנה כמעט לא היו רגולציות שנועדו לרסן את היצירתיות של הבנקים ואת היצר הספקולטיבי שלהם .  הם יכלו להשקיע היכן שרצו ולהשתמש בכספי המפקידים כפי שראו לנכון .  ואולם לאחר השפל הגדול ,  נשיא ארה"ב דאז פרנקלין דלאנו רוזוולט ,  הטיל שורה של מגבלות על בנקאות ההשקעות - חוקי גלאס סטיגל - כדי למנוע את הישנותה של בועה פיננסית כמו זו שפקעה ב-1929 .  
הבנקים המסחריים הופרדו מבנקי ההשקעות ,  ונבנתה תקרה לריביות .  דווייט אייזנהאואר המשיך בהידוק הפיקוח על הבנקאים ב-1959 ,  כשאסר על בנקים לעסוק בביטוח .  כתוצאה מכך ,  נהרו הצעירים המוכשרים והמבריקים להרוויח את לחמם בתעשיות אחרות .  
ואז ,  ב-1980 ,  הוביל ממשל רייגן גל של דה-רגולציה .  עד 1999 בוטל חוק גלאס סטיגל .  הבנקים יכלו לעסוק בבנקאות השקעות ובביטוח כאוות נפשם .  ההגבלות על הריביות נעלמו .  הבנקים יכלו לפתוח סניפים בכל מקום .  עד 2005 ,  הנתח של עובדי מגזר הפיננסים מסך המשרות בארה"ב היה גבוה ב-20% מכל מגזר אחר .  ב-2006 השכר במגזר הפיננסים היה גבוה שוב ב-70% מכל תעשייה אחרת במגזר הפרטי .  ואז מגזר הפיננסים קרס ,  והפיל איתו חלק נכבד מהכלכלה העולמית .  
תעשיית הפיננסים אמנם לא תרוסן לחלוטין אם יחולו שינויים בשכר הבנקאים ,  אך ניתן להרכיב אותו כך שירתיע מפני נטילה של סיכונים מיותרים .  אפקט כוכבי העל ,  באותה מידה ,  אינו הגורם היחיד לירידה בשכרו של העובד הממוצע .  אך התנפחות המשכורות של כוכבי העל שלנו יוצרת מרוץ לצמרת שאם ניתן לו להשתולל - יישאר לנו מעט מאוד לשאוף אליו .  
 *  המאמר עובד מתוך ספרו של אדוארדו פורטר The Price of Everything :  Solving the Mystery of " " Why We Pay What We Do

כאב כיס
כוכבי העל האמריקאים בבידור והספורט נהנים ממשכורות מנופחות - אלה לא עסקי שעשועים ,  אלא חוליי הקפיטליזם

