הפסדם בשכרו
מתי בריאל יתעוררו ויתחילו לתגמל את השחקן הכי פורה שלהם ,  גונזלו היגואין ?  תומר יצחק מסכם מחזור ספרדי ונפרד מנקאמורה
שער הניצחון של ליאונל מסי ב-1:2 הקשה של ברצלונה על מלאגה ,  יוחס קודם כל לצ'אבי שפרץ את הגנת האורחים במסירת עומק אלכסונית קסומה ,  אך חלקו של המבשל דני אלבס היה לא פחות משמעותי .  מהלכים דומים ניסה צ'אבי במשחק נגד שטוטגרט ,  אך לבארסה לא היה את המגן שיחשוב התקפי ,  שיבצע תנועה ללא כדור מתוך ידיעה ברורה כי מישהו יבחין בו .  את המימד הזה מספקים מעט מאוד מגינים בעולם ,  ובראשם אלבס .  הברזילאי חזר מפציעה ומיד הזכיר עד כמה הוא משמעותי במרקם העדין שיצר פפ גווארדיולה .  כי קרלס פויול ,  עם כל הכבוד ,  כבר לא יכול לשחק כמגן .  על אחת כמה וכמה כשהוא אמור להיכנס לנעלי הטורבו של אלבס .
 ההישג הגדול של הברזילאי ,  מלבד כמובן שלל התארים להם היה שותף ומעמדו הבכיר בחדר ההלבשה ,  נעוץ בעובדה כי הצליח להשכיח כל אזכור לגבי המחיר ששולם עליו רק לפני שנה וחצי .  36 מיליון יורו הוציאו הקטלאנים כדי להשלים את רכישתו מסביליה  הסכום הגבוה ביותר ששילמה ברצלונה עבור שחקן הגנה  אבל כל הספקות הוסרו עוד בעונה שעברה .  אלבס הוא לא סתם עוד שחקן הגנה .  מדובר בנשק התקפי לכל דבר ,  מנהל משחק נוסף ואחד שלא מפחד להודות כי הוא נמדד גם בסטטיסטיקה  ( שלושה שערים ותשעה בישולים עד כה )  .  והכי חשוב ,  עם התמיכה של אלבס מאחור ,  מסי הוא שחקן אחר .
 הנה בעיה מתמטית  ( ולוגית )  קטנה המדירה שינה מעיניו של הנשיא פלורנטינו פרז .  לחלוץ אחד של ריאל מדריד יש כבר 16 שערים ב-18 משחקים בהם שותף העונה ,  ואילו למחליף שלו יש כמחצית הכמות ב-17 משחקים .  האם דרישתו של הראשון להשוות או לפחות לשפר את שכרו ביחס לעמיתו מוצדקת ?  בריאל מתקשים לענות ולכן בחרו להוריד כרגע את הנושא מסדר היום .  גונזאלו היגואין ,  מצדו ,  דואג להבהיר את חשיבותו מדי שבוע ,  ובשבת הוסיף עוד שני שערים למאזנו ב-1:5 הגדול על טנריפה ב'"אי המקולל ".  ממשחק למשחק יכולת הסיום של הארגנטינאי הולכת ומתחדדת ,  הוא מבקיע בשמאל ובימין ועושה את מרבית הפעולות בנגיעה אחת .  אפקטיביות היא שם המשחק .
 בסביבתו של היגואין בטוחים כי עם קצת יותר פרגון מצד כריסטיאנו רונאלדו במספר משחקים העונה , " פיפיטה "  היה ניצב היום בראש טבלת המבקיעים של הליגה הספרדית .  אותה תחושת חוסר פרגון מהמגרש הגיעה בחודש האחרון גם אל שולחן הדיונים .  היגואין הוא מבעלי השכר הנמוכים בסגל של הבלאנקוס ,  עם 1.5 מיליון יורו לעונה ,  וכשהגיע עם נציגיו לפגישה בנוגע להארכת חוזהו ביקש שדרוג ,  בהתאם למעמדו כאחד המובילים בקבוצה .  כשפרז פיזר כספים בקיץ ,  הוא העניק לקארים בנזמה ,  המתחרה העיקרי של היגואין ,  שכר מופרז של 8.5 מיליון יורו .  הטעות הזו עלתה לו ביוקר פעם אחת ותעלה לו שוב .  היגואין אמנם לא יעזוב ,  אך לבסוף יקבל את מבוקשו ויתוגמל כלכלית .  לפרז לא תהיה ברירה .
 מי שהעיף מבט לעבר ספסל המחליפים של אספניול במשחק החוץ נגד חרז  ( 1:1 )  כדי למצוא את בן סהר ,  אולי הצליח להבחין בשינוי .  לראשונה זה חודשים ,  לצד החלוץ הישראלי לא ישב שונסוקה נקאמורה ,  וכתוצאה מכך גם לא נכחו בסביבה הצלמים היפנים שמלווים את הכוכב הדועך שלהם בכל צעד ושעל .  7,000 אוהדים נכחו בקורנייה אל פראט כאשר הוצג נקאמורה כרכש הבולט של אספניול בקיץ ,  אך העסקה שעל פניה נראתה כמושלמת - העברה חופשית ,  שחקן איכותי שמבקיע ומבשל וכמובן חשיפת המועדון לשוק היפני - התבררה כפלופ מהדהד .  
נקאמורה לא התאקלם לחיים בקטלוניה ,  לא התאים לסגנון שמתווה מאוריסיו פוצ'טינו ואפילו לא הצליח לייצר את הרווחים עליהם חלמו ראשי אספניול או להביא אי אילו מפרסמים מהמזרח הרחוק .  מי בכל זאת הגיעו ?  רק כמה אוהדים שעשו טובה וקפצו מדי פעם לצפות במשחקים אחרי ביקור בשבת בקאמפ נואו ,  וכמובן הצלמים שתיעדו אותו בכל פוזה אפשרית על הספסל וחשפו בכך גם את בן סהר שלנו לקהל היפני .  השבוע ,  אחרי יותר מחצי שנה מסויטת בספרד ,  נקאמורה אמר סיונרה ,  ובהעברה מחתרתית משהו חזר ליפן וחתם בקבוצת נעוריו יוקוהמה .  קשה להאמין שמישהו באספניול מתגעגע .
 
הפסדם בשכרו
מתי בריאל יתעוררו ויתחילו לתגמל את השחקן הכי פורה שלהם ,  גונזלו היגואין ?  תומר יצחק מסכם מחזור ספרדי ונפרד מנקאמורה

