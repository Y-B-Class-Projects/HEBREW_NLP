 " תלמה ולואיז "  או  " ספיד "
 כלכלתן של מדינות רבות דוהרת בימים אלה אל סף תהום .  הוויכוח בין האמריקאים לאירופאים נוגע לשאלה אם המדיניות הנכונה במקרה כזה היא האצה או ניסיון לבלום ברגע האחרון
 >  >  הנה סצינה שבוודאי ראיתם אם צפיתם אי פעם בסרט פעולה .  בעיצומו של מרדף מכוניות עתיר פעלולים מתמוטט לפתע גשר שעליו נוסעים הרודף והנרדף .  במאי קולנוע אוהבים את הסיטואציה הזאת .  היא מאפשרת להם ליצור דרמה ומתח .  חלק מהנהגים בולמים בחדות ומצליחים לעצור מילימטר אחד לפני התהום .  אחרים ,  לעומת זאת ,  לא מצליחים לבלום - ומתרסקים .  במקרים אחרים הנהגים דווקא מאיצים לקראת התהום .  חלקם מצליחים לזנק עם הרכב לצד השני ,  או לעבור מעל התהום שנייה אחת לפני שהגשר מתמוטט סופית ,  וחלקם אינם מצליחים - ושוב הצופים זוכים לראות מכוניות מתרסקות .  בסרטים ,  החלוקה בין המצליחים לנכשלים היא כמעט תמיד ברורה מאליה - הטובים הם אלה שיצליחו להימנע מנפילה ולהינצל ברגע האחרון .  הם יינצלו ,  כמובן ,  בלי קשר לטקטיקה שנקטו - האצה או בלימה .  לעומתם ,  הרעים הם אלה שייפלו ,  בין אם האיצו ובין אם בלמו .  בחיים האמיתיים ,  חוקי הפיסיקה עובדים באופן שוויוני יותר על מכוניות ,  בלי קשר למי שנוהג בהן .  מכונית ששוקלת כ-2 טונות לא תוכל לזנק אל צדו השני של גשר מתמוטט רק מפני שבתוכה יושבים הטובים .  באותו אופן ,  אם מערכת הבלימה של רכב יעילה מספיק ,  הוא יצליח לעצור לפני התהום גם אם בתוכו יושבים מנוולים ורשעים מן המעלה הראשונה .  שינוי בכיוון הרוח מה שקורה כיום בחלקים מהכלכלה העולמית מזכיר במידת מה סצינת פעולה שכזו .  יש מדינות ,  ובראשן ארה"ב ,  שראו את התהום שמולן והחליטו ללחוץ על דוושת הגז בכל הכוח ,  מתוך תקווה שהתאוצה שתצבור הכלכלה תספיק כדי לאפשר זינוק מעל לתהום .  כמו כן יש מדינות שנראה כי כבר עשו את דרכן עד לשפת התהום ,  והן מנסות כיום לבלום בכל הכוח .  השאלה היא אם עדיין לא מאוחר מכדי לעשות זאת .  יוון ואירלנד הן הדוגמאות הבולטות ביותר לכך .  מדינות אחרות במערב אירופה - כמו בריטניה ,  צרפת או ספרד - שינו באחרונה את הטקטיקה .  אם בימי המשבר הראשונים הן הצטרפו לתגובה האמריקאית ,  והוציאו סכומי כסף אדירים על חילוצים פיננסיים בלי לקצץ הוצאות בתחומים אחרים ,  נראה כי באחרונה הועברו רגלי קברניטיהן מדוושת הגז לדוושת הבלמים .  צרפת הרעה את תנאי הפרישה לעובדיה ,  בריטניה הכריזה על תוכנית קיצוצים רחבת היקף וספרד צועדת גם היא בכיוון דומה .  כלומר נראה כי למעט ארה"ב ,  שבה ממשיכים עדיין ללחוץ על הדוושה בכל הכוח ,  ברוב העולם המערבי השתנה כיוון הרוח .  מקבלי ההחלטות נוטים להחליף את טקטיקת ההאצה בטקטיקת הבלימה .  בנוסף ,  יש מדינות - כמו גרמניה ,  ולמרבית השמחה גם ישראל - שלא נאצלו לקבל את ההחלטה הקשה הזאת ,  שכן נראה כי הן אינן ניצבות בפני תהום .  הצורך בבלימת חירום ,  או לחלופין בהימור על כל הקופה בהאצה חזקה ,  לא התעורר אצלן .  כך לפחות זה נראה לעת עתה ,  ונקווה שזה יימשך כך .  מתווכחים על העתיד - ועל העבר הבדלי הגישות יוצרים מתחים בין הנהגים השונים ,  ומייצרים ויכוחים עתירי אמוציות בין כלכלנים מאסכולות שונות .  המתחים וחילופי ההאשמות נוצרים מכיוון שבשונה מבעולם הסרטים ,  המכוניות הכלכליות הדוהרות מחוברות ביניהן בכבלים בלתי נראים - יחסי סחר ,  שערי מטבע ויחסי ריבית .  לכן ניתן לשמוע כיום את האירופאים אומרים לאמריקאים : " הדהרה שלכם תפיל את כולנו לתהום ",  ואילו האמריקאים אומרים לאירופאים  " הלחיצה שלכם על הבלם היא זו שתמנע מכולנו לזנק מעבר לתהום ,  לרווחה הכלכלית שמחכה בצד השני ".  הוויכוח הזה הוא מורכב ,  ומעורבים בו לא רק שיקולים כלכליים אלא גם הבדלי תרבות וגישה חברתית ושיקולים פוליטיים .  כך למשל ,  כשבריטניה מקצצת בתקציבי הכבישים שלה ובמספר עובדי המדינה ,  זהו הבדל גדול לעומת הגישה האמריקאית ,  אבל לארה"ב אין הרבה מה לומר בעניין - גם אם לשיטתה המדיניות הזאת שגויה .  לעומת זאת ,  כשבריטניה מקצצת בתקציבי הביטחון ,  כפי שאכן קורה ,  ומקטינה רכש עתידי מחברות בריטיות אבל גם מחברות אמריקאיות ,  יש לכך השלכות פוליטיות כלל עולמיות .  בעיני ארה"ב זה מאוד לא מוצא חן .  כאן כבר יש לה יותר מה להגיד .  בנקודת הזמן הנוכחית ,  אין תשובה לשאלה מי נוקט את המדיניות הנכונה - הבולמים או המאיצים .  יתרה מכך ,  יש סיכוי טוב שגם בעתיד ,  בין אם הכלכלה העולמית תפרח ובין אם היא תיכנס למיתון ,  לא נקבל תשובה חותכת לשאלה הזאת .  ויכוח קולנועי בכלכלה ,  הוויכוח על עובדות העבר הוא לא פעם סבוך כמו הוויכוח על העתיד .  אם המצב הכלכלי יהיה טוב יגידו המאיצים שזה כך בזכות תעוזתם ,  והבולמים יגידו שזה כך בזכות זהירותם .  אם מצב הכלכלה העולמית יידרדר ,  יאשים כל צד את הצד האחר בכישלון .  זוהי דרכו של עולם .  הוויכוח הכלכלי כיום הוא ויכוח קולנועי .  האמריקאים תומכים בגישת שמזכירה את  " ספיד ",  סרט הפעולה שבו כיכבו סנדרה בולוק וקיאנו ריבס .  למי שהחמיץ ,  רוב עלילת הסרט מתרחשת באוטובוס שמוטמנת בו פצצה .  הפצצה תופעל אם האוטובוס יאט מתחת למהירות מסוימת .  אם רק נוריד את הרגל מהדוושה ,  נתפוצץ - כך טוענת ארה"ב . " ספיד ",  אגב ,  כמו רוב סרטי הפעולה האמריקאיים ,  מסתיים בהפי אנד .  הגיבורים מצליחים למנוע את פיצוץ האוטובוס ,  כמו גם את התרסקותו לתהום ,  ובסופו של דבר כל הטובים נשארים בחיים .  אלא שהאירופאים רואים דווקא סרט אמריקאי אחר לנגד עיניהם  - " תלמה ולואיז ",  בכיכובן של סוזן סרנדון וג'ינה דייוויס .  סופו של הסרט הוא טרגי ,  שכן שתי הגיבורות ,  שהסתבכו בצרות שאין להן יכולת להתמודד עמן ,  לוחצות על דוושת הגז ומזנקות לתהום .  ימים יגידו אם לנסיעה המטורפת של הכלכלה העולמית בשנה האחרונה יהיה סיום ספידי או תלמה ולואיזי .  אני באופן אישי מייחס סבירות גבוהה יותר לתסריט הריאליסטי של  " תלמה ולואיז ",  ולא לסוף הפנטסטי של  " ספיד ".  אבל זוהי רק דעתי .  מה שבטוח הוא שבכל מקרה ,  עצביהם של הצופים בדרמה ושל המשקיעים כאחד יימתחו כהוגן .  - הכותב הוא מנכ"ל פסגות קומפס השקעות ומנהל מחקר חו"ל בפסגות .  אין לראות בכתוב המלצה לקנות או למכור ני"ע 

" תלמה ולואיז "  או  " ספיד "
 כלכלתן של מדינות רבות דוהרת בימים אלה אל סף תהום .  הוויכוח בין האמריקאים לאירופאים נוגע לשאלה אם המדיניות הנכונה במקרה כזה היא האצה או ניסיון לבלום ברגע האחרון

