רגע לפני
שהמחירים גבוהים מדי :  איזו עיר תהיה תגלית הנדל"ן של 2010 ?  10 ערים שעשויות לפרוץ קדימה בשנים הקרובות 
בעוד המחירים באזורי הביקוש נוסקים לגבהים ,  רוכשי הדירות מתחילים לפזול לעבר ערים בהן המחירים עדיין שפויים .  תהליך הזליגה של הרוכשים לערים זולות החל להתגבר בשנים האחרונות ,  ועמו החלו עליות מחירים בערים שהוזנחו על ידי ציבור הרוכשים במשך השנים . 
" בעשור הקודם החמיצו ממשלות ישראל הזדמנות לקדם מאות אלפי יחידות דיור לתכנון ,  וכתוצאה מכך נוצר גירעון ענק ועודף ביקוש לדירות ",  מסביר יו"ר לשכת שמאי המקרקעין בישראל ,  ארז כהן . " בעשור הקרוב אנו צופים שייווצרו לחצי ביקוש נדל"ניים אדירים על 'ערי העשור האבוד' ,  אותן הערים והיישובים הממוקמים במעטפת אזורי הביקוש ועד כה לא מוצו משום בחינה ".  
ואולם ערים אלה עדיין סובלות מבעיות רבות - בחלקן קיימת בנייה מיושנת ,  בחלקן הניהול כושל וחלקן כוללות בתחומן שכונות עוני ופשע .  ואולם יש ערים שמתחילות להתנער מהתדמית הכושלת שלהן ,  לחדש את הבנייה ולשפר את איכות החיים בהן .  
בפרויקט מיוחד זה ,  שנעשה בשיתוף עם לשכת שמאי המקרקעין ,  ניסינו להעריך אילו מבין הערים בהן המחירים עדיין נמוכים יחסית ,  עשויות לרשום את את הקפיצה המיוחלת בשנים הקרובות .  בדקנו כמה פרמטרים :  מיקום של הערים בסמוך לאזורי ביקוש קיימים או אזורי תעסוקה ,  תוכניות בנייה לשכונות חדשות שעשויות להזרים דם חדש לערים ,  להצעיר ולרענן אותן ,  ושיפור צפוי באמצעי התחבורה .  
ברוב הערים המופיעות בסקירה זו כבר נראים ניצני השינוי ,  החלו להיבנות בהן שכונות חדשות ומחירי הדירות נמצאים במגמת עלייה .  עם זאת ,  אנו מעריכים כי עליות המחירים עשויות להימשך ועדיין ניתן למצוא בהן הזדמנויות .
 העיר חדרה ממוקמת באמצע הדרך בין תל אביב לחיפה ,  משתרעת על שטח של כ-35 אלף דונם ובה כ-87 אלף תושבים .  העיר נהנית מרצועת חוף באורך של 7 קילומטרים ומנגישות לעורקי תחבורה ראשיים ככביש החוף ,  כביש 4 וכבישי רוחב .  
פיתוח ובנייה :  חדרה סבלה מתדמית של עיר לא מפותחת ברמה נמוכה הסובלת מפשיעה .  בעוד שהערים השכנות לה התפתחו והגיעו לכלל מיצוי נדל"ני ,  חדרה קפאה על שמריה .  תוכניות בנייה קודמו ואושרו במוסדות התכנון ,  אך בעלי קרקעות לא ראו בה מקור לרווח כלכלי ולכן רק תוכניות מעטות יצאו לפועל .  
רק בשנה האחרונות רוכזו מאמצים למיתוג העיר ולמימוש הפוטנציאל שלה עם קידום תוכנית לפיתוח טיילת החוף ,  הקמת מוסדות חינוך חדשים ,  שיפור הביטחון וקידום תוכניות להקמת היכל תרבות והיכל ספורט .  
חדרה מחזיקה בעתודות קרקע בשטח של אלפי דונמים שתוכניות הבנייה ברובן מאושרות .  באזור הדרום-מזרחי של העיר מתוכננת בנייה של 2,100 יחידות בצמודי קרקע ובנייה רוויה .  תוכניות מאושרות קיימות גם במתחם חופים לבניית כ-1,000 דירות וכן לבנייה של מאות דירות במרכז העיר .  תוכנית מרכזית נוספת שעשויה לקדם את העיר היא הקמת פארק עסקים בשטח של כ-450 אלף מ"ר בנוי .  
שוק הדירות :  מאז 2008 עלו הביקושים לדירות בעיר ,  ועמם המחירים ,  בשיעור של 40% בממוצע .  דירת 4 חדרים בשכונת ניסן ,  שב-2007 נמכרה ב-600 אלף שקל ,  נמכרת כיום בכ-900 אלף שקל .  מגרש בשטח של דונם עם בית להריסה נמכר לפני חודשיים תמורת 1.7 מיליון שקל ;  אותו מגרש הוצע ב-2006 תמורת כמיליון שקל .  
ההערכות הן כי בשנה הקרובה יגברו הביקושים בעיר ,  והיעד של העירייה הוא להגיע לכ-120 אלף תושבים בתוך עשור .  הבנייה במסגרת התוכניות החדשות צפויה לייצב את רף המחירים הגבוה שנרשם בתקופה האחרונה .
 יקנעם שוכנת במזרח ואדי מילק ,  סמוך למחלף עין תות של כביש חוצה ישראל .  יקנעם הוכרזה כעיר בתחילת 2007 .  בשנים האחרונות התפתח אזור התעשייה סולתם ,  הכולל כבר היום שלושה מרכזי תעשייה שבהם התמקמו כ-160 מפעלי היי-טק .  פארק תעשייה רביעי יפותח כבר בשנה הקרובה בשיתוף המועצה האזורית מגידו ועיר הכרמל .  הבנייה בעיר מתאפיינת בצמודי קרקע ומעט בנייה רוויה .  העיר ממוקמת בתוך שמורת הטבע פארק רמות מנשה .  
פיתוח ובנייה :  יקנעם התפתחה מאוד בשנות ה-90 ,  שבהן נוספו לעיר שכונות חדשות .  מאז צמח מספר התושבים מכ-5,700 תושבים אז לכ-22.5 אלף תושבים כיום .  כיום נמצאת העיר בעיצומה של בניית 500 דירות ,  ותוכנית האב שלה מאפשרת פיתוח עתידי שיכלול עוד 2,500 דירות בעשור הקרוב .  
שוק הדירות :  בשנתיים האחרונות עלו מחירי הדירות ביקנעם בשיעור של 30%-50% .  בין הגורמים להתייקרות ניתן למנות את חיבור העיר לכביש 6 ,  פיתוח אזור ההיי-טק ושיווק קרקעות במקבצים קטנים .  
דירת 4 חדרים בשטח 96 מ"ר ,  נמכרה ב-2008 תמורת 570 אלף שקל .  דירה דומה נמכרת כיום תמורת כ-820 אלף שקל .  קרקע בשטח של 520 מ"ר ,  ששווקה על ידי מינהל מקרקעי ישראל באוקטובר האחרון ,  נמכרה בכ-918 אלף שקל .  לפני כשנתיים נמכר מגרש של חצי דונם בכ-550 אלף שקל .  לפני עשר שנים ,  קרקע בשטח של 483 מ"ר נמכרה תמורת 388 אלף שקל בלבד .  
ההערכות הן כי מחירי הנדל"ן בעיר ימשיכו לעלות בשיעור מתון של עד 5% ,  בעיקר בתחום הבנייה הרוויה שההיצע שלה במקום מוגבל .  אוכלוסיית העיר צפויה לצמוח בעשור הקרוב מ-22 אלף תושבים כיום לכ-45 אלף תושבים בסוף העשור .
 בת ים היא אחת הערים היחידות בגוש דן שרמות המחירים בה נשארו אטרקטיביות .  העיר נהנית מקו חוף באורך של 3.5 ק"מ שלא פותח ,  ומחוברת לצירי תנועה ארציים מרכזיים :  ציר איילון המקשר אותה למרכז וצפון מטרופולין גוש דן וציר 431 ,  המקשר אותה למודיעין ,  לירושלים ולחלקו הדרומי של המטרופולין .  בעתיד הקרוב תחובר העיר לרשת מסילות הברזל הארצית .  
פיתוח ובנייה :  בת ים השתרכה מאחור בבניית פרויקטים ובהקמת מגדלים ,  אך היא צפויה להדביק את הפער בשנים הקרובות .  העירייה השלימה באחרונה תוכנית אסטרטגית לפיתוח העיר .  
אם עד לפני שלוש שנים העירייה היתה פונה מיוזמתה לקבלנים ומחזרת אחרי אנשי עסקים שיבואו להשקיע בעיר - כיום מספרים שם כי לפחות פעמיים בשבוע מגיעות למחלקת ההנדסה בעירייה בקשות לייזום תוכניות חדשות ובהן פינוי-בינוי ועיבוי-בינוי .  
אחת התוכניות המשמעותיות שעברה את אישור מוסדות התכנון ותצא לפועל היא שכונת מגורים ומתחם מלונאי על חוף הים בדרום-מערב העיר ,  על גבול ראשון לציון .  השכונה תכלול 3,300 דירות  ( עם אופציה להגדלת מספר הדירות ל-4,028 )  בבניינים בני 13-25 קומות ,  לצד בתי מלון ושטחים מסחריים וציבוריים .  בתוך כמה חודשים יחלו עבודות הפיתוח במקום ,  והבנייה תחל ב-2011 .  תוכנית מאושרת נוספת היא לבניית 700 דירות בדרום-מערב העיר ,  סמוך לאזור הוותיק ,  במגדלים של 25 קומות  ( עם אופציה להגבהה לעד 40 קומות )  .  בשלב התכנון נמצאת תוכנית להקמת מתחם משולב של מלונאות ומגורים שבו יהיו כ-900 דירות .  תוכנית זו תיצור רצף בנייה בין האזור הוותיק של העיר למערב ראשון לציון .  באזור הוותיק בעיר מתכננת העירייה תוכניות פינוי-בינוי ועיבוי-בינוי לכ-3,000 דירות .  כמו כן יוגדלו זכויות הבנייה באזור התעסוקה במרכז העיר לבנייה של עד מיליון מ"ר בנוי .  
שוק הדירות :  בשנתיים האחרונות עלו מחירי הדירות בבת ים בשיעור של עד 30% .  דירת 5 חדרים ,  שנמכרה ב-2007 ב-1.2 מיליון שקל ,  נמכרת כיום בכ-1.5 אלף שקל .  עליות המחירים בבת ים לא הגיעו למיצוי ,  וההערכות הן כי יימשכו בשנה הקרובה .
 כפר יונה היא מועצה מקומית בשפלת החוף הממוקמת כ-7 ק"מ מנתניה ,  וגרים בה כ-18 אלף תושבים .  המועצה מתוכננת כיישוב קהילתי פרוורי הנגיש לעורקי תחבורה ראשיים  ( הכבישים 2 ,  4 ו-6 )  .  בשנים האחרונות נהנתה המועצה מתנופת בנייה לצד שדרוג החינוך והתרבות ,  מה שהביא לכניסת אוכלוסיית חזקה מאזור המרכז .  
פיתוח ובנייה :  המועצה המקומית כפר יונה מאופיינת בבנייה רוויה וצמודי קרקע ,  ונמצאת בבנייה מסיבית מאמצע שנות ה-90 .  ממועצה חלשה ולא מפותחת היא נהפכה ליישוב עם עתיד ,  שבו קמו בעשור האחרון שתי שכונות חדשות עם כ-3,500 יחידות דיור .  
שלוש תוכניות גדולות ייצאו לפועל בעשור הקרוב :  תוכנית שקיבלה תוקף לבניית 1,200 דירות בבנייה במתחם יצחקי ,  תוכנית שעומדת לפני מתן תוקף לבניית כ-2,000 יחידות על שטחי המושב ינוב ותוכנית נוספת שנמצאת לקראת הפקדה ,  הכוללת בנייה של כ-1,200 דירות במתחם קרני .  עוד שלוש תוכניות לבניית כ-3,000 דירות נמצאות בתחילת דרכן .  כמו כן ,  מקדמת המועצה הקמת אזור תעשייה בשטח של כ-400 דונם .  
שוק הדירות :  מחירי הדירות עלו בשנתיים האחרונות בכ-15%-30% בממוצע .  קוטג' של כ-170 מ"ר בנוי על מגרש בשטח של כ-250 מ"ר נמכר ב-2007 ב-1.3-1.35 מיליון שקל .  כיום מחירו של קוטג' כזה הוא כ-1.5 מיליון שקל .  ההערכות הן כי המחירים ימשיכו לעלות השנה ב-5%-10% .
 בשבוע האחרון זכתה עיריית ראש העין בפרס החינוך ל-2009 .  בעיריה מתגאים גם בניצחון נוסף שהעיר רושמת בשנים האחרונות - איזון תקציבי שבוצע בעירייה ,  שבעקבותיו הוגדרה העיר כאיתנה ובעלת חוסן כלכלי .  מבחינת תחבורה ,  ראש העין מקושרת באמצעות כביש 5 לתל אביב ,  כביש 6 לצפון וכביש 444 לירושלים .  העיר מחזיקה בפארק תעשייה והיי-טק ,  וצפויה להיבנות בה טיילת באורך של 25 ק"מ שתגיע עד לנמל תל אביב .  
פיתוח ובנייה :  ראש העין התפתחה במהירות בשנות ה-90 .  נבנו 5,000 דירות בשכונות החדשות והאוכלוסייה הוכפלה ל-40 אלף איש .  כמו כן ,  נעשו פעולות להשבחת ראש העין הוותיקה בהשקעה של עשרות מיליוני שקלים .  
בעשור האחרון ראתה ראש העין פיתוח מועט ובנייה של 450 דירות בלבד ,  בשכונת משכנות המוזיקה .  450 דירות נוספות בפרויקט משווקות כיום על ידי חברת אפרידר .  
ואולם העתיד נראה מבטיח יותר .  תוכנית הענק היחידה בלב מטרופולין גוש דן תצא בראש העין ,  לבנייה של כ-14 אלף דירות .  עד 2011 ייצאו לשיווק כ-3,000 דירות .  פרויקט בנייה נוסף שעבר את כל הליכי התכנון הוא לבניית 1,100 דירות בצומת קסם ,  על קרקעות שבבעלות איש העסקים קובי מימון וחברת העיר החדשה .  בצומת מתוכננת הקמה של כ-220 אלף מ"ר שטחי מסחר ושירותים .  מלבד זאת מתכוונת העיר לפעול להקמת אמפיתיאטרון ולפיתוח פארק .  
שוק הדירות :  ראש העין מונה כיום כ-40 אלף תושבים .  אם תוכניות הבנייה ייצאו לפועל ,  אוכלוסייתה תוכפל עד 2025 .  בשלוש השנים האחרונות רשמו הנכסים בעיר עליות מחירים של 30%-50% .  דירת 3 חדרים בשטח של 86 מ"ר עם מרפסת של 7 מ"ר בראש העין הוותיקה נמכרה באמצע 2007 בכ-650 אלף שקל .  דירה דומה נמכרה באחרונה בכ-850 אלף שקל .  הצפי לשנה הקרובה הוא כי המחירים בעיר ישמרו על יציבות .
 לצד המיתוג הנמוך של רמלה נהנית העיר מיתרונות משמעותיים כמיקום אסטרטגי ותחבורתי מצוין בזכות הקירבה לתחנות רכבת וכבישים  ( 431 ,  6 ,  40 וכביש מס' 1 לירושלים )  .  פיתוח ובנייה :  ב-15 השנים האחרונות נבנו בעיר רמלה כ-4,500 דירות בלבד ,  מה שהביא למצוקה משמעותית בהיצע הדירות ולעליות מחירים ניכרות .  בשנתיים האחרונות כבר נראים ניצני התעוררות בפעילות הבנייה בעיר ,  בין היתר בעקבות כניסתה של חברת גינדי השקעות לשוק הנדל"ן המנומנם של רמלה - החברה רכשה ב-2007 מתחם של 30 דונם תמורת כ-60 מיליון שקל לבניית 300 דירות וקניון גדול .  
במהלך השנים פיתחה העירייה כמה מתחמים לבנייה ,  ובשנתיים הקרובות ייצאו לשוק לפחות שבע תוכניות לבניית כ-6,000 דירות ברחבי העיר .  הגדולות שבהן :  1,000 דירות בקריית האומנים ,  888 במתחם מכבי באזור הצפוני של העיר והמשך הבנייה של כ-2,700 דירות במתחם מצליח .  
בעשור הקרוב מתכננת העירייה בנייה של עוד 3,500 דירות במערב העיר על פי תוכנית שנמצאת בתכנון ופיתוח אזור תעסוקה בשטח של כ-3,000 דונם בשיתוף הרשויות גזר ומודיעים .  
שוק הדירות :  אם תעמוד רמלה ביעדיה ,  מספר התושבים יעלה בעשור הקרוב מ-71 אלף כיום לכ-100 אלף .  
בשנתיים האחרונות רשמה רמלה עליות מחירים בשיעור ממוצע של 50% בכל הנכסים .  דירת 4 חדרים חדשה שנמכרה לפני כשנתיים בכ-550 אלף שקל נמכרת כיום תמורת כ-850 אלף שקל .  עם זאת ,  בקרקעות ששיווק מינהל מקרקעי ישראל בחודש האחרון במתחם מצליח בעיר ניתן לראות עליות מחירים של עד 90% בתוך שנה וחצי בלבד .  מחיר קרקע ליחידת דיור בדצמבר 2007 היה 91.5 אלף שקל ,  לעומת כ-97 אלף שקל ביולי 2008 ו-188 אלף שקל בדצמבר 2009 .  ההערכות הן כי מחירי הדירות ב-2010 ישמרו על יציבות בשלב ראשון ,  ובהמשך יעלו בעד 10% בשכונות החדשות .
 בתוך 40 דקות בלבד ניתן להגיע ברכבת מאשקלון לתל אביב - אחד היתרונות המהותיים של העיר ,  שסוחף רוכשי דירות רבים מאזור מרכז .  העיר נהנית מכביש מהיר לתל אביב ומרצועת חוף מפותחת לצד מחירים סבירים לנכסים .  פיתוח ובנייה :  אשקלון נמצאת בשנים האחרונות בעיצומה של תנופת בנייה ופיתוח שלא ידעה מאז שנות ה-90 .  בתוך עשר שנים עלה מספר התושבים בעיר מ-100 אלף לכ-122 אלף ,  ומגמה זו עשויה להימשך גם בשנים הבאות .  
כבר כיום ישנן יותר מ-1,000 דירות בבנייה ועוד כ-700 דירות בשלבי הוצאת היתרי בנייה .  לעיריית אשקלון עתודות קרקע זמינות לבנייה של כ-10,000 יחידות דיור בתוכניות מאושרות .  התוכניות המרכזיות הן לבנייה של 3,100 דירות בשכונת האגמים בדרום אשקלון ,  כ-3,000 דירות בשכונות רמת הכרמים ומצפה ברנע במערב העיר ,  כ-1,500 דירות במתחם שיכון עובדים וכ-600 דירות בשכונת עמיצור ,  שבאחרונה יצאו לשיווק על ידי מינהל מקרקעי ישראל .  
כמו כן מתוכננים 1,150 צמודי קרקע בברנע ב' וג' ובשכונת הרצוג ועוד 400 דירות בשכונת גבעת ציון על שדרות בן גוריון .  
שוק הדירות :  אשקלון הוכיחה כי ניתן לפתח עיר גם על רקע מצב ביטחוני בלתי יציב .  
בשנתיים האחרונות עלו מחירי הדירות באשקלון ב-30%-40% בכל סוגי הנכסים .  דירת גן של 5 חדרים בשכונת ברנע נמכרה לפני כשנתיים וחצי בכ-850 אלף שקל .  דירה כזו נמכרת כיום ב-1.1 מיליון שקל ויותר .  בחודשים האחרונים ניכרת האטה במכירות ,  ולכן ההערכות לטווח הקרוב הן כי המחירים ישמרו על יציבות .  בטווח הרחוק יותר קיים צפי לעליות מחירים מתונות .
 לרחובות נוצרו מוניטין של של עיר מנומנמת ,  לא מפותחת ולא מתפתחת ,  אך בשנים האחרונות היא מצליחה לשבור תדמית זו .  מצב העיר השתפר בשל תוכניות לפיתוח תעשיות היי-טק ,  הקמת רובעי מגורים חדשים ומהפכה תחבורתית בסלילת כבישים עוקפים .  כל זה הביא להכפלת מספר התושבים בעיר ,  מכ-60 אלף בתחילת שנות ה-80 לכ-120 אלף כיום .  רחובות נחשבת כיום לאחת הערים המבוקשות בשפלה ,  ומצליחה להתחרות בעליות המחירים בערי גוש דן .  
פיתוח ובנייה :  בשלוש השנים האחרונות הצליחה רחובות לדלג על עשרות שנות שפל ולהקים שכונות חדשות עם כ-3,000 דירות ,  ועוד ידה נטויה .  מתוך כ-15 אלף דירות בתכנון ,  7,000 מהן מאושרות וייבנו בעשור הקרוב .  
כ-3,000 דירות ייבנו בשכונות הקיימות רחובות ההולנדית ,  אחוזת הנשיא ורחובות החדשה ,  שטרם מוצו במלואן .  בימים אלה נבנית שכונת הדגל  " רחובות המדע "  שתכלול כ-2,500 דירות ,  והחלה בנייה של 900 דירות בצפון-מערב העיר .  עוד 220 דירות ייבנו בשכונת קרית משה ,  ובמקביל מקודמת תוכנית לבניית 750 דירות במזרח העיר ,  לצד המשך פיתוח הקמתו של פארק תעשייה בשטח של 600 דונם שייועד לתעשיות ביניים .  
שוק הדירות :  בשנתיים האחרונות עלו מחירי הדירות ברחובות ב-20%-30 .  דירת 4 חדרים שנמכרה ב-2007 בכ-850 אלף שקל נמכרת כיום בכ-1.1 מיליון שקל .  באחרונה מורגשת רגיעה במחירים ,  וההערכות ל-2010 הן כי רחובות תשמור על יציבות מחירים עם סטייה אפשרית כלפי מטה .
 העיר יבנה ,  שסבלה ממיעוט פרויקטים ורתיעה של קבלנים מהשקעה בה ,  עשויה להיות אחת הערים המעניינות ביותר מבחינה נדל"נית בעשור הקרוב .  בעיר כ-33 אלף תושבים ,  והיא ממוקמת במרחק כ-25 ק"מ מת"א ,  בין שתי מסילות רכבת ,  במזרח ובעתיד גם במערב .  פיתוח ובנייה :  הפעם האחרונה שבה זכתה יבנה לתנופת בנייה מאסיבית של יותר מ-1,000 דירות היתה לפני כ-20 שנה ,  ומאז היתה העיר בתרדמה עמוקה .  בשנים האחרונות נעשו פעולות כדי להרחיב את שטח השיפוט של העיר ולאפשר את פיתוחה מבחינה נדל"נית וכניסה של תושבים חדשים .  
החלטת משרד הפנים ב-2003 ,  לספח 8,500 דונם של קרקע חקלאית מהמועצה האזורית חבל יבנה ,  תראה את אותותיה בשנים הבאות .  מאז ועד היום שונה ייעוד הקרקע ותוכננו תוכניות בנייה והקמת שטח ציבורי של כ-452 דונם .  הודות לכך ישווקו בהדרגה 3,200 דירות שייבנו לפי עקרונות הבנייה הירוקה .  בהמשך יקודמו שתי תוכניות הנמצאות בשלבי אישור שונים לבניית כ-2,800 דירות .  
תוכנית נוספת לבניית כ-1,400 דירות , " גן ראובן ",  אושרה במוסדות התכנון ופיתוחה תלוי בבעלי הקרקע  ( בין היתר חברת גינדי )  .  בטווח הרחוק מתוכננת תוכנית בניין עיר בין העיר יבנה למושב בניה לבניית 3,700 דירות ומרכז עסקים בשטח של כ-300 אלף מ"ר .  
שוק הדירות :  אם שיווק הפרויקטים יצלח ,  מספר התושבים בעיר עשוי לעלות לכ-85 אלף בעשור הקרוב .  אותות להצלחת השיווקים ניתן לראות כבר במכרז האחרון של מינהל מקרקעי ישראל ,  המסמן עליות מחירים של 60% מפברואר השנה - אם בפברואר גילם מחיר הקרקע שווי של 177 אלף שקל לקרקע לדירה ,  הרי שבמכרזים המחיר עלה ל-283 אלף שקל לקרקע לדירה .  
בשנתיים האחרונות נרשמו בעיר עליות מחירים בשיעורים של 30%-40% .  כך ,  דירת 4 חדרים ,  90 מ"ר עם מרפסת ,  נמכרה ב-2007 בכ-850 אלף שקל .  כיום מחירה של דירה כזו הוא כ-1.1 מיליון שקל .  ההערכות לשנה הקרובה הן כי מחירי הדירות ביבנה יזחלו כלפי מעלה ,  אלא אם כן השוק יוצף באופן משמעותי .
 יהוד-מונוסון נהנית מממשק תחבורתי מצוין באמצעות כביש האורך 40 המחבר בין אזור רמלה ולוד להוד השרון .  בנוסף נמצאת העיר לצד כביש הרוחב 461 שמתחבר לכביש גהה  ( 4 )  .  העיר סמוכה לנתב"ג ,  לאיירפורט סיטי ולמפעלים ביטחוניים באזור ,  וכל אלה מושכים אוכלוסיות רבות .  מעבר לנגישות ,  מרבית חלקי העיר אינם צפופים .  
פיתוח ובנייה :  בעוד שיישובים אחרים בסביבה כמו קרית אונו וגני תקוה התפתחו בעשורים האחרונים ,  יהוד נותרה מאחור .  למעט שכונת קרית הסביונים במערב העיר ושכונת וילות הקרובה לסביון ,  מרבית שטחיה נותרו לא אטרקטיביים .  
בשנים האחרונות החלה העיר להראות סימני התאוששות .  לפי תוכניות הבנייה ,  בעשור הקרוב ייתוספו לעיר כ-13 אלף דירות ,  כ-5,000 מהן מפרויקטים של פינוי-בינוי - מה שעשוי להעלים מהנוף העירוני מקבצי דיור ישנים .  
תוכנית בנייה גרנדיוזית שעומדת לנחות בקרוב על שולחן הוועדה המחוזית לתכנון ובנייה מרכז תכלול בנייה של 4,500 דירות חדשות ,  בצמודי קרקע ובנייני מגורים שייבנו לגובה של עד 15 קומות .  התוכנית מתייחסת לשטח פתוח של 3,000 דונם ממערב לשכונת קרית הסביונים במערב יהוד ,  ולקרקע נוספת ממזרח לדרך אלכסנדרוני עד הכניסה ליישוב סביון .  
את הפרויקט מובילה חברת הבנייה תדהר בשיתוף העירייה .  
פרויקט נוסף שאת פירותיו נראה בקרוב הוא תוכנית לפינוי-בינוי שכבר משווקת תחת השם  " מונוסון ",  שמקדמת חברת אשדר .  במסגרת הפרויקט ייהרסו 200 דירות ברחוב התמר וייבנו 620 דירות חדשות .  
שוק הדירות :  אם תוכניות העיר יתממשו ,  מספר התושבים עשוי לעלות מכ-77 אלף כיום לכ-120 אלף איש .  
בשנתיים האחרונות עלו מחירי הדירות בעיר בשיעורים של 20%-40% ,  בעיקר באזורים היקרים יותר דוגמת שכונת קרית הסביונים .  ביהוד הוותיקה נמכר בנובמבר 2007 קוטג' בשטח בנוי של 250 מ"ר על מגרש של 280 מ"ר בכ-2.2 מיליון שקל .  כיום מחירו של קוטג' דומה מגיע לכ-2.6 מיליון שקל ,  עלייה של כ-20% .  בפרויקט פינוי-בינוי שמבצעת אשדר בעיר היא מבקשת כיום 1.6 מיליון שקל עבור דירות 4 חדרים ו-2 מיליון שקל עבור דירות 5 חדרים .  
ההערכות הן כי גם בשנה הבאה המחירים בעיר ימשיכו לעלות ,  בשיעור של עד 10% .  
בהכנת הכתבה סייעו :  זכיין אנגלו סכסון חדרה ,  נפתלי פלצינסקי ,  עיריית חדרה ,  זכיינית רי/מקס נכסי איכות יבנה ,  אסתי לוטן ,  ראש עיריית יבנה ,  צבי גוב-ארי ,  זכיין רי/מקס אנרגי ,  אסי תמיר ,  עיריית אשקלון ,  יועצת נדל"ן של אנגלו-סכסון בסביון-בקעת אונו ,  אפרת לוי ,  זכיינית אנגלו-סכסון רחובות ציפי פרנס וראש עיריית רחובות ,  רחמים מלול ,  זכיין אנגלו-סכסון ראש העין ,  אורן מזרחי ,  וראש עיריית ראש העין משה סיני ,  מנהל סניף אנגלו-סכסון ברמלה ,  ירון גלאי ,  וראש העירייה ,  יואל לביא ,  זכיין אנגלו-סכסון ביקנעם ,  משה אדרי ,  עיריית יקנעם ,  סוכן רי/מקס אקטיב בבת ים ,  רועי נזרוב ,  ועיריית בת ים ,  זכיינית אנגלו סכסון לב השרון ,  לאה מלוכנא ,  זכיין רי/מקס כפר יונה ,  ניצן פניני ,  יו"ר המועצה אפי דרעי .
 
רגע לפני
שהמחירים גבוהים מדי :  איזו עיר תהיה תגלית הנדל"ן של 2010 ?  10 ערים שעשויות לפרוץ קדימה בשנים הקרובות 

