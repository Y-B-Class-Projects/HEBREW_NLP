נעלה את גבעתיים על ראש שמחתנו
ועדת הכלכלה של הכנסת דנה בדרישה להעביר את אולפני חדשות 10 לירושלים .  הדיון הסוער הסתיים ללא הצבעה .  נורית דאבוש : " אם לא יימצא פתרון לסוגיית ירושלים אמליץ לשלול את הזיכיון "
 ועדת הכלכלה של הכנסת דנה בשעה זו בהצעת החוק להארכת זיכיון ערוץ 10 בשנתיים נוספות .  לפני מספר דקות הסתיים דיון סוער בסעיף המחייב את הערוץ להקים אולפן שידורים בירושלים בהתאם לחוק המחייב כי שידורי חברות החדשות יועברו מהבירה .  מנכ"ל הרשות השנייה מנשה סמירה הציע בדיון כי ישראל 10 תציג תכנית להקמת האולפן בירושלים תוך שנתיים .
 היועצת המשפטית של משרד התקשורת עו"ד נגה רובינשטיין ביקשה לבחון מחדש את הסעיף המוצע באשר למעבר לירושלים כיון שאינו ישים : " אם לאחר אישור הצעת החוק בעניינו ערוץ 10 ישדר אפילו יום אחד את החדשות שלא מירושלים הוא ישדר תחת הפרה ותידרש שלילת זיכיונו .  נשאלת השאלה אם אפשר להאריך את זיכיונו בסיטואציה הזאת ".  היועץ המשפטי של הרשות השנייה עו"ד דורון אבני הדגיש את ההבחנה בין ישראל 10 וחברת החדשות שלו ואמר : " ההפרה של חדשות 10 מתגלגלת והופכת להפרה של ישראל 10 ולפיכך אנחנו לא רוצים להתגלגל לסיטואציה שאי אפשר להאריך את הזיכיון ,  או שנצטרך לשלול אותו .  אנחנו לא רוצים שכל העבודה שנעשתה פה תהיה לשווא ". 
מנכ"ל ערוץ 10 יוסי ורשבסקי התייחס לנושא ואמר : " אנחנו מקיימים פעילות משמעותית בירושלים .  יש לנו אולפן גדול ,  15% מעובדינו עובדים בירושלים .  לא במבואות .  כרגע אין באפשרותנו למרות כל המחויבויות לעבור לירושלים וזה גם נראה לי לא ישים בשנה הקרובה .  החברה מתכוונת לעמוד בכל מה שהתחייבה ככתבו וכלשונו ". 
חבר הכנסת זבולון אורלב  ( הבית היהודי )  שמתנגד בתוקף להסרת הסעיף המחייב את מעבר חדשות 10 לירושלים ,  אמר בדיון : " אני מפחד שחקיקה של שנתיים היא לא לשנתיים .  אני לא חולק על התוצאה שרוצים להגיע אליה .  אני לא טמבל מוחלט ואני מבין שבתוך שנה או שנתיים אי אפשר להביא לקיום החוק במלואו .  אם ערוץ 10 יודיע 'אני מתחייב בשנת 2010 לזוז לכיוון ירושלים ,  אזיז חלק מההפקות' .  ברור לי שב-2012 נעמוד על אחוז לא גבוה .  אני אומר לכם ,  תורידו את הידיים מירושלים ,  זה לא יעבור .  בשבילי שאלת ירושלים יותר חשובה מסגירת ערוץ 10 .  אני אמריד את כל הקואליציה .  לא יהיה כדבר הזה בתקופתנו ובממשלתנו ".  עם זאת ,  אורלב תומך באפשרות שהרשות השנייה תאפשר מעבר הדרגתי ולא מיידי .
 חבר הכנסת נחמן שי  ( קדימה )  הציע כי החוק יאפשר לחברה לשדר בינתיים מגבעתיים ,  כפי שעשתה בשמונה השנים האחרונות ,  ובהמשך תדרוש את המעבר .  לדברי שי , " שטח השיפוט של ירושלים הורחב עד לנווה אילן ,  אז בואו נחליט שהוא מורחב עד תל אביב ונגמור עניין .  אל תכפה עליהם תנאי שהם לא עומדים בו ".  
נציגת משרד המשפטים עו"ד דנה נויפלד אמרה כי יש בעיה חוקתית עם מעבר הדרגתי : " זה תקדים מסוכן שהמחוקק אומר שהוא מאפשר לרשות מנהלתית להפר את החוק .  אתה אומר 'ביד אחת אני קובע את החוק וביד שניה אני מפר אותו' ". 
מנכ"ל הרשות מנשה סמירה אמר כי החוק מחייב ואין מקום לשיקול דעת : " אני כרגולטור לא הייתי רוצה שועדת כלכלה תעביר לי מסר שיש חוקים שעליהם אני יכול לוותר .  בעניין ירושלים ,  החוק מופיע ומקודש גם במעבר לרשיונות .  ישראל 10 לא יקבל רישיון אם לא יקים את חברת החדשות בירושלים .  נקודה .  יש הצעת חוק עקרונית .  רגולטור אחראי שקל את השיקולים לכל הצדדים ".  יושבת ראש מועצת הרשות נורית דאבוש הוסיפה : " אם ב-17 בינואר נעמוד במצב של פתרון להכל ,  אבל לירושלים אין ,  אני אמליץ לרשות השניה לשלול את הזיכיון ". 
רגע קומי סיפק יושב ראש הועדה אופיר אקוניס שנזכר בערגה בעברו כעיתונאי מצליח : " אני עיתונאי מתוסכל .  הייתי במעריב לנוער ובקול ישראל .  ב-91 מעריב לנוער היה השבועון הנפוץ ביותר במדינה ,  אל תזלזלו במעריב לנוער ". 

נעלה את גבעתיים על ראש שמחתנו
ועדת הכלכלה של הכנסת דנה בדרישה להעביר את אולפני חדשות 10 לירושלים .  הדיון הסוער הסתיים ללא הצבעה .  נורית דאבוש : " אם לא יימצא פתרון לסוגיית ירושלים אמליץ לשלול את הזיכיון "
 
