עוד חמש שנים לסטנלי פישר 
ושלא יעבדו עליכם
 >  >  המתיחות בין שר האוצר יובל שטייניץ לבין נגיד בנק ישראל סטנלי פישר עלתה מדרגה בימים האחרונים .  מדובר בחילוקי דעות במגוון נושאים ,  כמו מיקומו של אגף שוק ההון והביטוח ,  הפחתת המע"מ ורשימת האישים שיעטרו את שטרות הכסף החדשים .  פישר רוצה שאגף שוק ההון יעבור מהאוצר לבנק ישראל ויאוחד עם הפיקוח על הבנקים .  לטענת הבנק ,  הפיקוח על מתן האשראי בבתי ההשקעות ובחברות הביטוח לא היה ברמה מספקת ערב המשבר ,  ולכן יש לאחד אותו עם הפיקוח על הבנקים ,  תחת בנק ישראל .  שטייניץ חושב אחרת .  בישיבות פנימיות באוצר הוא אומר שאם צריך לעשות שינוי ,  זה צריך להיות דווקא בבנק ישראל .  כלומר ,  להוציא את הפיקוח על הבנקים מתוך הבנק ,  כי יש ניגוד עניינים ברור בין הבנק - שקובע לבנקים את רווחיותם באמצעות קביעת שערי ריבית ,  מרווחים ועמלות ,  לבין המפקח - שצריך לפקח עליהם בכל הסעיפים האלה .  שטייניץ אומר שבשוק ההון לא היו פשיטות רגל של חברות ביטוח וגם לא של קופות גמל ,  והנזקים היו נסבלים ,  כאשר ההפסדים הוחזרו ב-2009 .  הרי גם לבנקים היו הפסדים לא מעטים עקב המשבר העולמי .  באותן שיחות פנימיות אומר שטייניץ שאם אגף שוק ההון לא היה באוצר ,  בנימין נתניהו לא היה יכול לבצע את רפורמת בכר ולא את הרפורמה בפנסיה ,  ולכן יש להשאיר את האגף באוצר .  ואמנם נכון ,  רק האינטימיות והשליטה של שר האוצר באגף מאפשרים ביצוע רפורמות חשובות בשוק ההון ,  ואין לשכוח שמשרד האוצר הוא זה שמוליך את הרפורמות והתחרותיות במשק ב-25 השנים האחרונות - ולא בנק ישראל השמרן ,  שמקדיש את רוב משאביו לשמירה על היציבות והרבה פחות לעידוד התחרות .  לכן ,  לא צריך למהר ולהוציא את אגף שוק ההון מהאוצר ,  ולבטח לא לתוך בנק ישראל .  הרי אין כמעט מודל כזה בעולם .  בעניין הוויכוח על הורדת המע"מ ,  מס ההכנסה ומס החברות - שטייניץ צודק .  זה נכון להוריד עכשיו מסים ,  כי ההורדה היא דלק הצמיחה הכי טוב שיש .  גם בנושא הדמויות שיופיעו על השטרות החדשים צודק שטייניץ ,  וכך גם בוויכוח על מדיניות השכר בבנק ישראל .  ואולם לא צריך להתרגש יותר מדי מהוויכוחים בין שר האוצר לנגיד .  תמיד היו כאלה ,  והיו תקופות שהם היו חריפים הרבה יותר .  הרי  " כל אחד רואה את הדברים מהפוזיציה שלו ",  כמו שאמר השבוע פישר .  פישר הוא כלכלן בעל שם עולמי ,  ידע ומוניטין ,  ואין לנו שגריר טוב ממנו ברחבי תבל .  עצם כהונתו בישראל משפרת את דירוג האשראי שלנו .  הוא עומד לסיים את כהונתו הראשונה בסוף אפריל ,  לכן מוטב שראש הממשלה יוציא כבר השבוע הודעה שמבשרת על הארכת כהונתו בעוד חמש שנים .  אז אפשר יהיה לחזור לוויכוחים - אבל מתוך ידיעה שפישר נשאר בבנק ישראל .  הרי אחרי הכל ,  המדינה חשובה יותר .  מצוקה שווה לכל לפני כחודש וחצי הוציא בג"ץ פסק דין שקבע שאין להפריט בית סוהר בישראל .  כתוצאה מכך בית הסוהר הפרטי שנבנה ליד באר שבע עומד לעבור לידי המדינה ,  תמורת פיצוי ראוי .  כתוצאה מכך מתכוונים באוצר ובשב"ס  " להתאים "  את הסטנדרט של בית הסוהר הפרטי לזה המקובל במדינה .  האוצר מתכוון להגדיל ב-50% את מספר המיטות בבית הכלא ולהוריד את רמת האוכל שתינתן לאסירים ,  את רמת הטיפול הרפואי ,  את מספר הביקורים ואת תוכניות השיקום .  הכל יירד לרמה המקובלת בשב"ס - כי למדינה יש מחסור בתקציבים ועודף באסירים .  אז עכשיו נשיאת בית המשפט העליון דורית ביניש מרוצה .  היא השיגה את מטרתה :  מצוקה שווה לכל .  איש השנה 2009 בשבוע שעבר עסקו אמצעי התקשורת בסיכום 2009 והעשור כולו .  למקרא הסיכומים שעסקו בכלכלה בשנה החולפת ,  התברר שלא לחינם נאמר : " הנייר סובל הכל ".  אותם פרשנים וכלכלנים שניבאו את סוף הקפיטליזם ומשבר גרוע יותר מזה של 1929 ,  שכחו לגמרי את מה שאמרו רק לפני כמה חודשים .  אז הם יצאו בשצף קצף נגד האוצר ש"לא עשה כלום "  ו"לא מותח רשת ביטחון מלאה לחסכונות הציבור ",  והנה עכשיו הם מהללים את מדיניות האיפוק והאחריות שנקט אותו אוצר רשע .  היו שתי דרכים לטפל במשבר הגדול :  דרכו של נשיא ארה"ב ברק אובמה ,  ששפך טריליוני דולרים על המשק ,  ביצע תוכניות חילוץ לבנקים ולעסקים והכניס את ארה"ב לגירעון גדול ומפחיד ;  או דרכן של צרפת וגרמניה - שלא השתוללו בתקציב ולא הפריזו בחילוצים .  כמו ארה"ב נהגו גם בריטניה ,  יוון וספרד ,  והן הידרדרו לגירעון מפחיד של 12%-13% מהתוצר .  יוון משלמת על כך בגדול .  אצלנו לחצו על האוצר להתנהג כמו אובמה - לשפוך כספים ,  להגדיל את הגירעון לממדים אמריקאיים ,  לתת ערבות מדינה ב-40 מיליארד שקל לאג"ח של הטייקונים ולא לפתוח את הבורסה לאחר יום הכיפורים ,  כדי למנוע מפולת .  יו"ר רשות ניירות ערך ,  זוהר גושן ,  איבד עשתונות ותבע שהמדינה תספק ערבות של 80% להנפקות חדשות של אג"ח ,  אחרת הכל יתמוטט .  מנכ"ל בנק המזרחי טפחות ,  אלי יונס ,  הציע שהמדינה תרכוש בעצמה אג"ח קונצרניות .  יו"ר הראל ,  יאיר המבורגר ,  אמר שיש לחוקק חוק מיוחד שידחה את הפירעונות של האג"ח הקונצרניות ,  ויו"ר בנק הפועלים לשעבר ,  דני דנקנר ,  דרש שהממשלה תעשה כבר משהו - ומהר .  הצמד עופר עיני ושרגא ברוש - יו"ר ההסתדרות ונשיא התאחדות התעשיינים - השמיצו את שר האוצר דאז בכל הזדמנות .  עיני הפחיד אותנו בנבואות זעם על פדיונות עתק שירוקנו את קופות הגמל וברוש הפליג לדבר על פיטורים המוניים במגזר העסקי .  נתניהו  ( שהיה אז באופוזיציה )  ואהוד ברק דרשו רשת ביטחון לכל חסכונות הציבור - שתפצה אותנו החל מתחילת 2008 .  על חשבון מי ?  אך היה איש אחד שעמד מול הפניקה :  שר האוצר רוני בר-און .  הוא לא נכנע ללחצים ,  לא סגר את הבורסה ולא הזרים מיליארדים לטייקונים .  רק בסוף נאלץ להיכנע ולספק לפוליטיקאים רשת ביטחון צנועה ומוגבלת .  לכן הוא איש השנה של 2009 .  אולי הגיע הזמן שעיני וברוש ,  ששתו את דמו ,  יבקשו ממנו סליחה .  ראוי גם שהעיתונאים והכלכלנים ששכחו בקלות מה אמרו בעת המשבר ,  יבקשו סליחה .  מהציבור .
 
עוד חמש שנים לסטנלי פישר 
ושלא יעבדו עליכם

