ספרד :  ברצלונה נפרדה מהמלך
הקבוצה המעוטרת ניצחה את סביליה 0:1 בשמינית גמר גביע המלך ,  אבל לא הצליחה למחוק הפסד של 2:1 מהמשחק הראשון
2010 החלה רק לפני כשבועיים ,  ברצלונה כבר רשמה הערב  ( רביעי )  היסטוריה .  הקבוצה ,  שזכתה בשישה תארים ב-2009 ,  איבדה את הראשון כבר בשלב מוקדם של השנה ,  אחרי שהודחה על ידי סביליה בשמינית גמר גביע המלך .  
כל העיניים היו נשואות הערב לרמון סאנצ'ז פיחואן ,  שם הצליחה סביליה לשמור על יתרון 1:2 מהמשחק הראשון ולהדיח את הבלאוגרנה .  ברצלונה אמנם ניצחה 0:1 ,  אבל היה חסר לה עוד שער אחד כדי להדיח את סביליה ,  שכבשה שני שערי חוץ בקאמפ-נואו במשחק הראשון .
 במחצית הראשונה המשחק היה שקול יחסית ,  ונראה היה שסביליה הצליחה לנצל את יתרון הביתיות שלה .  במחצית השניה הקטלאנים התחילו לתקוף יותר ,  והשיגו את שער היתרון בדקה ה-64 .  צ'אבי נהנה מטעות בהגנה של סביליה והשתלט על כדור במרחק של 20 מטרים מהשער ,  כדי להפציץ לפינה .  בארסה כמעט והצליחה לנצל את המומנטום ,  כששלוש דקות לאחר מכן ליונל מסי עבר שני שחקני הגנה כדי לפרוץ לרחבה מצד ימין ולבעוט לקורה .  שבע דקות לאחר מכן הייתה זו סביליה שכמעט וכבשה ,  כשפויול הציל את ברצלונה רגע לפני שהכדור נכנס לשער .  שחקניו של גווארדיולה ניסו לעשות הכל בדקות הסיום ,  אלא שסביליה הסתגרה יפה כדי להוסיף לרזומה שלה תואר לא רשמי אך מכובד מאוד - הקבוצה שמחקה את אחד מששת התארים של ברצלונה ב-2009 .
 מי שגם הודחה מהגביע היא ולנסיה .  הלוס צ'ה הגיעו לריאזור של דפורטיבו לה קורוניה לאחר הפסד ביתי 2:1 במשחק הראשון ופתחו את המשחק נהדר .  ניקולה זיגיץ' כבש צמד נגיחות  ( 10 ,  28 )  מבישולים של מיגל וריח של מהפך עמד באוויר .  אלא שדפור חזרה בגדול במחצית השניה ,  הרבה הודות לפליפה .  המגן השמאלי הברזילאי ,  שנמצא על הכוונת של ריאל מדריד ,  כבש את השער המצמק בדקה ה-49 ובישל לחואן רודריגז את השוויון 20 דקות לסיום לאחר מבצע אישי מבריק .  דויד סילבה החמיץ הזדמנות גדולה לולנסיה בתוספת הזמן .  דפור תפגוש ברבע הגמר את סביליה .  
מי שכן הצליחה לבצע מהפך היא אוסאסונה .  לאחר הפסד 2:1 במגרשה של הרקולס אליקנטה ,  הצליחה הקבוצה להימנע ממבוכה בזכות 0:1 ביתי שסידר עלייה לרבע הגמר בזכות שערי חוץ .  מסעוד שוג'אי האיראני כבש את השער היחיד במשחק בדקה ה-48 .  אוסאסונה תפגוש ברבע הגמר את רסינג סנטאנדר ,  שסיימה את המסע המופלא של אלקורקון .  הערב ,  נפרדו השתיים ב-0:0 וסנטאנדר עלתה בזכות ניצחון החוץ 2:3 בשבוע שעבר .
 קבוצה נוספת שעלתה לרבע הגמר היא חטאפה ,  שהביסה את מלאגה 1:5 אחרי שהפסידה במשחק הראשון 2:1 .  רוברטו סולדאדו פתח את החגיגה של הקבוצה ממדריד בדקה ה-15 ,  ורפא הכפיל את התוצאה בדקה ה-30 .  סולדאדו השלים צמד בדקה ה-49 ומלאגה התמוטטה סופית אחרי שער עצמי של לאון שקבע 4:0 בדקה ה-53 .  לופז צימק למלאגה ,  אבל אקורד הסיום היה שייך לדני פארחו ,  שכבש את שער הניצחון בדקה ה-81 .
 
ספרד :  ברצלונה נפרדה מהמלך
הקבוצה המעוטרת ניצחה את סביליה 0:1 בשמינית גמר גביע המלך ,  אבל לא הצליחה למחוק הפסד של 2:1 מהמשחק הראשון

