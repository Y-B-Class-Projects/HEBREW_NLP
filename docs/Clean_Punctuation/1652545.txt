ככה נוצרת אהבה למועדון
יותר מעליית הליגה ההיסטורית של נוער אוסישקין ,  ריגשה את אורי שלף העובדה שהנערים בחרו לחגוג על הבלטות ולא באולם
בסוף השבוע שעבר ,  במהלך טיול בעיר העתיקה בירושלים ,  הגעתי כמו כל תייר ממוצע לכותל המערבי .  בזמן ההמתנה לסיור במנהרות הכותל  ( שלא מותאמות ,  כך גיליתי על פדחתי ,  לגובהו של הכדורסלן המצוי )  ובעוד זוגתי מתייחדת עם בורא עולם באמצעות דיבור צפוף לקיר ,  נחה עלי רוח הקודש של המקום ,  מהדבר האחרון שהייתי מצפה למצוא בו .  באחת מהישיבות הרבות שמקיפות את רחבת אותו קיר מערבי ,  על משטח בלטות מגודר ככלוב ,  עם נוף שכולו כותל ,  שיחקו שלושה תלמידי ישיבה כדורסל .  אני לא בטוח מה יותר הזוי :  העובדה שזה מה שנחרט בזיכרוני מהטיול בעיר העתיקה וההסבר המהפנט של המדריך במנהרות ,  או העובדה שהילדים שיחקו בכזו תשוקה ומרץ ,  כאילו המקום הקדוש בעולם לא נמצא 20 מטר מאחורי הסל אליו הם קלעו .  בדיוק רב ,  יש לציין .  הזוי או לא ,  מאז אני לא מפסיק לחשוב על אותו קרש עץ רעוע בחצר האחורית של הכותל .  ילדים שמשחקים על בלטות מזכירים לי תמיד את הסיבה בעטיה התחלתי בכלל לאהוב את המשחק הזה שנקרא כדורסל .  את כל ילדותי העברתי על מגרשי בלטות ,  לא היה משהו אחר ,  היום בכדורגל יש דשא ובכדורסל פרקט .  לנו היה או חול או בלטות .  בכדורגל הייתה בחירה :  מהחול הייתי חוזר הביתה עם גרביים בצבע חום ,  שאימא שלי טוענת עד היום שהוא לא יורד בשום כביסה ,  ומהבלטות ,  איך לא ,  עם הרבה פצעים פתוחים באזור הברכיים .  ינון חבר שלי היה משחק עם ג'ינס וכך התחילה בתל אביב אופנת הג'ינסים הקרועים בברך .  
בכדורסל אלו היו תמיד הבלטות ,  לפעמים גם האספלט .  כשהתחלתי לשחק כדורסל בהפועל תל אביב כבר היה אולם באוסישקין ,  אבל הילדים שיחקו בחוץ .  רק כשהגעתי לקבוצת הנוער לאחר 10 שנות פעילות זכיתי לשחק על הפרקט האגדי .  את הדרבי הראשון שלי שיחקתי על מגרש הבלטות של מכבי ליד קולנוע אורלי ,  זה גם היה הניצחון הראשון שלי בדרבי .  כבר הרבה שנים ,  למי שזה מצלצל לו מוכר ,  המגרש הזה הוא בכלל חניון .
 השבוע שוב חזרתי אל כור מחצבתי  הבלטות .  לא יכולתי שלא להתרגש כששמעתי שמשחק האליפות של קבוצת הנוער של הפועל אוסישקין יתקיים על מגרש הבלטות של בית הספר  " ארן "  שמשמש את קבוצות הקטסל והילדים של המועדון .  כ-100 צופים התגודדו סביב טריבונות האבן שבמגרש הישן בכדי לצפות ,  באור זרקורים עמום ,  בהפועל מביסה את האימפריה המקבילה מיהוד ,  בדרך לעליית ליגה היסטורית ,  הראשונה במחלקת הנוער החדשה של הפועל אוסישקין .  זהו לא מגרשה הביתי של קבוצת הנוער ,  אבל אושרי ,  מאמנה המסור ,  סיפר לי שהילדים העדיפו לחגוג על הבלטות הישנות ולא על הפרקט החדש באולם ששימש כביתם בשנה האחרונה .  שחקנים צומחים מהבלטות והרבה יותר חשוב מכך ..  .  מהבלטות צומחת האהבה למשחק והאהבה למועדון .
 
ככה נוצרת אהבה למועדון
יותר מעליית הליגה ההיסטורית של נוער אוסישקין ,  ריגשה את אורי שלף העובדה שהנערים בחרו לחגוג על הבלטות ולא באולם

