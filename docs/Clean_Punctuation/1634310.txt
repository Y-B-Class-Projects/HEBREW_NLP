עדיין עומד ? 
העיתונות העולמית שיבחה את מסע ההופעות שלו ,  אבל אלבומו המצליח האחרון יצא לפני כמעט עשור .  האם אלטון ג'ון ,  שמגיע לישראל ביוני ,  עדיין רלוונטי ? 
ישראל היא כמעט המדינה היחידה שבה הדינוזאורים לא רק שלא נכחדו ,  הם אפילו מרוויחים כסף מצוין .  בפוליטיקה כמו בתרבות ,  הטעם הישראלי אוהב את המנהיגים שלו מבוגרים ,  מנוסים ובעלי עבר צבאי מפואר או להבדיל עם עבר מפואר של המנוני אצטדיונים בטעם של ביחד .  זו הסיבה שהשאלה  " האם אלטון ג'ון עדיין רלוונטי "  מורכבת יותר ממה שנראה לעין .
 לכאורה ,  ג'ון הוא אמן שאיבד את הטאץ' המוזיקלי המדהים שניחן בו בשנות ה-70 ,  כשלמעשה שילב במדויק במוזיקה שלו  ( בעזרתו העצומה של השותף הנצחי שאסור לשכוח ,  ברני טופין )  את מרד הנעורים באביו ,  טייס בשירות הוד מלכותה ,  ואת אהבתו הגדולה לפופ .  אלבום האולפן האחרון שלו , " The Captain and The Kid "  יצא לפני קצת פחות מארבע שנים ולא נחל הצלחה מסחרית גדולה מדי יחסית למימדים אליהם ג'ון התרגל  ( 3.5 מיליון עותקים ברחבי העולם )  ,  וזאת על אף שזכה לביקורות טובות יחסית .
 הלהיט העולמי הגדול האחרון שג'ון הוציא היה  " I Want Love "  שיצא בשנת 2001 והתפרסם גם בזכות הקליפ עם רוברט דאוני ג'וניור .  באותו אלבום נמצא גם הקליפ של  " The Train Doesnt Stop Here Anymore "  שהציג את ג'סטין טימברלייק בתור ג'ון הצעיר ,  מה שבוודאי עזר לשיר ולאלבום .  
מאז ,  ג'ון בעיקר מצליח כשהוא משחזר :  בהופעות הענק שלו  ( שימו לב לסרטונים שמלווים את ג'ון בכל שיר בהופעות )  ,  הפקות הכריסמס ,  קאברים  ( כמו של להקת הבנים Blue ל-"Sorry Seems to Be The Hardest Word ")  ,  מחזות זמר  ( בעיקר  " בילי אליוט ",  לו כתב ג'ון את המוזיקה )  והופעות אורח מפתיעות ,  כמו שיתוף הפעולה שלו עם אמינם בטקס פרסי הגראמי בשנת 2001 .  
2001 ,  כפי שניתן לראות ,  היא שנת מפתח בקריירה של ג'ון ,  לא רק בגלל שמדובר בפעם האחרונה בה הצליח בזכות שירים חדשים ,  אלא עקב הצהרתו לפיה  " Songs From The West Coast "  יהיה אלבומו האחרון ושמעתה הוא יתמקד בהופעות חיות .  ג'ון אמנם הפר את ההבטחה ,  אולם ההופעות רק הלכו והתמלאו ואף זכו לביקורות טובות למדי ,  במיוחד הסיבוב האחרון שניהל ביחד עם בילי ג'ואל .  האינדיפנדנט הבריטי ציין כי ג'ון מפצה על אובדן הגובה בקולו עם הגשה  " מלאת נשמה "  ואילו הלוס אנג'לס טיימס טען כי על פי המופע , " להיטי העבר שורדים באופן שאמנים בני זמננו לא יזכו לו ".   " כשהשמאלץ פוגש את הגאונות ",  תיאר האינדיפנדנט את הופעתו של ג'ון מספטמבר 2009 .  
מבחינת רשימת השירים בהופעות האחרונות של ג'ון לבדו  ( ללא ג'ואל )  ,  נראה שגם ג'ון מבין שמה שיש לו להציע טמון בשנים בהן כל הנוצץ שעל בגדיו נראה זהב .  בהופעה ברוטרדם ,  למשל ,  מאוקטובר 2009 ,  העניק ג'ון סט הדוק של 19 שירים ,  רובו המוחלט להיטי ענק מההתחלה של  " Bennie And The Jets "  דרך  " Tiny Dancer "  ועד ,  כמובן , " Your Song ".  אפילו שיר כמו 'I Want Love "  לא הצליח להשתחל לפלייליסט ,  לעומת קאבר ל-"Pinball Wizard "  של The Who מתוך אופרת הרוק  " טומי ". 
בדומה ללא מעט אמני מיינסטרים ,  ג'ון זכה להכרה מאוחרת גם על ידי גיבורי אינדי או כוכבים בלתי צפויים .  כך היה עם הביצוע המשותף של ההומופוב אמינם עם ג'ון ,  שמאז יצא מהארון נהפך לאחד ההומוסקסואלים המפורסמים בעולם ,  וכך היה גם עם הביצוע המפתיע של The Streets ל-"Your Song ",  שיצא באוסף קאברים במלאת 40 שנים לרדיו 1 הבריטי .  האם זה אומר שדווקא חובביו של המוזיקאי האורבני האולטימטיבי יכולים להיות הקהל החדש של מי שנחשב למלך המנוני הדבק סטייל  " Candle In The Wind "?  
בעולם ,  ייתכן שכן .  בישראל ,  בה הסצנה האלטרנטיבית ממילא מצומצמת ומכונסת בעצמה ,  הגאווה העצמית בקושי מאפשרת לומר ש-"Your Song "  המקורי הוא שיר ממש טוב .  לעומת זאת ,  ההצלחה ההיסטרית של ההופעות האחרונות של דיפ פרפל ופול אנקה משכנעות שלא עדכניות המוזיקה ולא הערכה מחודשת הן המפתח להצלחה בישראל ,  אלא אותה דינוזאוריות בלתי מנוצחת שהופכת גם את התפאורה והאפקטים המושקעים בהופעות של ג'ון למשניים .  עבור הקהל הישראלי ,  אלטון ג'ון הוא מכונת זמן .  לזכותו של ג'ון ומפיקי המופע ייאמר שמדובר מכונת זמן מופקת ומשומנת היטב .
 
עדיין עומד ? 
העיתונות העולמית שיבחה את מסע ההופעות שלו ,  אבל אלבומו המצליח האחרון יצא לפני כמעט עשור .  האם אלטון ג'ון ,  שמגיע לישראל ביוני ,  עדיין רלוונטי ? 

