חמאס :  לא די במאמצי המתווך להשלמת העסקה
המתווך הגרמני הגיע לרצועת עזה על מנת לקבל את תשובת חמאס להצעה הישראלית בעסקה לשחרור גלעד שליט .  אבו מרזוק : " המתווך הגרמני - לא הראשון וגם לא יהיה האחרון "
 המתווך הגרמני במשא ומתן לגיבוש עסקת שליט בין ישראל לחמאס הגיע הבוקר  ( שלישי )  לרצועת עזה על מנת לשמוע את תשובת חמאס להצעה הישראלית למתווה עסקת שליט .  המתווך נועד עם משלחת חמאס למשא ומתן ,  בראשות בכיר הארגון ברצועה ד"ר מחמוד א-זהאר ,  שצפויה לעדכן אותו בתוצאות הדיונים שקיימו עם בכירי הלשכה המדינית של הארגון בדמשק .
 בראיון שהעניק הבוקר לעיתון  " אל-חיאת ",  הרואה אור בלונדון ,  אמר סגן ראש הלשכה המדינית של חמאס ,  מוסא אבו מרזוק ,  כי בהצעתה האחרונה של ישראל בעניין עסקת שליט  " חלה נסיגה מעמדות קודמות שהביעה ".  לדבריו , " בכל פעם שהתקרבנו להסכם ,  הישראלים נסוגו ברגע האחרון ".  אבו מרזוק גילה עוד כי המתווך הגרמני היה אמור להגיע לרצועה ביומיים האחרונים אולם מזג האוויר הסוער בגרמניה גרם לביטול טיסות ולפיכך לא הגיע .
 " המתווך הגרמני הוא לא המתווך הראשון וגם לא יהיה האחרון ",  הוסיף אבו מרזוק בראיון . " אנו דבקים בדרישותינו מתוך היגיון לאומי .  אנחנו נחושים להשיג עסקת חילופין מכובדת שתוביל לשחרור אסירינו הגיבורים ,  שהקריבו מחיר כבד למען המולדת .  לא נוותר על דרישות אלו ,  וזוהי התחייבות שלנו כלפיהם ".  הוא אמר עוד שלמרות המאמצים הרבים שהשקיע המתווך הגרמני  " נדמה שהם אינם מספיקים להשלים עסקה ,  בעיקר לאחר הנסיגה הישראלית מעמדותיה ". 
מקורות המקורבים מאד למשא ומתן בין ישראל לחמאס מסרו לאתר חדשות פלסטיני כי תשובתו של חמאס למתווך הגרמני צפויה להיות  " כן ,  אבל ",  כלומר תשובה עם הסתייגויות להצעה הישראלית למתווה העסקה .  המקורות אמרו כי בחמאס יגידו למתווך שהם מתנגדים לדרישה הישראלית לגרש 130 אסירים לעזה או לחו"ל ועומדים על כך שישראל תשחרר מספר אסירים  " כבדים "  מהכלא .  על פי המקורות ,  חמאס יבקש מהמתווך למצוא פתרון בין הצדדים .
 
חמאס :  לא די במאמצי המתווך להשלמת העסקה
המתווך הגרמני הגיע לרצועת עזה על מנת לקבל את תשובת חמאס להצעה הישראלית בעסקה לשחרור גלעד שליט .  אבו מרזוק : " המתווך הגרמני - לא הראשון וגם לא יהיה האחרון "
 
