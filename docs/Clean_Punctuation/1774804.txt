השר לנדאו הקפיא את רישוי החשמל הפרטי
רשת הביטחון ליצרני חשמל פרטי פקעה בסוף השבוע .  שר התשתיות לא חתם על הארכתה - ויבקש מהממשלה לאשר תחנת כוח נוספת לחברת החשמל ,  ולחייב את הציבור לממן אותה
הסלמה נוספת במאבקו של שר התשתיות עוזי לנדאו בפתיחת משק החשמל לתחרות :  ל-themarker נודע כי השר סירב לחתום על הארכת התמריצים המובטחים ליזמי החשמל הפרטי - שתוקפם פג בסוף 2010 .  זאת ,  חרף טענותיו כי משק החשמל צפוי לסבול ממחסור בחשמל ב-2013 .  
במקביל ביקש לנדאו להעלות לישיבת הממשלה שתיערך היום הצעת החלטה שתאפשר לחברת החשמל להקים תחנת כוח נוספת - בניגוד להמלצות משרד האוצר ורשות החשמל .  משום שחברת החשמל אינה מסוגלת לממן את הקמת התחנה ,  שעלותה נאמדת ב-2 מיליארד שקל ,  הציע לנדאו כי תינתן לו הסמכות לחייב את ייקור תעריפי החשמל כך שיממנו את הפרויקט .  
הצעת ההחלטה גררה התנגדות חריפה של משרד האוצר - וזו סוכלה .  ואולם ,  אי הארכת התמריצים לייצור חשמל פרטי גרמה ליזמים במשק לפתוח במירוץ נגד השעון כדי להגיש לרשות בקשות לקבלת רישיונות ייצור חשמל חדשים .  ככל הידוע ,  בסוף השבוע נדרשה התערבותו של ראש הממשלה בנימין נתניהו במהלכי משרד התשתיות משום שאלה עומדים בניגוד לחוק משק החשמל - ונתניהו הכריז על פתיחת משק החשמל לתחרות כאחד מיעדי הממשלה .
 המהלכים שנוקט לנדאו נומקו במחסור הצפוי ,  לטענת משרדו ,  במשק החשמל החל בקיץ 2013 .  ואולם ,  למרות נימוק זה סירב המשרד במפתיע לאשר את הרחבת ייצור החשמל בידי יזמים פרטיים .  
בנובמבר 2002 קבעה הממשלה כי מכסת החשמל שייצרו יצרנים פרטיים תהיה 20% מכלל החשמל המיוצר במשק .  בדו"ח מבקר המדינה האחרון ציין מיכה לינדנשטראוס כי נכון ל-2009 היה הייצור הפרטי במשק 3.5% בלבד ,  וקרא למשרד התשתיות ,  למשרד האוצר ולרשות החשמל לדאוג לתנאים כך  " שתתקיים תחרות במשק החשמל באמצעות שילובם של גורמים פרטיים בייצור החשמל ".  
תנאים אלה כוללים ,  בין היתר ,  תקנות תומכות מימון שבמסגרתן מספקת המדינה ליזמים רשת ביטחון באמצעות התחייבות לרכוש את החשמל שייצרו  ( בידי חברת החשמל )  .  זאת ,  לשם הבטחת כיסוי החוב הבכיר שנטלו לצורך הקמת התחנה .  ואולם ,  הטבה זו ,  שמעוגנת בתקנות 8-10 לתקנות משק החשמל ,  הוגבלה בעבר רק למקבלי רישיון מותנה מרשות החשמל עד 31 בדצמבר 2010 .  הארכת התוקף דורשת את חתימת שר התשתיות .  
עד כה חילקה רשות החשמל רישיונות לייצור חשמל למיזמים בהספק כולל של 2,700 מגה-ואט  ( בתחנות כוח קונבנציונליות )  וכ-300 מגה-ואט בקו-גרנציה  ( ייצור משולב של חשמל וקיטור )  .  לכאורה ,  יסתכם סך מגה-ואטים זה ,  אם ייצא לפועל ,  כ-20% ממשק החשמל בשנים הבאות .  ואולם ,  אין כל ודאות כי תחנות הכוח המתוכננות אמנם יוקמו - וממילא אין בכך כדי לתת מענה לשוק החשמל שממשיך לגדול .  למרות זאת ,  החליט משרד התשתיות שלא לחתום על הארכת התקנות לתחנות קונבנציונליות ולהאריכן רק לגבי שוק הקו-גנרציה .  
מהלך זה גרם בשבוע שעבר למתן אישורים של הרגע האחרון למיזמי תחנות הכוח של כלל תעשיות בשטח מפעל המלט נשר שברמלה ,  לתחנת הכוח הפרטית שוואוליה ורפק המתעתדות להקים בצומת פלוגות  ( 360 מגה-ואט )  ולתחנת הכוח של דלק תשתיות סמוך למתקן ההתפלה בשורק  ( 140 מגה-ואט )  .  
במקום היזמות הפרטית לוחץ לנדאו בחודשים האחרונים לאשר העברת פרויקטים נוספים לידי חברת החשמל .  בראשם - הקמת תחנת כוח נוספת באלון תבור  ( 375 מגה-ואט )  בהשקעה של כ-2 מיליארד שקל .  ואולם ,  במשרד האוצר וברשות החשמל סבורים כי אין צורך בכך .  לפיכך ,  הכין משרד התשתיות הצעת החלטה לממשלה שבה ישונה החוק  " כך שיתאפשר לשר התשתיות הלאומיות להורות לרשות החשמל ,  בתנאים שייקבעו ,  לממן את תוכניות הפיתוח למשק החשמל באמצעות התעריף ,  ככל שהשר ימצא לנכון ".  זאת בניגוד למעמדה העצמאי של רשות החשמל בכל הנוגע לקביעת התעריפים .
 בחודשים האחרונים עושה לנדאו מאמצים לאשר לחברת החשמל הטבות מפליגות .  לפני ארבעה חודשים ניסה לנדאו לאשר בממשלה הצעה שתסמיך אותו לאשר לחברת החשמל הקמת תחנות כוח נוספות .  זאת ,  בהתאם ל"תוכנית חירום "  חדשה שיקבע בעצמו - ללא רשות החשמל וללא התניה בתוכנית התייעלות או בשינוי מבני בחברת החשמל .  המהלך סוכל לבסוף בממשלה - ונתניהו החליט למנות צוות ,  בראשות מנכ"ל האוצר חיים שני ,  לבחינת פניו העתידיות של משק החשמל .  
לפני כחודש קבע הצוות כי לא צפוי מחסור בחשמל ב-2013 .  הצוות המליץ כי חברת החשמל לא תקים עוד תחנות כוח בגז טבעי ולא תאושר תוכנית חירום חדשה למשק .  לדעת חברי הצוות ,  שוק החשמל הפרטי בישראל והשלמת שלב ב' של תוכנית החירום הראשונה למשק בידי חברת החשמל יוכלו לתת מענה מספק לביקושים לחשמל בשנים 2012-2013 .  זאת ,  במקביל לדחייה של כחצי שנה בהתקנת הסולקנים  ( מסננים )  בארובות תחנות הכוח הפחמיות של חברת החשמל - מהלך שימנע את השבתת התחנות בתקופת המחסור הצפויה .  
באשר לתחנה באלון תבור ,  נקבע כי תוקם בידי יזמים פרטיים במסגרת הסיכום העקרוני שאליו הגיעו באחרונה הממשלה ,  הנהלת חברת החשמל והעובדים .  ואולם ,  המלצות הצוות נתקלו בהתנגדות נחרצת של לנדאו .
 
השר לנדאו הקפיא את רישוי החשמל הפרטי
רשת הביטחון ליצרני חשמל פרטי פקעה בסוף השבוע .  שר התשתיות לא חתם על הארכתה - ויבקש מהממשלה לאשר תחנת כוח נוספת לחברת החשמל ,  ולחייב את הציבור לממן אותה

