 " מכירת נכסי הקיבוצים - מהלך עסקי נבון "
" המגמה של מכירת עסקים היא במקרים רבים מהלך עסקי נבון ,  והמהלך הזה בקיבוצים יואץ בעשורים הקרובים ",  כך סבור מנכ"ל קרן טנא להשקעות בתעשייה הקיבוצית ולשעבר ראש המטה להסדר חובות הקיבוצים ,  ד"ר אריאל הלפרין . " בעשורים האחרונים התרכזה פרנסת הקיבוצים יותר ויותר בהכנסות שגזר הקיבוץ ממפעל תעשייתי גדול אחד או שניים .  המצב שבו קיבוץ נשען כמעט ב-100% על מקור הכנסה בודד או על שני מקורות כאלה ,  גם אם הם מצליחים מאוד ,  הוא עתיר סיכון וההיגיון הכלכלי לא מצדיק אותו .  יש בהחלט הצדקה לקיבוצים למכור החזקות בנכסים תעשייתיים שפרנסתם תלויה בהם - ולהשקיע את התמורה בחיסכון פיננסי ארוך טווח ,  כגון קרנות פנסיה ונכסים אחרים שמפחיתים את הסיכון לקהילה הקיבוצית . " היקף מכירת ההחזקות הוא כבר שיקול עסקי .  יש כאלה שמעדיפים למכור החזקות מיעוט ולהמשיך להחזיק בשליטה ,  אחרים מעדיפים למכור שליטה ולגבות פרמיית שליטה ואחרים מעדיפים למכור את הכל .  המגמה של הורדת רמת הסיכון והבטחת עתיד החברים על ידי העברת חלק נכבד מהתמורה לחיסכון אישי היא מובנת ,  ואני מעריך שהיא תימשך גם בקיבוצים המופרטים וגם בקיבוצים השיתופיים בעשור הבא . " הכנסת המשקיעים לעסקים לא מונעת מחברי הקיבוצים להמשיך בעבודתם במפעלים לתקופה ארוכה .  בנוסף לתמורה מהנכס ,  הקיבוצים נהנים משכר עבודה ומשכר דירה ומהתמורה לשירותים שונים שהקיבוץ מספק למפעל .  המגמה הזו תגבר מפני שקיבוצים רבים נכוו קשה ממשבר הכלכלי העולמי האחרון .  במהלך המשבר ירד שווי השוק של חלק ניכר מ-18 המפעלים הקיבוציים המונפקים לשליש או אף לפחות משווי השוק שהיה להם לפני המשבר .  אני יודע שרבים מהם היכו על חטא מפני שלא מכרו החזקות כשהשוק היה גבוה כדי ליצור לעצמם כרית ביטחון ולפזר את הסיכון . " דוגמה טובה ומעניינת במיוחד היא מכירת תנובה .  הנכס נמכר ,  התמורה חולקה לבעלי הזכויות בקיבוצים ובמושבים ובו בזמן חלק גדול מהקיבוצים נשארו בעלי עניין בנכס דרך התאגידים הכלכליים האזוריים שלהם .  במכירה הזאת הקיבוצים קיבלו סכומים גדולים שלא קיבלו מתנובה קודם לכן ,  כי התאגיד לא חילק דיווידנדים באופן אמיתי .  התאגיד ממשיך לרכוש את חומר הגלם מהקיבוצים באותו מחיר שבו רכש אותו קודם למכירה ,  מפני שלא תנובה קובעת את מחיר החלב שהיא רוכשת ".  גם הרעיון שהגו חלק גדול מהקיבוצים ,  למכור ביד אחת את החזקותיהם בתאגיד ולרכוש את ההחזקות מחדש ביד השנייה באמצעות התאגידים הכלכליים האזוריים שלהם במימון חלקי של הבנקים ,  נראה להלפרין כרעיון נבון : " לתאגידים יש כוח יזמי ועוצמה כלכלית ופיננסית לבצע מהלך כזה ולרכז החזקות שמקנות להם כוח שבעלי השליטה בתאגיד ,  אייפקס ומבטח שמיר ,  חייבים להתחשב בו .  כל זה בעת שלהחזקות של הקיבוץ הבודד בתנובה לא היתה כל משמעות .  המהלך הזה היה בהחלט הגיוני ".  לדבריו ,  העשור האחרון של המאה הקודמת היה עבור הקיבוצים והתעשייה הקיבוצית עשור מבוזבז בכל הקשור לצמיחה ולפיתוח עסקי ,  בעיקר בשל חובות הענק שהעיקו על המערכת .  הסדר החובות שבוצע לקיבוצים בראשית העשור הראשון של המאה הנוכחית התאפיין בצמיחה מדהימה של הקיבוצים ,  לפחות עד 2008 .  ב-2000-2007 גדל היצוא התעשייתי של הקיבוצים פי שלושה וגידול דומה חל ברווח התפעולי .  גם התאגידים הכלכליים האזוריים של הקיבוצים צברו בעשור הזה כוח כלכלי רב ועשו כמה פעולות עסקיות מעניינות ,  לדברי הלפרין ,  כמו רכישת החזקות משמעותיות בתנובה ובדור אלון . " הייתי מרחיב ואומר שבעוד בשנות ה-90 ,  ובעיקר במחצית השנייה שלהן ,  הקדישו הקיבוצים והנהגתם תשומת לב רבה ומיותרת לפוטנציאל הנדל"ן הקיבוציים ,  הוכיח העשור האחרון כי הפוטנציאל הכלכלי האמיתי של הקיבוצים הוא לא בנדל"ן אלא בפעילות התעשייתית ובפעילויות כלכליות אחרות . " הפעילות הכלכלית של הקיבוצים בעשור האחרון ,  כולל בשנות המשבר 2008-2009 ,  ראוי שתיכנס לכל ספר לימוד כלכלי העוסק בהסדרי חובות ובהתמודדות עם משברים .  התחולל מהלך מדהים בעוצמתו ובהשפעתו ,  שהביא לשינויים מבניים מרחיקי לכת במגזר הקיבוצי ,  שינויים שאיפשרו לו להתמודד בהצלחה רבה עם המשבר .  כיום ,  כשהעולם עומד בפני בעיות כלכליות דומות במגזרים כלכליים רבים ,  זהו סיפור שראוי שילמדו אותו ,  ואני מעריך שכך יהיה .  זהו סיפור שיש בו הרבה תקווה ".  

" מכירת נכסי הקיבוצים - מהלך עסקי נבון "
 nan
