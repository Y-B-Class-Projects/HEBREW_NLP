שלא תתגעגע לרונאלדו פתאום
נכון לעכשיו ,  לדונגה ,  מאמן ברזיל ,  אין חלוץ אחד שממש פורח העונה ,  כזה שאפשר לסמוך עליו בעיניים עצומות במבחן המונדיאל
משחק ההכנה של ברזיל למונדיאל הקרב ובא נגד אירלנד לפני כשבועיים היה האחרון שלה לפני הגביע העולמי .  הסלסאו ניצחו 0:2 את האירים ,  שלא יהיו בדרום אפריקה עקב החלטת שיפוט אווילית ,  והאידיליה לאור תוצאות העבר המשכנעות וההעפלה הדי קלילה מבית המוקדמות הדרום אמריקאי מביאים את נבחרת הסמבה במצב רוח טוב ליבשת השחורה .  אלא שבברזיל ,  לעומת זאת ,  רחוקים מלהיות באופוריה .  במדינה סבורים שהנבחרת שדונגה בנה לוחמת ,  קבוצתית ,  שאפתנית ,  אלא שנראה כי לפחות דבר אחד קריטי חסר לה - חלוץ חוד בכושר שיא .
 ארבעת החלוצים שזומנו לסגל נגד אירלנד היו רוביניו ,  אדריאנו ונילמאר ,  כשגראפיט הוזעק ברגע האחרון על חשבונו של לואיס פביאנו הפצוע .  מבט מהיר על החמישה מגלה שדווקא השנה ,  שנת מונדיאל ,  אף אחד לא זוהר .  לברזיל יש עומק בכל העמדות במגרש ,  והיא מחזיקה בשחקנים הטובים בעולם ,  אך דווקא בגזרת החלוצים ,  החזקה שלה באופן מסורתי ,  היא מוצאת את עצמה בדילמה פחות כיפית כרגע .  בעוד ווין רוני  ( אנגליה )  ,  גונזאלו היגואין  ( ארגנטינה )  ,  דויד וויה  ( ספרד )  ,  כריסטיאנו רונאלדו  ( פורטוגל )  ואחרים קורעים רשתות ,  חלוצי ברזיל לא מצויים בשנת פריחה .
 מי שפתח בחוד של ברזיל מול אירלנד היה אדריאנו ,  שקיבל כאמור את חולצת ההרכב על חשבונו של פביאנו .  הטראבלמייקר נתן עונה טובה מאוד והוביל את פלמנגו לאליפות בליגה הברזילאית ,  אלא שזה קרה לפני למעלה מחודשיים .  גם במהלך העונה ובטח אחריה סר אדריאנו לדרכו הרעה ,  ונראה שאפילו בפלמנגו ,  שקלטה אותו במטרה להחזירו למוטב ,  כמו בהרבה מקומות אחרים בעבר ,  נמאס ממנו והוא בדרך החוצה . " כל אחד שופט את מה שהוא רואה ",  אמר בזעם נשיא פלמנגו ,  פטריסיה אמורין . " אני סבור שאם אדריאנו רוצה להגיע למונדיאל הוא חייב לשפר את הליכותיו .  אנחנו במועדון כבר אמרנו לו זאת מזמן ". 
גם דונגה עצמו לא היה מרוצה מההופעה של אדריאנו ,  על המגרש ומחוצה לו .  התקשורת בברזיל ידעה לספר כי מאמן הנבחרת העיר לא מעט לחלוץ גדל הגוף במהלך מחנה ההכנה על משקל גופו ,  ששוב עלה בכמה קילוגרמים .  דונגה קבל גם על כך שאדריאנו לא מגיע בצורה סדירה לאימוני קבוצתו .  כל זאת בנוסף לעובדה שבשבועות האחרונים גברו הידיעות שהקיסר שוב ,  בפעם המי יודע כמה ,  התמכר לטיפה המרה .  הבעיה של דונגה לא מסתכמת רק בכושר של החלוץ .  גם אם הוא היה בכושר טוב ,  הוא עדיין יכול להביא הרבה מטען שלילי .  במהלכם של חודשיים  ( חודש הכנה וחודש מונדיאל )  זה דבר שבהחלט יכול לפרק את הנבחרת ,  בוודאי כאשר יש בסגל את רוביניו המועד לפורענות .
 מי שכאמור לא קיבל זימון ראשוני ,  אבל הגיע ואף שיחק כמחליף במשחק ההכנה האחרון ,  הוא גראפיט .  חלוצה של וולפסבורג בן ה-31 נתן אשתקד את אחת העונות הגדולות ביותר שידע שחקן בבונדסליגה .  גראפיט הוביל את הזאבים לאליפות היסטורית אלא שגם הוא ,  דווקא השנה ,  קצת דעך .  ראשית ,  מניין כיבושיו עומד העונה על שמונה בלבד .  יחסית ל-28 שלו בעונה שעברה זה מעט מדי .  מעבר לכך ,  במהלך השנה התעמת הברזילאי לא אחת עם המאמן לשעבר ,  ארמין פה ,  ויחסיהם של השניים עלו על שרטון .
 הסכסוך שלו עם פה הביא את הנהלת המועדון לשלוח אותו להתקרר בברזיל ,  במטרה ששם ,  הרחק מאור הזרקורים המאיים ,  חלק מהלחץ הגדול שהופעל עליו יפחת . " גראפיט הוא אדם אמוציונלי מאוד ששם עצמו תחת לחץ כבד מאוד לאחר ההצלחה של העונה הקודמת ",  אמר פה בהודעה שהוציאה הקבוצה . " הוא צריך להיטען באנרגיות חדשות וכדי לעשות זאת עליו להתנקות לגמרי ". 
ייתכן שזה מה שגראפיט באמת היה צריך .  בגרמניה הגדירו זאת אחר כך  " שהשחקן שנראה כאחד שלא מתעניין ומעוניין להוכיח ,  חזר ".  מול מאמנו לשעבר אשתקד ,  פליקס מגאת ,  הוא פרח עם צמד ב-1:2 המפתיע בחוץ על שאלקה .  אלא שאם אור הזרקורים של גרמניה הכריע אותו ,  מה יהא עליו כאשר אומת ענק בת מיליוני תושבים שחיה ,  בועטת ונושמת כדורגל ,  תהיה כל כולה על הגב שלו ?  האם דונגה יכול להמר עליו ? 
זו הייתה אמורה להיות שנת הפריצה של נילמאר ,  אלא שהעונה של ויאריאל השתבשה לגמרי לאחר עזיבתו של מנואל פלגריני .  הצוללת הצהובה הנחיתה באל מדריגל בתחילת העונה את הברזילאי מקורינתיאנס במטרה שהקדנציה השנייה שלו באירופה ,  אחרי הראשונה בליון ,  תהיה איכותית ,  רצינית וארוכה יותר .  אם ויאריאל הייתה משחזרת העונה את מה שעשתה בשנים עברו ,  ייתכן שהוא היה המועמד המוביל להנהיג את הנבחרת בחוד .  אבל זה לא קרה .
 מצד שני ,  בברזיל יש הסבורים שאם הוא לא ישחק עכשיו ,  אז אימתי ?  בכל זאת ,  הוא כבר לא ילד וחצה רבע מאה ביולי הקודם .  למרות השנאה לדייגו ,  בברזיל כבר הודבק לו הכינוי 'נילמארדונה' .  גם בתקשורת הברזילאית ידעו להודות : " הוא רחוק עדיין מלהיות גדול כמו מראדונה ",  עם זאת הוסיפו : " הוא תמיד יודע להיות במקום הנכון ,  בזמן הנכון ". 
יש לא מעט שמשווים את נילמאר לבבטו .  מעבר למראה החיצוני שקצת דומה ,  לצעיר כישורים דומים כמו לוותיק ממנו ,  שביחד עם רומאריו הביא גביע ב-1994 .  אם זו היכולת לפרוץ ולהגיח מהאגפים ,  הטאץ' והטיפול העדין בכדור וכמובן ,  הסיומת החדה .  עוד ב-2005 כשהיה בצרפת אמר עליו המאמן גי לאקומב : " ראיתי אותו לא מעט ויש לו כישורים טכניים עילאיים ,  הוא מהיר מאוד ,  נע בחדות ואוהב לקחת מגנים לאחד על אחד .  הוא מזכיר לי מאוד את ווין רוני ".  כרגע רוני במקום אחר .
 לואיס פביאנו יהיה כנראה ,  אם לא יקרה דבר יוצא דופן ,  הבחירה הראשונה של דונגה .  פביאנו לא נכלל במשחק נגד אירלנד עקב פציעה בשרירי הבטן ,  וזו לא הייתה הראשונה שלו העונה .  גם הקרסול שלו הכזיב וחלק נכבד מהעונה הנוכחית הוא מבלה על הספסל .  גם הוא ,  כמו חבריו לחוד הנבחרת ,  לא מצליח לשחזר השנה את הכושר האדיר בו היה בעבר .  לפני שתי עונות ,  חלוצה של סביליה סגר עונה עם 34 כיבושים .  ב-2009 זכה 'או פבולוסו' בתואר השחקן הברזילאי הטוב ביותר ,  אלא שהשנה הוא הבקיע 14 שערים ,  תשעה מתוכם ב-13 משחקי ליגה בלבד ששיחק .  חברו את מסכת הפציעות עם הכושר הלא מזהיר בו נמצא החלוץ ותקבלו עוד אחד שלא קל לדונגה לבנות עליו .
" התחרות על חולצת ההרכב קשה מאוד ",  אמר פביאנו לא מכבר . " זה לא שאני בטוח בהרכב .  אני לא נמצא בעמדה שאם לא אבקיע שלושה-ארבעה משחקים ,  אקבל את החולצה .  אם אתה ברזילאי כולם עוקבים אחריך ואתה חייב להוכיח את עצמך כל הזמן ".  כשנשאל האם יש לו העדפה עם מי לשחק בחוד ענה : " אני רגיל לשחק עם שחקנים שנעים ,  אך אין לי העדפה .  אני מסתדר ומבין את נילמאר וגם את רוביניו ". 
רוביניו הוא אולי נקודת האור היחידה בהתקפה ,  אלא שגם היא מנצנצת ממרחק ולא בוהקת .  עד לפני ששב הביתה ,  כמו אחרים  ( רונאלדו ,  אדריאנו ופרד )  ,  היה רוביניו שבר כלי ,  שחקן מתוסכל שלא התאקלם אצל רוברטו מאנצ'יני .  נראה שהחזרה לסנטוס עשתה לו טוב . " הוא שחקן אחר .  אני לא יודע מה קרה לו במנצ'סטר סיטי ,  אבל הוא נראה חדש ומצוין ",  אמר מאמן פלמייראס ,  אנטוניו קרלוס זאגו . " כיף לראות אותו משחק ,  מכדרר ,  הוא נהנה כמו ילד ".  הבעיה היא שהמגנים בברזיל לא קשוחים דיים כמו האירופיים ,  שימררו את חייו של רוביניו הרבה יותר בטורניר .
 גם דונגה התלהב מההופעה של רוביניו נגד אירלנד : " הוא הראה לכולם מה הוא מסוגל .  הוא מחויב לנבחרת .  אנשים דיברו רעות עליו ,  אולם אני יודע שהוא מביא דברים חיוביים למגרש .  הוא נראה הרבה יותר שמח מאז שעזב את מנצ'סטר סיטי וחזר לסנטוס ".  בניגוד לשניים הקודמים ,  אמרסון ליאו ,  שוער נבחרת ברזיל בעבר ,  היה נחרץ יותר והציג את הדילמה האמיתית : " זו תקופה קריטית עבורו .  או שהוא יחזור להיות מבריק או שהוא וברזיל בבעיה ". 
דונגה ,  שהניף את הגביע ב-1994 ,  ירש נבחרת שמונהגת על ידי הקוורטט ההתקפי - רונאלדו ,  אדריאנו ,  רונאלדיניו וקאקה .  ארבע שנים אחר כך ,  השריד היחיד מאותה רביעייה שנותר בטוח בסגל ובהרכב הוא שחקן ריאל מדריד .  'הכוכבים' כיום ,  כמו דונגה בעבר ,  הם הפועלים השחורים .  רונאלדיניו ופאטו אאוט ,  ז'ילברטו סילבה ,  פליפה מלו ורמירז אין .  
רבים במדינת הסמבה סולדים מהסגנון שהנחיל המאמן .  פילוסופיית המשחק של הסלסאו מושתתת בין היתר על יציאה מושלמת למתפרצות ,  כפי שעשתה נגד אירלנד .  טוסטאו ,  מגדולי שחקני הסלסאו ,  היה מהראשונים שתקפו את דונגה .  פאביו קאפלו הוסיף עוד קצת שמן למדורה ,  כשאמר שייתכן כי חמש השנים של דונגה כשחקן בליגה האיטלקית הורישו לו את  " הפרגמטיזם האיטלקי ".  בברזיל הרי אי אפשר רק לנצח ,  חובה לעשות את זה גם עם כדורגל יפה .  אלא שדבריו של דונגה כבר אחרי המונדיאל בגרמניה הבהירו בדיוק לאן הוא חותר : " הנבחרת נעדרה רוח קבוצתית .  אם אין קולקטיביות ,  האינדיבידואליזם מושך את הקבוצה למטה ".  גם אחרי אירלנד המשיך דונגה בקו המעשי שלו : " אנחנו לא חיים על כישרון אלא על תוצאות ". 
דונגה משחק במערך של 1-3-2-4 שמתחלף ל-2-4-4 ,  כשרוביניו יכול לשחק באגף ולחילופין כחלוץ שני ,  לצידו של פביאנו .  נראה שהמאמן לא רואה בהיעדרו של חלוץ חוד אימתני ,  כפי שהיה לברזיל כמעט בכל הטורנירים הקודמים ,  מכשול .  אם דונגה ,  שכבר הכריז שיעזוב לאחר הטורניר ,  יביא גביע שישי לברזיל ,  לא הרבה יקטרו נגדו והוא יוכיח שבעיית החלוצים שברזיל ניצבת בפניה לא הרת גורל .  במקרה של כישלון ,  אל תקנאו בו .
 
שלא תתגעגע לרונאלדו פתאום
נכון לעכשיו ,  לדונגה ,  מאמן ברזיל ,  אין חלוץ אחד שממש פורח העונה ,  כזה שאפשר לסמוך עליו בעיניים עצומות במבחן המונדיאל

