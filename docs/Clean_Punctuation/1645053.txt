על הגריד :  סאטו הולך על גרין קארד
נאסקאר :  36 TO GO ;  פורמולה 1 :  קבוצת USF1 גוססת ;  WRC :  סיטרואן מספידה את לואב ;  DTM :  דרושים פנסיונרים שזוכרים איך לנהוג ;  IRL :  סאטו הולך על גרין קארד
ביום ראשון האחרון החלה היסטריית הנאסקאר בארה"ב עם מירוצי פתיחת העונה המתקיימים באופן מסורתי בדייטונה .  כשלפניהם 500 מיילים  ( כ-800 ק"מ )  המתנקזים ל-200 הקפות ,  עלו 43 נהגי סבב הספרינט קאפ הבכיר למסלול כשהם אפילו לא מתארים לעצמם מה צפוי להם בשעות הקרובות .  השידור החי ב-ESPN שהחל בשמונה בערב שעון ישראל ,  הסתיים רק לאחר שבע שעות מורטות עצבים  ( ועיניים )  .
 אין זה דבר חדש שמירוצי נאסקאר נמשכים מעבר למתוכנן ,  אולם הפעם בהחלט מדובר על דבר חריג .  דגל האזהרה הצהוב הראשון יצא כבר בהקפה השביעית ואחריו הגיעו עוד שמונה נוספים ,  שלושה מהם בהקפות הסיום .  אולם ,  סיבת העיכוב האמיתית לא הייתה תאונה רבת משתתפים  ( וכזו כמובן הייתה )  ,  אלא חור שנפער באספלט וגרם לעצירת המירוץ למשך יותר משעה .  לאחר תיקון המפגע ,  חזרו הנהגים למסלול רק כדי שייעצר שוב לאחר שהטלאי לא החזיק מעמד .  
למרות עיכוב של יותר משעתיים וחצי ,  מפיקי הסבב לא ויתרו והמשיכו את המירוץ עד סופו ואפילו הוסיפו עוד שמונה הקפות בשל חוק חדש הקובע כי מירוץ לא יכול להסתיים תחת דגל צהוב .  דגל השחמט הגיע בסופו של דבר כשהמרוויח הגדול הוא ג'יימי מקמורי  ( שברולט )  שהקדים את דייל ארנהרדט ג'וניור  ( שברולט )  ב-119 אלפיות השנייה .  גרג ביפל  ( פורד )  סיים שלישי וחואן פבלו מונטויה  ( שברולט )  אם אתם שואלים ,  סיים עשירי .
 עונת הספרינט קאפ כוללת 36 מירוצים ,  כשכמעט בכל סוף שבוע מתקיים אחד .  ביום ראשון הקרוב יתארחו הנהגים במסלול האובאלי של לאס וגאס ואתם בהחלט יכולים להתחיל להמר מי ינצח אותו .  את לוח הזמנים המלא תוכלו למצוא בקישור המצורף ורק נדגיש שכדאי לכם לסמן ביומן את המירוצים הנערכים בבריסטול ,  טאלאדגה ,  שארלוט ,  פוקונו ,  ווטקינס גלן וסונומה .  בעצם ,  סמנו הכל .
 במירוץ סבב הניישנווייד של הנאסקאר שהתקיים בשבת ,  כל העיניים התרכזו בשברולט מספר 7 הבוהקת .  בתוך מכונית המירוץ המסיבית ישבה נהגת ה-IRL הדקיקה דניקה פטריק ,  שהחליטה לנסות מזלה גם בסבב התובעני מכולם .  פטריק שהרשימה במהלך האימונים ,  זינקה מהמקום ה-15 מבין 43 נהגים וזכתה לסיקור תקשורתי נלהב מצד ESPN .
 עם התקדמות המירוץ נראה היה כי האמריקנית מתקשה עם התנאים החדשים לה ,  כשבכל הקפה היא מאבדת עוד ועוד מקומות .  החגיגה הסתיימה עבורה בהקפה ה-68 כשהיא במקום ה-20 ,  דווקא כשדברים החלו להסתדר לה .  תאונה רבת משתתפים מלפנים חסמה לה את הנתיב והשברולט שלה נפגעה אנושות .  לבסוף היא דורגה במקום ה-35 ,  עם תקווה להצלחה גדולה יותר במירוצי הנאסקאר הבאים .
 אלא שגם פרישתה של פטריק לא עצרה את האקשן של המירוץ .  בהקפה ה-91 הסתחרר דייל ארנהרדט ג'וניור והפך לשק חבטות תוך כדי שהשברולט שלו מתהפכת ונגררת על הגג לצידי המסלול .  המכונית אמנם נהרסה כליל ,  אך ג'וניור יצא בשלום כדי שביום למחרת כפי שקראתם באייטם הקודם ,  יסיים שני את הדייטונה 500 .  את מירוץ הניישנווייד מנצח לבסוף טוני סטיוארט  ( שברולט )  שזוהי עבורו הפעם החמישית בה הוא מנצח את מירוץ פתיחת העונה של הסבב .
 ולפני שנחזור לאירופה ,  נספר לכם על סבב הקאמפינג וורלד לטנדרים של הנאסקאר אליו הצטרף אקס פורמולה 1 נלסיניו פיקה .  אחרי כל פרשת רנו והתאונה המכוונת בסניגפור ,  הברזילאי מנסה לשקם את הקריירה שלו בארה"ב .  במירוץ הבכורה שנערך אף הוא בדייטונה ,  נהג פיקה בטויוטה טונדרה והוא מסיים שישי לאחר שזינק מהמקום ה-22 .  למזלו ,  הפעם הוא לא התרסק .
 עוד שבוע עבר וגם הפעם לא זכינו לראות את מכוניות קבוצות USF1 וקאמפוס .  ואם זה לא מספיק ,  הצרות הכלכליות ממשיכות לערער את הגעתן לגריד בבחריין ,  והמצב ממש לא נראה הכי מזהיר בעיקר לאחת מהן .
 מצבה של USF1 הוא הסבוך יותר ונכון לרגע זה כבר החלו להספיד אותה .  השבוע בוטלו מבחני הריסוק למכונית ואפילו נפוצו שמועות כי הנהג היחיד שהוחתם ,  הארגנטיני חוזה מריה לופז ,  חזר לעיין במדור הדרושים .  עיתוני ארה"ב מדווחים על עזיבתם של מספר אנשי מפתח בזרוע העסקית של הקבוצה שגם מתקשה לשלם משכורות לאחר שגם הספונסר הראשי ,  מייסד 'יו-טיוב' ,  משך את הצעתו כנראה לטובת קאמפוס .
 נוסף על כל הצרות ,  המבנה אותו שוכרת USF1 בשארלוט פורסם השבוע למכירה על ידי בעליו אולם בקבוצה טוענים כי החוזה שלהם במקום מובטח והכל מתנהל כשורה ואפילו יש שמועה על נהג חדש  אדריאן ואייס הספרדי בן ה-23 ,  אלוף הסופרליג פורמולה שמייצג את ליברפול .  אבל העובדה הבאה היא אולי הסמלית ביותר למצב האמיתי של USF1  אמש  ( חמישי )  ,  קרס גם אתר האינטרנט של הקבוצה .
 ומה קורה בקאמפוס ?  'אוטוספורט' מדווח כי ארגון מחדש בקבוצה אכן יצליח להביאה למירוץ פתיחת העונה או במקרה הרע יגרום לה לאבד מירוץ אחד או שניים עד שהיא תהיה מוכנה .  שותפו של אדריאן קאמפוס איש העסקים הספרדי חוזה רמון קרבנטה המחזיק במניות השליטה ,  יעזור להזרים כספי משקיעים שיאיצו את סיום העבודה על המכונית .  אל מושב הנהג השני לצידו של ברונו סנה שחתם זה מכבר בקבוצה ,  ינחתו נהג ה-GP2 קארון צ'נדהוק ההודי בן ה-26 או אלוף הפורמולה רנו 3.5 ברטראנד באגט .
 בינתיים ,  שתי הקבוצות החדשות הנוספות וירג'ין ולוטוס ,  ערכו השבוע את סבב המבחנים הראשון שלהן בחרז .  וירג'ין נתקלה בכמה בעיות ואילו לוטוס הצליחה קצת יותר עד שהייקי קובליינן ריסק את המכונית .  העובדה כי בשורה התחתונה מכוניותיהן היו אחרונות ,  רק מלמדת מעט על הקשיים שעוד צפויים ל-USF1 וקאמפוס אם הן אכן תתגברנה על הבעיות .
 הקבוצה לא קבוצה הסרבית סטפן GP ,  ממשיכה לצאת בהצהרות כאילו מקומה כבר הובטח על הגריד .  אחרי ראלף שומאכר ,  כריסטיאן קלין וקאזוקי נקג'ימה ,  גם שמו של ז'אק וילינייב נקשר עימה השבוע .  הקנדי שמנסה בכל כוחו להצטרף לסבב בדיוק כמו הקבוצה עצמה ,  נרמז כמי שישב במכונית בשבוע הבא במבחנים שתערוך בפורטוגל .  נהג נוסף שנקשר עימה הוא צ'נדהוק ,  אך הוא מכחיש .
 הקבוצה בבעלותו של זורן סטפנוביץ' לוחצת על ההתאחדות להצטרף לסבב והיא נתמכת על ידי הממשל המקומי .  לאור מצב שתי הקבוצות מהאייטם הקודם ולאחר שיחה של ראש ממשלת סרביה עם ברני אקלסטון השבוע ,  נראה כי בסוף זה גם יצליח לה .  כזכור ,  סטפן GP רכשה מטויוטה את המכונית והמנוע שיועדו ל-2010 כך שסביר כי היא מוכנה יותר משתי המתנדנדות .
 בתום עונת 2010 תפרוש מהסבב ברידג'סטון ,  ספקית הצמיגים הבלעדית של הפורמולה 1 .  נכון לרגע זה עדיין לא נקשר שמה של אף יצרנית אחרת כמחליפה פוטנציאלית ,  אולם לחישות נשמעו השבוע מכיוונה של מישלין .  כזכור ,  בתום עונת 2006 עזבה היצרנית הצרפתית את הסבב והותירה אותו לברידג'סטון לאחר החלטת ההתאחדות על מעבר לספקית יחידה .
 תגובתה הרשמית של מישלין היא כי אכן ישנה נטייה לחזור ,  אולם תחת תנאים מסויימים .  כך למשל היא רוצה לראות שינויי תקנות שיבליטו טכנולוגיות עליהן היא עובדת כמו למשל תרכובות שתעזורנה להפחתת צריכת הדלק ופליטת ה-CO2 לאוויר .  כמו כן ,  מישלין תשמח אם היא לא תהיה ספקית הצמיגים היחידה היות ותחרותיות על המסלול תתרום הרבה יותר ליחסי הציבור .
 בעניין הצמיגים חשוב לציין כי גם בסבב הראלי WRC ישנה ספקית צמיגים יחידה והיא פירלי ,  שנבחרה על ידי ה-FIA לפני כשלוש שנים במקום BF גודריץ' ,  חברת בת של מישלין .  פירלי תמשיך לספק את הצמיגים גם בשנים הקרובות לאחר שאף יצרנית אחרת לא ניגשה למכרז שהוציאה ההתאחדות .
 העונה אמנם רק החלה ,  אבל כבר כעת מתחילים לתכנן את עונת 2011 שצפוייה להציג לא מעט שינויים ברמת התקנונים הטכניים על ידי ההתאחדות .  על כך עוד נשמע לא מעט בהמשך השנה ,  אז כעת נתמקד במה שמתכננים מפיקי הסבב חברת 'נורת' וואן ספורט' .
 על פי התוכניות כרגע ,  סבב ה-WRC יכלול כ-15 מירוצים בעונה הבאה כאשר מקומם של ראלי בריטניה  ( וויילס )  וראלי פינלנד מובטחים .  אחרי שבשנתיים האחרונות נעדר הסבב ממונטה קרלו ,  ינסו המפיקים להכניס גם אותו לחגיגה .  שתי מדינות חדשות שהביעו רצון לארח את הסבב הן אבו דאבי ורוסיה ,  אולם טרם נקבע אם זה אכן יקרה .  
שאר האירועים יחולקו בין 19 המדינות האחרות אשר אירחו ומארחות את הסבב ב-2009 ו-2010 ,  לאחר שהמפיקים יבדקו מי מהן מעניינת יותר וכמובן מניבה יותר מזומנים .  איזו מדינה הייתם אתם רוצים לראות בפנים ?   ( רמז ,  ישראל עדיין לא )  .
 את מירוץ פתיחת עונת ה-WRC בשוודיה בשבוע שעבר סיים סבסטיאן לואב  ( סיטרואן )  שני ,  אחרי יריבו הגדול מיקו הירבונן  ( פורד )  .  האם זה מספיק כדי שבקבוצתו יתחילו להספיד אותו ?  מנהל הקבוצה אוליבייה קנסל אמר השבוע כי הכוכב הצרפתי הבא יהיה סבסטיאן אוג'ייה ,  נהג קבוצת הבת של סיטרואן .  קנסל מאמין כי אוג'ייה יעשה קפיצת מדרגה עוד השנה ואולי אפילו ינצח איזה מירוץ אחד או שניים לקראת קריירה מפוארת לא פחות משל בן ארצו .  בשוודיה אגב ,  הוא סיים חמישי .
 הראשון שמקומו אינו מובטח הוא כמובן בן קבוצתו של לואב דני סורדו .  על הספרדי אומר קנסל ,  כי חוסר הצלחה מספקת יגרום לו לאבד את ה-C4 שלו לאוג'ייה שיעלה לכיתה של הגדולים .  ואם כל זה לא מספיק כדי לערער את יציבות הקבוצה ,  הבוס אף עצר לרגע כדי לשבח את הירבונן על הנצחון . " ללואב לא היו את הכלים להתמודד מולו ",  כך הוא מסכם .  גם כן דרך להכניס מוטיבציה בנהגים שלו .
 ז'אן אלזי ,  היינץ הרולד פרנצן ומיקה האקינן הם רק דוגמה לנהגי פורמולה 1 שאת הימים שאחרי הקריירה בסבב היוקרתי בעולם ,  העבירו בסבב הטורינג הגרמני DTM .  כעת מתברר כי חממת הפנסיונרים קורצת גם לדיוויד קולטהארד שתלה את הכפפות והקסדה בתום עונת 2008 .
 לאחר נהיגת מבחן שערך בשבוע שעבר עם מרצדס בספרד ,  סיפר הסקוטי בן ה-38 כי הוא נהנה מאוד והוא שוקל חזרה למסלול במסגרת הגרמנית .  את החיבור לקבוצה הוא עושה דרך מנהל חטיבת המירוצים ביצרנית נורברט האוג ,  תחתיו הוא נהג כשהיה בקבוצת מקלארן-מרצדס .  נכון לרגע זה עומדת בפניו אפשרות לנהוג במכונית של עונת 2008 ,  בתקווה שהוא יצליח קצת יותר מכל הפנסיונרים האחרים .
 נהג הפרומולה 1 טאקומה סאטו לא הצליח לחזור לסבב מאז פרשה קבוצתו סופר אגורי בתחילת עונת 2008 .  גם קבוצות הפורמולה 1 החדשות ויתרו על שרותיו של היפני מה שגרם לו לתור אחר משרה פנוייה בארץ האפשרויות הבלתי מוגבלות .  החיפוש הצליח והחל מעכשיו הוא נהג סבב האינדיקאר לאחר שחתם על חוזה עם קבוצת KV רייסינג של נהג העבר ג'ימי ואסר . 
" זה רגע מלהיב עבורי ",  אמר סאטו לתקשורת על הקריירה החדשה שנפתחה עבורו אחרי יותר משנה וחצי של שביתה מאונס . " אני מאמין שעם ג'ימי ,  נהיה שילוב מנצח ונתמודד על המקומות הראשונים ". 
סאטו הידוע בנהיגה הקאמיקזית שלו ,  יאלץ לשמור על איפוק בסבב החדש ובעיקר במסלולים האובליים בהם אין לו כל ניסיון .  עונת 2010 תכלול 17 מירוצים כאשר אחד מהם ,  ב-19 לספטמבר ,  יערך ביפן שם הוא יתקבל בתשואות סוערות .  עוד קודם ,  יהיה מעניין לראות איך הוא יתמודד עם מירוץ האינדי 500 המסורתי שיערך בחודש מאי .
 
על הגריד :  סאטו הולך על גרין קארד
נאסקאר :  36 TO GO ;  פורמולה 1 :  קבוצת USF1 גוססת ;  WRC :  סיטרואן מספידה את לואב ;  DTM :  דרושים פנסיונרים שזוכרים איך לנהוג ;  IRL :  סאטו הולך על גרין קארד

