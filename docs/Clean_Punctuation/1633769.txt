לאחר חודשיים בלבד :  אצבעות השוקולד של שטראוס-עלית מנצחות את קינדר 
 >  >  חודשיים לאחר השקת אצבעות השוקולד של שטראוס ,  הן מחזיקות ב-60% מהשוק - כך עולה מנתוני סטורנקסט שהגיעו לידי themarker .  לפני חודשיים השקיעה שטראוס כ-10 מיליון שקל במארז אצבעות שוקולד - תחום שנשלט כולו בידי אצבעות קינדר המיובאות ומשווקות על ידי ליימן שליסל .  שטראוס יצאה במהלך במטרה לפנות לילדים ,  אחרי שנים של התמקדות במבוגרים ובבני נוער .  השקת המוצר ,  בעיצוב ברוך נאה ,  החלה כקמפיין שילוט חוצות של דמויות חדשות אנונימיות שביקשו מהילדים להצטרף כחברים בפייסבוק .  שבוע לאחר מכן עלה קמפיין טלוויזיוני לאצבעות שחשף כי מאחורי השילוט עומדת שטראוס-עלית עם הדמויות החדשות  - " העליתים ".  הפעם הקודמת שבה ניסתה שטראוס-עלית לפנות לילדים הסתיימה בכישלון .  עלית השיקה ב-1999 מותג שוקולד לילדים במילוי חלב תחת השם  " צ'אק "  - בנה של הפרה האדומה .  בעלית הצהירו אז כי המטרה היתה לבסס את צ'אק כמותג לטווח ארוך .  ב-2002 ירד צ'אק מהמדפים .  מנתוני סטורנקסט עולה כי נכון לדצמבר 2009 ,  מחזיקה שטראוס ב-60% מהקטגוריה ,  בנתח שוק כספי .  המותג קינדר של ליימן שלייסל ,  שהחזיק ב-100% טרום ההשקה ,  מחזיק כיום 40% בלבד .  בנוסף ,  המהלך הביא לגידול בקטגוריה - בנובמבר-דצמבר 2009 היו המכירות בקטגוריה 9.1 מיליון שקל לעומת 4 מיליון שקל בחודשים המקבילים ב-2008 - גידול של 130% .  קטגוריית מוצרי השוקולד לילדים  ( הכוללת ביצי הפתעה ,  קינדר בואנו והפי היפו )  גדלה ב-22% - מ-21.7 מיליון שקל ב-2008 ל-26.5 מיליון שקל בנובמבר-דצמבר 2009 .  מנתוני סטורנקסט עולה כי נתח השוק הכולל של המותג פרה בענף השוקולד ירד במעט - 20.8% בנובמבר לעומת 22% בנובמבר שנה שעברה ו-20.5% בדצמבר לעומת 20.9% בדצמבר 2008 .
 
לאחר חודשיים בלבד :  אצבעות השוקולד של שטראוס-עלית מנצחות את קינדר 
nan
