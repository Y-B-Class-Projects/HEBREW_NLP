לנדאו :  ההחלטה על עתיד המכסות הסולאריות - בתוך שלושה שבועות
באיגוד חברות האנרגיה המתחדשת חוששים כי שר התשתיות יכריז על צמצום המכסות לייצור חשמל מסובסד
 >  >  משרד התשתיות יפרסם בתוך שלושה שבועות את תוכנית האב לשוק האנרגיות המתחדשות - כך אמר שלשום שר התשתיות הלאומיות ,  עוזי לנדאו ,  בכנס איחוד האנרגיה הנקייה בישראל .  התוכנית תדון ביעדי ייצור החשמל באנרגיות מתחדשות שקבעה הממשלה ותקבע את תמהיל התמריצים על ייצור אנרגיות מתחדשות - ומכאן את המכסות להקמת מתקני ייצור חשמל בטכנולוגיות השונות .  תוכנית זו מעוררת דאגה בקרב חברות האנרגיה הסולארית ,  החוששות מהגבלת המכסות להתקנת מערכות סולארית קטנות  ( עד 50 קילו-וואט )  ובינוניות  ( 50 קילו-וואט עד 5 מגה-וואט )  - שהסתכמו עד כה ב-350 מגה-וואט . " ממשלה שלא מוכנה לממן מתעריפי החשמל גגות סולאריים לטובת אלפי צרכנים - ודאי שלא תסכים לממן מהתעריף תחנות ענק שמהן ייהנו רק כמה יזמים בודדים ",  כתב אתמול ללנדאו מנכ"ל איגוד אנרגיות מתחדשות בישראל ,  עו"ד איתן פרנס ,  לקראת פרסום תוכנית האב .  באיגוד חוששים מצמצום המכסות לסבסוד החשמל שייוצר במערכות סולאריות על גגות מבנים .  לדברי פרנס ,  התוכנית עתידה  " לחרוץ את גורלה של האנרגיה המתחדשת בישראל ".  פרנס הוסיף : " באנשים עסקינן - ולא במגה-ואטים ".  בתוך כך עודכנו שלשום התמריצים לייצור חשמל עצמי באנרגיות מתחדשות .  התעריף למתקנים סולאריים בטכנולוגיה פוטו-וולטאית שיחלו לפעול במהלך 2010 גדל בשיעור של 3.6% ,  ויעמוד על 2.04 שקל לקוט"ש התעריף למתקנים פוטו-וולטאיים קיימים הועלה ב-3.8% .  התעריפים לטורבינות רוח קטנות חדשות הוגדל ב-1.8% ויעמוד על 1.68 שקל לקוט"ש  ( עד 15 קילו-ואט )  ו-1.31 שקל לקוט"ש  ( 15-50 קילו-ואט )  .  התעריף לטורבינות רוח שהחלו לפעול במהלך 2009 הוגדל ב-4.5% .  למתקנים סולאריים לצרכן הביתי נקבעה מכסה של 15 מגה-וואט שמתוכה נוצל כ-1.2 מגה-וואט .  המכסה למתקנים סולאריים למגזר העסקי ,  שעמדה על 35 מגה-וואט ,  נוצלה במלואה  ( ואף בחריגה של כ-40% )  .
 
לנדאו :  ההחלטה על עתיד המכסות הסולאריות - בתוך שלושה שבועות
באיגוד חברות האנרגיה המתחדשת חוששים כי שר התשתיות יכריז על צמצום המכסות לייצור חשמל מסובסד

