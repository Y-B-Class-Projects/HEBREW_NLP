איזו מדינה :  על טעותם של קושנר ומורטינוס
שרי החוץ של צרפת וספרד ,  ברנרד קושנר ומיגל מורטינוס ,  כתבו יחדיו מאמר הקורא לעולם להכיר במדינה פלסטינית בשנה הבאה .  הם סבורים כי מהלך כזה יזרז את המשא ומתן ,  יעניק לפלסטינים סוג של רשת ביטחון  ( ביודעם כי גם אם לא יגיעו להסכם עם ישראל ,  תקום מדינה פלסטינית ותזכה להכרה )  ויגרום לממשלת ישראל לעשות מאמץ ולהגיע להסדר לפני שהעולם יכיר במדינה פלסטינית בגבולות שאינם מקובלים עליה .  החלטה דומה התקבלה בינואר 1999 והעניקה לערפת תירוץ שלא להכריז בעצמו על מדינה פלסטינית ,  מה שהיה מונע משא ומתן מדיני עם ממשלת ברק שהוקמה בקיץ אותה שנה ,  אך היום זו תהיה טעות .
 מבחינת הפלסטינים אין בכך רשת ביטחון של ממש .  הם יודעים כי בכל עת שבה יחליטו על הקמת מדינה פלסטינית יכירו בה רוב מדינות העולם .  ממשלת הימין בישראל ,  גם אם לא תאהב את הכרת העולם במדינה החדשה ,  בעיקר אם יוכרז כי גבולותיה הם גבולות 1967 ,  ובכלל זאת מזרח ירושלים כולה ,  תאנח אנחת רווחה .  ברגע שתוקם מדינה כזו בלי הסכמת ישראל ,  תהיה זו השלמה למעשה של הפלסטינים ושל העולם עם מדינונת היושבת על 40 אחוז משטח הגדה המערבית ,  ואפילו שטח זה חסר רציפות טריטוריאלית .  על הנייר יהיו גבולותיה שונים ,  אך לא תהיה לכך שום משמעות בשטח .  השליטה הביטחונית של ישראל תישאר ,  כל ההתנחלויות יישארו על מכונן ,  ירושלים תישאר תחת ריבונות ישראלית ,  ושאלת הגבול העתידי בין ישראל ובין הפלסטינים תישאר בלתי פתורה ,  נושא שעליו יקוים משא ומתן בשלב זה או אחר של חיינו .
 במידה רבה מאוד זהו החלום של הימין הציוני :  לישראל לא תהיה אחריות על 4 מיליוני פלסטינים בשטחים ,  הפלסטינים יזכו בריבונות רק במקומות שבהם הם חיים היום ורוב השטח יישאר בידי ישראל .  הסכסוך הישראלי ? פלסטיני יירד ,  במידה רבה ,  מסדר היום .  נושא הפליטים לא יוזכר כלל ,  משום שאין שום דרך לפתור אותו ללא הסכם ,  וזהו כאב הראש הישראלי הגדול ביותר .  ישראל תאמר שאינה מקבלת את ההכרזה החד ? צדדית גם אם רוב מדינות האו"ם יברכו על כך ,  ובכלל זה האיחוד האירופי ,  ובכך יסתיים העניין .
 במקום לעסוק במהלכי סרק שרק יפגעו בשני הצדדים ,  עדיף לאיחוד האירופי לנהוג בשיטת הגזר ,  ולהציע כי אם ייחתם הסכם שלום בין ישראל לשכנותיה ,  יהיה האיחוד מוכן לראות בכל החותמים על ההסכמים מועמדים לחברות באיחוד האירופי .  זהו גזר שרק אירופה יכולה להציע ,  הוא ממשי ובעל תוכן ,  ועשוי  ( אולי ,  אולי ..  .)  להוות תמריץ אמיתי לפתיחתו של משא ומתן רציני בין ישראל ,  הפלסטינים ,  הסורים והלבנונים על שלום ביניהם .
 
איזו מדינה :  על טעותם של קושנר ומורטינוס
nan
