היפים והאמיצים
ספנסר טיוניק יצלם אותנו בעירום ,  איקאה ו-H & M וגאפ פותחות סניפים ,  אנחנו מתחת לרף ההרוגים בתאונות דרכים  דרור רפאל לא מבין איך בכלל חשבנו שבמאי ערבי יכול לייצג אותנו
אריק שלום ,  היית פה 12 שנים ומגיעה לך סליחה .  היופי שלך עוצר נשימה ובולט במיוחד בגלל הכיעור שלנו .  כיעור של נהג מונית שמגיע משום מקום ופוגע בשני ילדים ,  כיעור של נהגי משאיות וג'יפים אימתניים שדוהרים ,  פוגעים ,  מחסלים וממשיכים כאילו כלום .  היה מגיע לך עולם יפה יותר .  
אריק ,  אתה ילד יפה אבל ילד מת .  יחד עם זאת ,  אפשר להתנחם .  אתה אחד מ-360 הרוגים שבמסגרת רף ההרוגים שנקבע ל 2010 .  אנחנו ברבעון הראשון של השנה ומתקדמים יפה בזכותך .  היום אתה אייטם ,  אריק ,  אבל מחר ישכחו אותך .  תהיה אחד מ-360 .  לא מספר חשוב במיוחד ,  כי הכול זה כסף ,  אריק .  
יש תקציבים לעניינים חשובים כמו נסיעות לפולין של תלמידים ושימור אתרי מורשת ,  כי העבר הרבה יותר חשוב מכל תאונה ,  אריק יקר .  יש מספיק כסף לזכור את העבר ,  אבל אין מספיק רצון לשנות את ההווה .
 סניף ראשון של H & M וסניף שני של גאפ ועכשיו איקאה פתחה סניף שני בראשון .  איקאה היא פשיזם של ריהוט וקולוניאליזם של פתרונות אחסון .  אנשים הולכים לפי החיצים ,  מחפשים פתרונות אחסון לבעיות שלא ידעו שיש להם .  ליום הפתיחה נוהרים אלפים .  רוצים לראות ,  להריח ,  לחוש מקרוב את הרהיטים והבדים החדשים .  לראות עוד אנשים שחיכו .  השמחה והאושר של הקונים כמו לידה של תינוק .
 מגיעים מרחוק ,  מחפשים חניה ,  נדחסים ונפלטים לתוך חלל חדש ,  נקי ובתול .  הצבע על המסלולים הצהובים עדיין טרי .  הבגדים מקופלים על המדף .  מסביב חגיגה ,  התחלה של משהו חדש ,  הרגשת התעלות אלוהית ,  כמו קריעת ים סוף ,  מעמד הר סיני ,  ההיסטוריה מתרחשת לנגד עיניך ,  לא תבוא לפתיחה ? 
ספנסר טוניק יצלם בתל אביב את צילום העירום הבא שלו .  הצלם מאגד מאות אנשים ,  מפשיט אותם ומצלם .  אם זו לא היתה אמנות ,  זה בוודאי היה לא חוקי .  
למתפשט היו שתי ברירות ,  ללכת לפתיחה של איקאה או להתפשט עם כולם בכיכר .  הוא רק רוצה להיות במקום עם עוד אנשים .  לקנות כוננית ,  או חולצה ,  או להוריד חולצה .  אין הבדל .  רק להיות ליד אנשים אחרים שעושים אותו דבר כמוך ,  להרגיש שייך .  להגיע לעבודה ,  לשים תג קטן עם השם והמספר שלך ,  לצאת לאכול בצהריים בשעה שכולם יוצאים .  להתפשט ,  להתלבש ,  לקנות ריהוט חסר ייחוד .  להרגיש שאתה אחד יחיד ומיוחד .  ממש כמו כל אחד אחר .
 אני את הסרט לא ראיתי ואת הבמאי אני לא מכיר וגם לא יודע אם הוא עשה לפני זה עוד סרטים ,  או משהו כזה ,  ואני ביפו כבר לא מבקר ובשכונה עצמה בחיים לא הייתי ,  ואני לא יודע כמה כסף נתנו לו לעשות ת'סרט ,  וגם הבנתי שהוא לא עשה את זה לבד ,  וגם אם יש לו את כל הסיבות ,  ואולי היו לו סיבות ,  כי אני לא יודע מה הרקע שלו ומאיפה הוא בא ,  וגם אם אמר את מה שאמר ,  כי אני אישית לא שמעתי מה הוא אמר ,  ואיפה אמר ,  אבל אם הוא באמת אמר שהוא כאילו לא מייצג ,  אז אני לא יודע ,  כי זה לא שאני שמח שהוא הפסיד ,  אבל גם לא היה אכפת לי ,  כי גם הסרט של הגרמני שמעתי שהוא טוב וגם הוא לא ניצח ,  וגם בגרמניה לא הייתי ,  ובחיים אני לא יהיה ,  כי גם אם הם השתנו ,  הם נשארו אותו דבר ,  וזה לא שאני מאשים את כולם ,  ברור שלא ,  ואני גם ממש נגד גזענות אבל גם גרמנים וגם ערבים זה אותו חרא .
 
היפים והאמיצים
ספנסר טיוניק יצלם אותנו בעירום ,  איקאה ו-H & M וגאפ פותחות סניפים ,  אנחנו מתחת לרף ההרוגים בתאונות דרכים  דרור רפאל לא מבין איך בכלל חשבנו שבמאי ערבי יכול לייצג אותנו

