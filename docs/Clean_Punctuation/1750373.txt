סיכום מחזור סופ"ש באירופה :  זה הכל ,  מאנצ'יני ? 
מאמן סיטי מתבסס על שחקן אחד ומתרסק ,  דויד וייה צוחק על מבקריו ומתפוצץ .  מיכאל יוכין מנתח את מחזורי סופ"ש באירופה
כריסטיאנו רונאלדו הבקיע באוקטובר 13 שערים ,  אבל אל תזלזלו גם בשבעת הכיבושים של תאופניס גקאס ,  הרכש הטרי של פרנקפורט .  4 מהם הגיעו בשבוע האחרון  צמד בניצחון הענק 2:5 על המבורג בגביע ,  ועוד צמד ב-1:3 על הקבוצה השנייה של העיר הצפונית ,  סנט-פאולי .  מאזנו של החלוץ היווני עלה לתשעה שערי בונדסליגה ו-11 בכל המסגרות ,  ומדובר בסקורר אדיר בכל קנה מידה .  גקאס לא ניחן בטכניקה עילאית או בנתונים פיזיים מרשימים ,  אך המיקום שלו ברחבה פנומנלי ,  ואחוז ניצול המצבים טוב מאוד .  רק צריך להוסיף ביטחון עצמי ומאמן שיודע להתאים את סגנון המשחק של הקבוצה לתכונות הספציפיות של הנכס שלו ,  ותקבלו חלוץ אימתני .  
מיכאל סקיבה ,  האיש על הקווים של פרנקפורט ,  סומך על גקאס בעיניים עצומות .  הוא היה זה שהביא אותו ללברקוזן בקיץ 2007 ,  אחרי שתאופניס הפציץ 20 שערים במדי בוכום הקטנה ,  הציל אותה מירידה ,  הוכתר למלך שערי הליגה וזכה לכינוי  " האל היווני ".  העונה הראשונה בלברקוזן היתה סבירה יחסית  גקאס נאבק בכבוד על המקום בהרכב וכבש 11 שערי בונדסליגה ,  למרות שהתמודד עם ביקורת נוקבת בתקשורת על ירידה בכושרו לכאורה .  אלא שאז פוטר מיכאל סקיבה ,  והמאמן החדש ברונו לבאדיה לא ראה את היווני ממטר .  אחרי חצי עונה על הספסל ,  הושאל גקאס לפורטסמות ,  אך באופן מדהים גם שם לא נתנו לו לשחק כלל .  עונה של סיוט דירדרה את המוניטין של פאניס באירופה ,  ולמרות שהבקיע 10 שערים במוקדמות המונדיאל נטו רבים להתייחס אליו כאל שחקן מבוזבז שנתן פעם עונה גדולה אחת .  איזו טעות זו היתה ! 
גקאס שיקם מעט את הביטחון העצמי בחצי עונה בהרטה ברלין שירדה ליגה ,  ואז הגיע סקיבה ולקח אותו שוב תחת חסותו .  ארבעה ניצחונות בחמשת המשחקים האחרונים הקפיצו את פרנקפורט למקום החמישי ,  בעוד גקאס מרשית בכולם . " מדהים שהוא תמיד נמצא במקום בו הוא צריך להיות ",  אמר הקפטן פטריק אוקס .  לישראל יש מזל גדול שהוא פרש מנבחרת יוון על רקע פלגנות בחדר ההלבשה ולא ישחק נגדנו במוקדמות יורו-2012 .  אופס ,  סליחה ..  .  הפסדנו בפיראוס גם בלעדיו ?  נו שוין .
 מרצ'לו ליפי ספג ביקורת קשה מאוד לפני המונדיאל ובמהלכו ,  ורובה היתה מוצדקת ,  אך בנושא הדיון המרכזי ,  בגללו נצלב הפרופסור בעיתונות האיטלקית על בסיס יומי ,  הוא דווקא צדק .  סירובו המוחלט לזמן לסגל איטליה את אנטוניו קסאנו אמנם הותיר את הסקוואדרה אזורה ללא אחד השחקנים המוכשרים שלה ,  אך סייע לשמור על האיזון בחדר ההלבשה .  זה הסתיים בפיאסקו ענק בגלל הרבה סיבות אחרות ,  אך קסאנו לא היה עוזר לאיטליה בדרום אפריקה  בדיוק להיפך .  
יש הרבה שחקנים משוגעים בעולם ,  אבל קסאנו הוא קצת יותר מעוד שחקן מוטרף .  ייתכן מאוד שדווקא גישתו של ליפי סייעה לו לשמור על איזון נפשי כלשהו ,  במטרה להוכיח את עצמו מחדש .  העונה שעברה היתה הטובה ביותר בקריירה של קסאנו ,  במהלכה יצר שיתוף פעולה פנטסטי עם ג'אמפאולו פאציני והוביל את סמפדוריה למוקדמות ליגת האלופות .
 עכשיו הכל התנפץ ברעש גדול .  צ'זארה פראנדלי ,  המאמן החדש של איטליה ,  החליט לבנות את הנבחרת סביבו .  קסאנו נבחר לכוכב הניצחונות  " המפוארים "  על אסטוניה ואיי פארו ,  וכמה ברגים בראשו השתחררו .  בשבוע האחרון הוא קילל את נשיא סמפדוריה ריקארדו גארונה וגרם למועדון להשעותו ולפעול להתרת חוזהו .  סביר מאוד להניח שזו לא היתה התקרית החמורה הראשונה העונה .  קבוצותיהם של שני המאמנים הקודמים של קסאנו בסמפדוריה  יובנטוס של ג'יג'י דל-נרי ונאפולי של וולטר מאצארי - מיהרו להכחיש דיווחים על צירופו האפשרי של הכוכב הסורר .  
לפי העיתונות ,  גם מילאן ואינטר מועמדות להחתימו ,  אבל הן יודעות היטב מה הדבר עלול לגרום לסגל אשר מפוצץ ממילא בכמויות אגו אדירות .  למזלו של פראנדלי ,  יש עוד הרבה מאוד זמן עד המשחק הרשמי הבא של נבחרתו ,  והוא לא צריך לחשוב על פתרון מהיר לסוגיה .  עכשיו גם הוא יודע שליפי צדק .
 בכל מקרה ,  ללא קסאנו השיגה סמפדוריה ניצחון חוץ ראשון העונה ,  0:1 בצ'זנה ,  משער בכורה בליגה של פאציני שעבר חודשיים לא פשוטים .  מזל טוב ,  פאצו ! 
עוד סקורר ענק ששב לכבוש הוא דויד וייה .  הבצורת שלו הסתיימה בשער אמנותי בכל קנה מידה ,  בכדור מסובב ב-0:5 מול סביליה ,  אשר תבוסותיה בליגה בקאמפ-נואו הופכות לשגרה משעממת .  בדקה ה-90 הוא השלים צמד ,  והעיתונות הקטלונית חגגה את יציאתו של וייה מהמשבר .  בפועל ,  כמובן ,  לא מדובר במשבר רציני ,  והשערים של וייה היו עניין של זמן קצר .
 פרשנים רבים נוטים לשפוט שחקנים לפי משחק או שניים ,  מבלי לראות את התמונה המלאה בטווח הארוך .  בעונה שעברה פתח זלטן איברהימוביץ' את הקדנציה בברצלונה עם כיבושים בחמשת משחקי הליגה הראשונים ,  וזכה לשירי הלל מוגזמים .  זה לא תיקן את העובדה הבסיסית הכואבת  סגנונו של זלטן היה זר לחלוטין לבארסה ,  היה קל יחסית לצפות את ההמשך .  
וייה חווה חודש גרוע מאוד בסטנדרטים שלו ,  עם הרחקה מטופשת בבילבאו ,  ארבעה משחקי ליגה ללא כיבוש והחמצה מזעזעת במדי ספרד מול ליטא ,  אבל זה לא משנה עובדה בסיסית נוספת  הוא מתאים לשיטת המשחק של פפ כמו כפפה ליד .  גם הכוכבים הגדולים ביותר מאבדים מדי פעם את כושרם ,  קל וחומר אחרי מונדיאל מפרך .  וייה לא זכה למאה ימי חסד מהתקשורת בעיקר בגלל שעבר לקבוצת פאר תמורת סכום לא מבוטל ,  אך כל הרעש סביבו היה סערה בכוס מים .  בקצב הנוכחי של רונאלדו וליאו מסי ,  הוא אולי לא יסיים כמלך השערים בליגה הספרדית ,  אך תהיו בטוחים שעונתו הראשונה תוגדר כהצלחה ,  והוא לא ירצה לשלוח בסיומה את גוארדיולה לטיפול פסיכיאטרי .
 רוברטו מאנצ'יני יודע היטב שהבוסים העשירים של מנצ'סטר סיטי לא מתאפיינים בסבלנות כלפי מנג'רים  הרי הם פנו אליו בתחילת העונה שעברה מיד אחרי שמארק יוז איבד נקודות ראשונות .  למעשה ,  המאזן של יוז בשלב מקביל אשתקד היה טוב בשלוש נקודות מזה של מאנצ'יני העונה .  זאת ועוד ,  כאשר יוז נזרק בסופו של דבר לטובת האיטלקי באמצע דצמבר ,  סיטי הפסידה בליגה פעמיים בלבד ,  כולל 4:3 דרמטי וחסר מזל בדרבי מול יונייטד .  העונה ,  אחרי 2:1 ביזארי במגרשה של וולבס החלשה ,  יש למאנצ'יני כבר שלושה הפסדים .  סיטי מפגרת כבר בשמונה נקודות אחרי המובילה צ'לסי ,  ואם ווסט ברומיץ' תנצח הערב בבלקפול היא תעלה על חשבונה למקום הרביעי .
 ההתקפה מתבססת בעיקר על הכושר המדהים של קרלוס טבז שהבקיע שבעה מ-13 השערים של סיטי העונה .  קבוצה כה עשירה פשוט לא יכולה להיות תלויה בחלוץ אחד ,  במיוחד אם מדובר בשחקן שמסוכסך עם המנג'ר  ( השניים כמעט התקוטטו במחצית המשחק מול ניוקאסל לפני חודש )  ,  סובל מדיכאון ולאחרונה הוא גם פצוע .  חסרונו של טבז הורגש היטב מול וולבס ,  ולכן תמוהה במיוחד החלטתו של מאנצ'יני לייבש על הספסל את אדם ג'ונסון ,  אחד השחקנים היצירתיים ביותר בפרמייר-ליג .  ייתכן וזה קשור להרגלי השתייה שלו ,  כי הרי האיטלקי העביר בשבוע שעבר ביקורת על המסיבות בהן הוא מבלה .  מצד שני ,  יש תחושה שגם ג'ונסון שיכור עדיף על כמה שחקני סיטי נוספים פיכחים .  ועוד לא דיברנו על השימוש הלקוי בכשרונו של דויד סילבה ועל קשיי ההסתגלות של מאריו באלוטלי .
 עם כל סימני השאלה ,  עדיין מוקדם לשפוט את עבודתו של מאנצ'יני ,  וברור כשמש שקבוצה חדשה זקוקה להרבה זמן כדי להתחבר .  הבעיה היא שזה פחות ברור ליושבי יציע הכבוד בסיטי-אוף-מנצ'סטר סטדיום .
 עד יום ראשון ,  ההצלחה של לאציו התקבלה בערבון מוגבל  אמנם הנשרים המריאו למקום הראשון ,  אך זה קרה בעיקר בזכות לוח המשחקים הנוח .  אמנם מכובד לנצח את בולוניה ,  פיורנטינה ,  קייבו ,  ברשיה ,  בארי וקליארי ,  אבל אלה לא התוצאות לפיהן אפשר לשפוט את היומרות של הקבוצה בצמרת הגבוהה לאורך זמן .  אחרי 0:1 בפאלרמו ,  זה נראה רציני הרבה יותר ,  והקרב הלוהט מול רומא מגיע בעיתוי מצוין .  הרנאנס יהיה שם כדי להנהיג את הקישור ,  ומנגד ייעדר פרנצ'סקו טוטי אחרי הרחקה שנויה למדי במחלוקת מול לצ'ה .  
ניצחון שביעי רצוף יבסס את השאיפות של אדי ריאה להעפיל לפחות לליגת האלופות ,  בעוד מבחינת הג'אלורוסי המשחק הזה חשוב אפילו יותר .  זוכרים את פתיחת העונה העלובה של רומא אשתקד ?  בסוף זה כמעט נגמר בסקודטו .  עם שבע נקודות משלושת משחקי הליגה האחרונים ,  קלאודיו ראניירי כבר מרגיש את ריח הצמרת המתקרבת .
 
סיכום מחזור סופ"ש באירופה :  זה הכל ,  מאנצ'יני ? 
מאמן סיטי מתבסס על שחקן אחד ומתרסק ,  דויד וייה צוחק על מבקריו ומתפוצץ .  מיכאל יוכין מנתח את מחזורי סופ"ש באירופה

