העליון :  אסור לעיריית תל אביב להפלות תושבי ערים אחרות בגרירה מאיזור המסומן באדום-לבן
השופטים חייבו את העירייה לבטל קנס לתושב מבשרת ציון ,  מאחר שמכוניות של תושבי העיר לא נגררו מאותו איזור
מיעוט מקומות החניה בתל אביב גוזל ,  כך מסתבר ,  שעות רבות לא רק מתושבי העיר ואורחיה אלא גם מפרקליטות המדינה ושופטי בית המשפט העליון.בפסק דין תקדימי שניתן בסוף השבוע שעבר בבית המשפט העליון קבע הרכב השופטים :  אדמונד לוי ,  חנן מלצר וניל הנדל ,  כי עיריית תל אביב אינה רשאית להפלות בין תושבי העיר אשר חונים במקומות המסומנים באדום-לבן ,  לבין מבקרים בעיר שחונים באותם מקומות בהחלטה האם לגרור את רכבם .  זאת בייחוד אם לא קיים כל שילוט בעניין.השופטים קבעו כי על עיריית תל אביב להשיב לתושב מבשרת ציון את מלוא התשלום ששילם בגין קנס ודמי גרירה לאחר שמכוניתו נגררה.ראובן לסקוב ,  תושב מבשרת ציון ,  החנה ביוני 2006 את מכוניתו ברחוב מלצ'ט הסמוך לרחוב שינקין בתל אביב ,  כאשר שני גלגליו חנו על שפת מדרכה שנצבעה באדום לבן .  לפניו ואחריו ,  בשורה אחת ,  חנו כלי רכב נוספים - כולם על שפת המדרכה הצבועה אדום-לבן.מקץ זמן מה גילה לסקוב כי מכוניתו נגררה בידי קבלן העירייה ,  והוא נדרש לשלם 500 שקל בגין הדו"ח ועוד 260 שקל הוצאות הגרירה .  לסקוב הבחין כי רכבו היה היחיד שנגרר מן המקום .  יתר כלי הרכב ,  כולם של תושבי תל אביב שנשאו תו חניה ,  נותרו במקומם ,  אף שחנו במקום המסומן כאסור בחניה .  בעיריית תל אביב מיאנו להטות אוזן לטענתו בדבר אכיפה סלקטיבית .  בתשובה לפניותיו הוא נענה כי  " החניה על המדרכה מפריעה ומסכנת את המעבר החופשי של הולכי הרגל ".  עוד כתבו בעירייה : " לאור חומרת העבירה אין מקום לביטול הדו"ח ". בית המשפט לעניינים מקומיים בתל אביב הרשיע את לסקוב בעבירת החניה אך הפחית את הקנס ל-300 שקל .  בית המשפט המחוזי אישר את פסק הדין ,  ולסקוב הגיש בקשת רשות ערעור לבית המשפט העליון .  השופט אדמונד לוי שכתב את פסק הדין ציין כי הגברת הבטיחות בסביבה עירונית היא שעומדת בבסיס הטעם לצביעת מקומות החנייה באדום-לבן : " שמא בכוחו של תו חניה אזורי ,  המודבק אל שמשת הרכב ,  לסלק הפרעה לתנועת הולכי הרגל ?  כלום נשקף מתושבי מבשרת ציון ,  החונים על המדרכה ,  סיכון מיוחד ,  שלמזלם של תושבי תל אביב לא דבק במכוניותיהם ?  התשובה לשאלות אלו ברורה מאליה ",  כתב השופט .  עוד הסביר השופט : " אשמת המבקש ,  כך דומה ,  היתה אחת :  בכך שחנה במקום השמור ,  הלכה למעשה ,  למתגוררים בסביבת המגורים בה הוא חנה ".  השופט לוי קובע כי  " לא רק שלא היה מקום להרשיעו בעבירת החניה החמורה יותר ,  אלא שלא נמצא כל יסוד לפעולת הגרירה ".  עוד החמיא השופט למנהלת המחלקה הפלילית בפרקליטות המדינה ,  עו"ד אפרת ברזילי שהודיעה לבית המשפט העליון כי אינה עומדת על הרשעתו של לסקוב בעבירות החנייה .  הפרקליטות הבהירה בדיון שנערך כי היא מוכנה להשיב ללסקוב את הקנס ודמי הגרירה שנגבו ממנו - וכך קבעו שופטי העליון .
 
העליון :  אסור לעיריית תל אביב להפלות תושבי ערים אחרות בגרירה מאיזור המסומן באדום-לבן
השופטים חייבו את העירייה לבטל קנס לתושב מבשרת ציון ,  מאחר שמכוניות של תושבי העיר לא נגררו מאותו איזור

