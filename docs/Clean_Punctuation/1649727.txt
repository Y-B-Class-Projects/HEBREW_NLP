צה"ל משתמש בשב"כ נגד מתגייסים מהימין ? 
צעיר שהוזמן לפגישה במסגרת הליך גיוסו לצה"ל ,  טוען כי חוקרי שירות הביטחון הכללי ביקשו לערוך עמו שיחה בנוגע לפעילותו הפוליטית .  צה"ל : " לעיתים אנו נעזרים בגורמי חוק נוספים "
 צה"ל מזמן מועמדים לשירות צבאי  ( מלש"בים )  המזוהים כפעילי ימין לתחקורי שב"כ בלשכות הגיוס ,  כך נודע לוואלה !  חדשות .  מתנחל בן 19 המתגורר ברמת מגרון ,  שזומן באחרונה ללשכת הגיוס בירושלים כחלק מהליך גיוסו לצה"ל ,  הופתע לגלות כי זומן לשיחה עם אנשי שב"כ שהודיעו לו כי צה"ל ביקש מהם להכין פרופיל אודותיו .  גורמים שמכירים את פרטי האירוע אמרו כי הכללת ראיונות שב"כ כחלק מהליכי גיוסם של צעירים הינו צעד פוליטי ומחו על כך שהשירות מנצל קריאות התייצבות תמימות ללשכות הגיוס על מנת לשוחח עם פעילי ימין .  
הצעיר ,  המתגורר בהתנחלות ומעורב בהקמת מאחזים בגדה המערבית ,  זומן לפני כחודש ללשכת הגיוס בירושלים .  אלא שעם הגיעו לבסיס ,  הוא הופנה לאחד ממשרדי לשכת הגיוס שם המתינו לו שני אנשים שהציגו עצמם כאנשי שב"כ שסיפרו לו כי צה"ל ביקש מהם לשוחח עמו במסגרת פרופיל שהתבקשו להכין עליו .  בין היתר טוען הצעיר כי נשאל על פעילותו הפוליטית וכן על חלקו בהקמת המאחזים .  הוא סירב לענות לשאלות החוקרים ולאחר מספר דקות נטש את לשכת הגיוס . 
" מעולם לא שמענו על כך שהשב"כ מתבקש להכין פרופיל על בחור מסוים תוך שימוש ציני בזימון ללשכת גיוס ",  אומר מקורב לצעיר , " כבר נתקלנו בשיטות מתוחכמות אחרות של השב"כ לגייס לשורותיו פעילי ימין ,  אך זו הפעם הראשונה שדבר כזה קורה ".  
" העובדה שצה"ל פונה לשב"כ כדי שזה יקיים שיחות עם הפעילים היא חמורה מאוד ,  ומצטיירת כמו אפליה על רקע פוליטי .  וודאי שצה"ל צריך לדעת מי מתגייס לשורותיו ,  אבל הוא יכול לעשות את השיחות האלו בעצמו .  לחייב בחור להגיע ללשכת גיוס בתירוץ של הליכים שגרתיים ואז להביא את השב"כ היא שיטה זולה שמבזה את הצבא .  אני לא רואה שעושים תרגיל דומה לצעיר מתל אביב או פתח תקווה ,  ואין סיבה שיעשו זאת לבחור מרמת מגרון ",  אמר המקורב לצעיר .  
שב"כ הפנה את וואלה !  חדשות כדי לקבל תגובה בנושא לדובר צה"ל .  מתגובת דובר צה"ל עולה כי השב"כ אכן מקיים שיחות עם מועמדים לשירות ביטחון בלשכות הגיוס וזאת על פי בקשת מפקד הבקו"ם . " בידי מפקד מיט"ב  ( הבקו"ם לשעבר- י.ב .)  הסמכות להחליט בעניין גיוסם של מיועדים לשירות ביטחון בצה"ל מכלל מגזרי האוכלוסייה .  מדיניות זו תלויה במשתנים שונים .  במקרים מסוימים צה"ל נעזר במשטרת ישראל ובגורמי חוק נוספים על מנת לקבל החלטות בדבר גיוס או אי גיוסם של מועמדים לשירות ביטחון ".  בצה"ל סירבו לפרט באירוע המדובר מטעמי צנעת הפרט .  
לפניות לכתבנו הצבאי יהושע בריינר - joshjosh@walla.com

צה"ל משתמש בשב"כ נגד מתגייסים מהימין ? 
צעיר שהוזמן לפגישה במסגרת הליך גיוסו לצה"ל ,  טוען כי חוקרי שירות הביטחון הכללי ביקשו לערוך עמו שיחה בנוגע לפעילותו הפוליטית .  צה"ל : " לעיתים אנו נעזרים בגורמי חוק נוספים "
 
