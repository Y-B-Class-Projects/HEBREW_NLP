ליגת האלופות :  ריאל מדריד ניצחה 0:1 את אוקזר
די מריה הציל את מוריניו עם שער בדקה ה-81 .  אייאקס ומילאן נפרדו ב-1:1 .  ניצחון דרמטי לבאיירן ,  צ'לסי וארסנל טיילו
21 שערים ללא הפתעות מיוחדות ,  אבל עם כמה משחקים דרמטיים היו מנת חלקנו בערב הראשון של המחזור השני בליגת האלופות .  מוקד העניין היה בבית ז' .  באוקזר ,  אנחל די מריה שוב הציל את ריאל מדריד עם שער ניצחון בדקה ה-81 שקבע 0:1 ,  בעוד אייאקס ומילאן נפרדו ב-1:1 במשחק שנערך באמסטרדם .  
הדרמה הגדולה התרחשה בבאזל ,  שם באיירן מינכן נזקקה לשער של בסטיאן שווינשטייגר בדקה ה-88 כדי לנצח 1:2 .  עוד בבית ה' ,  רומא גברה 1:2 על קלוז' .  בבית ו' ,  צ'לסי טיילה ל-0:2 ביתי על מארסיי בעוד ספרטק מוסקבה הביסה את ז'ילינה 0:3 .  ובבית ח' ,  ארסנל ושחטאר ממשיכות לדהור .  התותחנים ניצחו את פרטיזן 1:3 בבלגרד והאוקראינים הביסו את בראגה 0:3 .
 באזל - באיירן מינכן 2:1 
פתיחת העונה הגרועה של המועדון ב-30 השנים האחרונות הכניסה את באיירן מינכן למערבולת ,  אבל בליגת האלופות הבווארים שמרו על מאזן מושלם עם לא מעט מזל .  באזל והמאמן טורסטן פינק ,  ששיחק בבאיירן מינכן בין השנים 1997-2003 ,  שלטו ללא עוררין במחצית הראשונה ועלו ליתרון משער נהדר של אלכס פריי ,  אך בסטיאן שווינשטייגר איזן בפנדל מדויק והוסיף את שער הניצחון בדקה ה-88 .  האלופה השוויצרית יצאה מאוכזבת ,  אך היא בהחלט מגלה יכולת משפורת לעומת הקדנציה האחרונה מלאת התבוסות במפעל .  
דקה 18 :  ואן בויטן איבד כדור בשלומיאליות בחלק המגרש של באיירן .  באזל ניצלה זאת לצאת מהר קדימה .  שטרלר מצא בעקב את פריי ששלח כדור מסובב ונהדר לרשת .  0:1 לבאזל 
דקה 56 :  הוגל הכשיל את מולר ברחבה .  שווינשטייגר דייק ללא קושי מהנקודה וקבע 1:1 
דקה 88 :  כדור חופשי של באדשטובר נחת על הרגל של שווינשטייגר ,  שהמשיך פנימה מתיבת החחמש וסידר לבאיירן 1:2 סופר דרמטי
רומא - קלוז' 1:2 
לקלוז' יש זיכרונות נפלאים מהאצטדיון בבירת איטליה ,  שם השיגה ניצחון 1:2 בבכורה באלופות לפני שנתיים .  במשך דקות ארוכות נראה היה שהסנסציה עשויה לחזור .  רומא ,  שהשיגה ניצחון בכורה בליגה רק בשבת  ( 0:1 דרמטי על אינטר )  ,  שיחקה רע ,  אבל התעוררה לשתי דקות לקראת הסיום בהן כבשה שני שערים .  הרומנים עוד יעשו לא מעט צרות בבית הזה .  
דקה 69 :  פיזארו הרים קרן היישר אל מקסס ,  שירה כדור חזק ושטוח לרשת .  0:1 לרומא
דקה 71 :  כדור ארוך נשלח לעבר בוריילו מקו מחצית המגרש ,  והחלוץ המשיך בנגיעה מהאוויר פנימה .  0:2
דקה 79 :  לאחר מצב נייח נגח ראדה יונוץ בחוזקה ממרכז הרחבה וצימק ל-2:1
צ'לסי - מארסיי 0:2 
הפסד הליגה למנצ'סטר סיטי בשבת החזיר את שחקניו של קרלו אנצ'לוטי לקרקע והזכיר לכולם שגם צ'לסי הגדולה פגיעה .  אבל בליגת האלופות ,  הדאבליסטית ,  למרות הרכב חסר ,  לא נתקלה בקשיים גם מול האקס ,  דידייה דשאן .  ג'ון טרי וניקולא אנלקה סגרו עניין עם שערים מהירים ,  שהפכו את המחצית השנייה לגארבג' טיים ארוך .  צ'לסי כבר עם שש נקודות ,  מארסיי עדיין על האפס .  
דקה 7 :  קאקוטה הגביה קרן מימין ,  טרי התגנב לפינה הקרובה ושלח את הרגל שהסיטה את הכדור לקורה ופנימה .  0:1 לצ'לסי 
דקה 28 :  מ'ביה נגע בידו ברחבה .  אנלקה כבש בקלילות מהנקודה הלבנה .  0:2 קליל לצ'לסי 
ספרטק מוסקבה - ז'ילינה 0:3 
סגנית אלופת רוסיה שברה במחזור הקודם נאחס עתיק ורשמה ניצחון היסטורי על אדמת צרפת  ( 0:1 על מארסיי )  .  הערב היא כבר עשתה צעד משמעותי לעבר שמינית הגמר כשעל הדרך שברה מאזן אימה נוסף - ניצחון ביתי ראשון באלופות אחרי 11 משחקים רצופים .  אחרי שני משחקים בבית ו' ,  ספרטק ו-ואלרי קרפין נהנים ממאזן מושלם .  לז'ילינה הסלובקית יש עוד ארבעה משחקים ליהנות מהמעמד .  
מי שאחראי על הניצחון הוא ארי ,  החלוץ בן ה-25 שהגיע בינואר מאלקמאר ההולנדית .  ארי ,  ששיחק אשתקד 12 דקות בלבד עם אלופת הולנד בשלב הבתים ובמשחק הראשון במארסיי נכנס כמחליף ,  פתח לראשונה בחייו בהרכב במשחק ליגת האלופות וסיים משחק חלומי .  בדקה ה-34 הוא התרומם לכדור קרן של אלכס ונגח לרשת של מרטין דוברבקה ובדקה ה-61 השלים צמד פנטסטי .  איבסון המחליף ,  אחד מארבעה ברזילאים בסגל ,  חתם בדקה ה-89 .
 אוקזר - ריאל מדריד 1:0 
גם כשכריסטיאנו רונאלדו ,  קרים בנזמה וגונזאלו היגואין פתחו יחד בהרכב ,  ההתקפה של ריאל מדריד המשיכה לחרוק .  למזלו של ז'וזה מוריניו ,  המלאך השומר אנחל די מריה היה שם כדי להציל אותו מ-0:0 נוסף .  הקשר הארגנטינאי כבש שער דרמטי בדקה ה-81 והבלאנקוס מוליכים את בית ז' עם מאזן מושלם .  אוקזר השלימה ערב לא נעים לקבוצות הצרפתיות .  
דקה 81 :  הגבהה של אוזיל מימין מצאה את די מריה בצד שמאל של הרחבה .  הארגנטינאי השתחרר וירה פנימה .  0:1 דרמטי לריאל מדריד 
אייאקס - מילאן 1:1 
קלרנס סידורף וזלאטן איברהימוביץ' ידעו ימים יפים באייאקס והערב ,  הם חברו יחד לסדר למילאן את שער השוויון שקבע חלוקת נקודות .  הרוסונרי הציגו יכולת בינונית ,  אבל היו מסוכנים יותר .  רוביניו החמיץ ברשלנות במחצית הראשונה ומרטין סטקלנבורג הציל את המארחים לקראת הסיום .  אייאקס ,  עבורה מדובר בנקודה ראשונה במפעל ,  קיבלה חזרה את לואיס סוארז הנהדר שהציג מעט מהכישרון שלו עם בישול ענק למוניר אל חמדאווי .  
דקה 23 :  סוארז קיבל כדור בפינה השמאלית של הרחבה ,  נתן קטנה בין הרגליים של נסטה והוציא כדור רוחב לאל חמדאווי .  המרוקני הסתובב ושלח לרשת הגבוהה .  0:1 לאייאקס
דקה 37 :  שחקני העבר של אייאקס חברו כדי לסדר למילאן את השוויון .  סיידורף הקפיץ מימין ,  זלאטן עצר בחזה והרים את הרשת .  1:1
פרטיזן בלגרד - ארסנל 3:1
התותחנים הגיעו לבלגרד כדי להתאושש מההפסד המביך לווסט ברומיץ' בליגה ,  ועשו זאת ללא מאמץ וללא הכוכבים הפצועים אלמוניה ,  פברגאס ,  ואן פרסי ,  בנדטנר ,  ורמאלן ו-וולקוט .  על הדשא בבלגרד התפתח משחק נהדר עם ארבעה שערים ,  כרטיס אדום ושני פנדלים מוחמצים .  ארסנל ניצלה את היתרון המספרי כדי לכבוש שני שערי ניצחון ולעשות צעד חשוב לעבר שמינית הגמר .  פרטיזן עם אפס נקודות .  
דקה 15 :  ארשבין שעט לעבר הרחבה ,  השאיר לווילשיר ,  קיבל בחזרה ובעט שטוח פנימה .  0:1 לארסנל 
דקה 33 :  דנילסון נגע בידו ברחבה .  קלאו הנהדר דייק מהנקודה הלבנה וקבע 1:1 
דקה 57 :  שמאק הוכשל מאחור ברחבה על ידי מרקו יובאנוביץ' ,  שראה אדום .  ארשבין בעט ברשלנות למרכז השער ,  ו-ולדימיר סטויקוביץ' הדף עם הרגל .  
דקה 71 :  רוסיצקי הגביה לרחבה ,  שמאק נגח למשקוף והשתלט על הכדור החוזר כדי לכבוש .  1:2 לארסנל 
דקה 82 :  נאסרי הגביה קרן ,  סקילאצ'י המשיך בנגיחה פנימה .  1:3
דקה 84 :  גיבס הכשיל את סטבנוביץ' ברחבה והשופט העניק פנדל שני לפרטיזן .  הפעם ,  פביאנסקי הדף את הבעיטה של קלאו .  
בראגה - שחטאר דונייצק 3:0 
בראגה ,  שחטפה שישייה מארסנל בהופעתה הראשונה על הבמה המרכזית ,  ממשיכה להתבזות .  למרות שהדיחה את סביליה בפלייאוף ,  לבראגה פשוט אין מה למכור בשלב הבתים והערב ,  במגרשה הביתי ,  היא ספגה תבוסה נוספת ,  הפעם  " רק "  0:3 .  אחרי מחצית מאופסת ,  נכנסו לפעולה לואיז אדריאנו ודגלאס קוסטה הנהדרים .  אדוארדו ,  חלוץ נבחרת קרואטיה שיגיע לישראל בקרוב ,  שיחק 16 דקות .  
דקה 56 :  לואיז אדריאנו נשלח בכדור עומק ובעט כדור חלש ,  שחלף מתחת לבטנו של פליפה .  0:1 לשחטאר
דקה 72 :  דגלאס קוסטה רשם בישול שני ללואיז אדריאנו ,  שהשתחרר ברחבה והשלים צמד .  0:2 שחטאר .
 דקה 90 :  אחרי שני בישולים ,  דגלאס קוסטה כבש את השלישי בפנדל מדויק .  0:3

ליגת האלופות :  ריאל מדריד ניצחה 0:1 את אוקזר
די מריה הציל את מוריניו עם שער בדקה ה-81 .  אייאקס ומילאן נפרדו ב-1:1 .  ניצחון דרמטי לבאיירן ,  צ'לסי וארסנל טיילו

