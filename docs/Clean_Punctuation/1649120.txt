פרשת ליברמן :  מה עוד צריך לקרות ? 
מה לא אמרו לנו עד לפני שלוש שנים על אביגדור ליברמן ?  שהוא זהיר ,  שהוא לא נופל ,  שהוא לא משאיר עקבות .  שהוא מסובב על האצבע הקטנה את המשטרה ואת אנשיו של תת ? ניצב שלומי אילון .  שאין לחוקרי יאח"ה שום סיכוי לחשוף את מעלליו בארץ ובעולם .
 מה נשאר עכשיו מכל אגדת ליברמן אחרי פיזור מסך העשן ?  מעט מאוד .  קשר השתיקה בפרשיותיו נפרץ ,  חשבונות הבנק שלו מעבר לים נחשפו ,  טענת החיסיון שלו על ניירת חשובה ,  זו שנשמרה במשרדי פרקליטו ,  עו"ד יואב מני ,  נדחתה בידי שופטת .  1,200 מסמכים ,  שהוא סירב להעמיד לרשות המשטרה מרצונו ,  נפלו בדרך הזאת לידי החוקרים .  הם הצליחו בעזרתם לפזר חלק גדול מהערפל .
 פתאום האיש רב העוצמה הזה ,  שאימץ לעצמו גינונים של בריון שכונתי ,  התכווץ לממדיו הטבעיים .  פתאום הוא הבין שהמשטרה יודעת עליו הרבה יותר ממה שהוא חשב תחילה .  פתאום הבינה גם המשטרה מה יש לה ביד ,  ושפרשת אביגדור ליברמן יותר מורכבת וחמורה ממה שהעריכה .
 היא הבינה מאין נבעו הקשיים בחלק מהחקירה בחו"ל ומי היה אחד האנשים שהפריעו לה בירידה לחקר האמת .  היא הבינה מה קרה באוקטובר 2008 ,  כשליברמן הגיע לביקור בבלארוס במסגרת משלחת של הכנסת .  היא נדהמה לגלות שחומר סודי של הפרקליטות ,  שנשלח למשרד המשפטים המקומי בעניינו - לקראת קיום חיקור דין - נפל לידיו בעת ביקורו בשגרירות .  היא חושדת שהמידע הכי כמוס נחשף בפניו .
 נחשף ?  הוסתר למענו .  נשמר בכספת .  השגריר שלנו ,  זאב בן אריה ,  זה שאמור היה לסייע למשטרה בדיסקרטיות מוחלטת ,  גרם לה נזק כבד .  הוא מעל בתפקידו בצורה חמורה ,  ולא הצטער על כך :  כשליברמן נכנס לתפקיד שר החוץ בממשלת נתניהו ,  הוא שידרג אותו לתפקיד היועץ המדיני שלו .
 מה צריך לקרות עכשיו ,  אחרי שהשגריר לשעבר נחשף והתגלה כי ליברמן לא דיווח למשטרה על המעשה הפלילי ?  מה צריך לקרות אחרי ששר החוץ ,  החשוד בקבלת שוחד ובמעשי מרמה סדרתיים ,  נהנה לכאורה מפירות העץ המורעל ?  
מה שקורה במדינה מתוקנת :  היועץ שסרח ,  זאב בן אריה ,  צריך להודיע לבוס שלו על החזרת המפתחות עוד לפני הגשת כתב האישום נגדו .  הוא כבר הודה במשטרה במעשים המיוחסים לו וצריך לחפש עבודה .  ליברמן צריך לנהוג בדרך דומה :  להקדים בכמה שבועות את הודעת הפרקליטות על הגשת כתב אישום נגדו .
 
פרשת ליברמן :  מה עוד צריך לקרות ? 
nan
