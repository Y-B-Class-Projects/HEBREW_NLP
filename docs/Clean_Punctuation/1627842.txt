אבריאל ובניו חיפושי נפט וגז 
" נו ",  שאלה אותי אשתי שלשום , " מה אתה הולך לעשות בשנה החדשה ?  " " ובכן ",  אמרתי , " האמת היא שהשנתיים האחרונות היו מטורפות ,  ובעיקר התמקדתי בלהגיב לאירועים .  נראה שעכשיו אנחנו עומדים בפני תקופה רגועה יותר .  לא תיכננתי כלום ".   " תן לי לעזור לך ",  היא הציעה בנדיבות . " אילו סיפורים גדולים התפרסמו אצלכם בעיתון בימים האחרונים ?  " " היו המון דברים ",  עניתי . " הטייקונים מוכרים חברות זה לזה כמו מכוניות משומשות :  בזק ,  פרטנר ,  הוט ,  פסגות - כולן החליפו ידיים .  בנוסף ,  מכשירי אייפון החלו להימכר בישראל ומחירי המים הועלו .  אה ,  ויש גם חגיגה במניות הנפט ".  אשתי נדרכה : " חגיגה במניות הנפט ?  מה זאת אומרת ?  " " יש עליות חזקות במניות של השותפויות לחיפוש נפט ,  ומחזורי המסחר בהן גדולים ,  לפעמים מאות מיליוני שקלים ביום ",  אמרתי . " ישראמקו ועוד כמה שותפויות מצאו מזמן גז בים ,  ונראה שהן מצליחות למכור אותו לחברת החשמל .  גם המניות של רציו ,  עוד חברת חיפושי נפט ,  עולות ,  כנראה כי המנכ"ל קונה ומוכר ומשגע את כולם .  וייתכן שמצאו נפט 10 דקות נסיעה מכאן ,  בראש העין .  קוראים לחברה גבעות עולם והמניות שלה עלו פי שלושה השבוע ".   " באמת ?  ",  אמרה אשתי , " יש נפט בראש העין ?  מי מצא ?  של מי הנפט ?  " " אז זהו ,  שלא בדיוק ",  אמרתי . " כשקודחים באדמה יוצא בוץ ,  ובחלק מהבוץ היה כנראה גם קצת נפט .  החבר'ה בבורסה קוראים לזה 'סימני נפט' .  רק בעוד חודש נדע אם זו באמת באר שאפשר להפיק ממנה נפט .  במשך שנים צחקנו על קידוחים כאלה ,  אבל לכי תדעי ".  אשתי לא ויתרה : " אבל מי המחפש ?  מאיפה הוא הגיע ?  כמה הוא השקיע ?  וכמה הוא יקבל אם בסוף יהיה נפט ?  " " עכשיו כשאני חושב על זה ",  אמרתי לה , " החבר'ה של חיפושי הנפט והגז מגיעים מכל מיני מקומות :  יצחק תשובה ,  שמצא גז בים ,  היה קבלן ;  קובי מימון מישראמקו מכר תמונות בהולנד ;  ליגד רוטלוי ,  בעל השליטה ברציו ,  עסק בקולנוע ,  והוא בא ממשפחת רוטלוי ,  הבעלים של לודז'יה ;  גבעות עולם האלה ,  שאולי מצאו משהו בראש העין ,  הם אנשי עסקים מירושלים ,  חובשי כיפות - נגה בן דוד ושמואל בקר ,  הראשון הוא בעל מפעל תכשיטים ;  ויש עוד אחד ,  צחי סולטן ,  ברוקר לשעבר ,  שהשתלט על חברת קידוחים בשם מודיעין ".  במשפחה שלנו יש אחד שמספר סיפורים ואחת שממוקדת בדברים החשובים . " וכמה הם השקיעו כדי להיות מחפשי נפט ?  ",  שאלה אשתי . " זה מעניין ",  אמרתי . " לא צריך להביא הרבה מהבית .  בשותפות מוגבלת הציבור מביא את הכסף הגדול ,  והיזמים מביאים רק כמה מיליונים שלאחר מכן הם כבר מושכים בחזרה בשכר ,  דמי ניהול ופטנטים אחרים .  הם לרוב לא מפסידים גם אם הם לא מוציאים נפט - והם גם לא תמיד עובדים במשרה מלאה ,  הם לוקחים גיאולוג ומנכ"ל ".  אשתי החליטה לעבור לפסים מעשיים : " אז מחפשי הנפט בישראל הם קבלנים ,  ברוקרים ,  אנשי קולנוע ,  יהלומנים - בקיצור כל אחד .  אתה אומר שלא חייבים להביא כסף גדול ולא צריכים לעבוד בזה מהבוקר עד הערב .  אז למה שלא תהיה גם אתה מחפש נפט ?  זה נראה כמו עסק טוב .  אני זוכרת את משפחת יואינג מ'דאלאס' .  לא היה מפריע לי לגור בבית כמו שלהם .  אפילו אם הוא יהיה בראש העין ".  צחקתי ,  כמובן - אך למחרת בכל זאת התקשרתי למשרד התשתיות ולבורסה כדי לבדוק מה צריך כדי לפתוח שותפות מוגבלת לחיפוש נפט .  אלה דברים שכדאי לדעת .  אולי לא תמיד אהיה עיתונאי .  אז ככה :  שותפות מוגבלת היא מבנה משפטי שכולל את השותף המנהל ,  המכונה  " שותף כללי ",  ואת הציבור שהשקיע בחברה - השותפים המוגבלים .  כדי להקים שותפות צריך לקנות זכויות חיפוש לאזור מסוים ממשרד התשתיות .  אלה ניתנות למי שמגייס גיאולוג ,  מציג תוכנית ומוכיח יכולת כלכלית .  לאחר מכן צריך לגייס כסף עבור הקידוח - ואת זה עושים באמצעות הציבור ,  בהנפקה בבורסה .  היזם ,  כלומר  " השותף הכללי ",  צריך לקנות 25% מההנפקה לציבור או לפחות 12 מיליון שקל - הנמוך מביניהם .  בפועל ,  אם שותפות מגייסת סכום גדול ,  שתמיד נחוץ בימינו ,  סכום ההשקעה של היזם הוא אותם 12 מיליון שקל .  השלב הסופי והחשוב ביותר הוא ההנפקה :  צריך לשכנע את הציבור לקנות את הסחורה ,  ובשנים האחרונות זה היה כמעט בלתי אפשרי :  עובדה ,  לא היתה בעשור האחרון ולו הנפקה אחת של שותפות חיפושי נפט חדשה .  היחידות שגייסו היו שותפויות נפט קיימות ,  שביצעו הנפקות לצורך קידוחי המשך .  אז האם זה אבוד ?  האם נגזר עלי לכתוב פרשנויות כלכליות כל חיי ?  12 מיליון שקל שיושקעו במניות הם סכום שאפשר יהיה לגייס - אולי עם כמה חברים - בעיקר כי יהיה ניתן למשוך את רובו חזרה ,  אמנם על פני שנים ,  באמצעות שכר ,  הוצאות ניהול ,  העסקת מקורבים וגזירת קופונים מספקים שונים .  יום אחד גם יהיה אפשר למכור את המניות :  בהנפקה חדשה נאלץ היזם להסכים לחסימת מכירה ,  אך לאחר ארבעה חודשים מותר לו לטפטף 2.5% מהמניות בחודש ,  ואת כולן ניתן למכור בתום שנה וחצי .  באווירה הנוכחית ,  כשכל מה שמריח מגז ונפט עולה באלפי אחוזים - ישראמקו היא המניה המוצלחת של 2009 עם עלייה של 1,839% - צריך רק סיפור גיאולוגי טוב ,  חלום שימשוך את הספקולנטים .  ואם יימצא נפט ?  נו טוב ,  זה יהיה כמו לזכות בפיס - הספרדי ,  לא הישראלי .  אנשי עסקים אומרים שכשהברזל חם צריך להכות עליו .  לכן אני מתכנן כבר השבוע לגשת למינהל רישוי אוצרות הטבע במשרד התשתיות כדי לברר אילו אזורים והיתרים פנויים - אולי יש שם משהו לא רחוק מ"תמר "  או מראש העין .  כבר יש לי שם : " אבריאל אויל אקספלוריישן קורפ ",  ודבר אחד בטוח :  אשתי תהיה מרוצה .  מה , " רציו "  ו"גבעות עולם "  יותר טובים ? 

אבריאל ובניו חיפושי נפט וגז
nan
