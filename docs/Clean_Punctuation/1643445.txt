שלא תגמרו על ארבע
מצד אחד ,  הם פייבוריטים ברורים .  מצד שני ,  הם יעלו למגרש בידיעה שהפסד עלול להכניס אותם להיסטוריה בתור שחקני מכבי שחתומים על שנה רביעית ללא גביע .  איך מתמודדים עם זה ?  
" הם עשו את כל הדברים שהם חזקים בהם ועשו את זה טוב .  אנחנו לא מנענו את זה מהם .  כל מה שלא צריך לקרות - קרה ",  הודה פיני גרשון אחרי משחק בעין שרה ,  לפני כשנה וחודשיים .  כמה דקות קודם לכן ירד מהפרקט מנוצח כבר בשמינית גמר הגביע ,  הפעם השלישית בהיסטוריה שבה מכבי תל אביב נפרדה מגביע המדינה בשלב כה מוקדם .  הפעם הראשונה הייתה אי שם ב-1976 ,  הפעם השנייה הייתה בנובמבר 1987 ,  אז הגיעה מכבי לדרבי באוסישקין והפסידה 88:82 ,  והשלישית בעונת 1992/93 ,  אז ,  במפגש כפול ,  הדיחה אותה בני הרצליה .  ההפסד לנהריה קבע גם כי זו הפעם השנייה בהיסטוריה ,  בה מכבי לא תזכה בגביע המדינה שלוש עונות רצופות .  הפעם הקודמת הייתה בין השנים 1995-1997 .
 כיום מכבי שונה לחלוטין מאותה קבוצה פריכה שהנהיג גרשון אשתקד .  היא שינתה פניה ,  הפכה לקבוצה דורסנית ומטילת אימה בישראל ,  ולאחרונה אף זוכה להצלחה ביורוליג .  אבל בחצי הגמר תפגוש מכבי בשתי יריבות :  האחת ,  ברק נתניה ,  היחידה שהצליחה להביך אותה בזירה המקומית ,  והשנייה ,  ההיסטוריה ,  שכן הפסד נוסף לקבוצתו של אריק אלפסי יהיה לא רק מפתיע בעוצמתו ,  אלא יכול לעצור בצורה דרמטית את רצף ההצלחות שחווה הקבוצה הנוכחית ,  ולהפוך אותה לזו שתהיה חתומה על ארבע שנים חסרות תקדים של שיממון וכישלון במסגרת גביע המדינה .
 למרות שמרבית השחקנים במכבי אינם אלה שהפסידו גביע בשלוש השנים האחרונות ,  נטל ההוכחה כולו עליהם .  בכל זאת ,  מדובר במשחק חשוב ,  ומדובר במשמרת שלהם .  ברגע שאתה פייבוריט ,  אתה בא ביתרון פסיכולוגי גדול ומשמעותי על שאר הקבוצות ,  וזה נותן יתרון גדול וביטחון לשחקנים ,  אומר מיקי ברקוביץ' ,  גדול שחקני מכבי בכל הזמנים . " נתניה ניצחה את מכבי לפני מספר שבועות ,  לכן זה מעלה את הדריכות באלפי מונים ,  למרות שמכבי פייבוריטית ". 
לחץ יכול לפעול לשני הכיוונים .  יש אנשים שאוהבים לחץ ,  אפילו זקוקים לו ,  בכדי לתפקד היטב ולמצות את מלוא הפוטנציאל הגלום בהם .  ויש שקורסים .  מכבי מגיעה בתנופה למשחק אחרי שני ניצחונות רצופים ביורוליג ,  וכדי לא לשמוט גביע נוסף השחקנים חייבים לנתב את המתח הטבעי לפני המשחק החשוב באופן שיאפשר להם לתפקד טוב .  לכל שחקן יש את הדרך שלו להתמודד עם הלחץ ,  מסביר גיא גודס ,  שמכיר את מכבי היטב גם כשחקן וגם כחבר בצוות האימון , " יש אחד שמריץ מהלכים בראש וחושב רק על המשחק ויש אחר שרוצה לנקות קצת את הראש .  כל אחד עושה מה שטוב לו ,  הכי חשוב זה לשמור על ההרגלים הקבועים שכל שחקן מבצע לפני משחק ".  
" נוצר מצב בו מכבי פייבוריטית מובהקת ,  אין את ירושלים או חיפה שאמורות להלחיץ את המערכת ,  וזאת אולי הבעיה ,  כי היריבות נראות קלות לכאורה ",  אומר מוטי דניאל ,  השחקן השישי המיתולוגי של מכבי . " במקרה הזה עדיף לשחקנים להיות בלחץ כדי שיישארו חדים וממוקדים לקראת המשחק .  אסור לשחקנים לזלזל ,  הם צריכים לבוא ולעשות את העבודה שלהם ". 
כדי להימנע מאותה שאננות ,  להכנה המנטלית והטקטית למשחק יש חשיבות עליונה .  מצד אחד ,  היא מכניסה את השחקנים לדריכות ,  ומאידך אמורה לספק פתרון שמסייע להם להתמודד עם המתח נוכח האתגר המתקרב .  את התמהיל הנכון צריך לספק הצוות המקצועי . " בזמני ,  וגם כיום ,  ההכנה לחצי גמר הגביע שונה לגמרי מעוד משחק רגיל ,  ודומה להכנה למשחק באירופה ,  אומר ברקוביץ' . " זה אומר ארוחות צהרים משותפות יום-יומיים לפני ההתמודדות ,  דגשים טקטיים מיוחדים ותחושת חשיבות שגואה בקרב השחקנים ככל שמועד המשחק מתקרב ". 
שמעון מזרחי נחשב לאדם מאופק הבורר מילותיו בקפידה ,  אולם לפני ובמהלך משחקיה של מכבי ,  המתח ניכר על פניו ,  קשת רגשותיו מקבלת הבעה ברורה ושפת הגוף שלו - ידיו המשולבות בחוזקה וגבו השחוח  משקפים את הסערה בה הוא נתון .  נדמה לו כי השחקנים  בכל תקופה שהיא  אינם מבינים את השלכות הקרב  סליחה ,  משחק  בו הם אמורים להשתתף .  אם לא מספיק המתח הבריא שמספקת תחרות ספורט ,  באה המערכת שנקראת מכבי תל אביב ,  מקום לחוץ גם בשבתות וחגים ,  ותורמת את חלקה . " במעמדים כאלה שחקנים מנוסים מבינים לבד והם לא צריכים שיסבירו להם וישדרו להם ",  טוען דניאל . " כולם יודעים שחצי גמר גביע וגמר גביע זה חשוב ,  במיוחד כשמדובר בקבוצה שניצחה אותם בליגה .  מהבחינה הזאת ,  יצא למכבי טוב .  כל קבוצה יכולה לנצח כל קבוצה ,  אבל לנצח פעמיים זה הופך להיות יותר קשה ".  
" האגו של המערכת נפגע אחרי ההפסד בנתניה ,  והשחקנים מודעים לכך שהקבוצה היריבה כבר הנחילה להם הפסד ,  ויכולה לנצח אותם ",  מוסיף ברקוביץ' . " ההנהלה והצוות המקצועי ,  במקרה הזה ,  לא צריכים לשדר דחיפות באשר למשחק כי זה נעשה באופן טבעי .  השחקנים יבואו עם מוטיבציית-על ".  היו תקופות שנאומי הציונות של שימון בחדר ההלבשה הניעו מיתר נרעד בלב השחקנים ,  והיו תקופות ששחקנים השאירו את עור גופם במגרש ,  רק כדי להימנע ממבטו המאוכזב והעצוב של מזרחי בסיום .  כיום ,  בעידן המקצועני ,  די בהכנה השונה כדי להעביר מסר שקט לשחקנים כי לא מדובר בעוד משחק .  אין צורך בנאומים טרחניים או מבטים חמורי סבר ,  כולם יודעים מה מונח על הכף .
 ב-7 בפברואר 2008 מכבי עלתה לרבע הרביעי נגד ירושלים כשהיא מוליכה ב-18 הפרש .  הגביע כבר נראה בכיס ,  אבל אז קרסו הצהובים וירושלים ,  באחד המשחקים הדרמטיים בתולדות הכדורסל הישראלי ,  זכתה בגביע .  האנדרדוג לעולם ישחק משוחרר יותר ,  ללא משקולת הציפיות .  במצב שנוצר ,  נתניה הצנועה נהנית מהחופש להפסיד .  מדובר בתחושה משחררת ,  שיחד עם מוטיבציה גבוהה ,  יוצרת לרומנטיקנים אפשרות לטוות חלום לפני ג'אמפ הפתיחה . 
" חששות ,  קצת פחד ,  במיוחד כשליריבה אין מה להפסיד ,  יכולים לפגוע בקבוצה הפייבוריטית ,  אומר גודס ,  שהיה עוזר מאמן מכבי במשחק ההוא מול ירושלים . " כשאתה חושש ,  אתה לא משחק את הכדורסל שלך .  כל דבר יכול לערער לך את הביטחון .  במשחקים כאלה המומנטום מאוד משמעותי .  אתה מוביל בעשר ונכנס למומנטום שלילי ,  ואז אתה נכנס לפאניקה והדברים לא משחקים לטובתך ". 
מכבי כבר נקלעה העונה ללא מעט רגעים בהם לא ממש תפקדה ,  גם מול אותה נתניה .  איך נחלצים ממבוכה תוך כדי משחק ?   " במצב כזה צריך לתת לשחקנים המובילים לקחת את העניינים לידיים ,  אומר גודס . " יש הרבה דברים שמאמן ושחקנים יכולים לעשות כדי לצאת ממומנטום שלילי ,  כמו פסק זמן או שינוי טקטיקה ,  אבל אין משהו אחד שאפשר להגיד עליו שהוא יכול לעצור מומנטום ,  אין תרופת פלא ,  אלא שילוב כמה דברים יחד בזמן נתון ".  אם מכבי תדע לשמור על קור רוח ולחזור ולבצע את הדברים שעבדו לה ,  היא לא תצטרך לחפש את נקודות היתרון שאבדו לה . 
" לפתיחה במשחק יש חשיבות גדולה מאוד במשחקים שכאלה ,  כי היא יכולה לפתח ביטחון בשחקנים או לחלופין לפגוע בו ",  אומר ברקוביץ' . " בגלל המוטיבציה הגבוהה של שני הצדדים ,  לא תמיד אפשר להציג פתיחה סוחפת .  לכן ,  במקרה כזה ,  נקודת המפתח היא הרבע השלישי ,  בו השחקנים חוזרים מההפסקה אחרי שהם הרגישו את היריבה ,  וחשים מי האנשים החמים בקבוצה שלהם ובקבוצה היריבה .  פתיחת טובה של הרבע השלישי יכולה להקל על ההמשך ". 
עונת 1986/87 נחתמה ב-9 באפריל בגמר הגביע ,  כשהמאמן אריה מליניאק וקבוצתו הפועל גליל עליון באו לעימות עם מכבי ביד אליהו .  לאחר פתיחה יחסית שקולה ,  שחקני הגליל החלו לרחף על הפרקט וסיימו את המחצית הראשונה ביתרון סנסציוני של 20 נקודות ,  39:59 .  התחושה כאילו הגביע בהישג יד והקבוצה תנצח את מכבי ביד אליהו במעמד כה מכובד ומכריע ,  גרמו לקריסה מנטאלית בשורות הקבוצה מהצפון .  מנגד ,  מכבי עלתה למחצית השנייה כמו מלוע של תותח ,  ובראשותו של קווין מגי דרסה את יריבתה ,  בדרך לניצחון מרשים בתוצאה 86:95 .  כדי לנצח את מכבי צריך יותר ממזל ,  יכולת טובה של הקבוצה או יום רע של הצהובים .  צריך את השילוב ביניהם .  בשלוש השנים הקודמות זה הצליח ליריבותיה של מכבי .  עם כל הכבוד לנתניה ולקבוצות בארץ ,  כל המשחקים תלויים קודם כל במכבי ובמה שהיא תעשה ",  מסכם ברקוביץ' .
 
שלא תגמרו על ארבע
מצד אחד ,  הם פייבוריטים ברורים .  מצד שני ,  הם יעלו למגרש בידיעה שהפסד עלול להכניס אותם להיסטוריה בתור שחקני מכבי שחתומים על שנה רביעית ללא גביע .  איך מתמודדים עם זה ? 

