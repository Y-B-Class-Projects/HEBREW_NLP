עוד שבוע נפתח בעליות שערים קלות
באחד העם נפתח גם שבוע המסחר הנוכחי באווירה חיובית עם עליות שערים קלות על רקע היציבות במדדי המניות בוול סטריט בסוף השבוע .  האם ת"א 25 בפני שיא של כל הזמנים ? 
שבוע המסחר בבורסה של תל אביב נפתח על רקע עליות שערים שנרשמו בסוף השבוע בוול סטריט ובציפייה להמשך שטף הדו"חות השנתיים המסכמים את 2009 .  לקראת תום יום המסחר התמתנו עליות השערים והמסחר נחתם בעליות שערים קלות .  
מדד תל אביב 25 עלה ב-0.1% לרמה של 1,210 נקודות ורחוק ב-1.7% מהשיא ומדד תל אביב 100 הוסיף 0.3% לרמה של 1,148 נקודות .  מדד מניות הנדל"ן עלה ב-2.2% ומדד מניות הבנקים השיל 0.4% .  מחזור המסחר הסתכם ב-1.4 מיליארד שקל .  
חברת דירוג האשראי סטנדרד אנד פור'ס  ( S & P )  שבה ואישרה את דירוג האשראי של ישראל ברמת A ,  והעריכה כי לא צפויה הידרדרות נוספת במצב הפיסקלי של ישראל .  S & P מסרה עוד כי ההידרדרות שנרשמה היתה מחזורית וכי יישום הרפורמות הכלכליות צפוי להימשך .  S & P מעניקה תחזית דירוג אשראי יציבה לישראל ,  והעניקה דירוג A לאג"ח שהנפיקה ממשלת ישראל באירופה בהיקף של 1.5 מיליארד יורו לפירעון בשנת 2020 .   בבנק הפועלים מעריכים כי הבורסה המקומית תמשיך להפגין עוצמה גם במבט לעתיד ,  אם כי מטבע הדברים באופן מתון בהרבה .  עליות השערים של השבועות האחרונים ,  קירבו את מדדי המניות הכבדות לכדי מרחק נגיעה מרמת השיא של כל הזמנים ,  ובפועלים סבורים כי שיאים אלו צפויים להישבר ,  בתמיכת האווירה החיובית בשוקי העולם מחד ,  והנתונים החיוביים במישור הכלכלי המקומי מאידך .  
בבנק לאומי מעריכים כי הסנטימנט החיובי בשוק המקומי יימשך .  זאת ,  לנוכח השיפור בתמונה המקרו כלכלית והתשואות הנמוכות הצפויות באפיקים הסולידיים אשר תומכות בו  ( הן בשל שיעורי ההיוון הנמוכים והן בשל העלייה בתיאבון לסיכון )  .  עם זאת ,  בלאומי מדגישים כי ברמת המחירים הנוכחית בשוק המניות קיימת אפשרות ממשית למימוש .  

עוד שבוע נפתח בעליות שערים קלות
באחד העם נפתח גם שבוע המסחר הנוכחי באווירה חיובית עם עליות שערים קלות על רקע היציבות במדדי המניות בוול סטריט בסוף השבוע .  האם ת"א 25 בפני שיא של כל הזמנים ? 

