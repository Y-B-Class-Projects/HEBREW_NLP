נמני : " צריך סבלנות ,  גם אם זה מעצבן את הקהל "
 מנג'ר מכבי ת"א אחרי התיקו עם מכבי פ"ת : " נגררנו למשחק שלהם ".  דוד : " ההרחקה שיבשה הכל ".  אוזן שבר את עצם הבריח
צילום ועריכת וידאו :  נועם אשל
הרבה עצבים היו הערב  ( שבת )  על כר הדשא בבלומפילד ,  שם מכבי תל אביב הצליחה לחלץ רק לקראת הסיום נקודה ב-1:1 הביתי מול מכבי פתח תקוה .  סבסטיאן סנסוני העלה את המלאבסים ליתרון במחצית הראשונה ,  אבל הרחקתו של עומר דמארי סיבכה את פתח תקוה והמחליף האריס מדוניאנין ניצל זאת כדי לקבוע שוויון .  מלבד הרחקתו של דמארי ,  במכבי פתח תקוה איבדו גם את המגן אורי אוזן ,  שנפצע בצורה קשה ושבר את עצם הבריח .  במכבי תל אביב ,  לעומת זאת ,  עשויים להתעסק שוב בדיונים משפטיים בבית הדין בעקבות זריקת חפצים משער 11 למגרש .
 אבי נמני ,  מנג'ר מכבי תל אביב ,  לא הסתיר את אכזבתו בסיום : " אנחנו מאוכזבים מהתוצאה כי במשחקי בית אנו שואפים להשיג מקסימום נקודות .  אנחנו גם לא מרוצים מאיך שהמשחק התפתח ,  מכך שלא הייתה לנו סבלנות ונגררנו למשחק שלהם .  מבחינת השיפוט אפשר להתנחם שלא יכול להיות יותר גרוע ,  אבל אנחנו צריכים להתעסק בעצמנו ולהבין שאנחנו צריכים להיות יותר טובים ולייצר יותר מצבי הבקעה .  נגררנו בכל זאת לשחק מהר גם כשלא ניתן היה וזה הקל על פתח תקוה .  נצטרך לעבוד קשה כדי לייצר מצבים ,  כי היום לא עשינו את זה למעט שתיים-שלוש הזדמנויות ". 
נמני נשאל לגבי ההסתגרויות של היריבות ואמר : " אנחנו צריכים להסתכל על עצמנו ולא על אחרים .  הקבוצות עושות את המקסימום מבחינתן כדי להוציא משהו נגדנו .  אנחנו צריכים למצוא את נקודות התורפה אצל היריבות ולשחק עם הרבה יותר שקט ,  לא לנסות בכוח .  צריך להיות סבלניים ,  גם אם זה מעצבן את הקהל .  הסבלנות היא זו שמביאה את מצבי ההבקעה ". 
על ההרכב שהתייצב אמר המנג'ר : " בסופו של דבר ,  מי שקובע את ההרכב זה השחקנים עצמם .  גם אם נרצה שאותו הרכב יעלה אנחנו צריכים להתייחס ליכולת של השחקנים .  אם יש שחקן שלא יפגין יכולת טובה נצטרך לעשות שינויים ".  על הסבלנות שמפגין הצוות המקצועי כלפי רוברטו קולאוטי הוסיף נמני : " זה לא רק עניין של סבלנות מבחינתנו .  רוברטו משחק כי אנחנו מאמינים בו וחושבים שהוא יספק את התוצרת ". 
נמני התייחס גם לשיפוט ופסילת השער של דימיטאר רנגלוב : " ממקום מושבנו קשה היה לנו לראות ,  אבל בטלויזיה אמרו שזה שער חוקי .  ישב פה היום ביציע יו"ר ההתאחדות אבי לוזון ,  שהוא גם אוהד של מכבי פתח תקוה ,  אבל אני לא חושב שהשיפוט היה לטובת צד אחד .  פשוט הייתה רמת שיפוט נמוכה וזה מה שצריך להדליק נורה אדומה ". 
המאמן יוסי מזרחי : " אני מאוכזב מהיכולת ומהתוצאה .  זה יקרה לנו כל השנה אם לא נדע לשחק בשקט יותר .  אנחנו לא ממש מצליחים לתת שקט לשחקנים .  אני מבטיח לכם שמכבי עוד תנצח העונה קבוצות גדולות ". 
מאמן מכבי פתח תקוה ,  פרדי דוד אמר לאחר ה-1:1 : " אני מאוכזב מאוד .  היה משחק שהיינו צריכים לנצח אותו .  ההרחקה של דמארי שיבשה לנו את הכל .  אין לי צל של ספק שהיינו מכריעים את המשחק ומי שהיה מכריע אותו הוא דמארי .  המומנטום השתנה בעקבות ההחלטה הזו .  קבוצה אחרת הייתה מקבלת פה שלושה שערים בסיום ". 
על ההרחקה עצמה אמר המאמן : " עומר הוא שחקן צעיר ,  הוא לא יעמוד לדין על זה ".  דוד נשאל האם המשחק מהווה הצהרת כוונות עבור קבוצתו ואמר : " מכבי פתח תקוה לא מצהירה על כוונות ,  היא באה לשחק כדורגל פתוח ומהנה .  כל השאר- בואו נחכה ל-30 במאי ". 

נמני : " צריך סבלנות ,  גם אם זה מעצבן את הקהל "
 מנג'ר מכבי ת"א אחרי התיקו עם מכבי פ"ת : " נגררנו למשחק שלהם ".  דוד : " ההרחקה שיבשה הכל ".  אוזן שבר את עצם הבריח

