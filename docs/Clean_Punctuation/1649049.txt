פאביה מתלהטת
במקביל למתיחת הפנים ,  תקבל הסופר-מיני של סקודה גם גרסת ספורט קרבית עם 177 כ"ס .  את ה-vRS אפשר לקבל גם בסטיישן
כשסקודה סיפרה לנו בשבוע שעבר שלתערוכת ז'נבה היא תביא את מתיחת הפנים לפאביה ולרומסטר ,  היא שכחה לספר לנו דבר לא פחות חשוב .  לראשונה ,  תקבל הסופר מיני גרסת ספורט חמה תחת הכותר vRS שתוצע גם בתצורת האצ'בק וגם בתצורת קומבי  ( סטיישן )  .  נשמע לכם מוכר סטיישן ספורטיבית ?  כך בדיוק יוצרה גם האוקטביה RS .
 בשנת 2009 עשתה סקודה חייל בסבב הראלי הבין יבשתי ה- IRCעם הפאביה סופר 2000 ,  והיא כמעט והוכתרה כאלופה .  על כן ,  השקת גרסה ספורטיבית בייצור סדרתי היא דבר מובן מאליו כדי להפוך את ההצלחה במסלול למכירות ומזומנים .  המראה החיצוני משתמש לשם כך בכל הנוסחאות המוכרות  פגושים וחיפויים תפוחים וספורטיביים כשמאחור מבצבצים צמד לועות מפלט ודיפיוזר ,  ספוילר ,  חישוקי סגסוגת גדולי קוטר  ( 17 אינטש )  וקאליפרים אדומים .  בתא הנוסעים ממתינים לנהג ולנוסע מושבי ספורט מתכווננים וחיפויי אלומיניום בדשבורד ובדוושות .
 הפאביה vRS תהיה הראשונה לבית היצרנית הצ'כית לאמץ את מנוע ה-1.4 ל' TSI כפול המגדשים  ( 'על' וטורבו )  של קונצרן פולקסווגן .  תפוקתו בגרסה זו עומדת על 177 כ"ס שיחד עם תיבת DSG שבעה הילוכים עוזרים לה להאיץ בתוך 7.3 שניות ל-100 קמ"ש ועד ל-224 קמ"ש מרביים בהאצ'בק או 226 קמ"ש בקומבי .  צריכת הדלק הממוצעת בנהיגה כך מצהירה סקודה ,  עומדת על כ-15.6 ק"מ לליטר שזה די חסכוני .
 מערכות הבטיחות ל-vRS כוללות את כל צירוף האותיות המוכרות  ABS ,  ESP ,  ASR ועוד וגם את ה-XDS ,  המערכת האלקטרונית שמדמה דיפרנציאל מוגבל החלקה על ידי בלימת הגלגל הפנימי לפנייה והעברת הכוח למקבילו .  בהסתמך על כך שמדובר בפלטפורמה שמשמשת גם את המשפחה האתלטית של סיאט איביזה ,  צפוייה הפאביה להציע גם יכולת דינמית טובה מאוד .
 הפאביה vRS תשווק באירופה במקביל לאחיותה מבית פולקסווגן פולו GTI ,  סיאט איביזה FR וקופרה ואפילו אודי A1 כשתוצע בחבילת ה-S .  סביר כי מחירה יהיה תחרותי ביותר ביחס לאחיותיה וכן לשאר המתחרות ,  מה גם שהיא אולי היחידה שמציעה גם תצורת סטיישן .  לגבינו בכל אופן ,  טרם החליטה היבואנית צ'מפיון מוטורס אם הדגם ישווק בישראל .
 
פאביה מתלהטת
במקביל למתיחת הפנים ,  תקבל הסופר-מיני של סקודה גם גרסת ספורט קרבית עם 177 כ"ס .  את ה-vRS אפשר לקבל גם בסטיישן

