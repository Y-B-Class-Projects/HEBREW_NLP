בני יהודה - הפועל תל אביב :  גלבאן לא ישחק
הקשר הארגנטינאי לא התאושש מהפציעה .  בלילי וקשטן יפגשו את הקבוצה האדומה בה עשו חיל בעבר  ( א' ,  20:10 ,  ספורט 1 ) 
מועדון הכדורגל בני יהודה רשם בסוף השבוע החולף ציון דרך מרשים ביותר כאשר הוא חוגג 75 שנים להיווסדו .  הזהובים יקוו לתבל את החגיגה עם ניצחון על הפועל תל אביב ,  דבר שהם התקשו מאוד לעשות בעשור האחרון .  רק פעמיים השיגה הקבוצה משכונת התקווה ניצחון על האדומים בליגה בעשור האחרון :  ב-2004/5  ( 0:4 )  וב-2008/9  ( 0:3 )  .
 מי שיפגוש לראשונה את קבוצתו לשעבר הוא חלוץ הזהובים פיני בלילי ,  שינסה לנצח את המועדון בו גדל ,  אותו אהד וממנו יצא לשחק בטורקיה .  גם עבור המאמן דרור קשטן ,  שהוביל את האדומים בתחילת העשור הקודם לשעתם היפה ,  זה יהיה מפגש שתמיד מייצר קצת סנטימנט .
 דלה איינוגבה וכפיר אדרי הם היחידים בבני יהודה שפתחו בהרכב בכל 13 המשחקים בליגה .  וינסנט אניימה וערן זהבי הם היחידים שעשו אותו הדבר בצד האדום .
 הפועל תל אביב מובילה את טבלת ניסיונות ההבקעה בליגה עם 195 נסיונות ,  ממוצע של 15 ניסיונות למשחק .  שתי הקבוצות מרבות להבקיע בשליש האחרון של המשחק .  בני יהודה עשתה זאת שמונה פעמים ,  כשהאדומים עם מאזן גבוה יותר של 12 שערים בין הדקות ה-60 ל-90 .
 בני יהודה :
 בני יהודה סיימה הערב  ( שבת )  את הכנותיה לקראת המשחק נגד האדומים מחר בבלומפילד כאשר הערב התברר סופית שהקשר פדרו גלבאן לא התגבר על הפציעה בשריר הארבע ראשי ברגלו וייאלץ להחמיץ את המשחק .  מי שתורגל במקומו הוא החלוץ משה ביטון ,  שיפתח יחד עם פיני בלילי ואיליה יברויאן בחלק הקידמי .  המאמן דרור קשטן יערוך מספר שינויים בהרכב כאשר עוז ראלי יפתח כמגן שמאלי במקום כפיר אדרי והקשר הליטאי קסטוטיס איבשקביצ'יוס ,  שחוזר אחרי שסיים לרצות עונש הרחקה בשל צבירת כרטיסים צהובים ,  יפתח בקישור האחורי על חשבון חסן אבו זייד .  גם אסי בלדוט חוזר להרכב אחרי זמן ארוך .
 הפועל תל אביב :  
אצל האדומים ניסה אלי גוטמן להוריד את שחקניו לקרקע אחרי ה-2:2 עם ליון : " היה לנו קמפיין טוב מאוד ואני גאה בכם על הדרך והבגרות שהוכחתם ,  אבל זה מאחורינו ואנחנו חייבים לעשות סוויץ' בראש ולהתרכז בליגה .  המשחקים באירופה לימדו אתכם לחשוב ולשחק בקצב מהיר יותר ואני רוצה שתביאו את הדברים האלה לליגה .  יש לנו משחק קשה נגד בני יהודה ,  ואני רוצה שתבואו עם אותה רמת מחויבות ".  בן שהר אמור להחליף את שכטר הפצוע .  דדי בן דיין ,  שלא שיחק בצרפת בגלל צהובים ,  יחזור להרכב על חשבון גל שיש .  ביוואן פרנסמן ימשיך בהרכב ו-וואליד באדיר יחכה על הספסל .
 בני יהודה :  פיני בלילי
מאזנו המאכזב של החלוץ עומד לעת עתה על שער ליגה בודד .  מעניין יהיה לראות את בלילי מתפקד במפגש הפיקנטי נגד האקסית המיתולוגית ,  ומול הקהל של הפועל שליווה אותו שנים רבות במדי האדומים .  בלילי הנמרץ יכול לסחוף אחריו את בני יהודה לניצחון שאם יגיע עשוי להיות אבן דרך עבור הקבוצה .
 הפועל תל אביב :  ערן זהבי
הקשר עמד במרכז תשומת הלב השבוע ,  אחרי שכבש במספרת את שערו השלישי העונה בליגת האלופות וגם נכלל בנבחרת השבוע של המפעל .  אחרי הפעם הקודמת בה הוא כבש ,  הוא נעלם ונראה חסר חשק נגד אשדוד ,  כמו רוב שחקני הקבוצה .  כדי לעלות לראשות הטבלה לפחות ל-24 שעות ,  האדומים צריכים לקבל מזהבי כמה משחקים טובים ברצף .
 בני יהודה :  דלה איינוגבה ,  איציק עזוז ,  איבן גארידו ,  אביב חדד ,  עוז ראלי ,  קסטוטיס איבשקביצ'יוס ,  לירוי צעירי ,  אסי בלדוט ,  משה ביטון ,  פיני בלילי ,  איליה יברויאן .
 הפועל תל אביב :  וינסנט אניימה ,  דני בונדר ,  ביוואן פרנסמן ,  דגלאס דה סילבה ,  דדי בן דיין ,  אביחי ידין ,  שי אבוטבול ,  ערן זהבי ,  גילי ורמוט ,  בן שהר ,  טוטו תמוז .
 
בני יהודה - הפועל תל אביב :  גלבאן לא ישחק
הקשר הארגנטינאי לא התאושש מהפציעה .  בלילי וקשטן יפגשו את הקבוצה האדומה בה עשו חיל בעבר  ( א' ,  20:10 ,  ספורט 1 ) 

