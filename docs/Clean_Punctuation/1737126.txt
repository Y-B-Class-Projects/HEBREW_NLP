ליגת העל :  מכבי ת"א ניצחה 1:2 את אשדוד
מכבי תל אביב השיגה ניצחון שלישי ברציפות ,  במקום בו כשלה בשלוש השנים הקודמות .  המארחת קופחה בדקות האחרונות
למי שעוד היה ספק ביכולתה של מכבי תל אביב ,  קיבל הערב תשובה ברורה .  החבורה של יוסי מזרחי ואבי נמני השיגה ניצחון חמישי ברציפות בכל המסגרת ,  1:2 על מ.ס אשדוד והעפילה למקום השלישי בטבלה .  זה לא היה משחק גדול של מכבי תל אביב ,  אבל הגדולה של קבוצה שמכוונת גבוה היא לדעת לנצח משחקים כאלה .  והערב ,  זה היה קל .  מכבי תל אביב סגרה היטב את המארחת ,  שלא יצרה מצבי הבקעה ,  ניצלה שני מצבים ונחה ברוב דקות המשחק תוך שהיא שוב מציגה לראווה את הסגל המדהים והבלתי נגמר שלה .  גל אלברמן ודימיטאר רנגלוב עלו כמחליפים יחד עם גיז'רמו ישראלביץ' שמתאושש מפציעה .  כשיובל אבידור לא משותף ושרן ייני לא מתלבש ,  אפשר להבין כמה איכויות יש למכבי תל אביב .  רוצים עוד הוכחה לשינוי ?  עבור מכבי היה זה ניצחון ראשון באשדוד מאז 2007 .
 אחת הביקורות על אשדוד בשנים האחרונות היא שמדובר בקבוצה סימפטית שלא מתרוממת מול הגדולות .  גם תחת ג'ון גרגורי ,  אשדוד הצדיקה את הסטיגמה .  המארחת הציגה ברוב הדקות כדורגל איטי ולא מדויק ונענשה על כך .  גרגורי השאיר בפתיחה את משה אוחיון על הספסל .  מחליפו ,  עמנואל סארקי בהופע בכורה בישראל ,  הציג ניצוצות של כדורגל טוב ונראה כשחקן טכני ומהיר ,  אבל חסרונו של הקפטן כמנהל משחק הורגש .  
המשחק נפתח בלחץ של מכבי תל אביב ,  שהניעה כדור בצורה מהירה ,  אבל לא הייתה מספיק מסוכנת .  השער הגיע בכל זאת בדקה ה-34 .  בלם הרכש הניגרי אפה אמברוז  ( חלש מאוד )  דחף את מאור בוזגלו ברחבה והאריס מדוניאנין דייק מהנקודה הלבנה .  הבוסני ,  שנפצע במהלך המחצית הראשונה ,  ירד לספסל בהפסקה ,  אבל האורחים המשיכו לשלוט .  בדקה ה-57 עוד טעות של אמברוז אפשרה לקלמי סבן לבשל את השני לאלירן עטר ,  שהוחלף גם הוא מיד לאחר השער .  
מכאן ואילך ,  המשחק נרגע עד שבדקה ה-80 החזיר לירן שטראובר את המארחת .  השוער השמיט ברשלנות ומיד הכשיל ברחבה את דימיטאר מקרייב .  משה אוחיון כבש פנדל שלישי העונה ,  וסידר סוף דרמטי .  בתוספת הזמן קיפח השופט דניאל בר נתן את המקומיים כשלא שרק לפנדל לאחר הכשלה ברורה על מקרייב ,  אבל למרות זאת ,  הקבוצה של גרגורי שוב מסתמנת כצעירה ,  נחמדה ולא מאיימת .  מכבי תל אביב ?  אפשר להתחיל לסמן את הפרויקט כהצלחה .  הם כאן כדי להיאבק על האליפות .
 דקה 5 :  עטר השאיר לזיו בעקב נפלא ,  אבל המגן שניצב חופשי בצד שמאל של הרחבה ,  בזבז את ההזדמנות במסירה רעה .  
דקה 14 :  שריקי חיפש את השער מ-20 מטרים ,  הכדור חלף ליד הקורה .  
דקה 15 :  קולאוטי הוריד בחזה ,  ובוזגלו הגיע מאחור וירה מ-14 מטרים כדור חזק שהלך החוצה .  
דקה 32 :  מלול השתחרר מהשומר ובעט מ-17 מטרים גבוה מעל המשקוף .  
דקה 34 :  גול !  בוזגלו הסתנן בין מגבו לאמברוז ,  נדחף ברחבה וקיבל שריקה .  מדוניאנין בעט שטוח לפינה הימנית ,  סטויקיץ' זינק שמאלה והכדור חדר פנימה .  0:1 למכבי תל אביב 
דקה 38 :  לביא הקפיץ כדור טוב לרחבה ,  אך מקרייב לא הצליח לייצר איתו מגע .  
דקה 50 :  מגבו הכניס כדור עומק מצוין למקרייב ,  שניסה ליישר לשריקי ,  אבל שטראובר יצא טוב והקדים את החלוץ .  
דקה 57 :  גול !  סבן השתלט על כדור לאחר הרחקה רעה ,  הגביה מדויק מעל אמברוז ועטר המשיך מקרוב לרשת .  0:2 
דקה 64 :  קולאוטי מצא את רנגלוב בתוך הרחבה וזה בעט בלי לעצור וסחט הצלה נאה מסטויקיץ' .
 דקה 80 :  גול !  שריקי הגביה למרכז הרחבה ,  שטראובר שמט ברשלנות ואז דחף את מקרייב .  משה אוחיון דייק מהנקודה הלבנה וצימק ל-2:1 
דקה 90 :  אוחיון ירה כדור חופשי מ-25 מטרים ,  שטראובר הדף .  
דקה 90+4 :  סטרול הכשיל בבירור ברחבה את מקרייב ,  בר נתן התעלם ולא שרק לפנדל .  אשדוד קופחה .
 הרכב מ.ס אשדוד :  דראגן סטויקיץ' ,  עופר ורטה ,  מתן אוחיון ,  אפה אמברוז ,  אורי מגבו  ( עדן בטיט ,  71 )  ,  ניר ביטון ,  סטפן קינגווה ,  עמנואל סארקי  ( עידן שדה ,  66 )  ,  אמיר לביא  ( משה אוחיון ,  62 )  ,  עידן שריקי ,  דימיטאר מקרייב .
 הרכב מכבי תל אביב :  לירן שטראובר ,  קלמי סבן ,  סאבו פאביצ'ביץ' ,  אבי סטרול ,  יואב זיו ,  ג'יבריל סידיבה ,  דור מלול ,  האריס מדוניאנין  ( גל אלברמן ,  46 )  ,  מאור בוזגלו  ( גיז'רמו ישראלביץ' ,  74 )  ,  אלירן עטר  ( דימיטאר רנגלוב ,  58 )  ,  רוברטו קולאוטי .
 סאבו פאביצ'ביץ' 
הבלם המונטנגרי הגיע בהחתמת בזק כדי להחליף את ניבאלדו הפצוע והתחבר בצורה מושלמת לקבוצה .  השקט והמנהיגות שהוא מקרין איזנו בין לילה את ההגנה של מכבי תל אביב .  היציאות שלו קדימה והגיחות לעבר קו ימין מזכירות שיוסי מזרחי עוד יוכל להשתמש בו כמגן ימני כשהברזילאי יחזור .  הערב ,  פאביצ'ביץ' הציג עוד משחק רגוע ודאג להרחיק את דימיטאר מקרייב ועידן שריקי מהאיזור המסוכן .  רק טעות איומה של לירן שטראובר מנעה מהאורחים מלסגור משחק שלישי ברציפות ללא ספיגה .
 
ליגת העל :  מכבי ת"א ניצחה 1:2 את אשדוד
מכבי תל אביב השיגה ניצחון שלישי ברציפות ,  במקום בו כשלה בשלוש השנים הקודמות .  המארחת קופחה בדקות האחרונות

