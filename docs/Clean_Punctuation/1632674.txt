החרם הישראלי לא מדגדג לתורכים
העיתון הטורקי  " טודייס זאמאן "  מצטט בכירים בתעשייה הטוענים כי הישראלים  " בכל מקרה קונים חבילות זולות ולא מוציאים כסף ".  טוענים כי העלייה בתיירות ממדינות ערביות פיצתה על הפסד ההכנסה מהישראלים
התיירות הטורקית הושפעה אך במעט מהירידה חדה במספר התיירים הישראלים ב-2009 .  כך אמרו נציגי תעשיית התיירות הטורקית לדברי העיתון הטורקי  " טודייס זאמאן ".  לפי נתוני משרד התרבות והתיירות הטורקית ,  חלה בחודשים ינואר-נובמבר ירידה של 44% בתיירות הישראלית לטורקיה ,  לכ-300 אלף .  בטורקיה תולים את הירידה בתיירות הישראלית ב"תקרית דאבוס "  שאירעה בתחילת 2009 בין ראש הממשלה הטורקי ארדואן לבין הנשיא שמעון פרס בוועידה הכלכלית העולמית .
 אולם ,  דבריו החריפים של ארדואן נגד ישראל ועזיבתו ההפגנתית את הדיון במחאה על כך שלא ניתנה לו ,  לדעתו ,  זכות דיבור שווה לזו של הנשיא פרס ,  זכתה לתשואות בקרב מדינות מוסלמיות רבות ,  כותב ה"טודייס זאמאן ".   " במובן זה נראה שתעשיית התיירות לא הושפעה מהירידה במספר התיירים הישראלים .  נציגים מתעשיית התיירות מציינים שהם פוצו על ההפסד בהכנסה מהתיירים הישראלים הודות לעלייה הניכרת במספר התיירים מ-9 מדינות מזרח תיכוניות ". 
ב-TheMarker פורסם באוקטובר 2009 כי מאיראן ,  למשל ,  חלה בחודש ספטמבר עלייה כ-60% בתיירות לטורקיה ל-108 אלף תיירים ומעיראק חלה עלייה של 14% ל-23 אלף .  סגן יו"ר הפדרציה של התאחדויות המלונות בטורקיה ,  סכים איידין ,  אמר לעיתון הטורקי כי תקרית דאבוס  " פתחה עידן חדש בין טורקיה לבין מדינות המזרח התיכון והתעניינות רבה בין התיירים מהאזור .  מספרם של התיירים הישראלים היה אולי נמוך מאשר ב-2008 ,  אבל התיירים הערבים נהרו לטורקיה באותו הזמן ". 
הוא הוסיף כי תיירים ערבים מוציאים הרבה יותר כסף מאשר ישראלים ושעניין זה לבדו פיצה על הירידה בתיירות הישראלית . " רוב הישראלים רוכשים חבילות ב-200 יורו בממוצע ומבלים את רוב זמנם במלון ,  כלומר חוסכים בהוצאות ככל הניתן .  לעומת זאת ,  התיירים הערבים נוטים להשתתף באירועים שונים ,  יוצאים לסיורים וכתוצאה מכך מוציאים יותר כסף .  בתנאים אלה ,  גם ירידה נוספת בתיירות הישראלית לא תגרום נזק לתעשיית התיירות הטורקית ",  הדגיש איידין .
 לדעת בכירים במשרד התיירות הטורקי ,  הסיבה העיקרית לכך שהישראלים ביטלו את חופשותיהם בטורקיה  " היתה תעמולה שטורקיה אינה מקום בטוח ,  יותר מאשר תגובה לתקרית בדאבוס ".  מנהלי מלונות מצדם אמרו ל"טודייס זאמאן "  כי הם מחויבים לעשות הכל כדי להפיג שמועות שליליות אלה ויקדמו בברכה תיירים ישראלים .
 
החרם הישראלי לא מדגדג לתורכים
העיתון הטורקי  " טודייס זאמאן "  מצטט בכירים בתעשייה הטוענים כי הישראלים  " בכל מקרה קונים חבילות זולות ולא מוציאים כסף ".  טוענים כי העלייה בתיירות ממדינות ערביות פיצתה על הפסד ההכנסה מהישראלים

