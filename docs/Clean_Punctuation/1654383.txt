הליגה האירופית :  ליברפול עלתה לרבע הגמר
טורס וג'רארד העניקו לאנגלים 0:3 על ליל ומקום בשלב הבא .  פולהאם הדהימה את יובנטוס ,  גם ולנסיה ואתלטיקו ברבע הגמר
שלב שמינית גמר הליגה האירופית הגיע הערב  ( חמישי )  לסיומו עם משחקי הגומלין ששולחים שמונה קבוצות לרבע הגמר .  יובנטוס ,  אחת הפייבוריטיות לכתר ,  הגיעה לקרייבן קוטג' עם יתרון 1:3 ,  אך למרות שהשיגה שער חוץ מוקדם התפרקה ואיפשרה לפולהאם לחגוג עם 1:4 אדיר וכרטיס לרבע הגמר .  ולנסיה התארחה אצל ורדר ברמן ,  פיינליסטית העונה שעברה ,  ובמשחק מטורף בו דויד וייה כבש שלושער ודויד סילבה חילק שלושה אסיסטים מבריקים ,  סיימה ב-4:4 עם הגרמנים ועלתה בזכות שערי חוץ .  עוד קבוצת חוץ שחגגה היא בנפיקה ,  שחזרה מפיגור וניצחה 1:2 במארסיי עם שער בדקה ה-90 .  סטנדרד ליאז' גברה 0:1 בבית על פנאתינייקוס והשלימה ניצחון כפול .
 עם כל הכבוד לכל הקבוצות הללו ,  במוקד העניינים הערב עמדה כמובן ליברפול ,  שעוברת עונה איומה והערב עשתה כל שהיתה יכולה כדי להציל חלק ממנה ,  כשמחקה פיגור 1:0 בבית מול ליל עם 0:3 חשוב ,  וגם היא ברבע הגמר .  גם אתלטיקו מדריד ,  שאכזבה במשחק הראשון ,  טיפסה לשלב הבא אחרי 2:2 בפורטוגל מול ספורטינג ליסבון .  המבורג הפסידה 4:3 לאנדרלכט במשחק אטרקטיבי במיוחד ,  אך עלתה בזכות שערי זכות ,  ואילו וולפסבורג נזקקה ל-120 דקות מורטות עצבים כדי להכניע את קאזאן 1:2 אחרי הארכה ,  בדרך להיותה הקבוצה האחרונה שמעפילה לשמונה האחרונות של המפעל .
 כשבליגה הדברים לא ממש הולכים לפי התכנון ,  אז במועדון מטורינו ,  כמו עוד מספר מועדונים בכירים הנוטלים חלק במפעל השני בחשיבותו ,  לא נותר אלא להטיל את היהב על הליגה האירופית .  ביום ראשון עברה יובנטוס חוויה מוזרה ,  כשהוליכה כבר בדקה ה-10 0:3 על סיינה האחרונה ,  אך משום מה הורידה הילוך בהמשך וראתה את יריבתה מאזנת את התוצאה .  גם הפעם החזיקה יובה ביתרון מבטיח של שלושה שערים ,  כולל המשחק הראשון ,  ולפתע דעכה בדרך לקריסה טוטאלית שסתמה את הגולל על סיכוייו הקלושים של אלברטו זאקרוני לזכות במינוי קבוע .
 פולהאם תלתה הרבה תקוות בשער החוץ שכבשה בשבוע שעבר ,  אך כבר אחרי שתי דקות דויד טרזגה מצא את הרשת ,  אחרי שעבירה על אמאורי ברחבה לא זיכתה את יובנטוס בפנדל .  בדקה התשיעית הגיע השוויון ,  כשבובי זאמורה התגבר בקלות על פאביו קנבארו והכניע את אנטוניו קימנטי בן ה-39 בשער האורחים .  היום השחור של קנבארו נמשך עם הרחקה בדקה ה-27 ,  וכך בדקה ה-39 זאמורה עבר לתפקיד המבשל ,  כשההונגרי זולטן גרה הוריד את פולהאם ביתרון מוצדק להפסקה והבטיח מחצית שנייה לוהטת .  
הקהל בקרייבן קוטג' יצא מגדרו ,  ובדקה ה-49 נגיעת יד של דייגו איפשרה לגרה להשלים צמד מהנקודה הלבנה ולקבוע שוויון במאזן בסיכום שני המפגשים .  השער הרביעי של פולהאם היה באוויר ,  ובדקה ה-82 המחליף האמריקאי קלינט דמפסי קיבל כדור על קצה הרחבה ,  הסתובב וניסיון ההגבהה שלו עשה קשת גדולה ונחת בחיבורים הרחוקים של קימנטי .  מהפך פנטסטי של פולהאם ,  יובנטוס מושפלת וגם האדום של ג'ונתן זבינה בסיום לא ממש עזר .  הכבוד האיטלקי באירופה מונח כעת אך ורק על כתפי אינטר .
 אחרי שריאל מדריד וסביליה סיימו דרכן בליגת האלופות ,  הספרדיות בליגה האירופית לא רוצות להצטרף לכישלון .  ולנסיה סיימה ב-1:1 לא מספיק טוב במסטאייה בשבוע שעבר והגיעה בהרכב חסר ,  אך ברגע האמת גילתה אופי במגרשה של פיינליסטית העונה שעברה ,  ורדר ברמן ,  ועלתה בזכות שערי חוץ וקונצרט ענק של דויד סילבה במחצית הראשונה של משחק משוגע ונטול הגנות .
 גם כאן הובקע שער כבר בדקה השנייה ,  כשנאלדו הרחיק רע לעבר דויד סילבה ,  והקשר הנפלא בישל לשותפו דויד וייה .  בדקה ה-15 סילבה הקפיץ נהדר לרחבה ,  שבר את מלכודת הנבדל האיומה של ברמן וסידר שער לחואן מאטה .  תומאס שאף החליט להמר על כל הקופה והכניס את הוגו אלמיידה במקום טים בורובסקי כבר בדקה ה-23 .  שלוש דקות לאחר מכן הפורטוגלי כבש מקרוב והחזיר את התקווה למארחים ,  ששוב נכנסו למרה שחורה בדקת הסיום של המחצית ,  כשסילבה בישל בפעם השלישית ו-וייה שלח בשמאל לרשת של טים ויזה .
 ורדר ברמן ניצחה את כל משחקי הבית שלה בליגה האירופית וכבר חזרה מפיגורים גדולים בעבר .  בדקה ה-57 טורסטן פרינגס צימק מהנקודה הלבנה ויצר לחץ גדול על שער ולנסיה ,  שספגה את השוויון מרגלי מרקו מארין בחלוף חמש דקות .  אבל כמו שאונאי אמרי ביקש לפני המשחק ,  שחקניו הראו אופי וכדור נפלא של מאטה איפשר לוייה לחגוג שלושער בדקה ה-65 .  קלאודיו פיזארו עוד איזן לקראת הסיום עם התשיעי שלו בטורניר ,  אך ולנסיה היא זו שממשיכה הלאה בתום ערב משוגע .
 גם הכדורגל הצרפתי מצא לו הערב כבשה שחורה .  דווקא בעונה בה הקבוצות הצרפתיות ביצעו קפיצת מדרגה משמעותית באירופה ,  באה מארסיי והרסה את המאזן עם הפסד ביתי למוליכת הליגה הפורטוגלית ,  בנפיקה ליסבון .  דידייה דשאן דאג מהנתון שהצביע על כך ששחקניו שמרו על שער נקי רק פעם אחת ב-16 המשחקים האחרונים ,  וידע בדיוק למה .
 המשחק השקול לא הניב שערים עד הדקה ה-70 ,  כשברנדאו העיקש הקדים את השוער ז'וליו סזאר עם רגל ארוכה וממאדו ניאנג עט על הכדור התועה והרשית .  מארסיי חגגה ,  אבל אחרי חמש דקות מקסי פריירה ,  שהבקיע גם במפגש הראשון ,  בעט מ-25 מטרים ונעזר ברגל של שחקן מקומי כדי להכניע את סטיב מנדאנדה .  מארסיי חששה מהארכה ובלי ששמה לב נעקצה בדקה ה-90 .  פאבליטו איימאר שלח לרחבה והמחליף הברזילאי אלן קארדק ,  אחרי ארבע דקות בלבד על המגרש ,  המשיך פנימה .  חאטם בן ארפה עוד הספיק לראות אדום למרות שעלה לשחק רק בתוספת הזמן ,  ובנפיקה היא זו שממשיכה בגאון לרבע הגמר .
 ההפתעה הגדולה בסיבוב הקודם הגיעה דווקא מיוון ,  שם סטנדרד ליאז שעוברת עונה מאכזבת בליגה הדהימה את פנאתינייקוס ,  מוליכת הליגה היוונית ,  עם ניצחון 1:3 .  הערב השלימה האלופה הבלגית דאבל על יריבתה ,  שתיאלץ להתמקד עכשיו אך ורק בשמירה על המקום הראשון בליגה .  
רמי גרשון ישב על ספסל סטנדרד ,  שהגיעה למספר מצבים בפתיחת המשחק ,  אך לפני ההפסקה נזקקה להצלות גדולות של השוער סינאן בולאט ולעזרה מהקורה כדי לשמור על שער נקי .  רגע לפני שהשופט שלח את הקבוצות למנוחה בחדרי ההלבשה ,  הגיע הרגע הגדול של דיומרסי אמבוקאני .  החלוץ הקונגולזי השתחרר משמירה של יוסו סארייגי ,  הקפיץ מעל מתיאס ביארסמיר ,  הקפיץ שוב על הברך וירה לרשת .  שער נפלא של אמבוקאני ,  לבלגיה יש נציגה ברבע הגמר .
 כל העונה של רפא בניטז ושחקניו התנקזה למשחק אחד .  אם מצרפים לאכזבה הגדולה בליגת האלופות את הפיאסקו בליגה האנגלית וההפסד 1:0 במשחק הראשון בצרפת ,  הרדז ידעו כי הם חייבים לנצח הערב ,  רצוי בלי לספוג ,  כדי להעפיל שלב ולהשאיר משהו מהעונה העגומה הזאת .  לשם שינוי ,  זה בדיוק מה שהם עשו .  יוסי בניון התחיל את המשחק על ספסל קבוצתו וראה אותה פותחת מצוין ,  כאשר כבר בדקה השביעית הוכשל לוקאס ברחבה ,  וסטיבן ג'רארד בעט את הפנדל שטוח לפינה השמאלית כדי להעלות את המארחת ל-0:1 ,  ולסגור את הפיגור של ליל מהמשחק הראשון .  
ליברפול המשיכה ללחוץ גם בהמשך המחצית הראשונה ,  אלא שהחמצות גדולות של פרננדו טורס מנעו ממנה יתרון גדול יותר .  עם זאת ,  בדקה ה-50 הוכיח החלוץ הספרדי שהוא לא באמת שכח להבקיע ,  כאשר כדור ארוך של אמיליאנו אינסואה הטעה את הגנת האורחת ,  והשאיר את טורס לבד מול מיקאל לנדרו ,  ומשם הדרך אל הרשת היתה קצרה .  ליברפול הורידה הילוך ,  כאשר בדקה השמונים קם בניון מהספסל והחליף את באבל .  אלא שהאדומים לא הסתפקו ביתרון השביר ,  ובדקה ה-90 הסתער טורס על ריבאונד מבעיטה של ג'רארד כדי לקבוע מקרוב את תוצאת המשחק - 0:3 חשוב לליברפול ,  שמכניס מעט אוויר במערכת ,  ושומר את העונה האדומה בחיים .
 אחרי ה-0:0 המאכזב במשחק הראשון במדריד ,  הקולצ'ונרוס הגיעו הערב לפורטוגל כדי להשאיר משהו מהעונה המאכזבת שעוברת עליהם ,  והם עשו זאת ,  אם כי בקושי רב .  הפתיחה היתה כולה סרחיו אגוארו ,  כאשר כבר בדקה השלישית סיים החלוץ הארגנטינאי הנפלא מבצע קבוצתי של אתלטיקו ,  כדי לדחוק מקרוב את ה-0:1 של הספרדים .  ספורטינג לא נשברה ,  ובדקה ה-19 איזן ליידסון ל-1:1 עם נגיחה מוצלחת מהרחבה .  
בדקה ה-33 קיבלנו את השער היפה ביותר במשחק ,  כאשר מבצע נהדר של אגוארו הסתיים בבעיטה מדויקת לפינה ,  ואתלטיקו שבה להוביל .  בשלב הזה ספורטינג היתה צריכה שני שערים כדי לעלות ,  והיא מצאה את הראשון בתוספת הזמן של המחצית הראשונה ,  כאשר כדור חופשי של מיגל ולוסו ליטף לאנדרסון פולגה את השיער ,  ועשה דרכו פנימה .  2:2 במחצית .  45 הדקות הבאות היו מלאות במצבים לשני הצדדים ,  אלא שבסיום הראה לוח התוצאות את אותו 2:2 ,  שמעלה את הספרדים לרבע הגמר לאור שערי חוץ ,  ושולח את הפורטוגלים החביבים הביתה .
 איזה משחק משוגע קיבלנו בבלגיה .  אחרי ארבעים דקות מעט דלוחות נפרץ הסכר ,  כאשר אז הגיע ג'רום בואטנג ,  ועם בעיטה מסובבת נפלאה מחוץ לרחבה העלה את הגרמנים ל-0:1 בדקה ה-42 .  אנדרלכט ,  שידעה כי בשלב זה היא חייבת להבקיע שלושה שערים כדי לכפות הארכה ,  הגיבה במהירות ,  כאשר בדקה ה-42 איזן רומלו לוקאקו ,  ילד הפלא המצוין בן ה-16 ,  ל-1:1 .  המארחת המשיכה ללחוץ ,  ומצאה את השער השני בתוספת הזמן של המחצית ,  כשמטיאס סוארז ,  שהוכשל ברחבה על ידי בואטנג ,  קם כדי לבעוט היטב את הפנדל ולהעלות את הבלגים ל-1:2 ,  ולהרשית בפעם השלישית תוך שלוש דקות .  
אלא שהמומנטום של אנדרלכט נקטע בתחילת המחצית השניה ,  ובדקה ה-54 בעט יפה מארסל ינסן מקצה הרחבה כדי לאזן ל-2:2 ,  ולקרב את קבוצתו מרחק נגיעה מרבע הגמר .  גמור ?  עוד לא ,  רגע .  לוקאס ביליה העלה את הבלגים ל-2:3 בדקה ה-59 והמשיך את הקצב המטורף ,  כאשר בדקה ה-66 בישל לוקאקו מהאגף השמאלי לאמברק בוסופה ,  שהפך את זה ל-2:4 מדהים לבלגים .  אלא שהקאמבק הנפלא של אנדרלכט נעצר שם ,  כאשר שער של מלאדן פטריץ' בדקה ה-75 צימק עבור המבורג ל-4:3 ,  ולמעשה סגר את הסיפור .  הגרמנים עולים ,  בקושי ובאטרקטיביות ,  לרבע הגמר .  אנדרלכט ,  שלא העפילה לרבע גמר מפעל אירופי כבר 13 שנה ,  תמשיך לחפש את השלבים הגבוהים בשנים הבאות .
 משחק מורט עצבים היה הערב בגרמניה .  אלופת גרמניה ,  שנמצאת בכושר נהדר לאחרונה מאז מינויו של לורנץ גונתר קוסטנר ,  נאלצה לשרוד 119 דקות מותחות במיוחד עד שזכתה ,  בצדק ,  בכרטיס לשלב הבא .  הפתיחה היתה דווקא של הרוסים ,  כאשר בדקה ה-22 בעט יפה אלן אסייב כדי להעניק לקאזאן 0:1 יקר מפז .  הזאבים ,  שידעו שהם חייבים לכבוש כדי לכפות הארכה החלו ללחוץ ,  ובדקה ה-58 גם באו על שכרם ,  כשהראש של אובפמי מרטינס איזן ל-1:1 .  
משם והלאה הגיעו שתי הקבוצות לאינספור הזדמנויות ,  אלא שאלה לא נוצלו ,  והמשחק הלך להארכה .  בדקה ה-109 ספג סזאר כרטיס צהוב שני והשאיר את קאזאן בעשרה שחקנים ,  ובעוד שהרוסים הלכו אחורה וקיוו לשרוד את הדקות שנותרו כדי לגרור את המשחק לפנדלים ,  לוולפסבורג היו תכניות אחרות .  דקה לסיום ,  כשהשעון האלקטרוני הורה על הדקה ה-119 ,  מסר אובפמי מרטינס מאגף ימין שטוח לכריסטיאן גרנטנר ,  שבעט מחוץ לרחבה נפלא בנגיעה אחת כדור שטוח שהקפיץ את הקהל הגרמני ,  והקפיץ את הזאבים עצמם לשמונה האחרונות של המפעל .  בקושי בקושי .
 
הליגה האירופית :  ליברפול עלתה לרבע הגמר
טורס וג'רארד העניקו לאנגלים 0:3 על ליל ומקום בשלב הבא .  פולהאם הדהימה את יובנטוס ,  גם ולנסיה ואתלטיקו ברבע הגמר

