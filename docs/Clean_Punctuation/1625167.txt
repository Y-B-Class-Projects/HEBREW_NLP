תוותרו על הרכב הפרטי ,  תצילו את העולם
לא המכונית החשמלית ולא ועידות חסרות תכלית יפתרו את משבר האקלים .  נירית טופול חזרה מקופנהגן כדי לספר :  רק שינויים רדיקליים בהרגלי התחבורה שלנו יצילו את העולם
אין לנו עולם אחר הייתה הסיסמה המרכזית של המפגינים בקופנהגן ,  שצעדו ממרכז העיר ועד לאולם הכנסים בו שהו מנהיגי כל העולם בניסיון להגיע להסכם משמעותי בו מתחיבות המדינות להפחתת פליטות מיידית שתציל את כדור הארץ .  אצלנו נוהגים לומר   " אין לי ארץ אחרת "  ומתכוונים לסכסוך הישראלי-פלסטיני ,  הגיע הזמן שנאמץ את הסיסמה הזאת גם לענייני הסביבה  גם כאן מדובר בנושא בוער וקיומי .  עתידנו ורווחתנו תלויים גם בפתרון נושא הסכסוך וגם בפתרון נושא הסביבה .  
הנשיא שמעון פרס דיבר על המכונית החשמלית כפתרון לבעיית פליטות הפחמן ממכוניות כיום .  אך הפורום הבינלאומי לתחבורה של ארגון ה-OECD ,שישראל שואפת להצטרף אליו קבע ,  כי זה אינו הפתרון הנכון  המכונית החשמלית צפויה לפלוט אפילו יותר מהמכונית הרגילה בשל ההסתמכות על תחנות הפחם לאספקת החשמל .  כדי להצליח להיכנס ל-OECD ישראל לא תוכל להרשות לעצמה להגדיל את הפליטות .  העלאת נושא המכונית החשמלית מסיט את הדיון מהפתרון האמיתי .
 במסיבת עיתונאים של ה-OECD אמר המזכיר הכללי של הארגון כי המדינות החברות יידרשו למחויבות להפחתת פליטות במסמך שליווה את הרצאתו נאמר כי דרושים שישה צעדים בתחום התחבורה כדי להתמודד עם משבר האקלים :  הגדלת מערכת התחבורה הציבורית ,  הקטנת השימוש ברכב הפרטי ,  תמיכה באמצעי נסיעה שאינם ממונעים ,  הגדלת יעילות הדלקים ושימוש בדלק חלופי ,  מניעת הפרעות במערכת התחבורה כתוצאה משיטפונות ומניעת הפרעות במערכת התחבורה כתוצאה משינויים קיצוניים בטמפרטורות .  
באופן אישי ראיתי כיצד מיושמים עקרונות אלו למופת בעיר קופנהגן .  בכל מקום בעיר רואים חניות אופניים ,  מערכת התחבורה הציבורית מפותחת ביותר ומשדה התעופה ניתן לעלות על המטרו החדש ולהגיע למרכז העיר בקלות .  כמו כן ,  היה מפתיע לראות כיצד בקופנהגן אפילו אחרי שבוע של שלג ובטמפרטורה של 5- מעלות עדיין מגיעות הרכבות בזמן .  
הפתרון האמיתי הוא הפחתת השימוש ברכב הפרטי והעלאת השימוש באמצעים אחרים דוגמת תחבורה ציבורית ,  אופנים ,  הליכה ברגל ,  קרפול והסעות מאורגנות .  בישראל רוב העובדים מגיעים לעבודה ברכב פרטי  בלונדון בדיוק הפוך ,  רוב העובדים מגיעים לעבודה בתחבורה ציבורית  אם לונדון יכולה אז גם אנחנו .  
אך מי יעשה את השינוי המיוחל ?  ממשלת ישראל כרגע אינה צועדת בכיוון הנכון ואינה מוכנה להשקיע תקציבים לצורך שינוי מערכתי דרמטי .  הפתרון ,  נכון לעכשיו ,  צריך לבוא מלמטה  מהרשויות המקומיות והמגזר העסקי .  רשויות מקומיות כבר החלו לנקוט צעדים משמעותיים .  לדוגמא ,  עיריית רעננה שמפעילה מערך הסעות לעובדים מאזור ההיי-טק ברעננה אל תחנת הרכבת בכפר-סבא .  
במגזר העסקי  עסקים רבים דוגמת אלביט מערכות חיפה ,  מייקרוסופט הרצליה ,  בנק לאומי ,  פרטנר ,  בית ההשקעות איי.בי.אי ,  צ'ק פוינט ,  מפעילים מערך הסעות מפותח לעובדיהם ומציעים תמריצים כלכליים לשימוש באופניים ,  בקורקינט ממונע ,  מעודדים שימוש ברכבת ובאוטובוסים ,  מאפשרים עבודה מהבית ואמצעי חשוב נוסף  לא מאפשרים רכב ליסינג .  
נירית טופול היא מנהלת פרויקט תחבורה ומשבר האקלים בארגון  " תחבורה היום ומחר "  

תוותרו על הרכב הפרטי ,  תצילו את העולם
לא המכונית החשמלית ולא ועידות חסרות תכלית יפתרו את משבר האקלים .  נירית טופול חזרה מקופנהגן כדי לספר :  רק שינויים רדיקליים בהרגלי התחבורה שלנו יצילו את העולם

