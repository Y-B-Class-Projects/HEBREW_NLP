מלווים ולווים בחדרי החקירות 
המסך עולה
 >  >  חקירת המשטרה בפרשת דני דנקנר נמצאת רק בראשיתה ,  אבל כמו שהדברים נראים כעת ,  הציבור הישראלי עומד להיחשף לאינפורמציה נדירה אודות האופן שבו התנהל בנק הפועלים בשנים האחרונות .  שורה של בנקאים ואולי גם לווים בכירים ששמם מופיע בדרך כלל בעיתונים הכלכליים ובמדורי הרכילות העסקיים כשהם מדלגים מאירוע לאירוע ,  תידרש להגיע לחדרי החקירות של המשטרה ולתת הסברים .  בדרך כלל ,  כל מה שקשור ליחסים בין הבנק - המלווה ,  ללקוחות - הלווים ,  נמצא בתחום סמכותו הבלעדית של המפקח על הבנקים .  למפקח יש את הכלים והסמכות לדרוש מהבנקים מידע על לקוחותיהם ,  על האשראי שניתן להם ועל הביטחונות שהפקידו וגם לתבוע הסברים מדוע ניתן האשראי ומה היו הנחות היסוד של הבנק .  הבנקים מורגלים בכך ומכירים היטב את חוקי המשחק .  גם כשהם מפשלים במתן אשראי ,  הנזק הנפוץ ביותר הוא דו"ח ביקורת של בנק ישראל ,  שנקבר בגנזכי הבנק .  הדו"חות האלה לעולם אינם מגיעים לידיעת הציבור ,  ובטח לא לרשויות החוקרות .  במקרים קיצוניים ,  המפקח על הבנקים דורש את הדחתו של אדם שסרח - בדרך כלל בדרגי ביניים - אבל שם זה מסתיים .  המקרה של דני דנקנר הגיע למשטרה כי הוא שונה ממקרים רגילים של יחסי מלווה-לווים .  כאן מדובר ,  על פי החשד ,  בעבירות של טוהר מידות .  משמע ,  בידי המשטרה יש ממצאים שמעלים חשד שמא פעולות מסוימות שנעשו בבנק הפועלים על ידי דני דנקנר ,  חורגות ממהלך העסקים הרגיל והן נגועות בפלילים .  לא מדובר בתקלה נוסח ההשקעות הכושלות באיגרות חוב מגובות משכנתא שהסבו לבנק הפסדי עתק של 1.4 מיליארד דולר ,  אלא במשהו אחר .  פרשת הבנק הטורקי והפיצוי ששילם בנק הפועלים לשותפיו העסקיים של דני דנקנר הם אחד המקרים הנבדקים .  אבל לא רק .  יש עוד כמה עסקות שבהן ייבדק טוהר המידות של דנקנר .  אחד מתפקידיו בבנק היה לעמוד בראש ועדת האשראי של הדירקטוריון .  הוועדה הזו מאשרת את כל עסקות האשראי הגדולות שבהן מעורב הבנק ,  ואת כל העסקות שבהן מעורבים הלקוחות הגדולים שלו .  אין לדעת כיצד תתפתח החקירה ,  אבל מה שברור הוא שלהבדיל מבנק ישראל ,  שיודע לעשות בדיקות בחדרי-חדרים ,  החקירות המשטרתיות לובשות אופי ושיטות אחרות .  דוגמה ראשונה קיבלנו אתמול ,  כשאתר news1 של יואב יצחק פירסם ידיעה שבה מצוטט מנכ"ל הפועלים לשעבר ,  צבי זיו ,  אומר : " גורמים בכירים בבנק פעלו מעלי ומתחתי כדי לקדם עסקות שונות בבנק ".  למי התכוון זיו ?  למה התכוון ?  האם הדברים אכן נאמרו ?  אין לדעת .  מה שברור הוא שפרסום כזה גורם לכל בכיר שעבד בבנק הפועלים מעל זיו ומתחתיו לשאול את עצמו במה מדובר .  אם בנק הפועלים קיווה לקצת שקט אחרי השנה הסוערת שעברה עליו בעקבות הדחתתו של דנקנר ופרישתו המאולצת של זיו ,  הרי שחקירת המשטרה גדעה את התקווה הזו .  במקום שקט ,  ייאלצו בכירי הבנק לצעוד אל חדרי החקירות ,  לחשוף סודות ולתאר את מערכות היחסים הרגישות שבין בעלים ,  מנהלים ולווים גדולים במשק .  נזכיר למי ששכח :  המשק שלנו קטן וכולם מחוברים לכולם .
 
מלווים ולווים בחדרי החקירות 
המסך עולה

