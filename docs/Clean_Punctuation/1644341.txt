ראש לשועלים
כולם מתלהבים מ"אווטאר ",  אבל בעוד חמישים שנה איש לא יבין למה .  מ"מר שועל המהולל ",  לעומת זאת ,  יתלהבו תמיד ורק לא יבינו איך הוא לא הוקרן בישראל .  ישי קיצ'לס בלול התרנגולות
בזמן שהעולם הזה הולך והופך ליותר ויותר דיגיטלי ,  ואיימקסי ,  ותלת מימדי ,  ומטומטם ,  הבמאי ווס אנדרסון ממשיך להתעקש ולעשות סרטים אנלוגיים ,  אנכרוניסטיים ודהויים במתכוון ,  שהריח השולט בהם הוא ריחו של ספר עם דפים מצהיבים שנלקח מהספרייה .  זו רק אחת הסיבות שמצאתי את עצמי מתאהב בסרטו השישי של אנדרסון , " מר שועל המהולל ".  ובת'כלס ,  זו גם אחת הסיבות העיקריות שאני כל כך אוהב את סרטיו הנוסטלגיים והמלנכוליים ומתרגש מהם באופן כללי . " מר שועל המהולל "   שלמרבה הצער כנראה לא יוקרן בארץ - הוא סרט האנימציה הראשון של אנדרסון ,  והוא מוצא אותו במיטבו .  בעזרת טכנולוגיית סטופ-מושן  ( אותה טכנולוגיה עתיקה ששימשה את יוצרי הסרט  " קינג קונג "  בתחילת שנות השלושים של המאה שעברה )  ,  אנדרסון בורא כאן יקום קסום ועשיר בפרטים שמאוכלס בכמה מן הדמויות המקסימות והמצחיקות ביותר שנראו על המסך לאחרונה .  וגם הסיפור שבו הדמויות האלה מככבות מסופר באופן מופלא וסוחף לחלוטין .  
את התסריט כתב אנדרסון עם חברו הבמאי והתסריטאי נוח באומבך  ( שכתב עמו גם את  " עמוק במים ")  ,  בהתבסס על ספר הילדים האהוב בעל אותו שם של רואלד דאל  ( "צ'רלי והשוקולדה ",   " ג'יימס והאפרסק הענקי ")  .  השניים הרחיבו את הסיפור של דאל ,  הוסיפו לו התחלה ,  שינו לו במעט את הסוף ,  תיסבכו קצת את העולם הרגשי והנפשי של הדמויות ,  ובגדול - תפרו את המעשייה המאוד אנגלית הזאת למידותיהם .  
אי לכך ובהתאם לזאת , " מר שועל המהולל "  מביא כעת את סיפורה של משפחת שועלים דיספונקציונלית שסובלת מכמה מהבעיות שכל משפחה בסרט של ווס אנדרסון צפויה לסבול מהן  ( אב ילדותי וקשקשן עם שיגעון גדלות ומשבר אמצע החיים ,  אם קרת רוח שמייצגת את קול ההיגיון ,  בן אקסצנטרי שלובש גלימה ולא מצליח לתקשר עם הוריו )  .  וכצפוי ,  הסיפור הזה מתרחש לצליליו של פס-קול מרשים ומאוד מתאים שמורכב משרשרת להיטי פופ קלאסיים משנות השישים והשבעים .
 והסיפור הוא כזה :  מיסטר פוקס אוהב לפרוץ לחוות שכנות ולגנוב דברים .  באופן טבעי ,  פליסיטי ,  אשתו ,  חושבת שזה ממש לא לעניין שהוא ממשיך ומסכן את עצמו ,  ובמיוחד עכשיו ,  כשיש להם ילד .  אבל מה לעשות ,  זה בטבע שלו .  
כך קורה שאחרי הפסקה ארוכה ,  שאותה ניצל לכתיבת מדור שבועי שולי בעיתון המקומי ,  מיסטר פוקס מחליט לבצע קאמבק מארץ הקאמבקים ולבזוז את מחסניהם של שלושת החוואים המרושעים שגרים בסמוך אליו .  כי הבורגנות שנכפתה עליו משעממת אותו .  וגם ככה עושה רושם שאף אחד לא ממש קורא את המדור שהוא כותב  ( ספר לי על זה ,  בנאדם )  .  
אך למרות שהמבצע המשולב ,  המורכב והמענג לצפייה של פוקסי מוכתר כהצלחה מסחררת ,  העניינים מסתבכים .  שכן החוואים הזועמים וחסרי הרחמים לא מוכנים לספוג השפלה כזאת מידיו של שועל .  ובמיוחד כאשר זה מעיד על עצמו בשחצנות שהוא שועל מהולל .  כיצד יצליח גיבורנו החמוד וחסר האחריות להיחלץ מהבור שחפר לעצמו ,  למשפחתו ולחבריו החיות ?  לא ברור .  אבל בהחלט כדאי שימהר וימצא פתרון .  כי שלושת החוואים כבר בדרך אל העץ הגדול שבו גרה המשפחה שלו .  וכמו ב"אווטאר ",  גם להם יש בולדוזרים ומבט של רצח בעיניים .
" מר שועל המהולל "  הוא אולי סרט לילדים ,  אבל כל קשר בינו לבין סרטים הוליוודיים עכשוויים שבהם מככבות חיות מדברות  ( כמו  " מדגסקר "  ו"צ'יקן ליטל ",  למשל )  הנו מקרי בהחלט .  והוא אולי מותיר את צופיו עם תחושה חמימה בלב ועם דמעה נרגשת בזווית העין ,  אבל הוא אינו מתפשר או מתייפייף בדרך אל הסוף הטוב .  הדמויות שלו הרבה יותר מורכבות ממה שהייתם מצפים למצוא בסרט שכזה ,  והעיצוב המוקפד שלהן והמאמץ הרב שהושקע בהחייאתן בהחלט עשוי לגרום לכם לשכוח שמדובר בבובות .  
בהקשר הזה מן הראוי להזכיר גם את עבודת הקולות המצוינת שתורמת רבות להצלחתו של הסרט .  ג'ורג' קלוני  באחד מתפקידיו הטובים בכל הזמנים - מדובב את מיסטר פוקס בשובביות כובשת ,  מריל סטריפ ,  שמדובבת את פליסיטי ,  אשתו ,  עושה עבודה מצוינת ונעדרת מאמץ גם היא ,  ואת הקאסט החלומי משלימים כמה מהפרטנרים הקבועים של אנדרסון  ( שעליהם נמנים ,  בין השאר ,  ג'ייסון שוורצמן ,  ביל מוריי ,  מייקל גמבון ווילם דפו )  ,  וכמה חברים חדשים  ( כמו סולן  " פאלפ ",  ג'ארוויס קוקר ,  לדוגמה )  .
 כל מי שחשב ש"רכבת לדארג'ילינג ",  סרטו הקודם והמעט מאכזב של אנדרסון ,  היווה עדות חותכת לכך שלבחור נגמר הדלק במיכל ,  מוזמן לאכול כעת את הכובע .  שכן  " מר שועל המהולל "  מכיל כמה וכמה סיקוונסים - כמו הקטע שבו מוצגים החוואים המרושעים לראשונה ,  או הקטעים שבהם פוקסי ושותפיו לפשע מבצעים את הפריצות הנועזות שלהם ,  או הקטע שבו פוקסי ופליסיטי מנהלים שיחה קשה על רקע מפלי הג'ורה ,  או החילוץ הממונע והנועז שמהווה את הקליימקס של הסרט - שיכולים לשבת בכיף לצד רגעי השיא של אנדרסון עד כה .  
יתרה מזאת ,  לא רק שמעריצי  " ראשמור ",   " משפחת טננבאום "  ו"עמוק במים "  צפויים לגמוע בשמחה ובהכרת תודה כל שנייה מסרטו החדש ,  אלא שגם כל אותם מוזרים שלא ממש התחברו להרפתקאות הקולנועיות הייחודיות של אנדרסון עד עתה בהחלט עשויים למצוא את עצמם מתבוססים בהנאה .  כי זהו ללא ספק סרטו המצחיק ,  המסחרי והנגיש ביותר .  
ואם אין די בכך ,  הרי ש"מר שועל המהולל "  רק הולך ומשתפר בצפיות חוזרות .  הוא קצר וקצבי ,  והסטים שלו דחוסים בכל כך הרבה פרטי-פרטים ,  שצפייה אחת פשוט לא מספיקה כדי לקלוט ולעבד את הכל .  לראיה ,  עד עכשיו צפיתי בו שלוש פעמים ,  ואני עוד לא מרגיש שמיציתי .  
בשורה התחתונה ,  בעוד חמישים שנה ,  כשהילדים שלכם והילדים של הילדים שלכם יראו את  " אווטאר ",  הם יתקשו להבין ממה התלהבתם .  כשהם יראו את  " מר שועל המהולל ",  לעומת זאת ,  הם יבינו בדיוק .  אני כבר בטח אמות עד אז ,  כך שקצת יהיה לי קשה להגיד  " אמרתי לכם ".  אבל אין לי צל של ספק שזה יקרה .  חכו ותראו .
 
ראש לשועלים
כולם מתלהבים מ"אווטאר ",  אבל בעוד חמישים שנה איש לא יבין למה .  מ"מר שועל המהולל ",  לעומת זאת ,  יתלהבו תמיד ורק לא יבינו איך הוא לא הוקרן בישראל .  ישי קיצ'לס בלול התרנגולות

