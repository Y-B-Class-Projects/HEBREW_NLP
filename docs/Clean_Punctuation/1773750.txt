50 מיליון שקל יוחזרו לחברי הסתדרות העובדים
לפי הסדר פשרה לתביעה ייצוגית נגד הסתדרות העובדים בגין גביית יתר מחבריה ,  תחזיר ההסתדרות לכ-200 אלף מחבריה 50 מיליון שקל
בית המשפט המחוזי בפתח תקוה אישר בשבוע שעבר הסדר פשרה בתביעה ייצוגית שהוגשה לפני כשנתיים נגד הסתדרות העובדים ,  בה נטען כי בוצעה גביית יתר מחברי ההסתדרות בגובה של כ-100 מיליון שקל .  על פי הפשרה ,  ההסתדרות תשלם כ-50 מיליון שקל החזרים לכ-200 אלף חברי הסתדרות .
 ביולי 2008 הגישו עורכי הדין עפר פירט ובועז וילנסקי ממשרד פירט ,  וילנסקי ,  מזרחי ,  כנעני בקשה לאישור תביעה ייצוגית כנגד ההסתדרות בהיקף של כ-100 מיליון שקל .  לטענת עורכי הדין ,  ההסתדרות גבתה במשך שנים דמי חבר שלא כדין מעשרות אלפי עובדים בהיקף ,  של עשרות מיליוני שקלים .  בהתאם להסכם הקיבוצי ,  להסתדרות מותר לגבות מעובדים שאינם חברים בהסתדרות דמי טיפול ארגוני ,  הנמוכים מדמי חבר מלאים ,  בתביעה נטען ,  כי ההסתדרות גבתה סכומים גבוהים מהמותר ,  ובחלק מהמקרים אף גבתה דמי חבר כפולים .  
לאחר הגשת התביעה מינה יו"ר ההסתדרות ,  עופר עיני ,  את שופט ביהמ"ש העליון בדימוס תיאודור אור כדי לבדוק את מנגנון הגבייה של ההסתדרות .  השופט אור הגיש להסתדרות דו"ח בו הצביע על ליקויים רבים במערך הגבייה .  בעקבות זאת הגיעו הצדדים להסדר ,  שלפיו כ-200 אלף מתוך חצי מיליון החברים בהסתדרות יקבלו החזר כספי .  לטענת עורכי הדין ,  מדובר בסכום הפיצויים הגבוה ביותר שמשולם לציבור התובעים בצורה ישירה ,  ולא בצורת הטבות .  
השופטת אסתר שטמר כתבה בפסק הדין כי  " בתובענה זו נעשה שימוש ראוי ונכון במכשיר התובענה הייצוגית ,  והוכחה יעילותו ".  היא הוסיפה ש"עובדה היא שאלמלא הגשת התובענה ועד הגשתה לא נמצאה דרך יעילה להחזר הסכומים שנגבו מעבר לתקרה המותרת .  נקודת המוצא היא שהתובענה הייצוגית היא שהביאה לשינוי בהתנהגות ההסתדרות כלפי העבר ולנכונותה להשיב את הסכומים שנגבו ביתר ".  

50 מיליון שקל יוחזרו לחברי הסתדרות העובדים
לפי הסדר פשרה לתביעה ייצוגית נגד הסתדרות העובדים בגין גביית יתר מחבריה ,  תחזיר ההסתדרות לכ-200 אלף מחבריה 50 מיליון שקל

