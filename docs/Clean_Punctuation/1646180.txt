ההחמצה של כולנו 
בור עמוק
1 .  את פירוט פועלו בשלוש השנים האחרונות בחברת החשמל מרכז מוטי פרידמן סביב שלושה צירים :  כושר ייצור החשמל ,  המצב הפיננסי ויחסי העבודה .  הסיבה לכך היא החששות שבהם נתקל עם כניסתו לתפקיד - מהפסקות חשמל ,  מחדלות פירעון ומעיצומי עובדים .  את שלוש שנותיו בתפקיד מסכם למעשה פרידמן ,  בהתאמה ,  עם רזרבה גבוהה בייצור - הודות למיתון שהפחית לראשונה זה 52 שנה את הביקושים לחשמל ,  ותוכנית חירום שערורייתית שמומנה בחלקה כבר כעת מכספי ציבור  ( ויושמה בחלקה באיחור )  ;  מצב פיננסי משופר הודות לרשות ניירות ערך שהכריחה את החברה לתקן את דו"חותיה הכספיים ולמחוק מיליארדים מההתחייבויות לפנסיה ;  ועד עובדים שלא ויתר על עיקרון הפריטטיות ,  וניהל שני סבבי מחאה קשים שרק האחרון שבהם הסב לחברה נזק של 200 מיליון שקל .  2 .  מעל מסיבת העיתונאים שערך אתמול פרידמן ריחפה כל העת העננה הקודרת של דו"חות מבקר המדינה ,  הצפויים לטלטל את חברת החשמל במהלך החודשים הקרובים .  אלה נוגעים בכישלון הרפורמה בחברה ,  בניפוח הפנסיה של העובדים ,  במנגנון העסקת היועצים ,  בניגודי העניינים בחברה ,  וכמובן בגיוסי ההון השערורייתיים של החברה אשתקד .  דקות ארוכות הקדיש אתמול פרידמן לפרישת  " קו ההגנה "  שתציג החברה בעוד כחודשיים ,  לכשיתבררו ממדי הביקורת בפרשיית הנפקות האג"ח בחו"ל :  החל בצורך הנואש של מזומנים וברוויה בשוק האג"ח המקומי ,  דרך השלכות המשבר הפיננסי ומבצע עופרת יצוקה וכלה בהפלת התיק על משרדי הממשלה .  3 .  הנופך המתרץ שאפף את דבריו של פרידמן היווה תפאורה עצובה לקדנציה מבטיחה של איש אשר רבים תלו בו תקוות - אולי בלתי אפשריות למימוש ,  בין באשמת הדנ"א של מונופול רב שנים ובין משום החידלון שמפגין הדרג הפוליטי .  ייתכן שבעוד כמה שבועות יתברר כי פרידמן נושא באחריות לכמה מהליקויים בחברה .  ואולם ,  לא ניתן לקחת ממנו את האווירה האחרת שהשרה בחברה וכלפיה ,  את גיוס העובדים לכמה מיעדי ההנהלה ואת התרומה המקצועית שהשיא לפעילותה .  הכישלונות החוזרים של חברת החשמל הם לא בגלל פרידמן - וברובם נרשמו למרות נוכחותו .  עומק המורסה שעליה מחפה חברת החשמל מדי יום פשוט התברר כגדול מדי ,  וחוסר האונים של פרידמן הוא עכשיו הצרה של כולנו .  4 .  דווקא בגלל האמור לעיל ,  יש להתנגד נחרצות להכרזותיו האסטרטגיות של פרידמן באשר למתווה העסקי העתידי של חברת החשמל .  אין לאפשר למונופול להחריב את השוק הבתולי והתחרותי של האנרגיות המתחדשות בישראל ;  אין מקום לאשר לחברה שום פרצה לסבסוד צולב ;  ואין לאפשר לחברה אופק עסקי ללא התייעלות והוצאת ניהול מערכת החשמל מידיה .  אם לא תעמוד הממשלה על המשמר ,  תקופת כהונתו של היו"ר הבא של חברת החשמל תהיה כבר בגדר אסון .
 
ההחמצה של כולנו 
בור עמוק

