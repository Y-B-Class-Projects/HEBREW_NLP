בדרך אל הכפר
תרבות מסתורית ,  חאפלות על פי מיטב המסורת וטקסים דתיים מרתקים - פרק מתוך ספרה של חגית אברון  " יום חופש ".  והפעם - ביקור כפרים הדרוזיים
איך מגיעים :  נוסעים בכביש מס' 70 בגליל המערבי ופונים בצומת ג'וליס מזרחה לכיוון הכפר ג'וליס .  תרבות מסתורית ,  טקסים דתיים מרתקים ,  אנשים מאירי פנים ורחבי לב וכפרים שפסגתם נושקת לעננים - כל אלה ועוד ממתינים לכם ליום טיול מעולם אחר בכפרים הדרוזיים .
 טיול בכפרים הדרוזיים מאפשר הצצה נדירה לנבכי המסורת והחיים של אחת העדות המרתקות בישראל .  אם תוסיפו לכך נוף גלילי הנשקף מפסגות הכפרים ,  הכנסת אורחים מלבבת ואוכל נהדר ,  תקבלו חוויית ביקור מעצימה ,  רוחנית ובהחלט בלתי שגרתית בעליל .
 למי שרוצים להבין את התרבות הדרוזית לעומקה מומלץ להצטייד במדריך מקומי שינחה אתכם בין סמטאות הכפרים ,  יאפשר לכם להביט מעבר לשערים החתומים ויוביל אתכם לאנשים בעלי סיפורים אנושיים נדירים .  פריד פדול הוא איש צבא קבע לשעבר שעשה הסבה מענגת לתחום הטיולים ,  וכיום הוא מורה דרך מוסמך המתמחה בכפרים הדרוזיים .  יום טיול בכפרים הדרוזיים בהדרכתו של פריד יכול להתחיל בג'וליס ,  בביקור בגן הסודי של נאג'י - מובלעת נדירה של יופי ואסתטיקה ,  שכל פריט הנמצא בה הוא בעל משמעות מיסטית .  נאג'י יוליך אתכם בין פינות הגן ויספר לכם את סיפור חייו ,  המאפשר הצצה חטופה לנושא גלגול הנשמות .
 בכפר ג'וליס ,  שבו נמצא קברו של שיח' העדה ,  אמין טריף ,  תשמעו את סיפורי העדה על ההיסטוריה שלה ותרבותה המיוחדת .  מהכפר נוסעים בכביש המתפתל בנוף היפה לכפר יאנוח ,  לאירוח מלבב של עוגיות תמרים מתובלות בניחוח הל ,  מלבי ותה צמחים בביתו של מודי סעד .  מודי הוא אדם מיוחד במינו ,  דרוזי חילוני ,  שוטר וקצין שחי את מרבית חייו במרכז הארץ ובסופי שבוע שב לביתו שבכפר כדי לארח מטיילים ולספר להם את סיפורו האישי ,  שלו ודאי תאזינו פעורי פה ושמוטי לסתות .
 בכפר יאנוח יש משפחות רבות הפותחות את בתיהן לפני מטיילים ,  חושפות בצניעות נדירה טפח מאורחות חייהן ומארחות בנדיבות שופעת .  את האירוח ביאנוח חותמים בסיור בכפר ,  בבית הבד העתיק .  דילוג מפסגת הר אחת לשנייה ,  ואתם בכפר הציורי בית ג'אן .  הביאו בחשבון שמזג האוויר על פסגות ההרים קריר גם בימות הקיץ ,  ועל אחת כמה וכמה בחורף ,  והצטיידו בהתאם .  זה הזמן לשאול את המדריך מדוע כפרי הדרוזים ממוקמים על פסגות ההרים .  
בבית ג'אן תבקרו בבית עתיק שסיפורו מתחיל לפני 400 שנה ,  תספגו את אווירת החיים השוקקים בין הסמטאות ולקינוח תבקרו במפעל הקוסמטיקה המיוחד במינו  " איה נטורל ",  המפיק מוצרי קוסמטיקה טבעיים ומצטיינים במיוחד על בסיס שמן זית .  המפעל שייך לד"ר זיאד דבור ולג'אמל חמוד ,  שניהם קצינים לשעבר בחיל הרפואה ,  שהשקיעו את כספי הפרישה מצה"ל בהקמתו של המפעל בכפר .  מעבר לעובדה שהמוצרים ירוו בנדיבות את העור ,  המפעל מהווה מקור חשוב לפרנסתן של נשות הכפר .  אל תעזבו את המקום מבלי לשאול מי היא איה שעל שמה לכאורה קרוי המפעל ..  .
 לארוחת  " חאפלה "  על ? פי מיטב המסורת הדרוזית חובה לסור אל  " דיוואן אלמוכתר "  שבכפר פקיעין .  קשה למצוא את המקום ללא הכוונה ,  שכן הוא שוכן באחת הסמטאות הקטנות של הכפר ,  אבל לאחר שתפתחו דלת קטנה ובלתי מרשימה בעליל תתגלה לפניכם מערת אלף לילה ולילה .  זו מערת האירוח המופלאה של כאמל ,  שהפך את בית הסולטאן למערה מוטרפת המוצפת בערבוביה של פריטים וחפצים ,  נרות מנצנצים ,  עששיות ,  כריות ופינות זולה .  על האוכל שיוגש לכם אחראיות  " מאמות "  דרוזיות בנות הכפר ,  המכינות שפע של סלטים טובים ,  עלי גפן ממולאים אורז ובשר ,  שוקי עוף באגוזים ,  פרגיות עסיסיות במשרה ועוד המון מנות כיד המלך .  התפריט אמנם משתנה לפי מצב רוחו של כאמל ,  אבל בכל מקרה מובטחת לכם  " חאפלה "  אותנטית וטעימה שעם כל ביס ממנה תעכלו גם את חוויותיו וטעמיו של היום .
 
בדרך אל הכפר
תרבות מסתורית ,  חאפלות על פי מיטב המסורת וטקסים דתיים מרתקים - פרק מתוך ספרה של חגית אברון  " יום חופש ".  והפעם - ביקור כפרים הדרוזיים

