ארבע נקודות לכספי ,  הפסד חמישי ברציפות לקינגס
גולדן סטייט הנחילה לסקרמנטו הפסד חמישי ברציפות עם 108:101 ,  הקינגס הצעירים שוב שמטו יתרון של 18 נקודות
סקרמנטו ספגה הלילה  ( בין שישי לשבת )  את הפסדה החמישי ברציפות ,  108:101 לגולדן סטייט ,  ושילמה פעם נוספת את מחיר חוסר הניסיון .  הקבוצה של פול ווסטפאל כבר הוליכה ב-18 נקודות במהלך הרבע השלישי ,  אך בדומה ליותר מדי משחקים בתקופה האחרונה לא הצליחה לשמור על היתרון ,  ואיפשרה ללוחמים של דון נלסון לבצע קאמבק מהיר ברבע הרביעי ולנצח את המשחק .
 עמרי כספי שוב פתח בחמישייה ,  אבל אחרי שלא ירד מרף 20 הנקודות בארבעת המשחקים האחרונים הוא נקלע הפעם ליום קליעה רע ,  וסיים עם ארבע נקודות בלבד ,  עם 1 מ-8 מהשדה כולל 0 מ-3 מחוץ לקשת ו-2 מ-2 מהקו ,  והוסיף 6 ריבאונדים ,  אסיסט אחד ושני איבודים ב-31 דקות .  הרוקי הישראלי לא נכנס טוב למשחק והחטיא את כל חמש הזריקות שלו במחצית הראשונה ,  וגם כשפתח את הרבע השלישי עם ליי אפ קל ,  הוא התברר כסל השדה היחיד שלו במשחק .
 הקינגס קיוו לפתוח דף חדש בנסיעה הקצרה למשחק החוץ באוקלנד הסמוכה ,  אחרי הפסדים צמודים לאריות כמו הלייקרס ,  המאבריקס והסאנס ,  אבל גם מול הווריורס החלשים זה נגמר באיבוד יתרון גדול ובאכזבה לחבורה הצעירה מבירת קליפורניה .  ההתחלה שוב נראתה מבטיחה ,  כשטייריק אוואנס הריץ את המלכים לרבע שני מצוין וליתרון 46:61 בהפסקה ,  וכשאימה יודוקה הבליח ברבע השלישי עם סדרת צליפות לא אופיינית היה נדמה שהמשחק גמור ,  אבל גולדן סטייט לא ויתרה ,  וממצב של 68:50 לאורחים הפער החל להצטמק .
 האחראי העיקרי לקאמבק היה מונטה אליס ,  שהדביק בהתלהבות שלו גם את קורי מגטי ואת הרוקי המוכשר סטפן קרי .  בליץ של המקומיים בתחילת הרבע הרביעי החזיר אותם בגדול למשחק ,  בעוד הקינגס סובלים מהחולשה של בנו אודרליך ,  אנדראס נוצ'יוני וכאמור כספי ,  ולא מצליחים לבלום את המפולת .  שלוש דקות לסיום השלים אליס את המהפך וקבע 99:100 ,  והלחץ של סקרמנטו ניכר בשני איבודים רצופים ואיבוד עשתונות כולל שהסתיים בהפסד 108:101 .
 אוואנס הוליך את קלעי הקינגס עם 25 נקודות והוסיף 6 אסיסטים ו-6 איבודים ,  יודוקה תרם 19 משלו ואודריך סיים עם 14 .  אליס הפגיז 39 לגולדן סטייט ,  מגטי סייע לו עם 24 וקרי רשם 12 משלו .
 בסקרמנטו התקשו לעכל את ההפסד במפרץ ,  שהיה כאמור החמישי ברציפות של הקבוצה והשביעי בשמונת המשחקים האחרונים . " הפסקנו להוציא לפועל ",  אמר פול ווסטפאל המתוסכל בסיום . " במחצית השנייה הפסקנו לשחק ביחד ולשמור כמו שצריך ,  וכשמפסיקים לעשות את כל הדברים האלה מתחילים להפסיד ".  טייריק אוואנס הוסיף : " אנחנו חייבים לשמור טוב יותר כדי לחזור לנצח .  בסוף נכנסנו למאבקים של אחד על אחד ושכחנו את הקבוצתיות ,  אבל אסור לנו להמשיך להשתמש בתירוץ של הצעירות ". 
כמו באולמות רבים ברחבי הליגה ,  גם לאוקלנד הגיעו כמה עשרות ישראלים על מנת לצפות בעמרי כספי ,  שאמר : " זה חשוב לי מאוד .  זה מביא לי גאווה וכבוד ,  ומשמח אותי לראות את דגל ישראל ביציעים .  אני תמיד משתדל לגשת ולהגיד שלום לכולם .  זה מצוין שאני זוכה להכרה כשחקן ישראלי ,  אבל אני רוצה שבעתיד יכירו אותי גם בזכות היכולות שלי ". 
עוד לפני המשחק החלש של כספי זכה הרוקי הישראלי למחמאות ממאמנו על רצף המשחקים הנהדר שלו השבוע . " הוא אחד השחקנים הכי יציבים שלנו ",  אמר ווסטפאל . " הסיבה לכך היא שהוא מסרב להכיר במגבלות שלו והוא עובד קשה מאוד כדי שלא יהיו לו מגבלות כלל .  אם הוא צריך לשפר משהו ,  הוא עובד עליו ,  ורואים את זה ". 

ארבע נקודות לכספי ,  הפסד חמישי ברציפות לקינגס
גולדן סטייט הנחילה לסקרמנטו הפסד חמישי ברציפות עם 108:101 ,  הקינגס הצעירים שוב שמטו יתרון של 18 נקודות

