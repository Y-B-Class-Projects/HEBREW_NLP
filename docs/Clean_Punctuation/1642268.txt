 " מוני הלווה כסף למכבי "
 המחברת ?  בכלל חובות של אנשים למוני .  במקום לרוץ לבנק ,  היית מקבל כסף ממוני ומחזיר לו אח"כ .  הקבוצה נוסעת לחו"ל ,  ב-99 אחוז ,  מוני שילם מכספו על כל האקסטרות .  שנים לא נדרשתי לחתום על חשבון החזר הוצאות שמוני הגיש .  אמי אשל ,  המנכ"ל במשך כשני עשורים ,  פותח תיבת פנדורה
אמי אשל הוא איש צללים .  אף שכיהן במשך כמעט שני עשורים כמנכ"ל מכבי תל אביב ,  החל מסוף שנות ה-80' ועד שהוחלף בידי צביקה שרף בקיץ 2007 ,  סירב בעקביות להתראיין .  שמו הוזכר בתקשורת לעיתים נדירות .  הוא שמר על פרטיותו בצורה כה אדוקה עד שלפני מספר שנים ,  עוד כאשר היה חלק מהמועדון ,  ביקש מעורך התוכנייה שמחלקת מכבי בכל משחק ביתי ביורוליג להסיר ממנה את תמונתו .
 כעת זה קורה .  אשל אומנם מסרב עדיין לדבר על נסיבות עזיבתו את המועדון ,  למרות שעל פי הידוע נטש עם בטן מלאה ,  אך כן מגלה מהו תוכן המחברת שנקשרה למוני פנאן ומצויה כעת בידי חוקרי מס הכנסה ,  כמו גם פרטים נוספים על דרך התנהלותה הכלכלית של הקבוצה .
 פנאן ,  כך עולה מדבריו של אשל ,  שימש למעשה כמעין מממן נוסף עבור מכבי . " ראיתי את הצילומים של המחברת שלו ,  שהתפרסמו בעיתונים .  אמרו שזה יומן העבודה שלו .  זה שטויות .  אלה לא חובות של מוני לאנשים ,  אלא חובות של אנשים למוני .  בחו"ל ,  מוני היה הבנק למטבע זר של השחקנים .  מה שראית במחברת מעיד על זה .  רואים שם של בן אדם ,  סכום כסף קטן ,  ואז מחיקות .  אלו אנשים שמוני הלווה להם כספים ,  והם החזירו לו אחר כך .
" שאלת אותי ממה הוא התפרנס אם הוא עבד במכבי בהתנדבות .  אמרתי לך שהוא התפרנס מהחלפת כספים ",  ממשיך אשל . " זה היה יותר נוח לכולם ,  וגם יותר זול .  במקום לרוץ לבנק ,  היית מקבל כסף ממוני ,  ומחזיר לו אחר כך .  אם לקחת ממנו 1,000 דולר ,  החזרת את אותו הסכום ,  בלי הפרש .  נכון שבסכומים האלה ,  השער הגבוה יותר של הבנק לא מביא להפרש משמעותי .  עוד עשרה דולר ,  פחות עשרה דולר .  אבל היה לכולם נוח לגשת למוני ,  כי היה לו מטבע זר בכיס כל הזמן ". 
- לשחקנים אין עליהם כסף מזומן ?  הם לא הסתובבו עם ארנקים ?  
" לא יודע .  אולי לא כולם ,  מטעמי נוחות .  אפילו אני ,  כשנסעתי עם הקבוצה לחו"ל  והייתי מצטרף כמעט לכל נסיעה ,  כי הייתי גם אחראי על הפרסום המגרש  כשהייתי צריך 500 יורו ,  1,000 יורו ,  אפילו אם סתם רציתי לקנות מעיל לאשתי ,  הייתי אומר לו :  מוני ,  תן לי כסף ,  ואחזיר לך .  אם תראה במחברת את השם שלי ,  אל תופתע .  זה בדיוק זה .  שמות של אנשים שהיו חייבים כסף למוני ,  לא אנשים שמוני היה חייב להם ".  
- ידענו שמוני הולך עם סכומי כסף גדולים בתיק שהיה צמוד אליו תמיד .  משם הגיע הכסף ?  
" כן .  אבל חשוב להדגיש שהכסף הזה לא היה כסף של מכבי .  זו טעות מחשידה ,  לחשוב שהכסף שהיה עליו זה בעצם 'הקופה הקטנה' המפורסמת .  למיטב ידיעתי ,  הכסף שמוני הלך איתו בתיק היה כסף פרטי שלו .  מהפרסומים מתברר שבפועל ,  כששחקן ביקש ממנו 1,000 דולר ,  הכסף הזה אולי הגיע מתוך ה-100,000 דולר שאותו שחקן נתן לו שבוע לפני כן ,  אבל בעיקרון ,  אם ראית את מוני נותן לשחקן 1,000 דולר במהלך נסיעה למשחק חוץ ,  אז זה היה כסף פרטי שמוני הלווה לשחקן .  כשהשחקן החזיר את הכסף ,  מוני מחק את השם שלו מהרשימה ". 
- ספר על הקופה הקטנה .
" אני לא יודע למה העיתונאים מתכוונים כשהם אומרים 'הקופה הקטנה של מוני' .  אבל כשנוסעים בחו"ל ,  אתה צריך כסף להוצאות שוטפות .  אתה נוסע בטקסי ,  מישהו צריך לשלם על זה .  ומישהו צריך לחלק טיפים למלצרים ששירתו את הקבוצה כמו שצריך .  או נגיד ,  פתאום קורה משהו ואתה צריך רופא .  או כאשר היינו נוסעים דרך ציריך ,  אז בשדה התעופה היינו צריכים לקנות גלידות לכל השחקנים מאיזה דוכן .  כן ,  בשביל זה צריך קופה קטנה .  אז בסדר ,  המיליונרים הגדולים אכלו ארטיק על חשבון מכבי .  הכסף הזה ,  בדרך כלל ,  הגיע ממוני .
" מוני הסתובב עם אלפי דולרים בתיק .  אבל זה כסף שלו .  אם להשתמש במונחים של בנקאי ,  נאמר ככה :  מוני הלווה למכבי כסף ,  מההון הפרטי שלו .  מוני לא הלך לבנק והוציא כסף מהחשבון של מכבי .  מוני הביא כסף שלו ,  ואחר כך קיבל אותו בחזרה ". 
לעיתים ,  מסביר אשל ,  נדרשה קופה בינונית ,  שלא נאמר גדולה .  בוודאי שלא קופה קטנה . " כשנמצאים כמה ימים בחו"ל ,  ובמחנה אימון זה יכול להיות עשרה ימים או שבועיים ,  בנסיעה כזאת מוציאים הרבה כסף .  מלונות ,  נניח ;  אפילו כשאני הייתי נוסע לחו"ל לבד ,  במסגרת התפקיד שלי כמנכ"ל ,  לישיבות מטעם היורוליג וכו' ,  ולא רציתי להפעיל את כרטיס האשראי שלי ולבקש החזר ,  הייתי הולך למוני ,  ולוקח ממנו כסף מזומן .  זה היה כאילו לקחתי כסף ממכבי .  הקבוצה נוסעת לחו"ל בערך 12 פעמים בשנה ,  אז אני לא אומר שבמאה אחוז ,  אבל ב-99 אחוז ,  מוני היה זה ששילם מכספו על כל האקסטרות ". 
סכומים גדולים ,  מסביר אשל ,  הוציא פנאן לצורך תשלום מזומן במלונות . " איך עובדת שיטת האירוח ביורוליג ?  כמנכ"ל ,  נסעתי להגרלות כדי לסגור מול המועדונים שמולם אנחנו משחקים את הסדר האירוח ההדדי .  השיטה ביורוליג היא שהקבוצה המארחת היא זו שמשלמת על אירוח היריבה ,  כביכול ,  ואז היריבה מחזירה לה במשחק הגומלין .  אחרי ההגרלות הייתי יושב עם נציגי היריבות ,  וסוגר מולן באופן פרטני כמה אנשים מגיעים ,  באיזו רמה אנחנו מארחים ,  ואז הקבוצה היריבה צריכה לארח אותו במלון ברמה זהה ,  ועם אותה כמות חדרים .
" איפה הבעיה ?  כשאתה מגריל קבוצה מול לובליאנה ,  שמגיעה לכאן עם בקושי 18 איש .  מה קורה אם מכבי נוסעת ללובליאנה עם 24 איש ?  מישהו צריך לשלם על ההפרש הזה .  18 חדרים ,  נגיד ,  זה מה שהם קיבלו כאן ,  וזה מה שהם מחויבים לספק לנו .  על השישה חדרים הנוספים מכבי צריכה לשלם בעצמה .  איך אתה משלם את ההפרש הזה ,  על עוד שישה חדרים ,  נניח ,  בפול בורד ,  למשך יומיים וחצי ?  לפעמים באשראי של החברה ,  ולפעמים במזומן .  כששילמנו במזומן ,  מוני היה משלם .  הדבר הזה לבד הוא עניין של כמה אלפי דולרים .  לכן מוני היה מסתובב בחו"ל עם הרבה כסף בכיס ". 
- האם מוני הגיש בקשות להחזרי הוצאות ?  
" שנים לא .  שנים לא נדרשתי לחתום על חשבון החזר הוצאות שמוני הגיש .  אולי רק בתקופה האחרונה ". 
- מה לגבי הטיסות ?  אנחנו יודעים שגורמים שלא קשורים בהכרח למועדון טסו כביכול בהנחה גדולה על חשבון מכבי ,  מכוח הסכם עם אל-על שאמור היה לשמש רק את אנשי הקבוצה .
" מי שאישר את הטיסות היה מוני או אני .  רק שמעון ,  מטעמי נוחות ,  היה מסדר את הטיסות לעצמו .  בנוגע לכל היתר ,  כמו שמשרד הנסיעות קיבל הנחיות ממני ,  הוא גם קיבל הנחיות ממוני .  תיאורטית ,  מוני יכול היה להגיד להם 'תטיסו את סבתא שלי במחלקה ראשונה' .  משם ,  החשבונות של משרד הנסיעות הגיעו ישירות לרואה החשבון ,  ציון נתן .  למעט מי שאני הטסתי ,  לא יכולתי לדעת את מי מוני מטיס על חשבון הקבוצה .  גם אם הוא החליט שהשכנה מלמעלה צריכה לטוס בחצי מחיר על חשבון הקבוצה ,  זה לא הגיע אליי ".  
- מה לגבי ציון נתן ?  
" היה במערכת מידור .  אני ,  כמנכ"ל ,  לא התעסקתי בכספים בכלל .  ציון לא ישב במשרד .  בהתחלה הוא ישב ברחוב יצחק שדה .  אחר כך ,  כשעברנו למשרדים ברחוב הירקון ,  הוא ישב במשרד נפרד ברחוב בן יהודה ,  ובשלב מסוים הוא עבר לדירה שכורה שמכבי לקחה לו מול הפלאפל ביד אליהו .  אף פעם לא ישבנו יחד באותו משרד .  הוא טיפל בכספים .  הקשר היחיד שלי עם כספים במכבי היה אישור הקופה הקטנה של המשרד ,  ואישור צ'קים עד 50,000 שקל .  אגב ,  למיטב ידיעתי ,  ציון לא היה מורשה חתימה ". 
- לפי הדיווחים האחרונים ,  נתן אמור לדבר על עבירות מס שביצע המועדון .  בתור מי שכיהן כמנכ"ל במשך כל כך הרבה זמן ,  יכול להיות שהתרחשו מתחת לאף של כולם דברים בלתי חוקיים ?  
" הכל יכול להיות .  בכל יום אתה פותח עיתון ורואה אנשים שנכנסו לבית סוהר כי הם העלימו הכנסות .  אני לא נתקלתי בדברים כאלה .  מעולם לא שמעתי שמכבי שילמה למישהו מתחת לשולחן ". 
- נתקלת באי-סדרים בתקופתך ?  
" בוא נגיד שהיו דברים שלא מצאו חן בעיני .  ומה שלא מצא חן בעיני ,  הלכתי ואמרתי .  לא בקטע של מוני .  על מוני לא ידעתי ,  מעבר לזה שהוא משתמש בתור סוג של בנק להחלפות מטבע ". 
- כגון ?  
" היו דברים ,  אבל אני לא רוצה לדבר עליהם .  זה לא קשור לטיסות ,  ולא לעניינים שקשורים למס הכנסה .  זה כל מה שאני מוכן לומר בנושא ". 
 *  תגובת מכבי תל אביב תובא לכשתושג .

" מוני הלווה כסף למכבי "
 המחברת ?  בכלל חובות של אנשים למוני .  במקום לרוץ לבנק ,  היית מקבל כסף ממוני ומחזיר לו אח"כ .  הקבוצה נוסעת לחו"ל ,  ב-99 אחוז ,  מוני שילם מכספו על כל האקסטרות .  שנים לא נדרשתי לחתום על חשבון החזר הוצאות שמוני הגיש .  אמי אשל ,  המנכ"ל במשך כשני עשורים ,  פותח תיבת פנדורה

