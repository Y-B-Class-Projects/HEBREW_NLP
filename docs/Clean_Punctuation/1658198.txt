פסח ,  מצה ,  אפוד :  אשכנזי סוגר חג בצפון
בצה"ל נערכים לקראת ליל הסדר .  ביעור החמץ נערך בבסיסים השונים ,  ובחדרי האוכל ממתינים 71 טונות של מצות ,  7 טונות של דג נסיכת הנילוס ו-13 אלף בקבוקי מיץ ענבים
על רקע המצב הביטחוני המתוח בדרום ,  בבסיסי צה"ל נערכו לקראת חג הפסח וליל הסדר .  לכבוד החג בוצעו ניקיונות מקיפים בכלל הבסיסים ,  במסגרתם הוכשרו המטבחים על ידי אנשי הרבנות הצבאית ,  שאף חילקה הגדות פסח לחיילים .  בין היתר דאגו לבצע בדיקות חמץ בבסיסים ,  בטנקים וכן בספינות של חיל הים ובמטוסי חיל האוויר .
 לקראת ליל הסדר סיפק מרכז מזון לבסיסים עשרות טונות של מזון ובהן 71 טון מצות ,  7 טון של דג נסיכת הנילוס ,  3 טון עוף ,  60 אלף יחידות של שניצל כשר לחג ,  וכן 13 אלף בקבוקי מיץ ענבים .  הרמטכ"ל גבי אשכנזי יעשה את ליל הסדר ביחד עם חיילי שיריון באחד המוצבים בגבול הצפון . 
" כבר מאתמול הטבחים במוצב עובדים במרץ על ארוחת החג ",  סיפר לוואלה !  חדשות רב סרן אלעד שושן ,  מפקד פלוגת החוד בגדוד 202 של הצנחנים ,  שיעשה את החג עם חייליו במוצב בחרמון .  הוא פירט על ההכנות לחג ואמר : " בשבוע שעבר ניקינו את המוצב במרץ .  אנשי הרבנות הגיעו להכשיר את המוצב ,  הכלים הוגעלו ,  וחיילים דתיים מהפלוגה יערכו את הסדר ויעבירו אותו באווירה משפחתית ונעימה ". 
לגבי יחסם של חיילי המוצב לעובדה שהם נאלצים לשמור בזמן הסדר ולסגור את החג בבסיס ,  אמר שושן : " למען האמת ,  לא היו מריבות על סדר השמירה בעת הארוחה כי הסדר מספיק ארוך כדי שאנשים גם ישמרו וגם יספיקו ליהנות מהחג .  החיילים מקבלים את סגירת החג במוצב בהבנה כי הם יודעים שזה התור שלהם להישאר ולשמור על מנת שהמשפחות בצפון יוכלו לחגוג את החג בשקט ובביטחון מלא .  כרגע באיזור המוצב יש שקט מתוח וגם בערב החג אנחנו נמצאים בכוננות ומוכנים לכל תרחיש ".  
לדברי רב סרן שושן ,  מנהג מציאת האפיקומן לא יפסח גם על המוצב בחרמון . " אנחנו מנסים לשמור על כל המנהגים וההלכות כולל האפיקומן ,  כשהפרס למי שיימצא הוא לצאת הביתה יום אחד מוקדם יותר מהשאר ".  
למי שחשש שחיילינו יאכלו מנות קרב בארוחת החג ,  מצפה הפתעה .  בזמן שעם ישראל יאביס עצמו בחרוסת ומצות ,  החיילים במוצב בחרמון ייהנו מתפריט מעט שונה מהרגיל .  למנה ראשונה יוגשו סלטי ירקות ,  קניידלעך ודגים .  למנה עיקרית יאכלו החיילים תפוחי אדמה אפויים ,  פרגיות ברוטב צ'ילי ,  ועוף עם ירקות מגולגלים .  לקינוח יזללו צנחנינו מלונים ואבטיחים .
 
פסח ,  מצה ,  אפוד :  אשכנזי סוגר חג בצפון
בצה"ל נערכים לקראת ליל הסדר .  ביעור החמץ נערך בבסיסים השונים ,  ובחדרי האוכל ממתינים 71 טונות של מצות ,  7 טונות של דג נסיכת הנילוס ו-13 אלף בקבוקי מיץ ענבים

