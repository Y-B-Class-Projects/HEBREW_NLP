מעצר מנהלי לצעיר ששיבח את טייטל
צעיר בן 21 הוכנס למעצר מנהלי ע"י השב"כ זאת לאחר שהביע תמיכה במעשיו של יעקב טייטל .  ככל הנראה בידי מערכת הביטחון מידע מודיעיני על כוונותיו האלימות
צעיר יהודי בן 21 הוכנס למעצר מנהלי על ידי שירות הביטחון הכללי מחשש ל"פגיעה בביטחון המדינה "  לאחר שנלקח הלילה מביתו בכפר תפוח שבשומרון - כך נודע לוואלה !  חדשות .  העצור ,  אפרים חנציס ,  הוא עולה חדש מארה"ב שהגיע לארץ במהלך חצי השנה האחרונה ומאז למד בישיבת 'מכון מאיר' בירושלים .  
לפני מספר שבועות הוצא כנגדו צו הרחקה על ידי אלוף פיקוד מרכז אבי מזרחי האוסר עליו להיכנס לשטחי יהודה ושומרון למשך חצי שנה .  על פי מקורבים לפרשה ,  הצו הוצא כנגד חנציס לאחר שהביע תמיכה במי שמכונה  " המחבל היהודי "  יעקב  ( ג'ק )  טייטל .  חנציס עצמו תואר על ידי מקורב כ'עולה חדש עם פה גדול' ,  אולם לאור מעצרו המנהלי נראה כי בידי מערכת הביטחון מידע קונקרטי לפיו חנציס מתכוון לבצע פעילות אלימה .
 הלילה פשטו כוחות של משטרה ושב"כ על מקום מגוריו הנוכחי של חנציס בכפר תפוח בעקבות מידע מודעיני שהתקבל על כוונותיו ומאז הוא נתון במעצר מנהלי מבלי שנפגש עם עורך דין .  יש לציין כי על פי החוק יכול השב"כ להחזיק אדם במעצר מנהלי למשך 48 שעות בטרם יובא לדיון בעניינו בפני נשיא בית משפט מחוזי .  
מדובר בצעד חריג המתבצע באישור שר הביטחון בלבד המתיר למערכת הביטחון להחזיק אדם ללא משפט לתקופה של עד חצי שנה .  בשנתיים האחרונות לא ננקט צעד זה כנגד יהודים .
 עורך דינו של חנסיס המייצג אותו מטעם ארגון 'חוננו' ,  נפתלי ורצברגר ,  אמר כי  " על אף שמדובר בשעות קריטיות ,  השב"כ העלים בן אדם ואיננו יודעים כלל היכן הוא מוחזק ".  
משירות הביטחון הכללי נמסר בתגובה : " אתמול נעצר אפרים חנציס למעצר מנהלי בצו שנחתם על ידי שר הביטחון על פי המלצת שירות הביטחון הכללי והועבר לכלא אשל בבאר שבע .  ביסוד ההמלצה מידע עדכני המצביע על סכנה ממשית הנשקפת ממנו לביטחון המדינה .  היום אמור הצו לעמוד לביקורת שיפוטית ". 

מעצר מנהלי לצעיר ששיבח את טייטל
צעיר בן 21 הוכנס למעצר מנהלי ע"י השב"כ זאת לאחר שהביע תמיכה במעשיו של יעקב טייטל .  ככל הנראה בידי מערכת הביטחון מידע מודיעיני על כוונותיו האלימות

