סערה בווארית לכבודה הבכירה
מה קורה כשסדנת G פאוור מתלבשת על ספינת הדגל של ב.מ.וו ,  ומלבישה אותה ככריש טורף מהאוקיינוס ?  המציאות עולה על הדמיון
בכירי ב.מ.וו שבעי רצון .  מצד אחד יש להם את חטיבה M שמייצרת עבורם ולמען הקהילה מפלצות אנרגיה מחוננות ,  ומצד שני באות סדנאות השיפורים וזורעות דרך הסמטה האחורית נוסחאות לרכבי על משודרגים טכנולוגית .  הפעם אנו פוגשים בסדנת G פאוור ,  והנקודה המעניינת לסקירה היא מערכת שיפורים שערכה הסדנה הגרמנית עבור הכבודה ולהלן התוצאה - ב.מ.וו 760 'סטורם' אדישן ,  סערה בלימוזינת פאר .  
הסדנה תגיש את החבילה השרירית לשתי הגרסאות ,  כלומר תהיה אפשרות שדרוג מורחבת גם לארוכת בסיס הגלגלים 760iL .  הטכנאים המיומנים של הסדנה ביצעו שלל תמורות במערכת ניהול המנוע ,  סעפות היניקה והפליטה ,  הפילטרים ,  וכמובן שלא שכחו לשפצר למכביר את צמד מגדשי-העל ,  כך שמעתה עולה יחס הגדישה מ-0.5 באר ל-0.9 באר .  
מנוע ה-6.0 ל' V12 של ה-760 תורם כדרך קבע מהיצרן כ-544 כ"ס לסרן האחורי .  אבל בשביל G פאוור זה גורנישט .  אי לזאת דחקה במכללי המנוע לסחוט מתריסר הצילינדרים כ-725 כ"ס ב-5,500 סל"ד ,  ושיפרה את נתון המומנט ל-101.4 קג"מ  ( 76 במקור )  .  העוצמה משודרת לגלגלים האחוריים דרך תיבת הילוכים אוטומטית בעלת שמונה יחסי העברה מתוגברת לעמידה בעומסים גדולים .  
למרות שה-760 טרם הסתערה על אספלט לצרכי בדיקה או מבחן ראשוני ,  G פאוור טוענת שהיא שביכולתה להגיע בקלילות ל-100 קמ"ש בתוך 4.2 שניות .  עוד בין תכונותיה הרבות לסחוף את המכונית ל-200 קמ"ש ב-11.9 שניות בלבד ,  וזאת היא עושה בדרך למהירות מרבית שעוברת את גבולות ה-345 קמ"ש !  טוב אם כך שמערכת המתלים הונמכה ב-30 מילימטרים והבודי קיט עמוס רכיבים אווירודינמיים כשחלקים ממנו עשויים קוולאר וסיבי פחמן .  
ה-G פאוור מיועדת בראש ובראשונה לארה"ב ,  שם מוצאת הסדנה את מרבית הנהגים המשוגעים כנראה .  היא תייצר את הב.מ.וו המשופרת במספרים מוגבלים מאוד ,  ככל הידוע פחות מ-12 יחידות .  עלותו של הקיט יחל ב-365 אלף יורו  ( כשני מיליון שקלים )  ל-760 הרגילה ,  ואילו ארוכת בסיס הגלגלים דורשת 10 אלפים יורו נוספים .  נהג פרטי אגב אינו כלול במחיר ,  אבל מי בכלל ייתן לו לתפוס את מושב הנהג עם סופה שכזו ? 

סערה בווארית לכבודה הבכירה
מה קורה כשסדנת G פאוור מתלבשת על ספינת הדגל של ב.מ.וו ,  ומלבישה אותה ככריש טורף מהאוקיינוס ?  המציאות עולה על הדמיון

