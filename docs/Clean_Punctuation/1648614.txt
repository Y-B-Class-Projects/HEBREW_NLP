ביניש :  איומים על שופטים מפוררים הדמוקרטיה
נשיאת בית המשפט העליון השתתפה באירוע לציון 5 שנים לרצח השופט עדי אזר והצהירה : " איום על שופטים וסיכון חייהם של שופטים כמוהם כהתפוררות המרקם הדמוקרטי והחברתי ".  שר המשפטים נאמן : " אין לשחרר רוצחי שופט לעולם ועד "
  ( צילום :  עוז מרון ,  עריכת וידאו :  דורון שטיין )  
" איום על שופטים וסיכון חייהם של שופטים כמוהם כהתפוררות המרקם הדמוקרטי והחברתי כולו ,  ועל כן המערכת שלנו עושה ותעשה כל שביכולתה ליתן לשופטים את ההגנה והביטחון הנדרשים ".  כך הצהירה הערב  ( שני )  נשיאת בית המשפט העליון דורית ביניש ,  בטקס בתל אביב לרגל חמש שנים להירצחו של השופט עדי אזר .
 במהלך האירוע ,  שיזמה לשכת עורכי הדין ,  אמרה ביניש כי השופט אזר  " נרצח רק בשל היותו שופט ורצח שופט הוא חציית הקווים האדומים במלחמתם של עבריינים במערכת אכיפת החוק ובמוסדות המשפט .  מאז צלחה המזימה הזדונית ,  יש בהפקת הלקחים הנדרשת כדי להצדיק גיוס כל מאמץ כדי להבטיח ששופטי ישראל יעשו את מלאכתם השיפוטית ללא חת וללא רתיעה .  מאז אותו אירוע חדרה לתודעתנו יותר ויותר ההבנה בדבר מידת הסיכון הפיזי אליו חשופים שופטי ישראל ". 
לדברי נשיאת בית המשפט העליון , " גורמי אכיפת החוק מצויים בעיצומו של המאבק בארגוני פשיעה ובמשפחות פשע .  שופטי ישראל אינם נרתעים מפני האיומים וימשיכו לשמור על עצמאותם ,  שהיא חיונית לדמוקרטיה הישראלית ומבטיחה את המשך ההגנה על שלטון החוק והמשפט .  חשוב לזכור כי עדי נבחר ,  אמנם ,  כקורבן אקראי ,  אולם מאז הירצחו אנו נדרשים להבין כי הרצח היה מעשה של טרור עברייני ". 
ביניש הדגישה , " כי הטרור העברייני מכוון להרתיע לא רק שופטים אלא גם אנשי תביעה ומשטרה .  אני מאמינה כי בידי החברה הישראלית ומערכות אכיפת החוק הכוחות והעוצמה הנדרשים לשם התמודדות עם איומים אלה והתגברות עליהם ". 
לדברי נשיאת בית המשפט העליון , " אי אפשר להתעלם מכך שבתקופה האחרונה אנו עדים גם לשרשרת של מעשי פגיעה במערכת המשפט ובשופטים שמקורה אינו בפשיעה המאורגנת ,  אלא במושגים של חברה שבה כל דאלים גבר .  הסכנות האורבות למערכות אכיפת החוק ובפרט למערכת בתי המשפט אינן באות לידי ביטוי רק בסכנות פיזיות מיידיות " " לא למותר להזכיר ",  הוסיפה ביניש , " כי זילות כלפי מערכות האכיפה והתבטאויות הפוגעות באמון הציבור בבתי המשפט עלולות גם הן לדרדר את המערכות החברתיות ;  ערעור האמון גורר הסתה וסופה של הסתה ידוע ומוכר .  בימים האחרונים מרבים להזכיר באמצעי התקשורת שורה של מעשים אלימים או פוגעניים שהופנו כלפי שופטים ורבים מבקשים לבחון אם המעשים קשורים זה לזה ,  בבחינת שרשרת שאינה מקרית ".  
" אי אפשר להתעלם מכך ",  הצהירה הנשיאה , " שקיימת התרת רסן מתמשכת והיא בוודאי מחלחלת בקרב הציבור ומוצאת לעצמה כר פורה להתפתח במקומות שונים .  השתלחות בלתי הוגנת כלפי בתי המשפט וכלפי שופטים באופן אישי ,  להבדיל מביקורת עניינית ;  אווירה חברתית בה הכל פרוץ ,  כאשר השופט צריך להיות חשוף לטענות פוגעניות ,  עלולה ליתן לגיטימציה ציבורית וחברתית לאלימות הפיזית כלפי השופטים .  אני מקווה כי ערב הנצחה חשוב זה ,  ישמש כתמרור אזהרה לכולם ". 
שר המשפטים יעקב נאמן אמר באירוע כי  " יש לקבוע בחוק שכל אדם הפוגע בלב לבה של מערכת המשפט ייענש מייד ובכל חומרת הדין ,  על מנת לוודא שההרתעה תהיה מלעשות כן מבעוד מועד ".  בדבריו קשר השר גם בין מקרה רצח השופט המנוח אזר ב-2004 ובין האלימות ההולכת וגוברת כלפי מערכת המשפט בתקופה האחרונה .
 נאמן הוסיף כי  " תפקידם של שופטים הוא קשה לאין שיעור מכיוון שהם אלה שחורצים את גורלם של נאשמים .  אנו נתקלים בתדירות גבוהה באיומים כלפי שופטים ופרקליטים ,  ובאחרונה ראינו דבר נורא ,  שאדם השליך נעל על נשיאת בית המשפט העליון .  הדבר בלתי מתקבל על הדעת ".  השר סיכם וקבע כי  " אין לשחרר רוצחי שופט לעולם ועד .  זאת דעתי ואני מקווה שנשיאים ושרי משפטים בעתיד יאמצו עיקרון זה ". 

ביניש :  איומים על שופטים מפוררים הדמוקרטיה
נשיאת בית המשפט העליון השתתפה באירוע לציון 5 שנים לרצח השופט עדי אזר והצהירה : " איום על שופטים וסיכון חייהם של שופטים כמוהם כהתפוררות המרקם הדמוקרטי והחברתי ".  שר המשפטים נאמן : " אין לשחרר רוצחי שופט לעולם ועד "
 
