הליגה האירופית :  ירדו בחשכת הליל
ליברפול הפסידה 1:0 לליל בפתיחת שמינית הגמר .  1:3 ליובנטוס על פולהאם ,  המבורג - אנדרלכט 1:3 ,  בנפיקה - מארסיי 1:1
הערב  ( חמישי )  נפתח שלב שמינית הגמר בליגה האירופית .  אחרי ניעור מקבוצות עלומות שם מליגות נידחות ולמרות זלזול מוצדק לעתים קרובות במפעל הקבוצות השני של אופ"א ,  שלבי ההכרעה המאוחרים יותר החלו לבשר על משחקים מרתקים על הנייר ,  והיום התקיימו לא מעט כאלו .
 ליברפול ויובנטוס הגדולות רוצות מאוד לזכות השנה לפחות בתואר הזה והיום הן ניסו לעשות עוד צעד קטן בדרך למטרה .  האנגלים כשלו במשחק החוץ בליל והפסידו 1:0 לקבוצה הצרפתית המוכשרת ,  בעוד הגברת הזקנה ניצחה 1:3 את פולהאם .  המבורג ,  שבמגרשה ייערך הגמר של המפעל במאי ,  ניצחה 1:3 את אנדרלכט ,  בעוד שגרמנית אחרת ,  וולפסבורג ,  השיגה 1:1 מצוין מבחינתה בקאזאן .  בנפיקה ומארסיי נפרדו ב-1:1 .
 הקבוצה חסרת היציבות של קיקה סאנצ'ז פלורס רצתה להשיג מקדמה לקראת הגומלין ,  אבל לא הצליחה לכבוש את השער ה-350 שלה באירופה מול 10 לוחמים בירוק-לבן .  ספורטינג ליסבון ,  שהגיעה למשחק כשהיא בכושר הבקעה מצוין ,  נאלצה להתגונן במרבית הדקות ,  במיוחד לאחר שאיבדה בצהוב שני את המגן לאנדרו גרימי בדקה ה-31 .  דייגו פורלאן ניסה במחצית הראשונה ,  קון אגוארו בחן את רוי פטריסיו במחצית השנייה וגם אדוארדו סאלביו הצעיר נזרק למערכה ,  אך כלום לא הועיל לאתלטיקו מדריד הערב .  ספורטינג ,  משורותיה הורחק גם טונל בדקות הסיום ,  תוכל לסגור עניין בז'וזה אלבלדה .
 עם מוטיבציה אדירה להתקדם במפעל ולהגיע לגמר שייערך במגרשם הביתי ,  עלו הערב שחקני המבורג בכוונה לסגור את הסיפור מול הבלגים כבר במשחק הראשון .  זה התחיל טוב מבחינתם ,  כששחקן אחד של אנדרלכט בעט על חברו וכך נותר יוריס מתאייסן לבד ברחבה וכבש את הראשון בדקה ה-23 .  17 דקות חלפו וכבר 0:2 ,  כשהפעם שני הולנדים אחרים מעורבים במהלך .  אלג'רו אלייה מצא בקצה השמאלי של תיבת החמש את רוד ואן ניסטלרוי והחלוץ ירה מזווית קשה לקורה ופנימה .  
בתוספת הזמן של המחצית קילקל מעט ג'ונתן לגר את החגיגה המקומית ,  כשסובב באומנות כדור חופשי נהדר מ-30 מטרים לרשת של פרנק רוסט .  שער החוץ החשוב של אנדרלכט הלחיץ את המבורג ,  אבל בדקה ה-76 הרגיע הקפטן דויד יארולים עם בעיטה יפה מהאוויר אל הרשת של סילביו פרוטו .
 אחרי ההדחה הצורבת מליגת האלופות והיציאה מהתחרות על התארים המקומיים ,  בליברפול הקפידו לומר בשבועות האחרונים ש"מועדון כמו שלנו חייב לזכות בתואר בכל עונה "  והכוונה ברורה - הליגה האירופית .  אבל עם כל הכבוד לכוונות של האדומים ,  הם נראים לא טוב כבר עונה שלמה וגם הערב לא הבריקו בסטאד מטרופול .  אפילו ישיבת החירום של רפא בניטז לא עזרה .
 ליל ,  על גלי ההתלהבות מהקהל ,  ניסתה לתקוף בפתיחה ,  אך ככל שחלף הזמן ליברפול הייתה מסוכנת הרבה יותר .  למזלה של ליל ,  מיקאל לאנדרו הציג יכולת טובה בין הקורות ומנע שערים מריאן באבל ופרננדו טורס במחצית הראשונה .  בצד השני ,  אדן הזארד המוכשר עשה לעצמו שירות בדרך למעבר לקבוצה גדולה יותר ,  ובדקה ה-84 כדור חופשי שלו הרחק מצד שמאל הטעה את כולם וחדר פנימה .  ליל משיגה יתרון מינמילי לקראת הגומלין ,  על ליברפול נאמר כבר הכל העונה .
 למרות כל השמות הגדולים במפעל ,  רובין קאזאן מכוונת לזכייה בגביע ורואה בעצמה מועמדת ראויה ואמיתית .  אחרי שתי אליפויות רצופות ,  ניצחון גדול על ברצלונה בקמפ נואו בליגת האלופות וזכייה בסופר קאפ הרוסי בסוף השבוע האחרון ,  קורבן ברדייב ושחקניו קיוו להמשיך במומנטום גם מול האלופה הגרמנית .  
וולפסבורג ,  ללא אנדראה ברצאלי וגראפיט ,  התקשתה בפתיחה להתאקלם למשטח הנורא ,  בדיוק כמו הפועל תל אביב בשלב הקודם ,  ובדקה ה-29 נאלצה להוציא את הכדור מהרשת .  כריסטיאן אנסלדי הנפלא הגביה ,  חסן קבזה נגח פעם אחת והאקוואדורי כריסטיאן נובואה המשיך בראשו פנימה משלושה מטרים .  לשמחתה של האורחת ,  יש לה בסגל שחקנים שמסוגלים להוציא יש מאין ,  ואחד כזה הוא זבזדאן מיסימוביץ' ,  שנעצר פעמיים בקורות ובדקה ה-67 שלח כדור מסובב מ-16 מטרים ישר לחיבורים של סרגיי ריז'יקוב .  תוצאה מצוינת עבור הגרמנים .
 שתי אלופות אירופה לשעבר שמנסות להתרומם מחדש ולחוות הצלחה יבשתית ,  התגוששו בליסבון וסיפקו לא מעט דרמה .  בנפיקה שלוהטת בליגה הפורטוגלית ,  הפעילה לחץ לכיוון שערו של סטיב מנדאנדה ,  אך סבלה מחוסר דיוק של אוסקר קרדוסו ופאבלו איימאר .  בצד השני היה זה הקפטן ממאדו ניאנג שאיים על השער ,  ובדקה ה-62 נגיחה שלו נהדפה פעם אחת על ידי ז'וליו סזאר ,  שנדרש לזינוק גדול נוסף כדי למנוע מהכדור לעבור את הקו .  מארסיי ,  כמו בורדו וליון בליגת האלופות ,  הראתה שהקבוצות הצרפתיות שידרגו את הצד הטקטי במשחק שלהן ,  אך השמטה איומה של מנאדנדה בדקה ה-76 איפשרה למקסי פריירה לכבוש עבור המארחת .  אלא שבדקה ה-90 נגח לרשת המחליף חאתם בן ארפה וסידר תוצאה מצוינת לצרפתים .
 שתי קבוצות שנטלו חלק בליגת האלופות בשנים האחרונות ,  נפגשו במסטאייה לקרב איתנים שהתחמם מהר מאוד .  ורדר ברמן ,  שנמצאת בעיצומה של עונה מאכזבת בליגה בניגוד לוולנסיה שעשויה לשוב ולסיים בין ארבע הראשונות בספרד ,  הצליחה להשיג את שער החוץ הכל כך יקר מבחינתה כבר בדקה ה-24 ,  אחרי נגיעת יד ברחבה .  טורסטן פרינגס הוותיק בעט את הפנדל פנימה ,  ונתן לכתומים של ברמן מקדמה מצוינת לגומלין ,  כשטים ויזה שומר על התוצאה עם עצירות גדולות .  בדקה ה-55 איבדה ולנסיה את אבר באנגה באדום ,  אבל דווקא שתי דקות לאחר מכן הגיע השיוויון כשחואן מאטה דחק מקרוב אחרי ערבוביה ברחבה .
 אחת המועמדות הבכירות לזכייה במפעל עשתה חצי עבודה מול יריבתה הלונדונית .  רוי הודג'סון אמנם מכיר מצוין את הכדורגל האיטלקי ,  אך הבדלי הרמות ניכרו למן הפתיחה .  כבר בדקה התשיעית קרן של דייגו מצאה את הראש של ניקולה לגרוטלייה ,  והבלם נגח לקרקע ופנימה משמונה מטרים .  בדקה ה-25 הגיע רגע נדיר עבור אוהדי יובנטוס .  המגן הצרפתי ג'ונתן זבינה קיבל כדור בצד ימין ,  חלף על פני שני שחקנים ומ-20 מטרים שיחרר בעיטה חזקה ומדויקת לקורה ופנימה .  שער ראשון לזבינה במדי הגברת הזקנה אחרי שש שנים .  דיקסון אטוהו עוד צימק עבור פולהאם עם בעיטה שפגעה בשחקן מקומי בדקה ה-36 ,  אבל דויד טרזגה לקח ריבאונד של עצמו אחרי בעיטה ראשונה לקורה וקבע 1:3 בתוספת הזמן של המחצית .
 עם אווירה לוהטת ,  שחקנים שהוכיחו עצמם בניצחון הכפול על רומא וג'יבריל סיסה אחד שלא מפסיק לכבוש ,  פנאתינייקוס חשבה שמצפה לה ניצחון ביתי קל מול סטנדרד ליאז' שעוברת עונה לא פשוטה בכלל ,  אך טעתה בגדול .  רמי גרשון ,  שחקן הנבחרת הצעירה של ישראל ,  פתח כמגן שמאלי בהגנת הבלגים ,  השלים משחק מלא ובדקה השמינית ראה את דיומרסי אמבוקאני מגביה משמאל ואקסל ויטסל מתרומם מעל פיליפוס דרלאס ונוגח לרשת .  בדקה ה-16 הגיע השני ,  כשמילאן יובאנוביץ' ניצל יציאה אומללה של מריו גלינוביץ' וגילגל פנימה .  פאו הצליחה לצמק בדקה ה-48 ,  כשגיורגוס קראגוניס הגביה כדור חופשי והמגן לוקאס וינטרה כבש בנגיחה .  בדקה ה-74 נכבש השלישי של סטנדרד ,  כשאיגור דה קמארגו נשלח למתפרצת ולא התקשה להרשית לבדו מול גלינוביץ' .
 
הליגה האירופית :  ירדו בחשכת הליל
ליברפול הפסידה 1:0 לליל בפתיחת שמינית הגמר .  1:3 ליובנטוס על פולהאם ,  המבורג - אנדרלכט 1:3 ,  בנפיקה - מארסיי 1:1

