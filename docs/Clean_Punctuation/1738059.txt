 " רשת פוקס מקדמת עמדות הרסניות "
 רשת הטלוויזיה האמריקאית פוקס מובילה קו עקבי נגד מדיניות ממשל אובמה  ?  בצעד מפתיע יצא הנשיא נגד הרשת ובעליה ,  איל התקשורת רופרט מרדוק ,  ורמז כי הביקורת נובעת ממניעים עסקיים
 >  >  חודש לפני הבחירות לקונגרס ,  על רקע סימנים הולכים ומתגברים לתבוסה של מפלגת השלטון הדמוקרטית ,  בחר נשיא ארה"ב ברק אובמה להטיח האשמות חריפות באחד המבקרים הגדולים ביותר שלו - ערוץ החדשות פוקס ניוז .  מאחורי הביקורת ניטש מאבק מר בין הימין האמריקאי ,  המגובה באילי הון כמו האחים קוץ' ורופרט מרדוק ,  מיליארדר אוסטרלי שחברת המדיה שלו ניוז קורפ שולטת בצמתים רבים בתקשורת האמריקאית והעולמית ,  לבין הנשיא .  אובמה רמז בראיון למגזין  " רולינג סטון "  כי הביקורת העקבית שמטיחה רשת פוקס במדיניות הממשל נובעת מהאינטרסים הפרטיים של מרדוק ,  ואמר כי עמדות הרשת הן הרסניות לארה"ב . " כנשיא נשבעתי להגן על החוקה ,  וחלק מהחוקה הוא עיתונות חופשית .  יש לנו מסורת בארץ זו של עיתונות שלעתים היא דעתנית .  תור הזהב של העיתונות האובייקטיבית נמשך תקופה קצרה בהיסטוריה שלנו .  לפני כן היו אנשים כמו  ( רנדולף )  הרסט ,  שהשתמשו בעיתוניהם באופן מכוון ביותר כדי לקדם את עמדותיהם .  אני חושב שפוקס היא חלק מהמסורת הזו - חלק ממסורת שיש לה עמדה ברורה ובלתי ניתנת להכחשה .  זו עמדה שאיני מסכים עמה .  זו עמדה שאני סבור שבסופו של דבר היא הרסנית לצמיחה ארוכת הטווח של ארץ זו ,  שיש בה מעמד בינוני אנרגטי ותחרותי ביחס לעולם .  ואולם כישות כלכלית ,  לפוקס היתה הצלחה אדירה .  ואני סבור שאם תשאל את מר מרדוק מה המטרה מספר אחת שלו ,  התשובה היא שפוקס תצליח ",  אמר אובמה .  הראיון הנרחב ,  שרשת פוקס בחרה שלא להגיב לו ,  עסק בצדדים רבים של מדיניות הממשל ,  ההחלטה לפטר את הגנרל מקריסטל ,  הבחירות הקרובות ואף ברשימת השירים שיש לאובמה באייפוד שלו  ( 2,000 שירים ,  בהם שירים של בוב דילן ,  ג'יי-זי ,  ליל ויין ,  רולינג סטונס ומיילס דיוויס )  .  אובמה מתח ביקורת על חוסר ההתלהבות של המצביעים הדמוקרטים ,  ודיבר על האיום הכלכלי על המעמד הבינוני של ארה"ב . " אנשים יושבים בחיבוק ידיים ומתלוננים ,  וזה חוסר אחריות ..  .  אנשים חייבים להתנער מהאדישות ".  לא היתה זו הפעם הראשונה שאובמה מתייחס לפוקס ניוז באופן שלילי ,  גם אם עקיף .  ביוני 2009 אמר אובמה : " יש תחנת טלוויזיה אחת שמוקדשת כולה להתקפת הממשל שלי ".  באוקטובר 2009 אמר נציג הבית הלבן כי  " הבית הלבן מתייחס לפוקס כמו שהוא מתייחס ליריב ".  לבחור את המנצח שורשי תמיכת פוקס בימין הרפובליקאי אינם דווקא בדעותיו השמרניות של מרדוק .  במהלך קריירה ארוכה של התערבות בפוליטיקה ,  תמכו אמצעי התקשורת שבבעלותו בשני צדי הקשת הפוליטית .  ב-2009 ,  לאחר 12 שנות תמיכה רצופות במפלגת הלייבור ,  עבר  " סאן "  לתמוך בשמרנים .  הדבר לא נבע משינוי עמדותיו הפוליטיות של בעליו ,  כך נדמה ,  אלא מנטייה ללכת בעקבות המנצח .  הגמישות הפוליטית של מרדוק מדהימה למדי .  בשנות ה-90 היו אמצעי התקשורת שבידו מנגחים בצורה אכזרית את הנשיא קלינטון ובעיקר את אשתו ,  הילרי .  ב-2006 שינה מרדוק את נטיית לבו ואף השתתף בגיוס כספים עבור המרוץ שלה לנשיאות .  יתר על כן ,  לפני הבחירות לנשיאות בארה"ב תמך מרדוק ,  בין היתר באמצעות  " ניו יורק פוסט ",  במועמד ברק אובמה .  במאי 2008 ,  כשאובמה התמודד בפריימריס של המפלגה הדמוקרטית ,  שיבח אותו מרדוק כ"אדם אינטליגנטי להפליא עם רקורד נפלא בהרווארד ".   " ניו יורק פוסט "  התמלא בשערים שבהם תואר אובמה ככוכב רוק .  ואולם בסתיו אותה השנה פנה רוג'ר איילס ,  נשיא פוקס ניוז ,  לבוס שלו מרדוק ,  והתלונן כי שמע שהעיתון  " ניו יורק פוסט ",  גם הוא של מרדוק ,  שוקל לתמוך באובמה .  הוא אמר גם כי הוא קרא קטע מספר שפורסם במגזין  " ואניטי פייר ",  שבו נטען כי הנטייה הפוליטית-ימנית של פוקס ניוז מביכה את מרדוק לעתים .  איילס איים להתפטר ,  אמר מקורב .  תחת זאת ,  הציע לו מרדוק חוזה חדש ומפתה יותר .  ב-2009 קיבל איילס 23 מיליון דולר במשכורות ,  בונוסים והטבות - יותר ממרדוק עצמו ;  וה"ניו יורק פוסט "  תמך בג'ון מקיין .  הכיסוי השלילי שפוקס ניוז ,  בהובלת איילס ,  העניק לאובמה ,  עלה לו ביוקר .  באוקטובר 2008 אמר אובמה ל"ניו יורק טיימס "  כי  " אפקט פוקס "  עלה לו ב-2%-3% תמיכה בסקרים .  מאז הבחירות ,  איילס וצוות המגישים השמרנים שלו - בהם גלן בק ,  ביל או'ריילי ושון האניטי - רוכבים על גל חוסר שביעות הרצון הציבורי מהכלכלה ומאי הצלחת הנשיא להקטין את האבטלה .  אין להסיק מסיפור זה שאיילס הוא המנוע הפוליטי של מרדוק .  עורכים וכתבים שעבדו ב"ניו יורק פוסט "  סיפרו ל"ניו יורק טיימס "  על מקרים רבים שבהם דרש מרדוק לשנות מאמרים שלא תאמו את דעותיו .  לדבריהם ,  רק נושא אחד עניין אותו - פוליטיקה . " הוא משפיע על הכיסוי הפוליטי ב'ניו יורק פוסט' בדרך הישירה ביותר ",  אמר מייקל וולף ,  מחבר ספר על מרדוק . " הוא מדבר איתם בטלפון כל הזמן ואומר להם מה הם צריכים לעשות .  תפקיד העיתונים הללו הוא לנחש מה הוא רוצה ".  אינטרסים כלכליים של מיליארדרים במהלך השנים אמרו כמה מעוזריו ,  שכמובן ביקשו לדבר בעילום שם ,  שהגמישות האידיאולוגית שלו היא לא יותר מברית של נוחות עם הצד המנצח - כך נכתב ב"ניו יורק טיימס ".  דעה זו מקבלת חיזוק מהעובדה שנצחון אובמה בבחירות עורר את זעמו של מרדוק על איילס ,  שגרם לו לבחור בצד המפסיד .  אחרים אמרו שמרדוק פשוט מבקש להיענות לרחשי לבם של הקוראים והצופים שלו .  כך טבעה פוקס את המושג  " ועדות המוות "  כדי להפיץ שמועות לפיהן ממשל אובמה יקים ועדות שיחליטו בנושא המתות חסד של חולים ,  במאמץ לקעקע את הרפורמה במערכת הבריאות ;  והצליחה לשכנע אמריקאים רבים שאובמה הוא מוסלמי ואינו יליד ארה"ב .  מה האינטרס הנוכחי של מרדוק ,  במסע שבו הוא חותר תחת כל מהלך של אובמה באמצעות הרשת שלו ?  מרדוק הוא הבעלים של אימפריית המדיה הצומחת ביותר בעולם - ניוז קורפ .  בארה"ב הוא הבעלים של דיירקטי.וי ,  רשת הלוויינים הגדולה ביותר .  הוא גם בעל המספר הגדול ביותר של תחנות טלוויזיה בארה"ב .  באסיה הוא הבעלים של רשת הלוויינים סטאר .  בבריטניה הוא השלים בשבוע שעבר את שליטתו בבריטיש סקיי - רשת הלוויינים הגדולה בממלכה המאוחדת .  מרדוק הוא הבעלים של מאות עיתונים ומגזינים בעולם ,  בהם  " טיימס "  הלונדוני ו"וול סטריט ג'ורנל "  האמריקאי ,  והצהובונים  " סאן "  ו"ניו יורק פוסט ".  ערוצי כבלים ,  אולפני הפקה לטלוויזיה ואולפן הסרטים  " פוקס המאה ה-20 "  ההיסטורי שייכים לו ,  בנוסף להוצאות ספרים וחברות פרסום .  מרדוק הוא אחד המממנים הבולטים של תנועת מסיבת התה ,  עם האחים דיוויד וצ'רלס קוץ' .  לכאורה ,  תנועה עממית זו העלתה על נס את מעמד הפועלים האמריקאי ,  שנפגע קשות במשבר .  בפועל ,  לא קשה לראות מהו סדר היום הפוליטי והכלכלי של מרדוק ,  כפי שעולה מדברים שנשא לאחרונה במפגש של תעשיינים עם עיתונאים - הוא הדגיש את התנגדותו להעלאות המסים של אובמה ,  שמכוונות לכיסי מיליארדרים כמוהו .  הוא כינה  " ועדה להענשת עסקים "  את הוועדה שדנה בוושינגטון בהחמרת הרגולציה ,  והאשים את אובמה בשחיתות בגלל התמקדותו בנושאים לא חשובים .  על מרדוק והאחים קוץ' כתב פרשן  " ניו יורק טיימס ",  פרנק ריץ' : " שלושת המיליארדרים הם ההתגלמות האחרונה של 'היד הנעלמה' :  הברונים התאגידיים שמימנו את הימין הקיצוני ,  ונאבקו בשנות ה-30 ב"סוציאליזם "  של פרנקלין רוזוולט - שהתגלם למשל בהקמת הביטוח הלאומי - כמו שפוקס ניוז נאבקת ב"סוציאליזם "  של אובמה ".  ניוז קורפ צמחה בשנים האחרונות גם על רקע האטה בתחום המדיה והפרסום .  הכנסותיה בשנה שהסתיימה ביוני 2010 גדלו ב-7.7% ל-32.78 מיליארד דולר ;  הרווח היה 2.5 מיליארד דולר ,  לעומת הפסד בשנה הקודמת ונסיגה משמעותית מרווח של 5.4 מיליארד דולר ב-2008 .  רוב תחומי הפעילות של החברה צמחו בשנה האחרונה ,  ותחום ערוצי הכבלים הצטיין במיוחד עם עלייה של כמעט 40% בהכנסות .  הכנסות פוקס ניוז גדלו ב-23% בזכות צמיחה בהכנסות מפרסום .  בין הכישלונות הבולטים של ניוז קורפ בשנה האחרונה היתה ההחלטה לסגור את אתר  " טיימס "  לגולשים בתשלום .  בעקבות זאת איבד האתר את רוב גולשיו ומפרסמיו .  למרות זאת ,  למרדוק יש אחיזת ברזל על ענף התקשורת בבריטניה - בעקבות רכישת השליטה בבריטיש סקיי ,  במהלך שגרם לשר העסקים וינס כייבל להכריז שהרכישה מנוגדת לאינטרס הציבורי . " פיינשל טיימס "  הכביר וכתב כי ניוז קורפ  " עלולה להשתלט על שוק התקשורת ,  לחסום את המתחרים ולמנוע דיון חופשי ומגוון ".  הפרשנים מגיבים לראיון של אובמה"פוקס עושה דמוניזציה ויוצרת פילוג בעם"אריאנה הפינגטון ,  עורכת  " הפינגטון פוסט ":   " מה שהרסני הוא שפוקס עושה דמוניזציה לחלק מהאוכלוסייה :  מוסלמים ומהגרים .  הם מסיתים אותנו זה נגד זה .  זה דבר מסוכן מאוד בתקופה כלכלית כל כך קשה .  בשנות ה-30 גירשנו אמריקאים ממוצא היספני  ( בשל הגירה לא חוקית )  .  צריך לתעל זעם באופן קונסטרוקטיבי ולא לפלג ולעשות דמוניזציה לאנשים ".   " אובמה מתנשא בלתי נסבל"ג'יימס טרנטו ,  פרשן  " וול סטריט ג'ורנל "   ( עיתון שבבעלות רופרט מרדוק )  : " הראיון חושף אחד מפגמי האופי החמורים של אובמה :  הגישה המתנשאת הבלתי נסבלת .  הוא משוכנע שהוא תמיד צודק וסובל מדחף ליידע את כולם שהוא צודק .  אנו גאים לעבוד בעבור ניוז קורפ ,  שהיא בעלת הרשת היחידה  ( פוקס )  שממלאת באופן עקבי את תפקיד העיתונות הביקורתית ".   " הבכיין הנשיאותי זקוק לפוקס כשעיר לעזאזל"דייל באס ,  פרשן ברנד צ'אנל : " אובמה לא אמר בדיוק איזו עמדה שמייצגת פוקס היא הרסנית .  הוא זרק בשר אדום לתומכיו הליברליים ,  בתקווה לסחוף אותם לקלפיות ב-2 בנובמבר  ( בבחירות לקונגרס )  .  בכירי פוקס מפרשים את ביקורתם על מדיניותו כאחת הסיבות לגידול ברייטינג ,  בעוד שערוצים מתחרים עם נטיות שמאלניות כמו cnbc ממשיכים להידרדר ".   " הוא כל כך מנותק מהעם האמריקאי"המנחים הבכירים של רשת פוקס ניוז :  ביל אוריילי : " איך בדיוק פוגעת רשת הטלוויזיה פוקס ניוז במעמד הבינוני האמריקאי ?  הנשיא אובמה ביקר את פוקס ניוז בגלל שמחצית מהפרשנים שלה חולקים על הדעות שלו ,  בעוד שרשתות טלוויזיה אחרות עדיין אוהבות אותו ".  שון האניטי : " אובמה כל כך מנותק מהעם האמריקאי .  לאיש הזה יש עור דק ".  פוקס ניוז היא זרוע התקשורת של הרפובליקאים אתר think progress : " אובמה צודק .  רשת הטלוויזיה פוקס ניוז היא זרוע התקשורת של המפלגה הרפובליקאית ,  ויש לה היסטוריה ארוכה של קידום האג'נדה הרפובליקאית והתנגדות לעמדות כלכליות שלדברי כלכלנים יעודדו צמיחה .  דמויות ברשת מציגות את עמדות הרפובליקאים בנושא מס .  שרה פיילין ייעצה לכריסטין אודונל לדבר לעם באמצעות פוקס ניוז ".  פוקס מטורפים - אובמה צריך להתעלות מעליהם גארי סטיין ,  פרשן  " פלורידה סאן-סנטינל ":   " האנשים שעובדים ברשת פוקס הם חבורת מטורפים .  ואולם אובמה ,  כנשיא ארה"ב ,  צריך להתעלות מעליהם ,  ואפילו לא להגיב .  למרות זאת ,  נראה שהוא מבסס כל מהלך על מה שהוא חושב שפוקס תגיד .  מוטב שיצפה בטלוויזיה ב"לרקוד עם כוכבים "  במקום בפוקס .  מוטב שיוודא שמדיניותו אינה הרסנית לצמיחת הכלכלה ".  

" רשת פוקס מקדמת עמדות הרסניות "
 רשת הטלוויזיה האמריקאית פוקס מובילה קו עקבי נגד מדיניות ממשל אובמה  ?  בצעד מפתיע יצא הנשיא נגד הרשת ובעליה ,  איל התקשורת רופרט מרדוק ,  ורמז כי הביקורת נובעת ממניעים עסקיים

