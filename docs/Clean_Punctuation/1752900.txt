לסגור את הבונדס ,  ובהקדם 
ארגון הבונדס
 >  >  איני מכיר את איזי תפוחי ,  אבל ממה שקראתי עליו ,  אני מבין שמדובר באיש עסקים רציני .  התקשורת גם יודעת לספר כי הוא עומד לקבל על עצמו את תפקיד נשיא הבונדס בארה"ב ,  ולפני שהוא מחליט לקחת על עצמו את המשימה הזו ,  אני מציע לו שיוותר על ההצעה .  אני מניח שמדובר באדם אמיד ,  שהמשכורת אינה המניע להחלטתו .  אפשר להניח שהוא ציוני טוב ,  ושהוא רואה בכך סוג של שליחות לאומית .  אם זה המניע ,  יש לו סיבה טובה לחפש משהו אחר .  את הבונדס צריך לסגור לאלתר ולחסוך בכך לא מעט מיליוני דולרים לקופת האוצר .  זהו רעיון טוב למדינה ענייה ומנודה ,  שאיש כמעט לא היה מוכן להלוות לה כסף בשנות ה-50 ,  אך זהו רעיון יקר ,  מיותר ומסואב במאה ה-21 .  מדובר בהמצאה של דוד בן גוריון .  הוא פנה ליהודי אמריקה ,  ואחר כך ליהודי העולם ,  והציע להם לרכוש אג"ח של ישראל ,  שייפדו לאחר כמה שנים ,  ובכך להעניק לישראל הלוואה בתנאים סבירים ,  במצב שבו בנקים מסחריים סירבו להלוות או ביקשו ביטחונות בלתי אפשריים ,  או תבעו ריבית גבוהה מאוד ,  שנבעה מן הסיכון .  היהודים נענו .  כך יכלו גם לתרום לישראל וגם לקבל את כספם בחזרה .  הארגון נהפך לסיפור הצלחה ,  הזמין פוליטיקאים ישראלים להרצות בפני רוכשי האג"ח והעניק להם שהות מפנקת בחו"ל .  חלק מן הקונים חזרו ורכשו אג"ח לאחר שפדו את הגל הראשון שלהם .  אחרים תרמו את הכסף למגבית ,  וחלק ניכר פשוט פדה את הכסף ושמח על כך שכספו הוחזר ,  עם ריבית נכבדת .  ואולם אט-אט נוצר מצב חדש .  ישראל נהפכה לסיפור הצלחה כלכלי ,  היא לא נתקלה בקשיים לקבל הלוואות ,  וחלק מהבנקים העניקו לה הלוואות בריבית נמוכה מזו שהעניק מפעל הבונדס .  היה כבר צורך לסגור את הבונדס לפני יותר מ-20 שנה ,  אבל זה כבר היה בלתי אפשרי :  יש בו כבר הרבה מאוד עובדים טובים ומסורים ;  השרים והח"כים אינם מוכנים לוותר בקלות על ההזמנות הנוחות למקומות שונים בעולם ,  כדי להאדיר את שם ישראל ולמכור סחורה חמה כל כך :  אג"ח של מדינה מבוססת כלכלית ,  בריבית גבוהה .  יש גם מי שנושאים בלבם חלום ליהפך לנשיא הבונדס .  זו קבוצה לא קטנה של חולמים ,  ואלה מצטרפים תמיד למצדיקי הארגון .  מלבדם יש מאות מתנדבים בעולם ,  ובעיקר בארה"ב ,  שנהפכו למנהיגים בקהילותיהם כתוצאה מהיותם נושאי תפקידים חשובים בארגון .  הם עורכים ארוחות ערב ,  מתחככים במנהיגי ישראל והעולם ,  ו"עוזרים לישראל ".  אז מדוע שיוותרו על הזדמנות שכזו ?  ומי נותר ?  האוצר .  אם שר האוצר אמיץ יותר ,  הוא מודה בכך בפומבי .  אם הוא אמיץ פחות ,  הוא מודה בכך בשיחות סגורות .  פקידי האוצר המושמצים אומרים זאת כבר עשרות שנים :  ישראל משלמת מתקציבה עשרות מיליוני דולרים כדי לממן את המנגנון הגדול של הארגון ,  והיא משלמת הון רב כדי לממן את הריבית הגבוהה מדי של אג"ח ,  שאותן מוכרים העסקנים הישראלים ברוב התלהבותם ,  לאנשים שלרובם ככולם אין שום קשר עם ישראל ,  והם פשוט תופסים עלינו טרמפ .  אז למה לך ,  תפוחי ,  לנהוג כעסקן שהציעו לו ג'וב מיותר .  אל תיהפך גם אתה למי שעוד מעט יתראיין בכל עיתון ויסביר מדוע ,  בכל זאת ,  צריך לקיים את הבונדס .  הכותב הוא נשיא ביילינק - משרד החוץ העסקי ולשעבר שר המשפטים

לסגור את הבונדס ,  ובהקדם 
ארגון הבונדס

