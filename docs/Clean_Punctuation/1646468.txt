דוגמניות מסלול בגיל העמידה
עשרות מכוניות קלאסיות ואספנות התקבצו ליום נהיגה במסלול idrive בנחשונים .  כך בונים תרבות מוטורית .  היינו ונהנינו
באחד מהביקורים המזדמנים שלנו באירופה ,  נקלענו לגמרי במקרה לאירוע מוטורי חריג ביותר ,  לפחות במושגים ישראליים - מירוץ ,  אבל לא סתם מירוץ ,  אלא תחרות ראווה עממית של מאות מכוניות קלאסיות בנות עשרות שנים ,  כאלה שאילולי נשמרו על ידי בעלים אוהבים ,  היו נאספות אל אבותיהן המחלידים במגרשי הגריטה .  אירוע זה גרם לנו לצקצק בלשון ולהרכין את הראש בבושה - למה דווקא אצלנו בארץ הקודש אין מירוצים דומים ? 
אז מסתבר שיש .  לא מירוצים ,  אבל אירועים מעוררי הערכה ,  תרבות מוטורית ,  גם אם בזעיר אנפין .  כזה ארוע נערך ביום שבת האחרון במסלול idrive שבנחשונים ,  כאשר 28 נהגים התייצבו בשעת בוקר מוקדמת עם מכוניות האספנות שלהם ליום נהיגה מאתגר  על מסלול !  מרבית המכוניות שהתייצבו עם בעליהן מורגלות לנוח בשמש ולהשתזף ממבטי המעריצים מידי יום שישי במפגש שנערך בסמוך להיכל נוקיה בתל-אביב במסגרת מועדון החמש לאספני רכב קלאסי .  אולם הפעם הן עשו את מה שהן נולדו לעשות - לנסוע .
 הארוע שנערך ביוזמת ראובן זומר איש מועדון אלפא רומאו הישראלי ,  והופק על ידי ישראמוטור המפעילה את המסלול ,  נפתח בהקפת ראווה של כל המכוניות בשיירה שהובלה על ידי ב.מ.וו איזטה קטנטנה .  לאחר הפתיחה הסמלית והנדירה ביופייה ,  בזו אחר זו עלו המכוניות למסלול בליווי מדריך הנהיגה דני גלטר וניכר כי נהגיהן ,  גברים ונשים ,  הרבה זמן לא הפיקו מהן הנאה שכזו .  זו חוויה אחרת לגמרי לנהוג באמת בשכיות החמדה האלה לעומת להסתפק בהתבוננות בהן .
 בין המכוניות ניתן היה למצוא פיאט אבארת' 750 זגאטו שללא ספק גנבה את ההצגה בכל הקפה שביצעה .  הנציגות האיטלקית המשיכה עם שלל אלפות החל מג'וליה ,  ג'וניור ועד לספרינט הצעירות קצת יותר .  מגרמניה נשלחו אודי ,  ב.מ.וו ומרצדס כאשר ארוע נפלא נרשם על המסלול בין היצרניות היריבות - האודי GT שנתקעה בגלל תקלה במערכת ההצתה ,  נגררה אחר כבוד אל החניה על ידי ב.מ.וו 2002 .  מרבית המכוניות היו אירופיות ,  ואת הנציגות הזרה עשו פורד מוסטאנג לארה"ב וסובארו XT טורבו ליפן .
 עוד בין המכוניות הבולטות שמשכו את תשומת הלב ,  הייתה הפורד אסקורט RS דור ראשון של משפחת בן-ארי .  ניר האב ובנו אייל ,  נהגי מירוץ בנשמתם ,  הרקידו את המכונית מפניה לפניה לקולות העידוד מכיוון הקהל הרב שהגיע לצפות בחגיגה .  עוד ריקדה על המסלול גולף GTI מהדור הראשון שיותר מכל הצהירה כי מכוניות מסוגה ,  אמא פולקסווגן לא תוכל לייצר שוב לעולם .
 החיוך על פניהם של כל המשתתפים וגם הקהל ,  ללא ספק מלמד על תשוקתם של חובבי הרכב בישראל לאירועים ייחודיים מסוג זה והדבר בהחלט הופך אותנו למאושרים יותר ,  כי הרי כך בדיוק נבנית תרבות מוטורית למופת .  ימי מסלול ססגוניים שכאלה תורמים כמובן גם לשיפור יכולות הנהיגה ,  דבר נדרש בארצנו מוכת התאונות .  אנו בוואלה !  רכב מחזקים את ידיהם של העוסקים במלאכה ומקווים להגיע לעוד ועוד ארועים שכאלה ,  אולי אף כנהגים מן השורה .  רק אהממ ..  .  יש למישהו מכונית אספנות שהוא לא צריך ? 

דוגמניות מסלול בגיל העמידה
עשרות מכוניות קלאסיות ואספנות התקבצו ליום נהיגה במסלול idrive בנחשונים .  כך בונים תרבות מוטורית .  היינו ונהנינו

