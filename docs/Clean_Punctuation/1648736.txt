הדחת תא"ל תמיר - החלטה ראויה
החלטת הרמטכ"ל שלא לשבץ את תא"ל משה  ( צ'יקו )  תמיר לתפקיד חדש בצה"ל ,  ובכך לגרום לסיום שירותו בצבא ההגנה לישראל ,  היתה החלטה בלתי נמנעת בהתחשב בנורמות המחייבות אותנו בשירות הציבורי ,  ובייחוד בצבא .  המעשה שבו מדובר הוא על פניו מעשה קל שהרבה מאיתנו עלולים לחטוא בו ,  ועל כן גם הנטייה לסלחנות .  ילד צעיר מבקש מאביו לנהוג בטרקטורון צבאי למען הכיף ,  ואביו פשוט אינו יכול לסרב לו .  הוא מניח ששום רעה לא תצמח מכך .  אלא שלמגינת ליבו של תא"ל תמיר ,  ואולי על שום אכזריות הגורל ,  התוצאה היתה חמורה והרת אסון מבחינתו .  בנו הצעיר גרם לתאונה ,  והוא נאלץ לדווח לצבא על נסיבות האירוע .  הוא מסר דיווח שקרי ,  וכך מרגע זה הפכה הבעיה להיות לשאלה נורמטיבית בסיסית עבור צה"ל כולו .
 האם יכול צה"ל לעבור לסדר היום ,  לסלוח לתא"ל תמיר ולאפשר לו קידום ללא הפרעה בהיררכיה הצבאית ?  מובן שלא .  משמעות קידומו של תא"ל תמיר היא שהוא צפוי להגיע לדרגים הבכירים ביותר בצה"ל ,  ואולי אף לתפקיד הרמטכ"ל עצמו .
 נורמות התנהגות ,  אם אכן יש להן משמעות ,  חייבות לחול על כולם ,  ללא יוצא מן הכלל .  ממה ,  אם כן ,  נובעת חומרת המעשה ?  מאחר שטרקטורון הוא כלי רכב מנועי ,  חייב להיות לכל הנוהג בו רישיון נהיגה .  כאשר ילד נוהג בטרקטורון בהרשאת אביו ,  הוא והאב עוברים עבירה חמורה בגין נהיגה ברכב ללא רישיון .  כמו כן ,  הם עוברים עבירה נוספת משום שהילד נהג ברכב מנועי ללא ביטוח סיכוני צד שלישי .
 אולם מעבר לכל אלה ,  וכפי שהוכיחה התאונה שהתרחשה לאחר מכן ,  המעשה חמור ביותר בראייה הציבורית .  מדובר בפעולה שנעשתה במודע ושיש בה משום סיכון חייהם של בני אדם אחרים .  כשנותנים לילד צעיר לנהוג בטרקטורון ללא רישיון נהיגה ,  משמעות הדבר היא יצירת סיכוי לאירוע תאונת דרכים העלול להסתיים בקטילת חיי אדם .  משום מה ,  היבט זה בהתנהגותו של תא"ל תמיר טושטש קצת בדיון הציבורי ;  כאילו הבעיה היחידה במקרה זה היתה השימוש האסור ברכוש צה"ל ואי דיווח אמת .  שני אלה אכן די בהם לכך שבהיבט הנורמטיבי לא ישבץ הרמטכ"ל את תא"ל תמיר בתפקיד חדש ,  על אף כל הצער הכרוך בכך ועל אף תרומתו החשובה לביטחון המדינה .  
כשמגבשים נורמות מחייבות לא ניתן לנהוג איפה ואיפה .  דווקא אלה המצויים בדרגים הגבוהים חייבים לנהוג בהקפדה ובהחמרה יתרה עם עצמם בקיום נורמות אלה ושמירתן .  אולם תא"ל תמיר שבר אפילו נורמות נוספות ,  בהן ביצוע פעולה לא חוקית המסכנת חיי אדם ,  וכדאי מאוד שאף היבט זה יובא לידי ביטוי ברור ברציו אשר חייב את אי קידומו בצה"ל .
 
הדחת תא"ל תמיר - החלטה ראויה
nan
