מכבי תל אביב הביסה את נהריה 70:106
הצהובים לא התקשו בצפון .  אשקלון ניצחה את חולון 70:80 .  ר"ג הדהימה את נתניה 94:107 ,  עפולה ניצחה את בני השרון 78:82
לאחר נצחונה של מכבי חיפה אמש על מכבי ראשון לציון ,  המחזור ה-13 בליגת העל נמשך הערב  ( ראשון )  עם ארבעה משחקים נוספים ,  כשבמוקד ,  על הנייר ,  עמד המשחק בין עירוני נהריה ומכבי תל אביב .  באופן מסורתי הצהובים אמנם התקשו בעיר שרה ,  אלא שהעונה ,  הקבוצה הצפונית היא קבוצת תחתית לכל דבר ,  בעוד שהאלופה נמצאת בכושר הטוב ביותר שלה בשבועות האחרונים .  התוצאה ?  70:106 קליל לצהובים ,  רגע לפני המשחק החשוב מול אפס פילזן ביורוליג .
 ההפתעה הגדולה של הערב נפלה במקום הכי בלתי צפוי ,  באולם ישורון בנתניה ,  שם ניצחה עירוני רמת גן ,  נועלת הטבלה ,  94:107 את ברק נתניה ,  הלהיט של הליגה עד הערב ,  במשחק שכבר הגיע עד 30 הפרש ,  והיווה את הסיפתח של יניב בורגר כמאמן הרמת גנים .  בחולון המשיכה אשקלון אל אריאל בית הלחמי את המומנוטום מהניצחון על גלבוע/גליל ,  כשגברה 70.80 על מחזיקת הגביע הלא יציבה של מיקי דורסמן .  בני השרון ,  שקיוותה להגיע לחצי גמר הגביע במומנטום מסוים ,  הופתעה בביתה 82:78 על ידי הפועל עפולה המתאוששת .  המחזור יסתיים ביום ראשון הבא ,  כשגלבוע/גליל תארח במפגש מסקרן את הפועל ירושלים .
 נהריה אמנם פתחה היטב והצליחה להישאר קרובה בדקות הראשונות ואפילו להוביל 7:9 ,  אלא שאז החלו הצהובים לפתוח מבערים ,  כשדייויד בלות'נטאל מצא את היד מחוץ לקשת ,  ובצוותא עם אנדרו ויז'נייבסקי השלימו הצהובים ריצת 0:15 על מנת להוליך 9:22 עם תום הרבע הראשון .  האלופה פתחה את הרבע השני באותה צורה בדיוק ,  ונקודות של פניני העלו אותה ל-18:34 ,  ארבע דקות למחצית .  נהריה עוד ניסתה לחזור ,  אלא שלחדרי ההלבשה ירדו האורחים ביתרון 27:41 .
 פניני קלע את השלשה השלישית שלו עם פתיחת הרבע השלישי ,  כדי להעלות את הצהובים ל-31:47 .  האלופה המשיכה לטוס קדימה ,  ואנדרו ויז'נייבסקי השלים ריצת 0:12 כדי לקבוע 34:59 .  הרכז האמריקאי המשיך את היד החמה מחוץ לקשת ,  ונקודות נוספות שלו העלו את הצהובים לרבע האחרון ביתרון 50:77 .  ברק פלג הוותיק צימק במעט עם שלשה ,  כאשר גם למאר גריר ניסה להמתיק את הגלולה ,  אלא שמנגד דרק שארפ קם מהספסל ,  תפר שתי שלשות ,  וקבע 60:84 לאלופה ,  שבע דקות לסיום .  האלופה המשיכה ליהנות בגארבג' טיים ולהגדיל את היתרון ,  ושלשה של בלות'נטאל העלתה אותה ל-66:97 .  מטווח השלשות נמשך עד הרגע האחרון ,  כשלוח התוצאות הראה 70:106 קליל לתל אביבים .
 קלעו למכבי ת"א :  דייויד בלות'נטאל 21  ( 8 מ-10 מהשדה )  ,  אנדרו ויז'נייבסקי 20  ( 8 מ-10 מהשדה )  ,  דריק שארפ 12 ,  גיא פניני 12 ,  רביב לימונד 11 ,  סטפון לאזמה 11 ,  צ'אק איידסון 9 ,  דורון פרקינס 4 ,  ד'אור פישר  ( 11 ריבאונדים ,  4 חסימות )  ,  אלן אנדרסון 3 .
 קלעו לנהריה :  סטיבן סמית' 16  ( 14 ריבאונדים )  ,  למאר גריר 15 ,  פול דילייני 15 ,  אור איתן 10 ,  ברק פלג 5 ,  עודד שעשוע 5 ,  ליאור שגב 4 .
 האורחים פתחו בסערה ,  עם דקות מצוינות של מורן רוט ועומאר סניד ,  כאשר סל ועבירה של האמריקאי קבע 2:11 .  ממש כמו בשבוע שעבר נגד עפולה ,  חולון שוב לא הצליחה להיכנס לעניינים בדקות הפתיחה ,  ואשקלון כבר עלתה ל-3:18 מדהים .  ג'ון תומאס עוד הספיק לנגוס מעט בפיגור ,  אלא שקורי קאר ,  שנמצא בכושר אישי לא רע ,  דאג שהאשקלונים יירדו לסיום הרבע הראשון ביתרון 15:24 .  הרבע השני נפתח במגמה דומה ,  כשחולון פשוט לא הצליחה למצוא אופציה התקפית יציבה ,  ומנגד הציגה אשקלון משחק התקפי יפה ,  כשברוקס סיילס קבע 23:36 .  הסנטר האמריקאי המשיך לתת את הטון בצבע ,  ובצירוף נקודות של טולברט וסניד הגדילו הדרומיים את הפער ,  וירדו לחדרי ההלבשה ביתרון 29:43 .
 בקסטר וסניד דאגו לשמור על היתרון הדו-ספרתי גם עם פתיחת הרבע השלישי ,  אלא שאז החלה קטטה מכוערת ,  לאחר ששון דניאל פגע בעומאר סניד .  התקרית העירה מעט את מחזיקת הגביע ,  שקיבלה דקות טובות מטייטוס אייבורי ,  וצימקה ל-48:41 ,  ארבע דקות לתום הרבע .  אלא שבקסטר וקאר דאגו לעצור את נסיון הקאמבק במהירות ,  ועם העליה לרבע האחרון הובילה אשקלון 45:59 .  גמור ?  לא ממש .  חולון שוב חזרה ,  הפעם עם התלהבות רבה מצד הקהל ,  ודאנק של מיטשל צימק ל-69:65 בלבד ,  שלוש דקות לסיום .  אלא שמורן רוט הוכיח שקרח זורם לו בוורידים ,  ושלשה ענקית שלו נתנה לאשקלון אוויר ,  ויתרון 65:74 .  משם חולון כבר לא חזרה ,  ועירוני אשקלון רושמת ניצחון שני ברציפות ,  ועם מידה ראויה של צדק .
 קלעו לאשקלון :  עומאר סניד  ( 8 ריבאונדים ,  6 ריבאונדים )  וג'ימי בקסטר 15 נקודות כל אחד ,  בריאן טולברט ,  ברוקס סיילס ,  קורי קאר ומורן רוט  ( 6 חטיפות )  12 כל אחד ,  אוויס וויאט 2 ,  אלעד הופמן שיחק ולא קלע .
 קלעו לחולון :  סאשה בראטיץ' 14 נקודות ,  ג'ון תומאס 13  ( 7 ריבאונדים )  ,  יוני ניר 12  ( 15 ריבאונדים )  ,  אנטוניו גרייבס 9 ,  ליאור ליפשיץ וטייטוס אייבורי 8 כל אחד ,  דווין מיטשל 6 ,  אבי אליהו ויריב יצקן שיחקו ולא קלעו .
 המארחת פתחה היטב ,  ונקודות של אורי יצחקי העלו אותה ל-4:8 ,  אלא שעפולה נשארה קרוב קרוב ,  הרבה בזכות ג'סטין דנטמון המצוין .  החבורה של דן שמיר הגיבה עם אוגונה אוניקווה וקוקי בלצ'ר ,  כאשר הגארד סיים את הרבע הראשון עם שמונה נקודות ,  שעזרו לו להפוך לקלעי המוביל של בני השרון בכל הזמנים ,  ובתום עשר הדקות הראשונות הובילו השרונים 21:25 .  פתיחת הרבע השני היתה שייכת לשון ג'יימס ,  שעשה ככל העולו על רוחו בצבע ,  והעניק לקבוצתו יתרון 27:33 .  אל ג'יימס הצטרפו רון סטיל ואייזק רוזנפלט ,  שעלו היטב מהספסל ,  והעניקו למארחת יתרון 37:47 .  דנטמון הפנטסטי ,  ניר כהן ובעיקר דיונטה קריסמס דאגו לצמק את ההפרש עבור העולה החדשה של אלי רבי ,  שירדה לחדרי ההלבשה בפיגור מינימלי מבחינתה ,  50:46 .
 עפולה פתחה את הרבע השלישי בסערה ,  עם שלשות של חנוכי וג'אקס ,  כדי להשלים את המהפך ולעלות ל-54:58 .  קריסמס המצוין המשיך להראות את כשרונו הרב ,  כשמנגד היה שון ג'יימס היחיד שתפקד בשורות בני השרון ,  כשהמשיך לשמור על אחוזים מושלמים מהשדה ,  ובתום הרבע השלישי רק 66:67 לעפולה .  הרבע האחרון הלך הכי צמוד שאפשר ,  כאשר מצד אחד הראה קוקי בלצ'ר יכולת נפלאה מחוץ לקשת ,  בעוד מנגד נכנס ג'סטין דנמטון לעניינים בדיוק בזמן ,  ושלוש דקות לסיום הובילה הראה לוח התוצאות 77:77 .  עפולה שמרה על קור רוח ודייקה מהעונשין ,  וסל ענק של דנטמון העלה אותה ל-78:81 ,  15 שניות לסיום .  השרונים נתקעו ,  ודורי אסף לקח זריקה בלתי אפשרית שיצאה החוצה ,  ומנגד גור פורת סגר עניין מהעונשין ,  על מנת להוציא סוף סוף את עפולה מהמשבר .
 קלעו לעפולה :  דיונטה כריסמס 19 נקודות  ( 9 ריבאונדים )  ,  ג'סטין דנטמון 18 ,  ניר כהן 10 ,  ג'רמיין הול וניצן חנוכי 9 כל אחד ,  ג'ייקוב ג'אקס 8  ( 6 אסיסטים )  ,  גור פורת 6  ( 7 ריבאונדים )  ,  עודד ברנדווין 3 ,  אורי כהן מינץ שיחק ולא קלע .
 קלעו לבני השרון :  קוקי בלצ'ר ושון ג'יימס 21 כל אחד ,  דורי אסף 9 ,  אוגונה אוניקווה ורון סטיל 8 כל אחד ,  אייזק רוזפלט 6 ,  אורי יצחקי 4 ,  סם קלנסי 1 ,  ארץ כץ שיחק ולא קלע .
 המשחק נפתח צמוד ,  כששלשה ,  של טאג' מקאלו העלתה את רמת גן ל-6:8 .  נתניה הגיבה במהירות ,  וטוני וושהאם דאג להחזיק אותה בתמונה ,  אלא שבהגנה העולה החדשה פשוט לא הצליחה לעצור את ברנדון יואינג המצוין ,  שעשה ככל העולה על הרוחו והוריד את רמת גן ביתרון מבטיח ,  22:30 בתום הרבע הראשון .  ג'ייסון תומאס פתח את הרבע השני עם שלשה מצוינת ,  ועם השלשה השניה שלו במשחק כבר הספיק לקבוע 23:36 לרמת גן הנלהבת .  דנילו פינוק ניסה להחזיק את קבוצתו במשחק בדקות הבאות ,  אלא שרמת גן המשיכה למצוא את תחתית הרשת מחוץ לקשת ,  ונקודות של מקאלו וקאזו קבעו 31:49 מוחץ לעולה החדשה .  האורחת דאגה לשמור על הפער גם בשתי הדקות שנותרו ,  ולחדרי ההלבשה היא ירדה ביתרון יוצא דופן ,  37:57 .
 נסיונות הקאמבק של נתניה עם פתיחת הרבע השלישי לא נשאו פירות ,  כתומאס ,  יואינג ,  שארפר וגם איציק אוחנון רק הגדילו את היתרון ,  וקבעו 40:65 .  ההשפלה הנתנייתית נמשכה גם בדקות הבאות ,  כשרמת גן פשוט רקדה על הפרקט וכבר הספיקה לעלות ל-50:80 ,  כאשר עם תום הרבע הובילו האורחים 60:87 .  הרבע האחרון היה למעשה לפרוטוקול בלבד ,  כאשר את רוב הדקות ניצל דנילו פינוק על מנת להמתיק במעט את הגלולה ,  ולשפר סטטיסטיקות אישיות ,  אך לא יותר .  זה נגמר ב-94:107 גדול לזכות עירוני רמת גן ,  ויניב בורגר פותח את קריירת האימון שלו בליגת העל ברגל ימין ,  עם ניצחון חוץ ענק ,  דבר שמעט מאוד קבוצות צמרת הצליחו לעשות העונה .
 קלעו לרמת גן :  ברנדון יואינג 23 נקודות  ( 11 אסיסטים )  ,  ג'ון שארפר 22 ,  ג'ייסון תומאס 18 ,  טאג' מקאלו 16 ,  איציק אוחנון 12 ,  כריס ווטסון  ( 10 ריבאונדים )  וג'וליאן קאזו 7 כל אחד ,  חן זיגדון 2 ,  אור ברנר שיחק ולא קלע .
 קלעו לנתניה :  דנילו פינוק 37 נקודות ,  מרקו קילינגסוורת'  ( 7 ריבאונדים )  וטוני וושהאם 23 כל אחד ,  ליאור חכמון 5 ,  שון ויינשטיין 3 ,  שמוליק ברנר 2  ( 11 אסיסטים )  ,  אוריה גור 1 ,  רוברט רות'בארט ,  טוני יאנגר וערן אסנטי שיחקו ולא קלעו .
 
מכבי תל אביב הביסה את נהריה 70:106
הצהובים לא התקשו בצפון .  אשקלון ניצחה את חולון 70:80 .  ר"ג הדהימה את נתניה 94:107 ,  עפולה ניצחה את בני השרון 78:82

