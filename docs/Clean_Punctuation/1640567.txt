שכטר ,  הגרסה הקרואטית
הוא הצוללן הטוב בקרואטיה ,  בכלל לא 9 קלאסי ומתקשה מחוץ לחממה .  חוץ מזה ,  לבויאן ורוצ'ינה יש המון כישרון להציע להפועל ת"א
את חודש ספטמבר 2005 בויאן ורוצ'ינה ,  חלוץ הרכש החדש של הפועל תל אביב ,  לא ישכח עוד הרבה זמן .  ורוצ'ינה ,  היום 25 ,  היה אז חלוץ צעיר בן 20 שקיבל הזדמנות אדירה לנקום בקבוצה שזרקה אותו  וארטקס .  ורוצ'ינה גדל בוארטקס ,  עד שזו שחררה אותו בגיל 17 בטענה שהוא לא מספיק טוב לסגל קבוצת הבוגרים .  בספטמבר 2005 ורוצ'ינה כבר היה שחקן סלאבן בלופו ,  אבל המפגש עם וארטקס הוציא ממנו את כל הרגשות אותם הסתיר .  גם ככה מדובר ביריבות טעונה המבוססת על האזור ממנו הן באות ,  צפון קרואטיה ,  כשהסיפור האישי של ורוצ'ינה רק הוסיף אש למדורה .  במשחק עצמו חלוץ הפועל תל אביב החדש כבש צמד שלא ישכח לעולם  ( 2:2 )  ,  ולמרות מופנמותו הידועה ,  נעמד מול המצלמות וסגר חשבון עם מי שוויתר עליו . " הם עשו טעות גדולה כששחררו אותי .  אני מקדיש את השערים לאוהדים של בלופו ולקבוצה שהאמינה בי ",  עקץ .
 לא הרבה שחקנים מסוגלים להתעלות כך על רגשותיהם ולהצטיין כך במשחק חייהם ,  אבל חלוץ הפועל תל אביב ,  שצפוי לעלות הערב  ( 20.00 ,  ערוץ 1 )  מהספסל מול אשדוד ,  שייך באמת לקלאסה אחרת :  הכישרון שלו שופע ,  האיכויות שלו רבות ,  ואם ממשיכים לחקור את ההיסטוריה והסטטיסטיקה נגלה שאלי גוטמן כנראה מצא עוד יהלום בקרואטיה .  אבל כאן נכנס האבל ואיתו השאלות :  האם מדובר בחלוץ 9 קלאסי שישלים את איתי שכטר וייכנס לנעליו של יבואה ?  לא בטוח .  האם הוא מסוגל הפעם להשתלב בקבוצה למרות שלא הגיע אליה בתחילת העונה ,  מתכון שלא עבד לו כשקיבל הזדמנות מחוץ לקרואטיה ?  קשה לדעת .  בכל מקרה ,  ורוצ'ינה הוא חלוץ שמגיע מלמלטה ויוצא בפעם השנייה לאתגר הגדול שלו ,  להוכיח שמה שעבר לו בסלאבן בלופו הקטנה יכול לעבוד לו גם על הבמות הגדולות יותר .
 ורוצ'ינה נולד בעיירה קטנה בשם סאדוצ'ינה בצפון קרואטיה ,  הקרובה לעיר לדברג ,  וכבר בגיל 6 אביו רשם אותו לבית ספר לכדורגל של פודרוינה לדברג .  כשהיה כבר בן 7 העבירו האב למועדון נחשב הרבה יותר ,  וארטקס וראז'דין ,  שם התפתח והתחנך באקדמיית הכדורגל של המועדון .  בגיל 17 ,  כאמור ,  קיבל ורוצ'ינה את סטירת הלחי הראשונה .  חבריו שגדלו איתו מקבוצת הילדים הוקפצו כיתה לקבוצה הבוגרת של המועדון ואילו את ורוצ'ינה רצו בוארטקס להשאיל לקבוצה אחרת .  החלוץ ואביו זעמו על החלטת הנהלת וארטקס ועזבו בטריקת דלת את המועדון .  בקיץ 2002 וורוצ'ינה חזר לקבוצת ילדותו פודרוינה לדברג מהליגה השלישית בקרואטיה .  
ורוצ'ינה לא נתן לליגה השלישית להרוג לו את הפוטנציאל .  הוא לא נכנס לדיכאון ,  כבש בצרורות ,  מבלי לדעת שבאחד המשחקים נמצאים סקאוטים של סלאבן בלופו שהתלהבו ממנו מאוד .  בקיץ 2004 כבר מצא את עצמו החלוץ בסגל של בלופו ונאבק על מקום בהרכב .  לא עבר הרבה זמן ,  למעשה במחצית השניה של עונת 04/05 ,  והחלוץ מהליגה השלישית הפך לסקורר המוביל ותפס מקום של קבע בהרכב של המאמן זלטקו דליץ' .  ורוצ'ינה הפך ברבות השנים ליחיד ששרד בסגל הקבוצה ב-6 השנים האחרונות . 
" אני חושב שבויאן הגיע לשלב שהוא יכול וצריך לקדם את הקריירה הבינלאומית שלו ",  מפרגן המאמן הקרואטי ,  דליץ'  . " הוא חלוץ מצוין עם מהירות יוצאת דופן .  בבלופו הוא היה אחד השחקנים המובילים וכבש שערים מכריעים לאורך התקופה שלו כאן .  אני לא יכול להגיד שהוא שחקן מאוד ממושמע טקטית ,  אבל יש לו חוכמת משחק והוא מנצל הרבה שטחים חופשים ברחבות היריב בכדי ליצור מצבים לשערים .  אני אישית הייתי ממליץ למאמן הפועל להשתמש בו כחלוץ שני המגיע מהאגפים .  בתפקיד הזה הוא מביא את עצמו הרבה יותר לידי ביטוי במגרש .  לטעמי הוא לא יכול לשחק כחלוץ מטרה מכיוון שאיננו מספיק פיזי ". 
נשמע לכם כמו איתי שכטר 2 ?  חלוץ שני עם איכויות מגוונות אבל לא 9 קלאסי ?  חכו שנייה ,  יש עוד .  לאט לאט ,  גדל ורוצ'ינה לסמל של ממש בבלופו ,  כשבארבע העונות הראשונות הבקיע 29 שערים ב-112 הופעות בקבוצה .  בעונת 06/07 היה האחראי העיקרי להשארת הקבוצה בליגה עם 11 שערים ,  אבל באותה עונה דבק בו הסמל המסחרי שלו בקרואטיה  הצוללן .  או ליתר דיוק ,  הצוללן הטוב ביותר בליגה הקרואטית .  באותה עונה ,  2006/7 ,  סחט ורוצ'ינה שמונה פנדלים ,  רובם ,  כך מספרים ,  לא מוצדקים .  מאז הסטיגמה נשארה איתו . " בקרואטיה כל שופט מפחד לשרוק לו פנדל ובשנתיים האחרונות הוא לא קיבל אף שריקה כזו ",  מספר גוראן צ'יצ'ין מהעיתון 'חדשות הספורט' הקרואטי . " מעבר לזה ,  ורוצ'ינה נחשב לאחד החלוצים הטובים במדינה .  יש לו טכניקה טובה ודריבל מצוין .  התקשורת כינתה אותו כחלום לאוהדים וסיוט למאמן ,  וזאת משום שהחלק ההגנתי אצלו כמעט לא קיים .  אם הוא ישחזר את היכולת הטובה שלו מעונות קודמות ,  אני מאמין שהוא יצליח בהפועל ".  
באותה עונה ורוצ'ינה היה גם אחראי להישג הגדול ביותר של בלופו בקרואטיה ,  כשהצליח להעפיל עם הקבוצה לגמר הגביע המקומי תוך שהוא כובש שני שערים בחצי הגמר מול רייקה .  זו היתה הפעם הראשונה בה בלופו העפילה למוקדמות גביע אופ"א .  היכולת הטובה שלו לא נעלמה מעיניהם של מספר סקאוטים באירופה ובינואר 07 החלוץ הושאל לחצי עונה בדואיסבורג הגרמנית .  בגרמניה התברר כמה ורוצ'ינה תלוי בחום הביתי של בלופו ,  והעובדה כי לא נקלט היטב בקבוצה לימדה עליו לא מעט .  למאמן של דואיסבורג לא היתה סבלנות לחכות עד שורוצ'ינה יסיר את החלודה המקצועית והרגשית ,  ואחרי שמונה הופעות חזר החלוץ לבלופו שם העביר את השנתיים האחרונות עד החתימה בהפועל תל אביב .
 המפלה האירופית של החלוץ המופנם אולי צריכה להדליק נורה אדומה לאלי גוטמן ,  אבל לקבוצות הגדולות בקרואטיה ומזרח אירופה זה לא הזיז .  בעונת 08/09 ,  כשבלופו פגשה את צסק"א מוסקבה במסגרת מוקדמות גביע אופ"א ,  רבים בקרואטיה העריכו כי החלוץ יקבל חוזה שמן בליגה הרוסית לאחר הצגה מול האימפריה ממזרח ,  במה שהוגדר כמשחקו הטוב ביותר בקבוצה .  במחצית השנייה של אותה עונה ורוצ'ינה המשיך לספק את הסחורה ובקיץ האחרון פנתה דינמו זאגרב וביקשה להעביר את ורוצ'ינה לשורותיה .  החלוץ סירב בטענה שהוא רוצה להמתין להצעות מחוץ לקרואטיה ואיננו מעוניין לעבור לזאגרב .  
את חצי העונה הזו דווקא ירצה ורוצ'ינה לשכוח .  בתחילת העונה הוא נפצע במיניסקוס ובקרואטיה מספרים כי החלוץ טרם החלים מפציעתו ורחוק מאוד משיא יכולתו ,  זו שהובילה להתעניינות בו . " אמנם ורוצ'ינה חלוץ מצוין עם בעיטה קטלנית ,  אבל קשה לו לחזור מפציעות ",  טוענת הכתבת אנטוניה צורקיץ' ,  שמסקרת את בלופו עבור האתר 'ספורט נט' בקרואטיה . " לאורך הקריירה שלו הוא לא סבל מהרבה פציעות ,  אבל גם מהפציעות הקלות היה לו קשה לחזור .  קשה לדעת אם הוא באמת יצליח בהפועל ,  כי יש לו קצת אופי בעייתי .  אין לו עבר של תקריות ,  אבל הוא סולד מהתקשורת וגם בפני חבריו לקבוצה נחשב לדמות מופנמת .  הוא תמיד בטוח שהוא צודק ואיננו יודע לקבל ביקורת .  הכל תלוי בכמה הפועל תל אביב תהיה סבלנית איתו ". 
האופי המשפחתי של ורוצ'ינה בא לידי ביטוי גם בקעקועים של שני ילדיו ,  ששמם תועד על היד שלו ,  אבל בהפועל תל אביב הוא יצטרך להראות שהוא מסוגל להבליט את כישרונו גם בשדות זרים .  קשר בלופו וחברו הטוב ביותר של ורוצ'ינה ,  סרבנקו פוסואץ' ,  בטוח שהפועל תל אביב עשתה את עסקת חייה . " לדעתי ,  בויאן הוא החלוץ הטוב ביותר שיש היום בקרואטיה.הוא שחקן מגוון עם מהירות וטכניקה אדירה .  לי באופן אישי הוא יחסר בהתקפת הקבוצה .  הפועל לטעמי עשתה עסקה מעולה ותרוויח שחקן גדול .  לפעמים התקשורת מעבירה ביקורת כי היא לא רואה את הצד השני .  בויאן גורם נזק גדול להגנות היריבות ומשבש להם את המשחק בגלל שהוא מקבל חופש בחלק הקדמי ,  אבל לא תהיה לו בעיה לעזור במשימות טקטיות אם יידרש .  אני יכול להבטיח שהוא יעזור להפועל להביא לה את האליפות ". 

שכטר ,  הגרסה הקרואטית
הוא הצוללן הטוב בקרואטיה ,  בכלל לא 9 קלאסי ומתקשה מחוץ לחממה .  חוץ מזה ,  לבויאן ורוצ'ינה יש המון כישרון להציע להפועל ת"א

