בניון כבר לא בספק
אחרי הרבה מאוד זמן והרבה מאוד סבל ,  לנבחרת ישראל שאחרי קשטן יש כנראה פתרון לבעיה המרכזית שלה :  התלות בכוכב אחד שיושיע את כולם .  ורמוט ,  שכטר ,  גולסה וארבייטמן לא רק יכולים לתת עומק ,  יש להם גם נשק שלא היה לכוכבים שקדמו להם :  הצלחה במסגרות האירופיות
ערב משחקה של יוון בישראל לפני כשנה ,  התייצב אוטו רהאגל למסיבת העיתונאים בפנים זחוחות .  ממרומי כסאו ,  הביט אל צי הכתבים בהתנשאות .  דיבר גרמנית ,  משפטים קצרים ועשה זאת בחוסר חשק מופגן .  רק כשנשאל למצבו של יוסי בניון ,  שכהרגלו היה בספק למשחק ,  רהאגל יצא משלוות נפשו : " לא אכפת לי ,  לא מתעסק בדברים שאין לי שליטה עליהם ".  אלא שלרהאגל ועוד איך היה אכפת .  במשך השבוע שקדם למשחק ניסה המאמן לדרבן את שחקניו ואמר להם : " ישראל היא לא איטליה או צרפת ,  לא מדובר בנבחרת בטופ העולמי ",  ולאנשי הצוות המקצועי הוסיף : " זאת נבחרת של איש אחד ".  רהאגל חשש מבניון ועלה במערך הגנתי שהפתיע את כולם ,  מעיתונאי יוון עד לדרור קשטן .  בניון זכה לשמירה צמודה ורהאגל קיבל את שרצה  נקודה ברמת גן .
 הסיפור הזה בא להמחיש כיצד תופשים מאמנים יריבים את נבחרת ישראל .  הבעיה היא שהוא נכון גם לגבי התפישה של נבחרת ישראל את עצמה .  הערב  ( רביעי )  ,  תעשה הנבחרת צעד ראשון בדרכה החדשה .  אמנם מדובר במשחק ידידות כשעל הקווים מאמן ממלא מקום ,  אבל בסגל אפשר להריח את השינוי .  ביברס נאתכו ,  גילי ורמוט ,  שלומי ארבייטמן ,  איתי שכטר ואביחי ידין כבר זומנו .  תוסיפו לזה ילדים מוכשרים כמו אייל גולסה ,  מוחמד גדיר ,  אלמוג כהן ,  עידן ורד ,  אלירן עטר ואחרים שעוד יקבלו את הזימון בעתיד ,  וקיבלתם סיבה לאופטימיות .  דור מוכשר עם שחקנים שרובם הוכיחו את עצמם במסגרת האירופית עם הקבוצות והנבחרת הצעירה .  דור של שחקנים שעוד צפויים לצאת לשחק באירופה ולהרחיב את כמות הלגיונרים כבר בקמפיין הנוכחי .  האם הדור הזה מסוגל להוריד את העומס ולהפחית את התלות הישראלית ביוסי בניון ? 
התלות המקצועית בבניון נולדה עם מינויו של קשטן ובצד ההחלטה שלא לזמן עוד את אבי נמני למדים הלאומיים .  האירוניה היא שדווקא הניצחון הכי גדול בעידן קשטן ,  1:2 על רוסיה ,  הושג ללא הקפטן .  אמנם ניצחונות מסוג זה לא היו בנמצא גם בקמפיינים קודמים עם נבחרות מוכשרות יותר ,  אך בעידן קשטן העניין בלט יותר לעין .  קשר ליברפול קיבל מעט מאוד עזרה משחקני הקישור והנבחרת הייתה תלויה בו התקפית באופן טוטאלי .  בניון סומן לא רק כמנהיג ,  אלא גם כקוסם .  האיש שצריך להוביל ולגרום לדברים לקרות .  העומס נפל על כתפיו ,  ובמצב שנוצר ,  לשחקנים אחרים היה קל לא להבליט את עצמם ולחכות שיוסי יעשה את העבודה . 
" אין עוד אחד כמו יוסי ",  טוען אלי כהן ומסביר את הבעיה : " בכל הקמפיינים האחרונים הוא היה לבד ,  השחקן המרכזי שהיריבות התמקדו בו .  זה נתן אפשרות לאחרים להתבטא ,  אבל לא היה שחקן שקרוב לרמה שלו שיוכל לעזור לו ,  כמו למשל בנבחרת של רביבו ,  ברקוביץ' ובנין .  כשיש חלוקה בעומס ,  לא כל הנטל נופל על שחקן אחד .  בניגוד לקבוצה ,  שחקן לא יכול לסחוב לבד נבחרת ולא סתם 40 שנה לא הגענו להישגים .  אנשים שוכחים ,  אבל ב-1970 הייתה חלוקה נרחבת של כל המעמסה והייתה נבחרת מתפקדת ללא חולשות ".  
הדברים הללו מובילים לפרדוקס .  בעידן קשטן ,  דווקא ההתמקדות המקצועית של היריבות בבניון לא עזרה לשחקנים אחרים לפרוץ קדימה : " הסגידה של קשטן לבניון על ומחוץ למגרש הובילה אותו לבנות סביבו את כל מערך המשחק ",  טוען מאמן בכיר בליגת העל . " ראינו הרכבים של יוסי ושלושה קשרים אחוריים .  שחקנים יצירתיים כמו ורמוט לא נספרו כדי לא להפריע לבניון ".  התוצאה היא שישראל הפכה לנבחרת שקל לסגור אותה וקל לשחק מולה ,  מה שהוביל לתצוגות כדורגל אנמיות וחוסר יכולת אמיתית לנצח יריבות חזקות יותר . " בקמפיין האחרון הייתה חסרה לי טכניקה .  אין היום מקום לשחקנים שלא יודעים לטפל בכדור ,  וזה נכון לגבי בלמים ,  מגנים וקשרים אחוריים .  הכדורגל המודרני נבנה מהחלק האחורי ולא מהקדמי ",  מוסיף ניר קלינגר .  
ולמרות האווירה הפסימית הכללית ששוררת סביב הנבחרת ,  קשה להתעלם מכמות הכישרון שיש בליגה . " יש הרבה כישרון ופחות מסורת ואופי ,  שהם דברים נרכשים ",  מסכים קלינגר . " כל שחקן מגולסה דרך שכטר ,  ורמוט ,  ידין ,  אלמוג כהן ועוד 10 אחרים יכולים לשחק באירופה כבודדים .  למה לא לעשות מהם נבחרת ?  "  אלי כהן מוסיף : " אם השחקנים הללו ייכנסו למשבצת הם יעזרו להוריד את התלות מבניון .  לבד הוא לא יכול .  גם בליברפול מורגשת נפילה אם אחד מהשלישייה המובילה  בניון ,  טורס וג'רארד ,  לא משחק .  זה נכון גם לגבי הנבחרת .  אם יהיו עוד שניים שימשכו תשומת לב ,  שישתפו איתו פעולה ,  נצעד צעד קדימה ביכולת .  זה יכול להיות שכטר ,  שיש לו מהירות של שחקן אירופאי ,  בן סהר שמשתפשף באירופה או נאתכו שרק ילך וישתפר עם המעבר לאירופה ". 
התלות בבניון לא נעצרה בצד המקצועי .  מדובר בתלות מנטאלית של מאמן ,  שחקנים ולמעשה ,  מדינה שלמה .  המערכון הסאטירי של  " ארץ נהדרת "  הציג את התופעה בצורה קיצונית ,  אך לא מוגזמת .  פסטיבל  " יוסי בספק למשחק ",  נולד למעשה מפאניקה נטו של נבחרת שלא יכולה לדמיין עצמה מתמודדת בלי הסטאר שלה ותקשורת שמתנהגת בהתאם .  לפני המשחק הגורלי נגד יוון ,  למשל ,  שיחת היום בחדר ההלבשה הייתה מצבו של בניון .  השחקנים דיברו על זה במסיבות העיתונאים ובינם לבין עצמם התפללו שהקפטן יחלים .  גם לטביה עצרה בקלות את הקשר על המגרש ,  אך כשזה הוחלף ונקלע לתקרית המפורסמת עם קשטן ,  אף אחד לא קם להנהיג במקומו .  
את בעיית המנהיגות ,  הכישרון של הדור הנהדר לא יפתור אוטומטית . " כישרון לבד לא מספיק ,  אלה שחקנים שצריך לתת להם כיוון .  לא כל אחד יכול להיות שחקן נבחרת .  תוך כדי תנועה ,  צריך לבחור את אלה שבאמת חזקים מנטאלית ,  ווינרים שיכולים להיות בעלי אופי במשחקים הקובעים ",  מנתח קלינגר . " לכן אני מסכים שאי אפשר להמעיט בערך או לוותר על שחקן שמשחק בקביעות בליברפול ,  אבל מסביבו צריך גם הרבה יותר אופי .  גם בניון בעצמו היה שמח אם היו משחקים לידו צעירים שיחד עם הכישרון שלו והמנהיגות שלו יכולים לבנות משהו חדש ".  
יוסי אבוקסיס ,  עוזר מאמן הפועל תל אביב ,  ממשיך באותו הקו : " כבר אמרתי בעבר שאי אפשר להפיל את כל התיק על יוסי ולא פייר לקחת שחקן אחד ולתלות בו את כל היכולת של הנבחרת .  השחקנים הצעירים בהחלט יכולים להוסיף מימד חדש ולדעתי בניון ירוויח מזה ויהיה שחקן הרבה יותר טוב עבור הנבחרת .  מדובר בצעירים שיכולים לתרום למשחק השוטף ולהביא יכולות מוכחות ובנוסף להפוך אותו ליותר דומיננטי ולהוריד ממנו את הלחץ המנטאלי ". 
בשיחה עם וואלה !  ספורט לפני כשבועיים אמר ג'ון גרגורי :  כי  " מבחינת כישרון ,  כבר מזמן הייתם צריכים להעפיל לטורניר גדול ".  ילדי המהפכה של הכדורגל הישראלי לוקחים את העניין הזה צעד קדימה .  בהשוואה גסה ,  נראה כי מדובר בדור המוכשר ביותר מאז ימי רביבו-ברקוביץ'-נמני ,  אבל בהבדל משמעותי אחד .  שחקני הדור הנוכחי כבר הוכיחו את עצמם בקמפיינים המוצלחים של הקבוצות באירופה .  לנתון הזה יש להוסיף את העובדה שרובם עוד ייצאו לשחק באירופה כבר בתקופה הקרובה וקיבלנו נבחרת צעירה ,  אך משופשפת של שחקנים שלא רועדים ומתמודדים מדי שבוע ברמות הגבוהות .  
אמנם לנבחרת אין עדיין מאמן קבוע ,  אך הסגל שזימן אלי אוחנה מלמד על כך שגם הוא ,  שיחזור לאחר המשחק ברומניה לנבחרת הנוער ,  מבין את הצורך בשינוי .  הנבחרת משוועת לדם צעיר ורענן גם על חשבון דור הביניים ,  שלא הוביל את קשטן להישגים .  מעבר לעובדה שהמאמן הבא של הנבחרת יצטרך להיות גם סקאוט שתר בעולם וצופה בשגרירים ,  הוא יצטרך להשלים את תהליך ההצערה .  לאור ההופעות של מכבי חיפה והפועל תל אביב באירופה ,  אין סיבה שהשחקנים שהובילו אותן ,  לא יהפכו לברגים מרכזיים בקמפיין הקרוב לצד השגרירים הבכירים והוותיקים . 
" אנשים בכלל לא מבינים כמה הניסיון במסגרת האירופית הקבוצתית חשוב יותר מהתמודדות בליגה .  הצעירים של הפועל תל אביב ומכבי חיפה קיבלו ניסיון ברמה הבינלאומית וזה הופך אותם לבשלים לקמפיין הקרוב .  אין לי ספק שהם ישפיעו על הנבחרת באופן מכריע ",  קובע אבוקסיס . " אירופה נותנת ניסיון .  השחקנים הללו קיבלו במה ,  לא עשו במכנסיים ויכולים להיות ציר מרכזי בנבחרת .  כשבניון בשיאו ומבוגר יותר ,  קובץ השחקנים המוכשרים ,  שכל אחד מהם פוטנציאל לאירופה ,  יוריד ממנו את העומס .  זה הדור הבא ובנבחרת דור חדש דוחק את הדור הישן .  הצעירים צריכים לפרוץ ואם הם יהיו טובים ,  הם יובילו את הנבחרת להישגים ",  מוסיף אלי כהן .
 
בניון כבר לא בספק
אחרי הרבה מאוד זמן והרבה מאוד סבל ,  לנבחרת ישראל שאחרי קשטן יש כנראה פתרון לבעיה המרכזית שלה :  התלות בכוכב אחד שיושיע את כולם .  ורמוט ,  שכטר ,  גולסה וארבייטמן לא רק יכולים לתת עומק ,  יש להם גם נשק שלא היה לכוכבים שקדמו להם :  הצלחה במסגרות האירופיות

