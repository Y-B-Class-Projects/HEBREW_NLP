 " בהתחשב בעשור הקשה בהון סיכון - הקרן שלנו היא הצלחה "
 דיווידנד שישי לקרן של תמיר פישמן ,  ב-30 מיליון שקל .  בעשר השנים שחלפו מאז הקמתה רשמה מניית הקרן תשואה של 1.6% בשנה בלבד
 >  >  בסוף שבוע שעבר אישר בית המשפט לתמיר הון ,  חברה ציבורית השותפה בקרן הון סיכון תמיר פישמן ונצ'רס 2 שהקים בית ההשקעות תמיר פישמן ,  לחלק דיווידנד של 30 מיליון שקל - על אף שחלוקת הדיווידנד לא עומדת במבחן הריווח המופיע בחוק החברות .  הסיבה לכך היא מדיניות חלוקת הדיווידנדים של החברה ,  המאפשרת לחלק דיווידנדים בהתאם למזומנים הנצברים אצלה מאקזיטים שהיא עושה ובלא קשר למבחן הרווח .  קרן הון סיכון תמיר פישמן ונצ'רס 2 הוקמה ב-2000 בהשקעה של 150 מיליון דולר ,  כש-52 מיליון דולר הגיעו מתמיר הון הציבורית והשאר ממשקיעים פרטיים .  מאז הקמתה ביצעה הקרן שישה אקזיטים בסכום מצטבר של 141 מיליון דולר - ותמיר הון ביצעה מאז שש חלוקות דיווידנד בסכום מצטבר של 156 מיליון שקל . " עד כה החזרנו כמעט את כל הכסף למשקיעים ,  כשלקרן נשארו עוד שנתיים של פעילות ",  אמר אלדד תמיר ,  יו"ר דירקטוריון הקרן .  בקרן נשארו אחזקות בחמש חברות - אקספנד ,  אמ.ג'י.וי.אס ,  פרוניורון ,  וולטייר ואלוט תקשורת - כשחלקה של החברה הציבורית בהן הסתכם בסוף יוני ב-18.8 מיליון דולר .  עם זאת ,  מאז עלה משמעותית השווי של שלוש מהאחזקות - וההערכה היא ששווי נכסי הקרן כיום מגיע ל-21-22 מיליון דולר .  בשנים האחרונות ,  לאחר ביצוע האקזיטים הראשונים בקרן ,  הורידו מנהלי הקרן את דמי הניהול שהם גובים לסכום קבוע של 460 אלף דולר ברבעון - לעומת 2.5% מהון הקרן קודם לכן .  עם פרסום ההודעה על אישור הדיווידנד עלתה ביום חמישי מניית תמיר הון ב-6.3% .  מתחילת השנה עלתה מניית החברה ב-7.6% ;  בעשר השנים שחלפו מאז הקמתה רשמה מניית תמיר הון תשואה מצטברת מותאמת לדיווידנדים של 11.3% - תשואה של 1.6% בשנה . " ביחס לקרנות הון סיכון של שנות ה-2000 שעברו הרבה משברים ,  הקרן שלנו היא הצלחה ",  הוסיף תמיר . " צריך לזכור שהעשור האחרון בענף לא היה מוצלח .  בסך הכל ,  ביצענו שישה אקזיטים והמשקיעים כבר קיבלו חזרה את רוב כספם ".  

" בהתחשב בעשור הקשה בהון סיכון - הקרן שלנו היא הצלחה "
 דיווידנד שישי לקרן של תמיר פישמן ,  ב-30 מיליון שקל .  בעשר השנים שחלפו מאז הקמתה רשמה מניית הקרן תשואה של 1.6% בשנה בלבד

