מאות ליוו את הרב חי בדרכו האחרונה
בין המשתתפים במסע ההלוויה ,  חברי כנסת ,  שרים וראשי מועצת יש"ע .  השר ישי : " מאות ואלפי ילדים בוכים על הרב חי שתמיד היה שמח ".  בנו של חי : " אנו יהודים ולא רוצחים "
  ( צילום :  אתר ערוץ 7 וגדעון צנטנר ,  עריכת וידאו :  דורון שטיין ) 
מאות בני אדם הגיעו הבוקר  ( שישי )  ללוות בדרכו האחרונה את הרב מאיר חי ,  שנרצח אמש בפיגוע ירי סמוך להתנחלות שבי שומרון .  מסע ההלוויה החל בבית הלוויות שמגר בירושלים ומשם יצא לכיוון הר הזיתים .  בין המשתתפים היו ,  שרים ,  חברי כנסת וראשי מועצת יש"ע .  שר הפנים אלי ישי אמר ,  כי  " מאות ואלפי ילדים בוכים על הרב חי שתמיד היה שמח ".  
בנו של הרב ,  אליהו ,  קרא שלא לבצע מעשי נקמה בעקבות רצח אביו . " אם אנחנו רוצים להנציח את אבא ,  אנחנו צריכים לעשות את הדברים האלו .  לא דברים קיצוניים ,  לא ללכת עכשיו לעשות נקמה ,  לפוצץ ערבים מכות .  זה לא הפתרון שלנו .  ההבדל בינינו לביניהם זה שאנחנו בני אדם .  אנחנו לא נלך ונירה להם בראש סתם .  אם הם יבואו אלינו ,  אנחנו נהרוג .  אנחנו אליהם לא נלך .  אנחנו יהודים ,  אנחנו קדושים ,  אנחנו בני אדם ".  
ראש המועצה האזורית שומרון ,  גרשון מסיקה ,  אמר כי הרצח היה תוצאה ישירה של הסרת המחסומים וכי שר הביטחון ברק וראש הממשלה נתניהו  " אינם יכולים לרחוץ בניקיון כפיהם ".  יו"ר מועצת יש"ע דני דיין אמר כי  " ישראל משלמת מחיר כבד משום שהפקירה בידי האויב חבלי מולדת .  מחיר הדמים לא ימנע מאיתנו להמשיך ליישב את הארץ ביהודים רבים ככל האפשר .
 מוקדם יותר דרש מסיקה מראש הממשלה בנימין נתניהו ומשר הביטחון אהוד ברק להגיע להלוויתו של הרב מאיר חי שנהרג אתמול בפיגוע ירי בשומרון .  לדבריו , " הרצח היה ידוע מראש .  זעקנו לראש הממשלה ולשר הביטחון בחודשים האחרונים שהסרת המחסומים והפניית צה"ל ממלחמה בטרור למלחמה במתיישבים ,  תוביל לפיגועים ולרציחות .  אני דורש מראש הממשלה ומשר הביטחון להגיע להלוויה ולהסתכל לאם ולשבעת היתומים בעיניים כי הם אינם יכולים לומר 'ידינו לא שפכו את הדם הזה' ".   
" קשה לדבר על מאיר בלשון עבר ",  סיפרה דינה ישורון ,  ידידה קרובה של משפחת הרב מאיר אבשלום חי ,  תושב שבי שומרון בן 45 ,  שנהרג אמש  ( חמישי )  מירי מחבלים סמוך לישוב .  חי היה רב בתלמוד תורה לילדים ולנערים .  הוא הותיר אחריו שבעה ילדים ,  הקטן בן חודש וחצי והגדול בן 17 ,  תלמיד ישיבה בעתניאל . 
" נותרה כעת אלמנה עם שבעה ילדים כי מאיר נסע נסיעה תמימה ",  אמרה ישורון .  לדבריה ,  חי היה מוכר בקרב כל ילדי האזור . " כולם התחנכו אצלו .  את כל חייו הקדיש ללמד ילדים ותינוקות תורה .  אין מי שלא אהב אותו .  היה לו חיוך נצחי על הפנים ".  
לדברי ישורון התחושה ביישוב היא שהסרת מחסום בין שכם לטול כרם הוא הגורם העיקרי לפיגוע . " דואגים לרווחת הערבים אבל שוכחים לתת לחיילים להגן עלינו ",  היא אומרת  ." לכולם היה ברור שמרגע שהמחסום יוסר יהיה כאן רצח ולצערנו מאיר שילם את המחיר ".  הרצח הותיר את מכריו של חי באבל כבד .  רבים שהגיעו הערב לבית המשפחה על מנת לסייע לה סיפרו כי המראה של כל ילדיו בוכים היה קשה .  
גם מנורה חזני ידידת המשפחה נזכרה בחי . " הוא היה הרב של הילדים שלי הגן .  הם העריצו אותו .  הוא היה מלמד בשיטות של עידוד ושמחה הכל כדי להלהיב את התורה על ילדים .  כל כספו הוא השקיע בילדים ,  בממתקים וסוכריות .  לא מזמן הוא קנה מכונה של ברד לתלמוד תורה עבור הילדים ".  חזני הביעה השתתפות בצער אלמנתו של חי . " כל הלב שלי איתה .  אנחנו יישוב קהילתי ויש תמיכה רבה במשפחה אבל אין ספק שזה אירוע קשה מאוד לילדים .  אנחנו נהיה שם כדי לתמוך בהם ". 
חי נפגע מיריות שנורו לעבר רכבו בכביש 57 .  הוא נפצע בראשו כתוצאה מהירי ומת כעבור זמן קצר מפצעיו .  פלג של הזרוע הצבאית של פתח ,  גדודי חללי אל-אקצא - החוליות על שם עימאד מורנייה ,  נטל אחריות על ביצוע הפיגוע .  בהודעתו הבהיר הארגון כי מבצעי הפיגוע הצליחו להימלט מהמקום .
  ( עדכון ראשון :  12:28 ) 

מאות ליוו את הרב חי בדרכו האחרונה
בין המשתתפים במסע ההלוויה ,  חברי כנסת ,  שרים וראשי מועצת יש"ע .  השר ישי : " מאות ואלפי ילדים בוכים על הרב חי שתמיד היה שמח ".  בנו של חי : " אנו יהודים ולא רוצחים "
 
