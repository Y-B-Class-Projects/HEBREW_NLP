כתבנו בשטח
החלטנו לשלוח את דודי לשאול שאלות נוקבות על המצב בשטחים וסל הבריאות ,  אבל הוא שכח את כל השאלות
נכנסתי למשרדי וואלה בצעדים מהירים ועצבניים ,  דפקתי על דלתה של העורכת ופתחתי אותה בלי לחכות לתשובה . " תקשיבי !  ",  אמרתי לעורכת בפנים רציניות , " נמאס לי שאת תמיד משפילה אותי ,  מטילה עלי משימות מופרעות ושהמשכורת היחידה שאני רואה ממך בסוף כל חודש היא פתק עם סמיילי קורץ ובועת קומיקס שאומרת 'אולי בחודש הבא' .  זה כבר יותר מדי ".  העורכת הסתכלה עלי בזמן שדיברתי במבט בוחן וחושב .  כשסיימתי לדבר ,  הוציאה העורכת את אוזניות הmp3- מאוזניה ואמרה  " אמרת משהו ?  ".  
" טוב ,  לא באמת אכפת לי אם אמרת משהו ",  המשיכה העורכת , " אבל טוב שאתה כאן ,  כי יש לי משימה חדשה בשבילך ".  על סמך ניסיוני עם המשימות הקודמות ,  לא מיהרתי להסכים למשימה ותכננתי לשאול את העורכת את כל השאלות על אופי המשימה ,  תוך בירור לפרטי פרטים של כל הסיכונים הכרוכים בה ,  כשלפתע הוסיפה העורכת : " והפעם גם נשלם לך עליה ".   " אני אעשה זאת !  ",  אמרתי . " רגע ,  אתה לא רוצה לדעת קודם מה המשימה ?  ".   " אני אעשה זאת !  ",  אמרתי שוב .
 המשימה שהוטלה עלי הייתה בסדר .  מה זה בסדר ?  יותר מבסדר ,  ואולי אף ארחיק לכת ואומר שהיא הייתה בסדר גמור .  כל מה שהייתי צריך לעשות זה לצאת לרחוב עם מיקרופון ומצלמה ,  לעצור אנשים ברחוב ולשאול אותם שאלות ענייניות על נושאים אישיים ,  שנויים במחלוקת ומעוררי מחשבה .  אך כיוון שלא הצלחתי לזכור את כל הנושאים האלו ,  ושלסבך את העניינים ממש לא היה בראש סדר העדיפויות שלי ,  בחרתי לדבוק בשאלה  " מה נשמע ?  ". 
עצרתי תחילה בחורה צעירה שהתקדמה ברחוב בצעדים מהירים .  כיוונתי לה לפרצוף את המצלמה ,  הושטתי לפיה את המיקרופון ,  שיחקתי קצת עם כפתור הקירוב ,  לחצתי על כפתור ההקלטה ולפני שהבינה מה קורה ,  שאלתי  " מה נשמע ?  ".  היא ענתה  " בסדר "  והלכה מהמקום .  הראיון היה קצר יותר ממה שציפיתי .  לאדם הבא שראיינתי היו עיניים חומות . " מה נשמע אדוני ?  ",  שאלתי והתחלתי לצלם . " בסדר ",  ענה והלך לו מהמקום עם העיניים החומות שלו .  אם הוא היה נותן תשובה עמוקה יותר ,  אולי הייתי משקיע בתיאור מפורט יותר של מראהו .
 גם כשגיוונתי עם שאלות כמו  " מה קורה ?  "  ו"מה שלומך ?  ",  כל התשובות שבאו אח"כ הסתכמו ב"בסדר ".  איזה מין אנשים חיים פה ?  אתה שואל לשלומם וכל מה שהם עושים זה לנפנף אותך .  כאילו המילה הזו קיימת רק כדי לצאת מידי חובה .  הפכנו לעם שסגור בתוך עצמו ,  אף אחד לא חושף פרטים על עצמו ולא מתעניין בפרטים על השני ,  העיקר שבסדר וכולם בסדר .  וגם כשאתה בא בגישה חיובית ,  ומנסה להתעניין באדם השני כי משלמים לך כדי לעשות את זה ,  גם אז הוא מנפנף אותך .  אחח ,  איזה אנשים .
 לא ויתרתי והמשכתי לחפש מישהו שיענה לי תשובה אמיתית לשאלה  " מה נשמע ?  "-  ואז ראיתי אותו .  הוא רץ לתחנת האוטובוס כמו משוגע .  מיהרתי לעמוד מולו ולחסום לו את הדרך ,  הדלקתי את המצלמה ושאלתי  " מה נשמע ?  ".   " אידיוט !  פספסתי את האוטובוס בגללך !  'מה נשמע' אתה שואל ?  על הפנים !  יודע למה ?  כי עכשיו אני אאחר לעבודה והבוס גם ככה מסתכל עלי בעין לא יפה אחרי שהשבוע איחרתי פעמיים .  ולא מספיק זה ,  אני גם מצונן ,  והריצה גמרה אותי ,  וחוץ מזה ..  ."  . " אתה יודע ",  קטעתי אותו , " יכולת פשוט לענות 'בסדר' ולהניח לי ".  

כתבנו בשטח
החלטנו לשלוח את דודי לשאול שאלות נוקבות על המצב בשטחים וסל הבריאות ,  אבל הוא שכח את כל השאלות

