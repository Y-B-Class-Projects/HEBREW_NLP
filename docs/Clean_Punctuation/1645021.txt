אתונה משוועת :  לבומה שביט
אתונה 2010 מזכירה את ירושלים 1984 .  ראש ממשלה חדש נבחר לתפקידו על רקע משבר כלכלי קשה ,  והוא צריך לתקן התנהלות מופקרת של ממשלה קודמת .  כשהוא מתיישב בכיסאו הוא מקבל נתונים כלכליים מדויקים שהם חמורים הרבה יותר ממה שידע .  הוא מפנים את העובדה שבתקופת כהונתו לא ניתן יהיה להקצות תקציבים למיזמים שהוא חלם עליהם ושעליהם דיבר במערכת הבחירות .  הוא מתאר לעצמו שהציבור לא יאהב את מה שיעשה ,  אחרי שקודמיו עשו דברים  " לטובת הציבור "  וביצעו הקלות פופוליסטיות על חשבון המשק הלאומי המתמוטט ,  מתוך תקווה שהקריסה לא תתרחש במשמרת שלהם .
 הידיעות על המצב הקשה חדרו באיטיות לתודעה הציבורית .  בישראל שינו את המחירים בסופרמרקט פעמיים או שלוש באותו יום ,  אבל הכל היה צמוד ,  וכשעלתה האינפלציה עלו המשכורות ואנשים קיבלו מדי חודש מיליוני שקלים  ( ישנים )  .  היו שחשבו שאולי זה לא נורא ,  היו שטענו שבישראל יש אינפלציה בסיסית שאי אפשר לצמצם אותה והיו כאלה שנהנו מאוד מן האינפלציה .
 ביוון החוב הממשלתי מטורף ,  ויש סכנה שאם עד אפריל לא יימצא פתרון כלשהו - תצטרך המדינה להודיע כי אינה יכולה לפדות את איגרות החוב שלה .
 גם ביוון החלה התודעה לחלחל .  הציבור בישראל לפני רבע מאה ,  וביוון בימים אלה ממש ,  מרגיש שהוא מוענש על טעויות נבחריו .  הוא היה רוצה שהם ישלמו .  בתנאיהם ,  בשכרם ואולי אף ביותר מכך .  ביוון מתקוממים נגד הצעדים שמבקשת הממשלה לנקוט כדי להקטין את הגירעון בתקציב  ( להקפיא את השכר ,  להעלות את גיל הפרישה של עובדי הציבור מ ? 61 ל ? 63 ,  להגביר את המיסוי על בעלי האמצעים ולחייב שימוש בהמחאות ובכרטיסי אשראי בתשלום מעל סכום מסוים ,  כדי להיאבק בתופעת הכלכלה ה"שחורה "  ועוד )  .
 ממשלת יוון מבינה שההצלה חייבת לבוא מבפנים .  הבעיה ,  אומרים לי באתונה ,  היא הקושי להסביר לציבור הרחב שאם לא ייעשו צעדים מרחיקי לכת ,  תקרוס הכלכלה ,  תגדל האבטלה והאנשים ,  שלא באשמתם קרה מה שקרה ,  יהפכו להיות הקורבנות הראשונים של הקריסה .
 אמרתי להם שהפתרון שלנו היה בומה שביט ושחלק מהצלחת התוכנית היה כרוך בדרך שבה הסביר לציבור מדי ערב ,  בדרך פשוטה ומובנת ,  מדוע אחרי שיהיה קשה יהיה הרבה יותר טוב .  שביט היה איש עסקים פרטי ,  נשיא התאחדות התעשיינים לשעבר ,  והיה ידוע בכנותו .  בטלוויזיה היה רק ערוץ אחד ,  והוא שמח לארח את שביט מדי ערב לדקות קצרות ,  כדי להסביר מדוע מדובר בתוכנית נכונה  ( שאיתה הזדהה מאוד )  ומה חשיבותו של היבט זה או אחר שלה .
 החלטת הממשלה לטפל בכל ההיבטים הכלכליים בבת אחת ,  ההסכמות עם ההסתדרות ועם המעסיקים וההסברים של בומה שביט  ( ולאו דווקא של מי שהיו אחראים לתוכנית )  הביאו לכך שהמשק הישראלי ניצל ,  ברגע האחרון ממש ,  מאסון .  יוון חייבת לעשות היום מה שעשינו לפני יובל שנים ,  משום שבלי הבנת הציבור אי אפשר לעשות שינוי גדול שכזה .  בינתיים לא נמצא לה בומה שביט .
 
אתונה משוועת :  לבומה שביט
nan
