סין גינתה את פגישת אובמה עם הדלאי למה
סין  " אינה שבעת רצון כלל "  מפגישתו של ברק אובמה עם הדלאי למה .  בתום הפגישה בין השניים מסר הדלאי למה כי שוחח עם אובמה על קידום השלום ,  ערכי אנושיות והרמוניה דתית
סין גינתה אמש  ( חמישי )  את פגישתו של נשיא ארצות הברית ברק אובמה עם מנהיגה הגולה של טיבט הדלאי למה .  מסין נמסר כי היא  " אינה שבעת רצון כלל "  וכי היא מצפה מוושינגטון לנקוט צעדים על מנת להחזיר את היחסים בין ארצות הברית וסין לנתיב חיובי .  שר החוץ של סין אמר כי הפגישה בין הנשיא האמריקני והדלאי למה  " מפרה את עמדתה של ארצות הברית כי טיבט היא חלק מסין .  סין מביעה את חוסר שביעות הרצון הרב שלה והתנגדותה לפגישה ",  אמר שר החוץ הסיני לסוכנות הידיעות הסינית .
 מוקדם יותר נפגש נשיא ארצות הברית ברק אובמה עם הדלאי למה בבית הלבן ,  זאת למרות אזהרותיה של סין כי הדבר פוגע ביחסים בינה לבין ארצות הברית .  מתוך התחשבות בהתנגדותה של סין ,  נפגש אובמה עם מנהיגה הגולה של טיבט בחדר המפות ולא בחדר הסגלגל וזאת בכדי לציין כי הפגישה אינה רשמית .  בתום הפגישה אמר הדלאי למה כי שוחח עם הנשיא האמריקני על קידום השלום ,  ערכי אנושיות והרמוניה דתית .  מהבית הלבן נמסר כי אובמה והדלאי למה הסכימו על החשיבות של יחסי ארצות הברית וסין .  
הפגישה בין אובמה לדלאי למה התקיימה לאחר שבמשך ימים רבים הזהירה סין את ארצות הברית מלקיימה ואמרה כי הדבר יפגע ביחסים המתוחים גם כך בין שתי המדינות .  לאחר הפרסום אודות הכוונה לקיים את הפגישה ,  הוציאה סין הודעה ודחקה באובמה לבטל את הפגישה  " במהירות ".  הממשל האמריקאי לא הביע התרגשות מחוסר שביעות הרצון בסין ומסר כי הוא מצפה שתגובתה של סין לא תהיה גרועה יותר מבעבר .  בכיר בממשל האמריקאי אמר לאחר פרסום תגובה של סין כי  " היא בטח תביע ביקורת על הפגישה ותמשיך הלאה ". 
המתחים שנוצרו בעקבות ביקורו הצפוי של הדלאי למה העלו דאגות בוושינגטון ,  לפיהן סין תשיב לארצות הברית כגמולה ותחסום את מאמציה בתחומים אחרים ,  כמו למשל הטלת סנקציות חמורות יותר על אירן .  אולם ,  דובר הבית הלבן רוברט גיבס חזר ואמר כי הידידות בין ארצות הברית וסין  " בוגרת דיה "  כדי למצוא קרקע משותפת בנושאים בהן לשתי המדינות יש עניין ,  למרות חוסר הסכמה על נושאים אחרים . " אנו יודעים ששתי מדינות לא יכולות להסכים על הכל ",  אמר גיבס .
 למרות דברים אלה ,  אמר הבכיר בממשל אובמה כי הממשל מוכן לאפשרות שסין תנהג  " בקרירות "  כלפי ארצות הברית במשך חודשים אך אמר כי  " הדבר לא יכניע את היחסים בין סין וארצות הברית ולא יימשך זמן רב ".  נשיאים קודמים בארצות הברית ביניהם גם ג'ורג' בוש נפגשו עם הדלאי למה ופגישות אלו גררו מילות כעס מבייג'ינג  .  
בייג'ינג כבר זועמת על הצעתה של ארצות הברית למכור לטייואן נשק בשווי 6.4 מיליארד דולר .  סין אמרה כי תטיל סנקציות על חברות אשר ימכרו נשק לטייואן ותפחית את המגעים בין צבאה וצבא ארצות הברית .  הבכיר בממשל הפחית בחשיבותה של תגובה זו ואמר כי היא הייתה  " בטווח לו ציפינו ".  
הדלאי למה אמר כי הוא רוצה אוטונומיה גדולה עבור טיבט ממנה נמלט ב-1959 .  סין טוענת כי בדרישותיו הוא קורא לעצמאות .  ארצות הברית אומרת כי היא מקבלת את טיבט כחלק מסין אך רוצה שבייג'ינג תשב עם הדלאי למה ותסדיר איתו את חילוקי הדעות לגבי עתידו של האזור .
  ( עדכון ראשון :  22:26 ) 

סין גינתה את פגישת אובמה עם הדלאי למה
סין  " אינה שבעת רצון כלל "  מפגישתו של ברק אובמה עם הדלאי למה .  בתום הפגישה בין השניים מסר הדלאי למה כי שוחח עם אובמה על קידום השלום ,  ערכי אנושיות והרמוניה דתית

