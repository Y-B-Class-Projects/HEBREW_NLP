נדחתה סגירתו של סניף חצי חינם בירקונים
במסגרת דיון בהארכת צווים לסגירת הסניף במתחם ,  המליצה השופטת על דחייה של חצי שנה ,  מתוך התחשבות בגורל 500 העובדים 
 " יש בעיה תכנונית עם מרכול חצי חינם ,  אבל אני לא בעד לזרוק 500 עובדים לרחוב ",  כך הצהירה אתמול השופטת שלהבת קמיר-וויס בבית המשפט לעניינים מקומיים בפתח תקווה ,  ונתנה לרשת חצי חינם ובעליה ,  צבי ומוטי קופרלי ,  ארכה של חצי שנה לנסות ולהסדיר את חוקיות הפעלת הסניף במתחם ירקונים .  
כיום העסק פועל שלא כחוק ,  וזאת כחלק מהבעיה הכוללת של מתחם ירקונים ,  שנבנה על קרקע המיועדת לחקלאות ,  שרובה מיועד בעתיד ליהפך לחלק מפארק הירקון .  חלק מהעסקים במתחם פועלים על סמך היתרים לשימוש חורג ,  אך לחנות חצי חינם אין היתר כזה ולכן הוצאו נגדה צווי סגירה ,  עליהם עירערה הרשת בפני בית המשפט לעניינים מקומיים .  
במסגרת הדיון התיחסה השופטת למכלול העסקים הבעייתיים בירקונים ,  וציינה כי אינה רוצה להפוך את חצי חינם לתקדים עבור חנויות נוספות . " אני מבינה מה מטריד את פרקליטות המדינה .  התחילו להגיע לפתחי בקשות של מרכולים נוספים שאליהם אני לא אענה .  אני לא מתכוונת להתייחס לבקשות אחרות במתחם ירקונים באותה צורה .  אני לא מרגישה שהגזרה שווה בין המרכול הזה לשאר המתחם ".  
עו"ד חובב ארצי מטעם פרקליטות המדינה לא אהב את ההצעה של השופטת להאריך את תוקף צווי הסגירה כדי להגן על האינטרס של העובדים . "  פרקי זמן ארוכים הם פתח ללחצים עצומים על מוסדות התכנון ,  ואני אומר בגלוי שאנחנו רוצים להגן על המוסדות האלה ",  טען ארצי . " מדובר בעבריינות כלכלית בהיקפים גדולים .  מישהו מרוויח הרבה כסף מהצד והעובדים הם רק קצה הקרחון .  וזה יהפוך לקו המנחה ,  כי כמו שאני נוהג בעובדים של חצי חינם בירקונים נצטרך לנהוג בעובדים אחרים .  האינטרסים הכלכליים חזקים מכל דבר ולכן נמשיך להגיע לכאן ".  
ואולם ,  לאחר הפסקה לצורך חשיבה מחודשת הסכימו פרקליטי המחלקה לאכיפת דיני מקרקעין להארכת הצווים ,  בתנאי שיהיה ברור כי זו תהיה האורכה האחרונה ובידיעה כי היא ניתנת רק כדי להטיב עם העובדים . 
" בית המשפט מברך את הצדדים כי השכילו בנסיבות מקרה זה להגיע להבנות שיהיה בהן כדי למצוא פתרון למצוקתם הזועקת של עובדי מרכול חצי חינם ",  כתבה קמיר-וויס בהחלטתה .  הצווים היו אמורים להיכנס לתוקף השבוע אך השופטת ביקשה מעורכי הדין שייצגו את חצי חינם ועורכי הדין מטעם המחלקה לאכיפת דיני מקרקעין בפרקליטות המדינה להגיע להסכמה ,  שבמסגרתה יוארכו הצווים עד לפתיחת סניף אחר של הרשת בהוד השרון ,  שנמצא במרחק של קילומטרים ספורים מירקונים .  מטרת ההארכה לדבריה ,  היא לדאוג למקום תעסוקה עבור העובדים עד שיועברו לסניף החדש שנבנה בהוד השרון .  
לעו"ד יובל גלאון שייצג את חצי חינם ,  היתה פרשנות משלו להשתלשלות העניינים : " מה שהניע אותה באמת זה לתת לנו אפשרות להגיע ליעדנו - שימוש חורג חוקי לחצי חינם בירקונים - והיא נימקה את זה בנימוקים של רחמים על העובדים .  היא לא רצתה להפחיד את הפרקליטות ולכן היא לא מתייחסת לכל המתחם .  עוד חצי שנה יהיה לנו היתר לשימוש חורג בירקונים .  אנחנו עורכי הדין היחידים בארץ שיכולים לעשות את זה ". 

נדחתה סגירתו של סניף חצי חינם בירקונים
במסגרת דיון בהארכת צווים לסגירת הסניף במתחם ,  המליצה השופטת על דחייה של חצי שנה ,  מתוך התחשבות בגורל 500 העובדים

