מה חיפש ראש אכ"א אצל האדמו"ר ? 
ראש אגף כוח אדם בצה"ל האלוף אבי זמיר נפגש עם אחד ממנהיגי הציבור החרדי ודן עמו בגיוס חרדים .  עצם קיום הפגישה נחשב למאורע חריג ומלמד על שינוי תודעה בשני הצדדים
ראש אגף כח אדם בצה"ל האלוף אבי זמיר הגיע אתמול  ( ראשון )  לפגישה נדירה עם האדמו"ר מבעלז ,  הנחשב לאחד ממנהיגי הציבור החרדי .  הפגישה נערכה בבית האדמו"ר בירושלים ביוזמתו של האלוף זמיר .  עצם קיומה של פגישה שכזו נחשבת לחריגה מאוד בצה"ל ,  אולם היא התקיימה לאור כוונת צה"ל להגדיל את מספר החרדים המתגייסים לצבא .  לדברי גורמים בצה"ל ,  הפגישה התקיימה באווירה טובה .  בפגישה העלה האלוף זמיר את האפשרויות העומדות בפני צעיר חרדי בצה"ל ,  ובהם השתלבות במספר תוכניות שהותאמו לאוכלוסייה החרדית באמ"ן ובחיל האוויר .  
מקורבי האדמו"ר הגדירו את הפגישה כ"התייעצות בנושאים אישיים ",  ואמרו כי הבקשה לקיום הפגישה הגיעה כבר לפני מספר שבועות לחצר האדמו"ר ,  אולם מפאת לוח הזמנים של הרב ,  הפגישה התקיימה רק אתמול .  
בצה"ל אישרו את קיום הפגישה ואמרו בתגובה כי היא התקיימה  " כחלק מהמאמץ שמוביל צה"ל להרחבת הגיוס בכלל מגזרי החברה הישראלית ובמסגרת ההדברות שמתנהלת אל מול המגזר החרדי בסוגיה זו ". 
בצה"ל מתגאים בשנתיים האחרונות בעלייה במספר התוכניות אליהן מתגייסים צעירים חרדים ,  כולל בעלי משפחות .  זאת במסגרת המאבק של צה"ל בהתגברות התופעה של צעירים המכריזים על 'תורתם אומנותם' .  
עצם קיומה של הפגישה של אלוף בצה"ל לבין האדמו"ר מלמדת על שינוי בתודעה של צה"ל שמגיע עד לגדולי התורה החרדים על מנת לנסות לשכנעם לתת יד לגיוס לצבא ,  ומאידך על רצון של העולם החרדי לקבל לפגישות אלופים בצה"ל .  
האדמו"ר מבעלז ,  נחשב לאחד המנהיגים המשפיעים ביותר בציבור החרדי כמי שעומד בראשות חסידות בעלז ,  השנייה בגודלה בישראל .  יחד עם זאת ,  נחשב האדמו"ר לאחד המנהיגים המתונים יותר ,  ובשונה מרבים אף עודד את חסידיו במספר הזדמנויות לצאת לעבוד .  על פי תפיסתו של האדמו"ר אך ורק אברכים שחשים כי נועדו ללימוד בכולל ומצליחים בלימודיהם צריכים להמשיך ולהקדיש את כל יומם ללימוד התורה ,  על כל השאר מוטלת החובה ללמוד מקצוע ולצאת לשוק העבודה .
 
מה חיפש ראש אכ"א אצל האדמו"ר ? 
ראש אגף כוח אדם בצה"ל האלוף אבי זמיר נפגש עם אחד ממנהיגי הציבור החרדי ודן עמו בגיוס חרדים .  עצם קיום הפגישה נחשב למאורע חריג ומלמד על שינוי תודעה בשני הצדדים

