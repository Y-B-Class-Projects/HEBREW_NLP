המרווח בין הכסאות במחלקת עסקים בסוויס - כמו בתיירים
נציגת השירות :  מעוניינים בכרטיס למחלקת עסקים ?  כדאי בטיסת אחר הצהריים
הנוסעים במחלקת עסקים בטיסות הבוקר של חברת סוויס מתל אביב לציריך בתקופה הקרובה יקבלו תנאי ישיבה ברמת של מחלקת תיירים בלבד .  טיסת הבוקר של חברת התעופה השווייצית מתל אביב לציריך יוצאת במטוס צר גוף - airbus320 - שבו המרווח בין הכסאות דומה מאוד לזה שבמחלקת התיירים - 76 ס"מ בלבד ,  לעומת 81 ס"מ בעסקים .  לעומת זאת ,  טיסת אחר הצהריים יוצאת במטוס רחב גוף - airbus330 - בו המרווח בין הכסאות הוא 140 ס"מ ,  כלומר 59 ס"מ יותר .  אגב ,  המחירים של כרטיס לשתי הטיסות זהים ועומדים על כ-1,400 דולר ליחיד בפברואר .  רק בסוף מארס 2010 עם פתיחת עונת הקיץ ,  תרחיב חברת סוויס את פעילותה בישראל ותתחיל להפעיל שתי טיסות יומיות בין תל אביב לציריך במטוסים רחבי גוף מדגמי איירבוס 330/340-a ,  וכך תגדיל ב-17% את היצע המושבים בקו .  בשיחה עם מוקד שירות הלקוחות של החברה דאגה נציגת השירות לעדכן אותנו שאם אנחנו מעוניינים בכרטיס למחלקת עסקים כדאי לנו לעשות זאת בטיסת אחר הצהריים ,  בה המטוס רחב יותר וכתוצאה מכך גם איכות הישיבה בטיסה טובה יותר .  ואולם ,  לא לכל הלקוחות המידע הזה זמין .  א' מהמרכז ,  שרצה להפתיע את אשתו בטיסה משדורגת במחלקת עסקים ,  טוען כי התאכזב מאוד כשעלה למטוס וגילה שמדובר במחלקת עסקים שדומה מאוד למחלקת התיירים בלי שעודכן על כך מראש על ידי נציגת השירות . " הערת החברה כי את סוג המטוס המופעל בטיסה ניתן לראות באתר האינטרנט היא נכונה ,  אך החברה לא יכולה לצפות ממני ,  הנוסע הפשוט ,  להפגין ידע והתמצאות בסוגי המטוסים השונים והשלכותיהם עבורי בדבר רוחב הגוף ,  טיב השירות ואיכות המושב ",  אומר א' .  מחברת סוויס נמסר בתגובה כי החל מסוף מארס 2010 תפעיל החברה מטוסים רחבי גוף בשתי הטיסות היומיות .
 
המרווח בין הכסאות במחלקת עסקים בסוויס - כמו בתיירים
נציגת השירות :  מעוניינים בכרטיס למחלקת עסקים ?  כדאי בטיסת אחר הצהריים

