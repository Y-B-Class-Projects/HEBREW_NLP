אליס ,  מי זאת אליס לעזאזל ? 
קסטרו השיקה מיני קולקציה לכבוד  " אליס בארץ הפלאות "  של ברטון ,  והזמינה את ההיפסטרים של 'סלון ברלין' .  לירוי שופן סבור שמדובר בסטוץ ללילה ותו לא
דגם עצום מימדים של רגלי אליס ,  שגרר מבטים חוזרים ונשנים למתרחש מתחת לחצאיתה ,  ומארחים מחופשים לדמויות מפתח מתוך הסרט  " אליס בארץ הפלאות ",  קידמו את המוזמנים למשתה הענק שקיימה קסטרו בסניף דיזינגוף אמש  ( 24.2 )  .  אירוע שנערך ,  לפחות באופן רשמי ,  לרגל השקת מיני קולקציה המבוססת על אימג'ים מתוך הפרויקט המדובר של טים ברטון .  אין ספק  עולם האופנה מוצא עניין מחודש בפנטסיה הגרפית הפרועה הזו .  הסרט ,  שעתיד לצאת לאקרנים רק בחודש הבא ,  כבר כלכל מספר לא קטן של הפקות שנעשו בהשראתו .  הוא אף שימש כמעין חומר רקע מופשט לקולקציית הקיץ התזזיתית והיצרית של ורסאצ'ה ,  שהייתה כה צבעונית ומגרה ,  עד שרימזה כי למעצביה היה חיבור הדוק למדי עם עשן-ההזיה של הזחל .
 קסטרו ,  במובן הזה ,  עשו את המובן מאליו ,  וניסו לתת את האינפוט שלהם לשגעת העולמית ,  בעודם הראשונים בארץ שקיבלו את הזכויות לשימוש בגרפיקה ובדמויות של  " אליס בארץ הפלאות ".  הקולקציה מורכבת בעיקר מחולצות טי ,  שאליהן נוספו מספר דגמים של תחתונים מודפסים לגברים ותיקי בד פשוטים .  חולצה מכובסת בעלת מעין כתם דם והכיתוב  ! off with his head ,  או צדודיתו הפרוורטית של הכובען המטורף המודפסת על אחרת ,  מייצגות את הכיוון הכללי ,  שנע בין ציטוט של משפטי מפתח מתוכו לבין הפשטה של תמונות מהסיפור  ( כשבאופן טבעי ,  חיוכו השקרי של חתול הצ'שייר שובה מכולם )  .
 קסטרו מעידים על עבודה דקדקנית בייצור ,  שהצריכה תהליך קבלת אישור ממשרדו של טים ברטון על כל דגם .  ההשקעה ניכרת ,  ובאה לידי ביטוי בעיקר בכך שרבות מהחולצות עשויות במראה משומש ודהוי בכוונה ,  מכובסות בשטיפת אסיד ,  או עברו מספר לא קטן של צביעות והדפסים בניסיון להגיע לעושר הוויזואלי המאפיין את עולמם הפסיכדלי של לואיס קרול וברטון .
 כל זה טוב ואולי אפילו די יפה ,  אבל האם יש כאן גם ערך אופנתי ?  האם בכוחו של הפרויקט הייחודי הזה ,  שהושקעו בו אנרגיות רבות כל כך ,  לקדם את קסטרו למקום חדש או להאיר זווית לא מוכרת בה ?  צבעוניות ככל שתהיינה ,  פרויקט חולצות הטי הזה רובו ככולו יח"צנות אגרסיבית ,  חלק מהמכונה המשומנת של דיסני ,  ומצד שני ,  ניסיון פשטני לרכיבה מסחרית על גל הרחש העולמי .  החולצות ,  התחתונים והתיקים יימכרו במהרה ,  ערכם הכלכלי גבוה וגם אם הם מקושקשים למדי הם מעוצבים תוך מחשבה מעמיקה .  אבל זה לא אומר כלום ;  עצם העובדה שחלק מהחולצות היו יכולות לשמש בקלות כפוסטרים לסרט ,  הופכת את התוצר הסופי למעין מרצ'נדייז ,  המסתכם בפרסומת לבישה שמקומה בדיסנילנד ולא בחברת אופנה המתעתדת להוביל את השוק .
 ועם כל זאת ,  סביר שאירוע גדול כל כך ,  עבור קולקציה המסתכמת באוסף חולצות טי ,  הוא כיסוי לדבר אחר לגמרי ,  לכוונה שלא דוברה בקול רם .  הרי בקסטרו יודעים שקולקציה בסדר גודל כזה אינה מצריכה מסיבה גדולה כל כך .  מספיק להיזכר בחולצות הטי שנעשו בהשראת הסרט רובוטריקים והושקו בדממה ,  כדי להבין שיש כאן אג'נדה אחרת .  אולי הקהל האלטרנטיבי ,  האדג'י והחתרני לכאורה שפקד את המקום אתמול בערב ,  יכול לספק את התשובה ,  בעיקר משום שמעולם לא נמנה בעבר על רשימת המוזמנים הקלאסית של קסטרו .
 מסיבת התה הפרועה-אך-לא-מדי ,  ניסתה לעשות בעיקר דבר אחד :  לחזר אחר הליבה הקשה של אנשי הקצה בעיר ,  ה-arty types שקסטרו מעולם לא הצליחה ללכוד ברשתה .  זו הסיבה ש"סלון ברלין ",  אותה מאורת היפסטרים אלכוהולית שמהווה פסבדו-שוליים ,  הופקדה על האירוח באקט מרתיע של התחברות עם ה"שטן "  האישי שלה ,  ואת המוזיקה סיפקו No Moon ,  שרחוקים למדי מהגדרת המיינסטרים .  הקהל שהגיע בעקבותיהם ,  איכלס את סניף הדגל של קסטרו בטיפוסים שהוא לא מורגל בהם .  אין לשכוח לרגע - היחסים שנרקמו כאן הם רק ללילה ,  סטוץ חסר רגשות .  מחר בבוקר ,  ספק אם אחד מהם ישוטט ברחוב לבוש בחולצת אליס או בכל תוצר של רשת .  כי כדי להיות קול באמת ,  משאת נפשה הגדולה של קסטרו  ( שכבר הוכיחה את עצמה בתצוגת הקיץ האחרונה )  ,  לא מספיק להזמין בכסף ומשקאות את הקהל הזה ,  צריך למצוא את הנוסחה ,  וכדאי גם את הבגדים ,  שיגרמו לו להגיע לבד .  מרצ'נדייז לסרט ,  הם בינתיים לא התחלה מבטיחה .
 
אליס ,  מי זאת אליס לעזאזל ? 
קסטרו השיקה מיני קולקציה לכבוד  " אליס בארץ הפלאות "  של ברטון ,  והזמינה את ההיפסטרים של 'סלון ברלין' .  לירוי שופן סבור שמדובר בסטוץ ללילה ותו לא

