אלישע לוי : " עברנו מכשול מאוד גבוה "
 מאמן מכבי חיפה שמח מה-0:3 על ביתר בטדי והוסיף :  דבר לא גמור .  אוהדי ביתר קיללו את בירם כיאל וקראו לשום להתפטר
צילום ועריכת וידאו :  נועם אשל
אחרי שהן כבשו אתמול  ( שבת )  רביעיות וצימקו את הפער מהמקום הראשון ,  הפועל תל אביב ומכבי תל אביב קיוו שמכבי חיפה תמעד בטדי נגד בית"ר ירושלים .  האלופה יצאה למשחק חוץ שסומן כמוקש בדרך לאליפות שנייה ברציפות ,  אבל חזרה הביתה עם 0:3 גדול ששוב הסיר כל ספק לגבי זהות הקבוצה הטובה בארץ .
 בית"ר מצידה נשארה עם נקודת ליגה בודדת מחמשת המשחקים שלה העונה נגד חיפה ושתי התל אביביות ושוב ספגה בצרורות נגד אחת ממוליכות הליגה .  בבירה לפחות יכולים היו להתרפק על זכרונות העבר ,  כשלפני המשחק נערך טקס קצר לכבודו של שחקן העבר אישטוון שאלוי ,  שהיה הערב אורח הכבוד של הקבוצה ,  אך בערב כזה גם זה לא יכול לנחם את האוהדים המובכים .
 לאור העובדה שליגת העל עמוסה העונה בקבוצות חלשות שסופגות מדי שבוע הפסדים בתוצאות גבוהות ,  המשחק בטדי כאמור סומן עבור כל קבוצות הצמרת כמהמורה אפשרית .  גם המאמן המנצח הערב ,  אלישע לוי ,  הסכים עם הקביעה הזו .
" עברנו מכשול מאוד גבוה ".  אמר לוי המרוצה בסוף המשחק , " בית"ר קבוצה טובה .  בחצי הראשון היה משחק שקול ואפילו היה להם יתרון .  אבל במחצית השנייה לחצנו יותר גבוה ,  לא נתנו להם זמן ושטח והגענו להזדמנויות .  זה אולי נראה קל ,  אבל זה כי אנחנו עשינו זאת כך .  ידענו לעשות הכל נכון .  כל עוד זה לטובתנו ,  פחות מעניין אותי הדרבי התל אביבי .  אנחנו לא מסתכלים על היריבות ,  יותר חשוב לנו להסתכל עצמנו ". 
למרות שחיפה רשמה הערב את ניצחונה ה-20 מתוך 22 משחקים ועל אף שהיא ידעה לשמור על 12 נקודות היתרון על פני המקום השני ,  המאמן הירוק סירב לסכם את העונה : " הסיפור לא גמור .  יש עוד הרבה משחקים ,  יש את קיזוז הנקודות ואנחנו צריכים לבוא באותה רמת מוכנות לכל משחק ".  
בירם כיאל הוסיף אחרי המשחק : " אני לא חושב שהליגה משעממת .  היה משחק ברמה מאוד גבוהה היום והקאנו דם עד שהצלחנו להבקיע .  פתחנו טוב את המחצית השנייה ואחרי זה היה יותר קל ". 
בסיום קיללו מספר אוהדי בית"ר מארגון  " לה פמיליה "  את בירם כיאל בתוך שטח האיצטדיון .  האוהדים קיבלו אישור מיוחד להיכנס לאיזור בו נמצאו השחקנים ,  בטענה שהם צריכים לקפל את הדגלים ואמצעי העידוד .  אלא שכשזיהו את שחקן חיפה ,  החלו לקללו ולנסות לתקוף אותו ,  אך המשטרה מנעה זאת מהם .  כיאל נזקק לליווי משטרתי ביציאה מהאיצטדיון .  כזכור ,  גם בסיבוב הראשון ,  במשחק בקרית אליעזר ,  ניסו אוהדי בית"ר לתקוף את השחקן .
 גוסטבו בוקולי ,  שעלה מהספסל והתכבד בשער השלישי ,  אמר : " היה חשוב לי לחזור לכבוש אחרי הרבה מאוד זמן ,  זה היה חסר לי .  גרמנו למשחק להיראות קל ,  ואני מאוד מרוצה מכך .  בשבוע הבא אני לא אוהד של מכבי או הפועל תל אביב ,  בכל מקרה אנחנו תלויים רק בעצמנו .  בעצם ,  זה לא משנה מה יקרה בכל הליגה ,  כי הכל תלוי בנו .  נכון שהאליפות מתקרבת אבל אנחנו לא מסתכלים על זה ,  אלא רק על המשחק הבא ". 
במהלך המשחק היו חילופי דברים קשים בין יניב קטן לקובי מויאל .  הקפטן הירוק קילל את הירושלמי שהחזיר לו ,  אך שחקני בית"ר הרגיעו אותו מכיוון שהיה לו כבר כרטיס צהוב .  האירוע הזה מצטרף לבעיה קודמת הערב בבית"ר ,  כאשר טוטו תמוז איחר לאסיפה המסכמת והודח מההרכב ברגע האחרון .
 הקפטן אריק בנאדו ,  שלבש ירוק בפעם הקודמת שמכבי חיפה ניצחה בטדי ,  אמר בסיום : " האמנו שאנחנו יכולים לנצח ,  ובחצי הראשון זה עוד נראה טוב ,  אבל בחצי השני גילינו שזה לא המצב .  מכבי חיפה יותר טובה מבית"ר ירושלים העונה וזאת עובדה שאף אחד לא יכול להתווכח איתה ".  
הבלם הוותיק המשיך לפרגן לירוקים : " נשאר לנו רק להסיר את הכובע בפניהם על מה שהם עושים העונה .  חיפה היא קבוצה שאסור לעשות נגדה טעויות ,  ואנחנו טעינו ושילמנו .  זו המציאות ואין מה לעשות .  כעת נותר לנו להתמודד על המטרות שלנו .  אנחנו עדיין בגביע ועדיין בפלייאוף העליון ,  אז כמובן שמתבאסים אבל צריך להמשיך הלאה ". 
אחרי חמישה משחקים ללא ניצחון ,  אוהדי בית"ר המתוסכלים קראו למאמן יצחק שום להתפטר .
 
אלישע לוי : " עברנו מכשול מאוד גבוה "
 מאמן מכבי חיפה שמח מה-0:3 על ביתר בטדי והוסיף :  דבר לא גמור .  אוהדי ביתר קיללו את בירם כיאל וקראו לשום להתפטר

