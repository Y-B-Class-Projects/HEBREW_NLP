העליון :  הקמת דירות הנופש בסמוך לחוף הים בראשל"צ תותנה בהשכרתן במשך 6 חודשים בכל שנה 
העליון דחה בכך את הערעור שהגישה חברת מעוז דניאל על החלטת בית המשפט המחוזי
בית המשפט העליון דחה את ערעורה של החברה הקבלנית מעוז דניאל והחליט כי הקמת פרויקט דירות נופש בסמוך לחוף הים של ראשון לציון יותנה בכך שכל דירות הנופש שיוקמו יעמדו לרשות הציבור הרחב במשך תקופה העולה במצטבר על שישה חודשים בשנה.בכך מסתיים מאבק שהחל עוד בשנת 2005 ,  כאשר ועדת המשנה לתכנון ובנייה בעיריית ראשון לציון אישרה את בקשת חברת מעוז דניאל להקים מבנה בן 12 קומות הכולל 232 דירות נופש במרחק כ-200-250 מטרים מחוף הים.הוועדה קבעה כי רק 20 אחוז מהדירות יעמדו לרשות הציבור הרחב לשימוש מלונאי ,  והשאר ימכרו לבעלות פרטית .  דב צור וספי ריבלין ,  אז חברי מועצה מן האופוזיציה ,  הגישו ערעור על ההחלטה לוועדת הערר המחוזית .  וועדת הערר החליטה לדחות את ערעורם .  בעקבות הדחייה ,  הגישו צור ועמותת אדם טבע ודין ערעור לבית המשפט המחוזי בתל אביב ,  שקיבל את העתירה ,  וקבע בחודש יולי 2007 כי  " נוכח מכלול הוראות התוכנית ונוכח ציביונו הציבורי המובהק של האזור בו ממוקם המגרש על פי התוכנית ,  בהיותו מרוחק כ-200 מטר בלבד מקו המים ,  יש להבטיח כי הדירות שייבנו בפרויקט תשמשנה כדירות נופש לרווחת הציבור כולו ,  ככל שיחפוץ בכך ". בית המשפט הורה כי כל הדירות יעמדו לשימוש הציבור במשך תקופה העולה על שישה חודשים בשנה ,  אך חברת מעוז דניאל ערערה על החלטה זו לבית המשפט העליון ,  שדחה ביום חמישי האחרון את העתירה וקיבל את עמדתו של צור .  השופטת אסתר חיות ציינה כי  " המסקנה שדירות אלה צריכות להיות זמינות לשימושו של הציבור הרחב קשורה קשר בל יינתק לעובדה שדירות אלה עתידות להיבנות בסמוך מאוד לחוף הים .  חופי הים הינם כידוע משאב טבע ייחודי אשר מאז ומתמיד מכירות רוב מדינות העולם בצורך לשמרו ולשומרו לתועלת הכלל ולמנוע את הפקעתו מידי הציבור והעברתו לרשות היחיד ". ראש עיריית ראשון לציון ,  דב צור ,  שהוביל את ההתנגדות לתכנית בחמש השנים האחרונות בירך על החלטת בית המשפט העליון ואמר : " ההחלטה היא בהחלט הישג אדיר אחרי מסע של חמש שנים .  שופטי בג"צ השיבו את חוף הים לידי בעליו החוקיים - הציבור הרחב .  חופי מדינת ישראל הינם רכוש הציבור במדינת ישראל ,  ולא רכושם של יזמים כאלו ואחרים .  אני שמח שבית המשפט שב וחידד את העובדה שחופי הים אינם ניתנים למכירה למרבה במחיר ,  אלא פתוחים לכל ושווים לכל נפש ".  מחברת מעוז דניאל נמסר בתגובה : " מדינת ישראל ,  רשויות מקומות ושאר הגופים היציגים אינם יכולים לחזור בהם מהחלטות והתחייבויות שלטוניות כלפי אזרח ,  יזם או חברה פרטית .  עיריית ראשון לציון היא שקידמה את התכנית לטובת פיתוח העיר ורווחת התושבים .  בית המשפט העליון ביקר את התנהלותה של העירייה שחזרה בה ובועטת במדיניות שהיא עצמה התוותה ". 

העליון :  הקמת דירות הנופש בסמוך לחוף הים בראשל"צ תותנה בהשכרתן במשך 6 חודשים בכל שנה 
העליון דחה בכך את הערעור שהגישה חברת מעוז דניאל על החלטת בית המשפט המחוזי

