אהבה ללא מילים
תחרות  " תמונה משפחתית "  של וואלה !  ועמותת מטב שמחה להכריז על הזוכים :  במקום החמישי ,  אוהד חורי על הקשר המיוחד עם סבתו
ננה ואני לא יכולנו אף פעם לדבר .  לא כי לא רצינו ,  חלילה .  פשוט היא דיברה רק עירקית ,  ואני ,  זאטוט קטן בן שש ,  דיברתי רק עברית .  אבל זה לא אומר שלא תקשרנו .  לילדים ולקשישים יש את הדרכים המסתוריות שלהם לתקשר ,  בין אם מדובר בחוש שנולדנו איתו כילדים או בניסיון של חיים שלמים לקשישים .  אני זוכר סופי שבוע למכביר שישנתי אצל ננה .  היינו משחקים קלפים ,  דומינו ,  מטיילים ביחד ,  מכינים אוכל ביחד ,  רואים טלוויזיה ביחד ,  וכל זה - בלי להחליף מילה אחת ,  ומעולם לא הייתה לנו בעיה להבין אחד את השניה .
 ננה אהבה אותי ,  ואני אותה .  מעולם לא היה ספק בכך ,  ומה שלא יכלה להביע במילים ,  הביעה בחיבוקים ,  בנשיקות ובאוכל .  הרבה אוכל .  אוכל של סבתא מלא באהבה וחום וניחוחות של פעם .  עד היום אני זוכר איך עמדתי לצידה בכל תחילת קיץ ,  כשהכינה ריבת משמשים זהובה-כתומה ,  איך היא חותכת את המשמשים ,  משרה בסוכר ,  מוסיפה קצת לימון ומבשלת .  מדי פעם הייתה בוחשת ונותנת לי לטעום ,  ואני הייתי נעמד על קצות האצבעות וטועם בזהירות ,  שלא אקבל כוויה .  ומתמוגג .
 והיום ,  כמעט 15 שנה מאז הפעם האחרונה שראיתי את ננה שלי ,  בכל פעם שאני מכין ריבת משמש ,  אני נזכר בה ,  באהבה שלה ,  אהבה זהובהכתומה ,  מתוקה ,  חמה ,  עשירה ומלטפת .  אהבה בלי מילים .
 

אהבה ללא מילים
תחרות  " תמונה משפחתית "  של וואלה !  ועמותת מטב שמחה להכריז על הזוכים :  במקום החמישי ,  אוהד חורי על הקשר המיוחד עם סבתו

