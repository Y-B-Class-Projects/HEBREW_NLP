גם כלכלה חופשית צריך לנהל 
פיתוח כלכלי
 >  >  כלכלה חופשית אין פירושה שהמדינה משוחררת מכל אחריות לניהול המשק .  גם כלכלה חופשית צריך לנהל ,  מה עוד ששווקים תחרותיים נוטים להיכשל לעתים די קרובות .  לדוגמה ,  אחד הכשלים הגדולים של משקים תחרותיים מודרניים הוא פיתוח לא מאוזן של הכלכלה ,  וכפועל יוצא ,  חלוקה לא הוגנת ולא שוויונית של העושר הלאומי .  היות שפיתוח מאוזן מהווה בסיס איתן לכלכלת מקרו טובה ,  וגם מפתח לחלוקה הוגנת של העושר הלאומי במשק תחרותי ,  והיות שלכוחות השוק אין בדרך כלל יכולת להבטיח פיתוח כלכלי מאוזן ,  מתבקשת כאן התערבות ידה המכוונת של הממשלה .  ככל שחוסר האיזון בין חלקי המשק גדול יותר ,  כך התערבות זו חיונית יותר .  הרי ייתכן מצב שבו נתוני המקרו של הכלכלה הם טובים למדי ,  ועדיין המשק יהיה בעל מאפיינים של עולם שלישי - מוכה אבטלה עמוקה ,  פערים כלכליים גדולים ועוני מחפיר .  לעניין זה ,  התבוננות בנתונים מצרפיים וממוצעים אינה מספקת להבנה טובה של תמונת הרווחה הכלכלית האמיתית .  להבנה זו דרושה העמקה מחקרית ,  כדי לבחון את מידת ההומוגניות של הפיתוח הכלכלי ושל חלוקת העושר במדינה .  למעשה ,  אם נבחן את נתוני המשק שלנו מנקודת מבט זו ,  נבין עד כמה חיונית התערבות הממשלה למען יצירת האיזון הכלכלי הנחוץ להתנהלות בריאה ,  כלכלית וחברתית כאחת .  בהקשר זה אפשר לומר שהצמיחה הכלכלית המהירה של השנים האחרונות  ( כ-5% בשנה )  ,  התוצר לנפש הגבוה למדי  ( כ-27 אלף דולר )  ,  ואפילו שיעור האבטלה הנמוך בהשוואה למדינות רבות בעולם  ( כ-7.7% )  ,  מתארים רק פן אחד של המציאות הכלכלית-חברתית בישראל .  יש גם פן עגום יותר למציאות זו ,  הכולל פערים כלכליים בלתי סבירים ורמות עוני חריגות של אוכלוסיות רבות מדי בקרבנו .  איזו נחמה יש בשכר ממוצע של כ-8,000 שקל בחודש ,  שמשקף את חוזק הכלכלה המקומית ,  אם כ-70% מהשכירים במשק לא מגיעים לשכר זה ו-40% מהם לא מגיעים אפילו לשכר המינימום ?  איזו נחמה יש בשיעור אבטלה נמוך יחסית אם יש אזורים ואוכלוסיות שבהם שיעור האבטלה מגיע ל-30%  ( סכנין ואום אל פחם )  ואף ל-40%  ( רהט )  ?  איזו נחמה יכולה להיות בתוצר לנפש גבוה יחסית ,  אם 20% מהמשפחות בישראל הן עניות ,  חלקן עוני מרוד ?  ברור שככל שהפערים הכלכליים בין אזורים גיאוגרפיים ,  ענפי משק ,  מגזרי אוכלוסייה ואנשים הם גדולים יותר ,  כך הפיתוח הכלכלי של המשק ושל החברה אינו מאוזן כראוי ויש בו סכנות של חוסר יציבות ,  של משברים ושל קריסה .  זהו בדיוק מצב שבו התערבות המדינה ,  בשל כשלי כלכלת השוק ,  חיונית ביותר ואפקטיבית ביותר ,  אם רק נעשית על פי תכנון שיטתי וארוך טווח ,  ומיושמת כראוי .  לפי שעה ,  לא נראה שהממשלה עומדת על מלוא חומרת חוסר האיזון בפיתוח מגזרי המשק ובוודאי שלא נוקטת מדיניות של ממש לקידום פיתוח מאוזן של הכלכלה והחברה .  ואולם אין ספק שעת ההארה וההכרעה בוא תבוא ,  מתוך אחריות או מכורח .  הכותב הוא מנהל האגף לכלכלה ולחברה בהסתדרות הכללית החדשה

גם כלכלה חופשית צריך לנהל 
פיתוח כלכלי

