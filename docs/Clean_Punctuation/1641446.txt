אישום :  גנב רכב ,  לקח סמים וניסה לדרוס שוטר
תושב טירה מואשם כי גנב מכונית ,  השתמש בהרואין והשתולל בנהיגה פרועה בעת שניסה לברוח משוטרים שדלקו בעקבותיו עד לרחובות כפר סבא
לבית המשפט המחוזי בפתח תקווה הוגש היום  ( שלישי )  כתב אישום נגד סלים חאסקיה ,  בן 47 מטירה ,  בגין חבלה בכוונה מחמירה ,  גניבת רכב ,  סיכון חיי אדם במזיד בנתיב תחבורה ,  נהיגה תחת השפעת סם והפרעה לשוטר במילוי תפקידו .  זאת לאחר שגנב רכב ,  השתמש בהרואין וניסה לדרוס את אחד השוטרים שבאו לעצור אותו .  
לפי כתב האישום ,  שהוגש באמצעות עו"ד רדא ענבוסי מפרקליטות מחוז מרכז ,  לפני שבוע פרץ חאסקיה למכונית שחנתה ליד טירה ונסע לטייבה ,  שם קנה וצרך הרואין .  לאחר מכן החל לנסוע על כביש 55 .  כשעבר סמוך לצומת אלפי מנשה הבחינו שוטרים ששהו במקום כי חאסקיה חוצה את הצומת כשראשו צמוד להגה .  
השוטרים החלו לנסוע אחרי הרכב ,  נצמדו אליו וקראו לנאשם במערכת הכריזה שבניידת : " עצור ,  משטרה ,  עצור בצד ".  באותו הרגע ביצע חאסקיה פניית פרסה פתאומית במקום ,  תוך שהוא מנסה לפגוע בניידת ,  ופתח בנסיעה מהירה לכיוון מערב .  הוא פגע ברכב המשטרה וזיגזג מנתיב נסיעתו לנתיב הנגדי ,  תוך כדי סיכון הנוסעים האחרים .
 חאסקיה נאשם שהמשיך בנסיעה פרועה ומהירה לכיוון כפר סבא ,  תוך שהוא מסכן כלי רכב והולכי רגל ,  חוצה צמתים מרומזרים באור אדום ופוגע בכלי רכב בדרך .  כשהגיע לרחוב כצנלסון בכפר סבא הבחין בעומס תנועה בכביש ,  ואז עלה על אי תנועה וביצע פניית פרסה נוספת לתוך הנתיב הנגדי .  הוא המשיך לנסוע בצורה פרועה בתוך העיר עד שנכנס לכביש ללא מוצא ,  איבד שליטה על הרכב והתנגש חזיתית ברכב חונה .  
בכתב האישום נטען עוד ,  כי כשהבחין ששוטר נעמד מאחורי מכוניתו ,  החל חאסקיה לנסוע אחורנית בצורה מואצת .  השוטר קפץ לצד שמאל ,  ירה לעבר גלגלי הרכב וצעק אל הנאשם : " משטרה עצור ,  ווקף שורטה ".  הפרקליטות מבקשת להאריך את מעצרו עד תום ההליכים המשפטיים נגדו .
 
אישום :  גנב רכב ,  לקח סמים וניסה לדרוס שוטר
תושב טירה מואשם כי גנב מכונית ,  השתמש בהרואין והשתולל בנהיגה פרועה בעת שניסה לברוח משוטרים שדלקו בעקבותיו עד לרחובות כפר סבא

