צייד הריגושים של ב.מ.וו
אופנוע הסופרספורט של ב.מ.וו רק הגיע וכבר מציב רף גבוה מאוד למתחריו .  יצאנו לרכב על טורנדו וחזרנו מסוחררים מאושר
צילום :  דייב שחרעריכה :  בת גולןסטילס :  ניר בן-טובים
האדם הוא החיה היחידה אשר תכניס את עצמה ביודעין למצבים בהם ישנה סכנה ברורה לחייה ,  לא כדי להגן על עצמה או על צאצאיה ,  אלא רק לשם הריגוש שבדבר .  קחו לדוגמה את מטורפי ה'בייס-ג'אמפינג'  ( BASE Jumping )  .  פעילות הפנאי הזו ,  שמוגדרת יותר כפעלול שמתגרה בגורל מאשר ספורט ,  הומצא על ידי כמה מטורפים לדבר ,  אשר צניחה חופשית כבר לא סיפקה עבורם את הסחורה .  אז אחרי שנמאס להם להיזרק ממטוסים תקינים לחלוטין ,  הם עברו לקפיצות חופשיות קצת יותר מאתגרות מצוקים ושאר מקפצות נייחות .  השם BASE הוא למעשה ראשי תיבות של ארבע מוקדי קפיצה :  Buildings  ( בניינים )  ,  Antennas  ( אנטנות )  ,  Spans  ( גשרים )  ו-Earth  ( צוקים )  .  הספורט הזה נחשב לאחד המסוכנים בעולם ,  כשהסטטיסטיקה מצביעה על הרוג אחד מכל שישים קופצים .  הזוי .
 מכר וותיק בשם ריצ'ארד מאורגון שבארה"ב אשר ישלים בקרוב את הקפיצה הרביעית שלו ויזכה להיקרות בייס ג'אמפר ,  ניסה להסביר לי מה הרגיש בקפיצה הראשונה ומדוע הוא ממשיך לעשות זאת שוב ושוב : " הגוף לא מבין למה הוא צריך את זה ,  הראש מתקשה לתת את הפקודה ,  אבל אתה לוקח שלושה צעדים אחורה ,  נושם עמוק ודופק את הריצה של החיים שלך .  אחר כך ,  אתה מנסה ליהנות מהדרך הקצרה ומקווה שהמצנח יתפוס אוויר ושלא תגמור על הסלעים .  נחתת בשלום ?  נסה לקלוט מה עשית הרגע .  זה מסוכן ומפחיד ,  אבל אין דברים כאלה .  פשוט אין ." 
עם אותה הרמת גבה וצקצוק בלשון ,  הביטו בי חבורת הקשישים הקבועה שמבקרת בבית הקפה שמתחת לבית וואלה !  ,  כמי שמסכן את חיו לשווא ,  כאשר שבתי אל ה-S1000RR החדש של ב.מ.וו שהחניתי שם קודם . " קטנוע לא מספיק לך ?  "  שאל אחד הקשישים . " עזוב אותו ,  הוא מכור ,  בדיוק כמו הנכד שלי .  אתה לא רואה איך הוא לבוש ?  "  השיב בקול חברו מהצד השני של השולחן .
 יום קודם לכך ,  בבוקר יום המבחן הראשון ,  העניינים מתחילים על צד שמאל .  למרות שהחזאים הבטיחו שמש בין העננים ואף לא טיפה ,  פתחתי את העיניים וראיתי רק חושך בחוץ .  טוב נו ,  כי אין ממש שמש ב-4:30 - השעה שבה הבת הקטנה שלי התעוררה והחליטה שזה בוקר .  אבל גם כשהיא זרחה מאוחר יותר ,  השמיים נראו קודרים מאוד ,  ברמה של עוד שניה יורד המבול השני והטמפרטורות מבטיחות להקפיא אותי טוב טוב .  
על הקטנוע בדרך לאולם ב.מ.וו אני גם מקבל שטיפה של גשם מקומי ,  מתבאס ומתחיל לגלגל בראש תרחישים שגומרים לי את היום בפרט ואת המבחן בכלל .  זה לא כל כך פשוט ,  ואפילו די מסוכן לצאת לכביש עם אופנוע כזה ביום בו הכבישים חלקלקים .  האומנם ? 
עבור מי מכם שלא מכיר את הבריה הזו ,  או לא עקב אחרי מדור הדו-גלגלי שלנו נזכיר שה-S1000RR הוא אופנוע הסופר-ספורט הקיצוני הראשון שיוצא משערי ב.מ.וו .  לבווארים שהתמקדו לכל אורך ההיסטוריה כמעט באופנועי תיור למיניהם ובאופנועי דו"ש  ( דו-שימושי )  ,  הסתובב איזה בורג בראש והם החליטו להיכנס לטריטוריית הספורט .  זו נשלטת כבר שנים רבות על ידי סוזוקי  ( GSXR1000RR )  ,  הונדה  ( CBR1000RR )  ,  ימאהה  ( R1 )  וקאוואסאקי  ( ZX-10 )  ,  ואחרים ואף למירוצי הסופר-בייק ,  כי כולם יודעים שזה די קל לתרגם הצלחה על המסלול למכירות .  
מייד אחרי ההחלטה לקפוץ לגוב האריות ,  הגרמנים קיבלו החלטה נוספת ,  לכוון הכי גבוה שאפשר ,  כדי שהאופנוע שייוולד בסופו של דבר ,  לא רק יסתכל ליפנים בלבן של העיניים ,  אלא אפילו יביט בהם מגבוה ויגרום להם לשקשק .  אם זה טירוף ,  שיגעון גדלות או גאונות ,  אתם תחליטו .  אז האם אפשר לקום יום אחד בבוקר ולתת בראש לחזקים של השכונה ? 
כדי שהתשובה לשאלה הזו תהיה כן ,  ולא מהסוג המהוסס ,  המהנדסים ורוכבי הניסוי יצאו לשנים של עבודה סיזיפית .  הם רכבו ,  התרסקו ופרקו כל אחד מהמתחרים עד רמת הבורג ולמדו איפה אפשר לשפר ומה צריך לעשות כדי להעלות את הרף גבוה יותר אל השלב הבא של אופנועי הסופר-ספורט .  תוצאות הלימוד היו ברורות - גם ב.מ.וו השמרנית תצטרך לשנות דבר או שניים בהרגלים שלה וזה אומר לעשות אופנוע כמעט יפני ,  ללא מנוע בוקסר אלא מנוע 4 ציל' בשורה  ( בדומה למשפחת ה-K בב.מ.וו )  ,  עם שרשרת במקום דרייב-שאפט ,  מתלים קונבנציונליים ותנוחת רכיבה מאוד לא אופיינית למותג .  
ומה יצא ?  אופנוע עם נתונים מרשימים ,  שכדי לתאר אותו אני נזהר בלשוני שלא להיסחף ולפלוט סופרלטיבים שחוקים .  ובלעדיהם - מינימום פשרות .  השלדה שוקלת 11.9 ק"ג בסך הכל ,  הזרוע האחורית המסיבית מוסיפה 6.2 ק"ג והמנוע שוקל קצת יותר מדוגמנית שדופה עם 58.9 ק"ג בלבד והמשקל הכללי עומד על 204 ק"ג  ( משקל רטוב )  .  
את אלה סוחב מנוע חדש לגמרי ,  עם 4 צילינדרים בטור ,  ממש כמו אצל היפנים ,  בנפח 999 סמ"ק אבל זה כבר מפיק 193 כ"ס ב-13,000 סל"ד ו-11.4 קג"מ ב-9,750 סל"ד .  ב.מ.וו מספרים שבזכות תיבת האוויר המתוחכמת ולועות יניקה משתנה ,  צומח הספק המנוע במהירות 200 קמ"ש לכדי 203 כ"ס .  שילוב של נתונים אלה מגלה אופנוע עם יחס הספק קיצוני מאוד ואולי הקיצוני ביותר בקבוצתו של 1.05 קילוגרמים לכוח סוס .
 בינתיים הגשם פסק ,  האספלט יבש ברובו ועכשיו אין באמת סיבה אמתית להישאר בבית ,  נכון ?  חנוט בתוך חליפת העור ,  אני מתקרב ל-S שחונה בחוץ ,  רחוץ ומצוחצח ורק מחכה שיתנו לו בגז .  המעמד הזה הזכיר לי את אותה שיחה עם ריצ'ארד .  אני לוקח שלושה צעדים אחורה ועוד אחד ליתר ביטחון ,  סוגר עיניים ,  בולע רוק ועולה עליו .  הישיבה הקרבית לא משאירה מקום לספק .  הקליפ-און נמוך ומעט רחוק ,  המושב גבוה והרגליות משוכות אחורנית ולמעלה והשילוש הזה יוצר רכינה ספורטיבית לפנים ,  בתנוחה כמעט עוברית .
 ה-S מניע בשאגה ומתחיל את דרכו ב'מוד' הרכיבה הראשון מבין הארבעה הצרובים במחשב ניהול המנוע שלו .  מצב זה נקרא 'ריין'  ( גשם )  ומלבד הפחתת כוח המנוע לכדי 150 סוסים שפויים יותר ,  פעולת המצערת מרוסנת יותר .  בשלב הבא ,  ספורט ,  המנוע משחרר כבר את מלוא כוחו והמצערת נעשית רגישה יותר .  שני המצבים הנוספים ,  רייס וסליקס מיועדים בעיקר למסלול ובהם המצערת נעשית תוקפנית ממש וגם בקרת המשיכה ,  עליה נרחיב בהמשך ,  משחררת קצת יותר את הרסן .
 המצב הראשוני והמעודן הוא בדיוק מה שאני צריך עכשיו כדי להתרגל לגרמני הזה ולתנאי הסביבה הלחים .  בהתחלת הרכיבה ,  אני לוקח את העניינים לאט ,  נותן לגוף את הזמן שהוא צריך להתרגל לקיפול החדש ,  ליד ימין לחוש את המצערת ולראש להתרגל לטיל הזה שנמצא לי בין הרגליים .  אחרי 9 קילומטרים בדיוק ,  אני עוצר כדי לחכות לרכב הצלמים .  בשיחת טלפון קצרה אני מתבשר שהם יאחרו קצת וזה נותן לי כמה רגעים להביט בו ,  ככה בלי לחץ .
 העיצוב שנבחר לו מותח את גבולות המוכר מב.מ.וו ,  עם אסימטריה ברורה בין צדו האחד לשני  ( חיפוי שונה )  וכמובן פנסי החזית השונים .  זה היה למקור דיונים אינסופיים בפורומים בארץ ובחו"ל ,  אבל בין אם אתם אוהבים זאת או לא ,  אי אפשר להכחיש שזהו מראה ייחודי מאוד .  באופן אישי ,  אני מאוד אוהב את איך שהוא נראה והייחוד שבו בולט עוד יותר כאשר מעמידים אותו ליד אחד ממתחריו .
 עברו כמה קילומטרים לפני נכנסתי לראש שלו ,  לתנוחה הזו שהרגישה קצת משונה בהתחלה ,  אבל אחרי פרק ההסתגלות ,  הכל מרגיש במקום .  הכידון הנמוך ,  פתאום לא מרגיש כל כך נמוך ,  שרירי הרגליים לא מציקים ובהחלט אפשר לנשום .  את האוטוסטראדה הוא אוכל בלי בעיה .  לשייט בסביבות המהירות החוקית זה אפשרי ,  אבל לא לאורך זמן ,  כי כבר ממש צריכים את הרוח שתתמוך בפלג הגוף העליון וזה קורה ב-140 קמ"ש וצפונה .  מעבר לכך ,  התכנסות צמודה על האופנוע כשהבטן משפשפת את מכל הדלק והראש קרוב אל המשקף ,  גם הרוח לא ממש פקטור כאן וזה נהדר בהתחשב בקור ששורר עכשיו .  מול עיני הרוכב מצוי גם לוח מחוונים עשיר באינפורמציה ,  עם מד סל"ד ,  צג מהירות ושאר נתוני נסיעה  ( מוד רכיבה וכו' )  ,  אך אינו מכיל מחוון כמות דלק ומסתפק בנורת חיווי והצגת המרחק שנותר עד לסיום המכל .
 הדרך חולפת ללא עכבות והכבישים הריקים יחסית מאפשרים להתרשם לעומק מהמנוע הזה .  אופנועי הליטר נבדלים מאחיהם ה-600ים בכך שהם לא צריכים לנסוק מעבר ל-10,000 סל"ד כדי להראות שרירים וכאן ,  בב.מ.וו הזה ,  המומנט מפתיע מאוד .  אין לו שום בעיה לשייט בהילוך השישי הגבוה ממהירות נמוכה מאוד של 60 קמ"ש ועד קצה היכולת .  גם בקצב רכיבה איטי ,  כשבשיוט של 100 קמ"ש ניצב המנוע על קצת יותר מ-4,000 סל"ד ,  סיבוב המצערת חושף המון בשר בסל"ד הנמוך ,  ושמגיעים עד לעצר ,  המנוע לא משתנק או מתרעם ,  אלא מייצר סחיבה ליניארית שהופכת לפראית ממש מעל ל-8,000 סיבובים .  
אבל מי בכלל רוצה לשייט איתו ?  כבר אחרי האצה אגרסיבית אחת עם משיכה בריאה של ההילוכים והעברתם בהתאם להנחיית השיפט-לייט ,  מצאתי את עצמי רוכב במכוון שני הילוכים לפחות מתחת לזה המומלץ ,  כדי ליהנות מפרצי הכוח שלו וכמובן מהסאונד המחשמל בסל"ד הגבוה .  אופנוע המבחן צויד גם באגזוז אקרפוביץ' והאפקט הווקלי מעלף .  
אחד מהסודות שמאפשרים ל-S להיות מהיר כל כך בהאצות ובמעלה סקאלת המהירות ,  היא מערכת ה'קוויק-שיפט' .  זו מערכת אלקטרונית שסוגרת את ההצתה לחלקיק השניה בזמן העלאת ההילוך ובכך חוסכת מהרוכב את בזבוז הזמן של השימוש במצמד וזה עובד נפלא .  בטח כאשר המצמד אינו מתוגבר הידראולית ולאורך זמן מעייף יד שמאל לא מאומנת .  ההילוכים עוברים חלק מאוד זה אל זה גם בהורדה וגם בהעלאה ולא נתקלנו במצב בו התיבה מפספסת הילוך או מחמיצה את הסרק כשצריך אותו .
 בדרך צפונה ,  אני מבקר בכבישים המסולסלים של דליה ,  עין השופט והסביבה וכמו בהתחלת הרכיבה ,  גם בשלב זה לאט ובזהירות .  אבל כבר בפניה השלישית ,  בזכות התחושות שה-S מעביר ,  מבינים עד כמה רחוקות המגבלות שלו .  האחיזה שהצמיגים מעניקים פנומנאלית ממש ובפניות הוא מרגיש נטוע חזק באספלט .  עם המתלים ,  שכוילו על אמצע הדרך  ( קל מאוד לכוונן אותם בעזרת מפתח האופנוע בלבד ,  ללא כלים נוספים ועליהם ישנם גם שנתות כך שלא צריך לספור קליקים )  סופגים את המהמורות שבדרך ורק הקשות שבהן מתורגמות לחבטה קלה .  רק בלימות חזקות מאוד מותחות את המתלים לקצוות ובפניות הם מרגישים הדוקים מאוד .
 ככל שנספרות יותר ויותר עקומות ,  גם עקומת הביטחון עליו במגמת עליה מתמדת .  קל מאוד להכניס אותו לפניות ודי בדחיפה קלה של הכידון ובהעברת משקל עם הגוף כדי לגרום לו לרכון חזק ועמוק לתוך העקומה ונראה שאין גבול ליכולות שלו .  בסשן השני והשלישי על קטע הכביש אני מתחיל גם לשלב בלימות חזקות ומאוחרות יותר וגם כאן יש לנו שבחים למערכת הבלימה שלו .  בלמי הברמבו נועצים אותו חזק מאוד באספלט והכל תחת רגש מלא  ( ה-S זקוק רק ל-49 מטרים לבלימה מ-120 קמ"ש )  .  הבלם האחורי מרגיש מעט חלש ומהלך הרגלית ארוך ,  אבל זה רק משום שהקדמי חזק כל כך ובבלימות חזקות ניתן גם להרגיש את ה-ABS נכנס בעדינות לפעולה ומבטל את ההחלקה של הגלגלים .
 אם כבר נגענו במערכת ה-ABS ,  ב.מ.וו קוראים לה רייס ABS כשההבדל בינה לבין מערכות מקבילות אצל המתחרים הוא המשקל .  כאן מערכת ה-ABS מוסיפה 2.4 קילוגרם בלבד למאסה הכללית לעומת יותר מ-10 קילוגרם אצל המתחרים .  לסיכום החבילה הספורטיבית ,  מותקן גם מצמד מחליק שמונע מהגלגל האחורי להינעל לנוכח הורדת הילוכים אגרסיבית לפני פניה ,  אבל כדי להרגיש את פעולתו ,  צריכים ממש להקצין בהורדת ההילוכים .
 חלק נכבד מההנאה קשור ישירות לרמת הבטיחות של ה-S הזה בזכות מערכת ה-DTC  בקרת משיכה דינמית .  זו מפקחת כל הזמן על זווית ההטיה של האופנוע ,  על רמת האחיזה של הגלגל האחורי ועל הפרש המהירות בין הקדמי לאחורי כדי למנוע כל סבסוב מיותר שעלול להיגמר בהייסייד קטלני או בווילי .  במצב ריין הבסיסי ,  התערבות המערכת מוחשית מאוד כאשר מגזימים בפתיחת המצערת בהאצה .  אולם היא עושה זאת בעדינות ומידה וגורמת לי להעריך כל שניה שהיא נמצאת שם .  הלוואי שהמערכת הזו תגיע בקרוב לכל דו"ג באשר הוא .
 בסופם של ימי המבחן הגעתי הביתה סחוט ומרוקן מכל טיפת אנרגיה .  הרבה קילומטרים עברנו יחד .  תוך כדי זה שאני מחלץ את הגוף מחליפת העור ,  פלשבקים עולים בראש ממה שעברנו יחד .  עוד פניה ,  עוד האצה ,  עוד בלימה .  אין מה לומר ,  זה ממכר .  ה-S1000RR מצליח לעשות הכל ,  ממש הכל ומעבר לכך עם המון ריגושים ,  מבלי לאיים ומבלי להפחיד ובניגוד לאותם קופצי צוקים ,  יש לו וואחד מצנח רזרבי בדמות אלקטרוניקה משובחת .  הוא מצריך כמובן יראת כבוד ראויה ,  אבל אף לא טיפה של פחד מהרכיבה עליו .  האם יתכן דבר כזה ,  שאופנוע סופרספורט יצליח להיות גם קיצוני ומסחרר וגם ידידותי וסלחני ?  מסתבר שכן וזה לא פחות ממעורר הערכה .
 התכונה הזו של הבטיחות והסלחנות משפרים מאוד גם את רמת השימושיות שלו ביומיום .  כי אחרי הכל ,  כשמבקשים ממנו קרבות ,  מקבלים מלחמת עולם .  כשרוצים שלום ,  מקבלים אוטופיה .  הוא לא קליל בתנועה עירונית כמו קטנוע ממוצע ,  כמובן שלא ,  כי זווית הצידוד של הכידון כמעט ואינה קיימת ,  אבל הוא צר מספיק כדי להשתחל בין טורי המכוניות ,  נוח ומפנק כדי לא להציק בכלל גם ברכיבות של 300 קילומטר ויותר  ( אחלה מושב )  וגם צריכת הדלק שלו שפויה - ליטר לכל 15 ק"מ ברכיבה לא קיצונית וכ-11 ק"מ לליטר כשעובדים חזק על המצערת .
 מחירו יקר מעט מהמתחרים ועומד על 160 אלף שקל  ( 135 אלף לגרסה ללא הבקרות האלקטרוניות )  וההפתעה האחרונה מגיעה בדמות עלות האחזקה שלו .  לפני שאתם מעקמים פרצוף וחושבים שאופנוע שכזה ועוד מבית ב.מ.וו יצריך הלוואה מהבנק בכל טיפול ,  נספר לכם שהוא זקוק לשירות פעם ב-10,000 ק"מ ועלות זה עומדת על 650 שקל בלבד לפני מע"מ וכל 30,000 ק"מ לטיפול גדול שבו מבצעים כיוון שסתומים בעלות של כ-1,600 שקל לפני מע"מ ,  אז גם כאן השד לא כל כך נורא .  הרף בהחלט עלה ויהיה זה מעניין לראות את תגובת היפנים בדורות הבאים שלהם .
 
צייד הריגושים של ב.מ.וו
אופנוע הסופרספורט של ב.מ.וו רק הגיע וכבר מציב רף גבוה מאוד למתחריו .  יצאנו לרכב על טורנדו וחזרנו מסוחררים מאושר

