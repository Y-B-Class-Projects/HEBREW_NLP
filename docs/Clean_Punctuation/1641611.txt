הומוסקסואלים לבג"ץ :  תנו לנו להיות הורים
בני הזוג יואב ארד-פנקס ואיתי פנקס עותרים לבג"ץ בבקשה לשנות את חוק הפונדקאות שחל היום רק על זוגות של גבר ואישה ,  ולאפשר להם להגשים את חלומם להביא ילד לעולם 
" תנו לנו להגשים חלום ולהביא ילד לעולם באמצעות פונדקאית ",  כך מבקשים יואב ארד-פנקס ואיתי פנקס ,  בני זוג הומוסקסואלים ,  בעתירה תקדימית שתוגש הבוקר  ( רביעי )  לבג"ץ .  
בני הזוג ארד-פנקס מתגוררים יחד ב-10 השנים האחרונות בתל אביב .  לפני כחמש שנים ,  בעת שפנקס כיהן כחבר מועצת עיריית תל אביב ,  עמדו השניים בראש קבוצה של הומוסקסואלים שנישאו בקנדה וניהלו מאבק לאפשר להם להרשם במרשם האוכלוסין כנשואים .
 מזה כמה שנים שבני הזוג מנסים להביא ילד לעולם .  על פי העתירה ,  שהוגשה באמצעות עו"ד דורי ספיבק מהפקולטה למשפטים באוניברסיטת תל-אביב ,  הם יצרו קשר עם אשה לצורך הבאת ילד משותף לעולם ,  ולאחר מאמצים רבים שכללו הפריה חוץ גופית ,  האישה הרתה ,  אולם כעבור כחודשיים הפילה את העובר .  
לאחר מכן בחנו בני הזוג את האפשרות של ביצוע פונדקאות בחו"ל ,  תופעה שתפסה תאוצה בשנים האחרונות בקרב זוגות של הומוסקסואלים בישראל .  אולם ,  בשל קשיים כספיים  ( עלות הליך פונדקאות בארה"ב הינו עשרות אלפי דולרים ג"ג )  ופרוצדוראליים ,  החליטו השניים לנסות ולהפוך להורים במדינת ישראל .
 השניים פנו בספטמבר לוועדה לאישור הסכמים לנשיאת עוברים במשרד הבריאות ,  הגוף המוסמך בחוק לאישור הליך פונדקאות .  אולם ,  לטענתם ,  הוועדה סירבה לדון בעניינם למרות שהיה בידם את כל האישורים הרפואיים הנדרשים .  זאת ,  מכיוון שחוק הפונדקאות קובע כי הוא חל רק על  " איש ואישה שהם בני זוג ". 
כעת הם דורשים מבית המשפט לחייב את הוועדה לשקול את בקשתם ולא לדחות אותם על הסף . " במהלך 14 השנים שחלפו מאז נחקק חוק הפונדקאות חלו שינויי עומק ביחסה של החברה הישראלית להורות של בני זוג בני אותו המין ",  נכתב בעתירה . " תא משפחתי ,  המורכב משני אבות  ( או משתי אמהות )  וילד או ילדים ,  תא שהיה עד לפני עשור או שניים חריג ונדיר ביותר ,  הפך לחלק ממציאות חיינו ". 
בעתירה נטען שאין כל סיבה מהותית שלא לפרש את החוק כך שיחול גם על  " איש ואיש ".  לחילופין ,  הם טוענים שגם אם לא ניתן לפרש את חוק הפונדקאות כחל על שני גברים ,  על בית המשפט לקבוע שהוא חל גם על בני זוג גברים מטעמים חוקתיים . " בהתחשב בהיות הולדה בפונדקאות על ידי בני זוג בני אותו המין עובדה קיימת ,  ולאור העקרונות החוקתיים של מדינת ישראל כמדינה יהודית ודמוקרטית ,  הפתרון הראוי לבעיות קשות אלו הינו מתן האפשרות להתקשרות בהסכם פונדקאות מסודר ומפוקח לבני זוג בני אותו המין במדינת ישראל ",  נכתב בעתירה . 
" אנחנו רוצים משפחה ואין שום סיבה שלא נהנה מהזכויות של זוגות אחרים ",  אומר פנקס . " אנחנו משלמים מסים ,  עושים מילואים ,  ורוצים לפעול על פי חוק .  אנחנו מאמינים במערכות ואנו עותרים לבג"ץ על מנת לתקן את האפליה השרירותית כלפינו .  אנחנו ועוד אלפי הומואים בסך הכל רוצים להיות הורים ,  לא שום דבר מיוחד ". 

הומוסקסואלים לבג"ץ :  תנו לנו להיות הורים
בני הזוג יואב ארד-פנקס ואיתי פנקס עותרים לבג"ץ בבקשה לשנות את חוק הפונדקאות שחל היום רק על זוגות של גבר ואישה ,  ולאפשר להם להגשים את חלומם להביא ילד לעולם

