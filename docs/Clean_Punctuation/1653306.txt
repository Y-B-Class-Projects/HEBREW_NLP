ואלדס : " מסי יכול להיות הכדורגלן הטוב בהיסטוריה "
 שוער ברצלונה שיבח את חברו אחרי השלושער מול ולנסיה .  לאפורטה : " הוא פשוט גאון ".  פלגריני : " אהבתי את סגנון המשחק "
 משחקיהן של ברצלונה וריאל מדריד אמש  ( ראשון )  עמדו בסימן הופעות אישיות פנומנליות של שני שחקני נבחרת ארגנטינה ,  גונזאלו היגוואין וליונל מסי ,  שכבשו שלושער כל אחד וסידרו לקבוצות שלהם ניצחונות מרשימים .  בארסה הביסה 0:3 את ולנסיה ,  ריאל נעזרה גם בשער של כריסטיאנו רונאלדו בדרך ל-1:4 בחוץ מול ריאל ויאדוליד .  
מי שיכול בהחלט לנשום לרווחה אחרי אתמול הוא מאמן הבלאנקוס מנואל פלגריני ,  ששיחרר אנחת רווחה בסיום כשראה את קבוצתו חוזרת למקום הראשון בזכות הפרש שערים עדיף על הקטאלנים . " זה ניצחון מאוד חיובי ",  אמר הצ'יליאני בסיום , " אהבתי את סגנון המשחק ואת הגישה של השחקנים שלי .  עדיין יש מה לשפר ,  אבל כמות הכיבושים של הקבוצה בהחלט מעודדת אותי ".  על היגוואין ,  שהתגבר על קיתונות הביקורת אחרי משחק ההדחה מול ליון והתקרית עם כריסטיאנו רונאלדו ,  אמר המאמן : " הוא סתם ספג ביקורת על התנהגות אנוכית ,  היגוואין מעולם לא הרים את האף .  הצוות המקצועי עומד מאחוריו ".  
גם מגן ריאל מדריד סרחיו ראמוס התייחס לסוגיה העדינה . " באופן וודאי עכשיו מסתיימת סוגיית היגוואין - רונאלדו ",  אמר הספרדי , " מעולם לא היה דם רע ביניהם או בין אחד מהם לשאר הקבוצה ".  על המשחק עצמו שהגיע אחרי שבוע קשה בו הודחה הקבוצה מליגת האלופות אמר ראמוס : " טוב שניצחנו כאן ,  מפני שזה מגרש שאנחנו תמיד נתקעים בו .  ההדחה מליגת האלופות הייתה מכה קשה בשביל כולנו ואני שמח שהצלחנו לחזור לעצמנו היום ולזכות בשלוש הנקודות ". 
גם בברצלונה האווירה ,  איך לא ,  מצוינת עם הניצחון הגדול ,  שהגיע שבוע אחרי התיקו המאכזב באלמריה ושלושה ימים לפני משחק הגומלין מול שטוטגרט בליגת האלופות .  נשיא המועדון ז'ואן לאפורטה התלהב מההופעה של מסי : " הוא גאון והמשחק היה נהדר ,  ספקטקולרי .  היום ,  מסי ראוי לכל השבחים ".  לאפורטה התייחס גם לניצחון החשוב מול ולנסיה ,  השלישית בטבלה . " הניצחון הזה נולד בסבל ,  מפני שולנסיה שיחקה מצוין .  המשחק הזה הוא עדות לשחקן שהוא גאון ,  אבל גם בעל אופי חזק .  מסי הוא כישרון שמהווה דוגמה לילדים ".  לאפורטה נשמע זהיר לקראת הגומלין מול שטוטגרט השבוע : " אנחנו חייבים לכבד את היריבה ,  והניצחון של ליון מוכיח שליגת האלופות מאוד תחרותית .  נהיה חייבים להיות מאוד מאוד זהירים כדי שזה לא יקרה גם לנו ".  
אחרי אימון הבוקר ערכה האלופה מסיבת עיתונאים ,  בה הגיע תורו של השוער ויקטור ואלדס לשבח את מסי . " כבר עכשיו הוא השחקן הטוב בעולם ,  אבל הוא יכול להיות הכדורגלן הטוב בהיסטוריה ",  אמר השוער . " עם זאת ,  אני לא חושב שהקבוצה שלנו תלויה בו ,  כי יש לנו שחקנים אחרים עם איכויות גדולות ".  
גם אדריכל הניצחון עצמו ,  ליונל מסי התייחס לניצחון החשוב . " במחצית השנייה השתפרנו מאוד ,  לחצנו והנענו את הכדור ",   " כולם בחדר ההלבשה יודעים את החשיבות שלהם .  הנרי ממש עזר לנו בעבודה שלו ,  בתשוקה ובלחץ שהוא יודע להפעיל .  הוא בהחלט שינה את המשחק ". 
ג'רארד פיקה היה קצת יותר משוחרר ממסי . " הגישה שלנו הייתה נהדרת ",  אמר הבלם , " היינו מאוד אגרסיביים ושלטנו במשחק לגמרי במחצית השנייה ".  פיקה התייחס גם ליריבות ראש בראש שצפויה לבלאוגראנה עד תום בעונה עם ריאל מדריד : " הם לא ייאבדו עוד הרבה נקודות ,  אז אנחנו חייבים לנצח את כל המשחקים שלנו ". 
עדכון ראשון :  10:26

ואלדס : " מסי יכול להיות הכדורגלן הטוב בהיסטוריה "
 שוער ברצלונה שיבח את חברו אחרי השלושער מול ולנסיה .  לאפורטה : " הוא פשוט גאון ".  פלגריני : " אהבתי את סגנון המשחק "
 
