אברמוביץ' מנסה להנפיק את אווא בחו"ל
ראשי חברת המט"ח נפגשו עם בנקאי השקעות בארה"ב ,  קנדה ובריטניה כדי לקדם הנפקה בטורונטו או בלונדון לפי שווי של 200 מיליון דולר
 >  >  חודשים ספורים לאחר שמונה לנשיא אווא פיננסי ,  העוסקת בעיקר במסחר מקוון באינטרנט ,  החל שוקי אברמוביץ' בהכנת החברה להנפקה ראשונה של מניותיה  ( ipo )  בחו"ל .  ל-themarker נודע שאברמוביץ' וראשי אווא ערכו סבב פגישות עם בנקאי השקעות בארה"ב ,  קנדה ובריטניה כדי לנסות ולקבל אינדיקציה לגבי השווי שלפיו ניתן להנפיקה .  לפי ההערכות ,  ההנפקה תתבצע בטורונטו או לחלופין בלונדון ,  לפי שווי של 180-220 מיליון דולר  ( לפני הכסף )  .  החברה תנסה ככל הנראה להנפיק 20%-40% ממניותיה .  אברמוביץ' ,  לשעבר מנכ"ל כלל פיננסים מקבוצת אי.די.בי ,  מחזיק באופציות לכ-2% ממניות אווא .  אם ההנפקה תצא לפועל ,  אברמוביץ' עשוי לגרוף כמה מיליוני דולרים . " לאברמוביץ' יש את היכולת למכור למשקיעים את החלום של אווא ",  אומר מקורב לכלל פיננסים . " מי שהיה מסוגל להנפיק את כלל פיננסים לפי שווי אסטרונומי של כ-1.2 מיליארד שקל לא אמור להתקשות להנפיק חברה מצליחה בהרבה כמו אווא ,  שצומחת בקצב יפה ".  אברמוביץ' ומקימי החברה - היזמים עמנואל קרוניץ ונגב נוסצקי ,  המחזיקים יחד כ-68% מהחברה - מנסים לנצל את המומנטום החיובי בפעילותה אווא .  בעקבות הרוח הגבית משוק ההון ,  המט"ח והסחורות ,  סיימה החברה את ינואר-ספטמבר 2009 עם זינוק של 70% ברווח הנקי - ל-44 מיליון שקל .  הכנסותיה בתקופה זו הגיעו לכ-125 מיליון שקל .  אילן קליק ומושיק ליפץ  ( מכוכבי העונה הראשונה של  " הישרדות ")  ,  מחזיקים 10% נוספים באווא .  החברה עדיין לא קיבלה אישור מהרגולטור האמריקאי לשווק את שירותיה ללקוחות בארה"ב .  אם וכאשר היא תקבל אישור כזה ,  הכנסותיה צפויות לגדול במידה ניכרת ,  ורווחיותה צפויה לעלות .  אווא ,  שהוקמה במאי 2006 באיי הבתולה עוסקת בעיקר במתן שירותי מסחר מקוון ולא מקוון במט"ח ובסחורות .  החברה מפעילה מערכת מסחר באינטרנט ,  המאפשרת חשיפה ספקולטיבית למסחר בשערי חליפין של מטבעות שונים ,  סחורות ומוצרים פיננסיים תוך מינוף על כספי הלקוח .  באתר החברה ניתן לקבל תמיכה באנגלית ,  צרפתית ,  גרמנית ,  הולנדית ,  ערבית ,  סינית ויפנית .  אין באתר תמיכה בעברית .  באוקטובר קיבלו ראשי כלל פיננסים החלטה להפסיק את פעילות המסחר במט"ח ,  והיא מכרה מחצית מאחזקותיה  ( 16.5% )  באווא לקרוניץ ונוסצקי תמורת כ-7.1 מיליון שקל .  היא גם העניקה להם תמורת כ-1.9 מיליון שקל אופציה לרכישת יתרת אחזקותיה באווא ב-7.44 מיליון דולר .  האופציה מוגבלת לשנה אחת .  כחלק מעסקה זו חילקה אווא דיווידנד של 7.5 מיליון דולר ,  שחלקה של כלל פיננסים בו הסתכם ב-2.47 מיליון דולר .  כלל פיננסים קיבלה החזר של הלוואת בעלים בהיקף 2.3 מיליון דולר ,  כך שהשלב הראשון של העסקה הניב לה תזרים של כ-6.3 מיליון דולר  ( כ-23.4 מיליון שקל )  .  אם תמומש האופציה ,  התזרים בגין ההשקעה צפוי להגיע לכ-14 מיליון דולר - כפי שבעה מהסכום שהשקיעה .  באווא סירבו להגיב לידיעה .
 
אברמוביץ' מנסה להנפיק את אווא בחו"ל
ראשי חברת המט"ח נפגשו עם בנקאי השקעות בארה"ב ,  קנדה ובריטניה כדי לקדם הנפקה בטורונטו או בלונדון לפי שווי של 200 מיליון דולר

