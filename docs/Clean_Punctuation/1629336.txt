 " תולים את סמי בכיכר "
 ראובן וירובניק ,  יו"ר איגוד השופטים ,  שובר שתיקה.בפרשת סמי בכר ,  מאשים את התקשורת ומבטיח שהשופט הוותיק עוד יחזור 
" אני חושב שתולים את סמי בכיכר .  הוא עשה טעות ,  אוקיי ,  גם אני אמרתי לו שהוא לא בסדר ,  אבל כשמקשרים אותו לפרשת פנאן עושים לו עוול אדיר .  אין לו שום קשר לפרשה הזאת .  סמי ישב עם שלשום עם החוקרים ,  והם בקושי שאלו אותו חצי שאלה על הבנק של פנאן .  החוקרים הגיעו אליו הביתה ,  לקחו לו מסמכים ואת המחשב ,  וכבר החזירו אותם .  הוא הודה מיד שהוא לא דיווח על הכנסות ,  אז מה רוצים יותר מזה ?  הוא יכול לעבוד ,  לטוס לחו"ל ,  אין עליו שום מגבלה .  זה מאוד לא נעים עבורו ,  אבל הוא יוריד את הראש ויעבור את זה .  הוציאו את הסיפור מכל פרופורציה ,  התקשורת חיסלה את הבנאדם ". 
ראובן וירובניק ,  יו"ר איגוד השופטים ,  שמר על שתיקה מאז התפוצצה פרשת סמי בכר .  כעת ,  בשיחה עם וואלה !  ספורט ,  מבקש וירובניק מהציבור שלא להיגרר ל"לינץ' התקשורתי "  שמבוצע בשופטי הכדורסל . " אתה יודע כמה שרים בממשלה חטאו באותן עבירות שבהן מאשימים את סמי ?  אז מה ,  הם לא ממשיכים לשבת בכנסת ?  ואני מדבר גם על שרים בכירים ,  כולל אהוד ברק ",  אומר וירובניק .
" זה לא בסדר ,  אני יודע וכולם יודעים שזה לא תקין ,  בטח במספרים שמדברים עליהם ,  שהם מאות אלפי שקלים ",  הוא מוסיף . " אבל במדינת ישראל לא צריך לתלות אדם על דבר כזה .  שמעתי על הרבה שופטים ,  גם בספרד ובאיטליה ,  שלא דיווחו על כל ההכנסות שלהם ,  הגיעו להסדר עם רשויות המס וחזרו לשפוט .
" אם סמי יוצא מזה עם תשלום כופר ובזה זה נגמר ,  אז אין הרשעה פלילית ",  ממשיך וירובניק . " תקנון איגוד השופטים אומר שאדם שעובר עבירה פלילית לא יכול להמשיך לשפוט ,  אבל מי אמר שתהיה הרשעה ?  זה כמו שיתפסו אותך עם סחורה בדיוטי פרי .  אתה הולך לחקירה ,  משלם כופר ויוצא מזה .  אם זה ייגמר בתביעה פלילית ,  אז נצטרך להתייעץ .  אבל עד שלא יהיה ברור לאן זה הולך ,  אני מציע לכולם להירגע ". 
עם זאת ,  מודה וירובניק , " הימים הם ימים לא קלים .  אנחנו נתמודד עם זה .  המסר שלי לכולם הוא שלא נטייח דברים .  אני יכול להרגיע את הציבור ולומר שלמיטב ידיעתי ואמונתי ,  שום שופט לא היה מעורב בפרשת פנאן .  ככל שאני מכיר את ציבור השופטים ,  לא יכול להיות אצלנו דבר כזה .  בטח שלא אצל אדם כמו סמי בכר .  מיד כשסיפור פנאן התחיל להתגלגל החתמנו את כל השופטים על תצהיר .  לפני שהם חתמו ,  אמרתי לכולם :  'אם יש מישהו שמרגיש שהוא לא יכול לחתום ,  שיבוא אליי בצד ויגיד לי .  אני אחליט אחר כך מה לעשות איתו' .  כולם חתמו .  אני סומך על התצהיר של השופטים ,  שהם לא היו קשורים לפאנן .  אני לא יכול לדמיין שמישהו חתם על תצהיר שקרי ". 
כדי לשקם את אמון חובבי הכדורסל בשופטים ,  מגלה וירובניק כי ייתכן שיחליט לשלוח את כל שופטיו למכונת אמת . " אבל גם אם מחר כולם ייבדקו ויצאו דוברי אמת ,  אתה חושב שבזה הכל יסתיים ויעזבו אותנו בשקט ?  ",  הוא שואל רטורית . " העיתונאים הרי חייבים למלא את העיתון .  ראית פעם מישהו שמוכר עיתון ריק ?  אני ,  אגב ,  חושב שההיכרות שלי עם השופטים שלי טובה יותר מכל מכונת אמת אחרת .  מכונת האמת שלי היא האמון שקיים בינינו .
" אני אומר לכולם :  תרדו מהשופטים ",  מגביר וירובניק את קולו . " תנו לנו לנהל את המערכת הזאת ,  לטובת הספורט והכדורסל .  אם נמצא מישהו שיש בו איזשהו ספק שהיה קשור לפעילות בלתי-חוקית ,  בהיבט של קשר עם אגודות ספורט או עם נציגי קבוצות ,  זה לא יטויח .  לא יהיה שופט כזה בבית ספרנו .  אני מודיע שבמקרה כזה נשקול את כל הצעדים המשפטיים שעומדים לרשותנו .  הבעיה היא שכל הזמן מבקשים מאיתנו להוכיח שאין לנו אחות .  ובשלב מסוים זה נמאס ". 
האם אתה מאמין שקיימים שופטים נוספים שלא דיווחו על הכנסותיהם משיפוט בחו"ל ,  הוא נשאל . " אלו עניינים פרטיים שלהם ",  משיב וירובניק . " יש שופטים שהם שכירים ,  יש שופטים עצמאיים .  אנחנו לא דורשים משופטי הכדורסל להגיש דו"חות הכנסה קולקטיביים .  כל אחד צריך לעשות את זה בדל"ת אמותיו .  תגיד ,  אם לא פרשת פנאן וכל הסיפור עם סמי מתפוצץ לפני שנה ,  אתה חושב שזה היה מקבל כאלה כותרות בעיתונים ?  זה מעניין ,  צבעוני ,  כי כולם מצביעים על קשר לכאורה עם פנאן .
" את הכתבה שעוסקת בסמי במהדורת החדשות פותחים עם השריקה שלו מגמר הפיינל פור בין מכבי תל אביב להפועל ירושלים .  מה זה בכלל קשור ?  זה מאוד סקסי לקשר את הסיפור למה שקרה עם ירושלים ,  זה תמיד סקסי לחבר מין בשאינו מינו ,  אבל אלמלא פרשת פנאן ,  ואלמלא אותו משחק ,  אי-דיווח על הכנסות לא היה מעניין אף אחד .  זה לא היה מופיע בשום מקום .  הבעיה היא שלנו אין כלי תקשורת מאחורינו .  כשיושב רון קופמן וצועק באולפן ,  איך אני יכול להתמודד עם זה ?  ". 
יו"ר איגוד השופטים מבקש להמשיך וללמד סנגוריה על בכיר שופטיו . " סמי הוא אחד משופטי הכדורסל הכי טובים שהיו במדינת ישראל ",  משוכנע וירובניק . " הוא ייצג את המדינה בכל האירועים הכי חשובים באירופה ובעולם .  אני חושב שהוא עשה טעות ברמת האישית ,  ואמרתי לו את זה ,  אבל הטעות היא טעות פרסונאלית ,  ואין לה השלכה על שיפוטו במגרש .  אני מודיע שאין לו קשר לפנאן ,  ואני מודיע שאין לאף שופט בארץ קשר לפרשה .
" מדברים על קלטות ,  על משטרה ,  מספרים סיפורים ",  הוא ממשיך בשצף . " אם יש למישהו מידע קונקרטי ,  והוא רוצה להגיש אותו בצורה דיסקרטית ,  הוא תמיד מוזמן .  יש קלטת ?  בבקשה ,  שיראו לי מה יש בה .  עד היום נראה לי שאף אחד לא ראה אותה .  שמעתי את מנהל העיזבון של פנאן  ( עו"ד משה זינגל ,  א.ג .)  מדבר על קשר בין סמי למוני ,  אבל הוכחות ,  ראיות ,  משהו קונקרטי ,  לא ראיתי .  לדבר זה הכי קל ". 
שלשום הודיע יו"ר איגוד הכדורסל ,  שי שני ,  כי הוא מצפה מבכר שישעה את עצמו מיידית .  אלא שלדברי וירובניק ,  לא רק שקריירת השיפוט של בכר לא תבוא לקיצה בעקבות המקרה ,  אלא אף ייתכן כי כבר בקרוב ישוב השופט הוותיק למגרשים .  בכר הושעה מפעילות לשבועיים ,  עד שיתבהרו כל הפרטים בעניינו ,  אך וירובניק אומר כי  " אם הסיפור נגמר בכופר ,  למה שסמי לא יחזור לשפוט ?  אם אין הרשעה פלילית ,  אין מניעה שסמי בכר יחזור לשפוט כדורסל .  ואתה תראה שבסוף הבועה הזאת תתפוצץ ברעש גדול ,  ויתברר שאין מאחוריה כלום ". 
ohad@walla.net.il 

" תולים את סמי בכיכר "
 ראובן וירובניק ,  יו"ר איגוד השופטים ,  שובר שתיקה.בפרשת סמי בכר ,  מאשים את התקשורת ומבטיח שהשופט הוותיק עוד יחזור

