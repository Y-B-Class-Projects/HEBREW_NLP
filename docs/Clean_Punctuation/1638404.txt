 " עכשיו העולם יבין כמה מצרים חסרה במונדיאל "
 קפטן מצרים אחמד חסן חגג את הזכייה השלישית ברציפות באליפות אפריקה .  מוחמד זידאן : " זה הישג שיהיה קשה לשחזר "
 קהיר שוב חוגגת .  אלפי אוהדים חגגו עד השעות הקטנות של הלילה בבירת מצרים את הזכייה השלישית ברציפות של הנבחרת הלאומית באליפות אפריקה ,  זכייה שהגיעה אחרי ניצחון דרמטי בגמר 0:1 על גאנה ,  ואת רחובות קהיר שוב מילאו דגלים וזיקוקים .  אומנם נבחרת מצרים לא תהיה במונדיאל  ( וההפסד כולו שלנו ,  חובבי הענף )  ,  אך את השחקנים זה לא כל כך הטריד בעודם חוגגים וצוהלים . " אני כל כך גאה בנבחרת הזאת ",  אמר הקפטן אחמד חסן הנרגש , " זכינו באליפות הזו שלוש פעמים ברציפות ,  וזה באמת שיא מיוחד ,  שיסב גאווה לכל האומה המצרית .  עכשיו העולם יבין כמה אנחנו חסרים במונדיאל ". 
מצרים הוכיחה באליפות הזו את הדומיננטיות של בכדורגל האיפריקאי ,  עם זכייה שביעית שלה בטורניר ,  שגאנה וקמרון הרחק מאחוריה עם ארבע זכיות .  מצרים השלימה מספר שיא של 19 משחקים רצופים באליפות ללא הפסד ,  ואת הטורניר הנוכחי סיימה עם שישה ניצחונות בשישה משחקים ומאזן שערים 2:15 - כולל השפלה בחצי הגמר על היריבה השנואה מאלג'יריה וניצחון 0:4 . 
" זו הנבחרת המצרית הכי טובה שהייתה אי פעם ,  בכל הדורות ",  אמר מוחמד זידאן , " שלוש זכיות רצופות זה משהו שיהיה קשה לשחזר .  למרות זאת ,  אני חושב שאנחנו עוד יכולים להשתפר ".  
זידאן התייחס לגמר מול גאנה ,  שהוכרע משער בדקה ה-85 ,  ושיבח את היריבה : " גאנה נבחרת שמאוד קשה להבקיע מולה ,  אבל אנחנו הצלחנו לעשות את זה .  אני חושב שנעשה צדק כשזכינו בטורניר .  הסוד שלנו הוא שאין שמות גדולים בנבחרת הזו .  זה לא שאין לנו שחקנים גדולים ,  אבל אנחנו רואים את כולם כשווים בקבוצה הזאת ". 
כשנשאל זידאן לגבי ההיעדרות מהמונדיאל ,  אמר שחקנה של דורטמונד : " זה היה כואב ומאכזב ,  ציפיתי בקוצר רוח לשחק בגביע העולמי ,  אבל אני לא רוצה לדבר על העבר ,  רק על העתיד ".  

" עכשיו העולם יבין כמה מצרים חסרה במונדיאל "
 קפטן מצרים אחמד חסן חגג את הזכייה השלישית ברציפות באליפות אפריקה .  מוחמד זידאן : " זה הישג שיהיה קשה לשחזר "
 
