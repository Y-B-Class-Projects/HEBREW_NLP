סקיני מדי
כחלק מהמאמצים למתג את עצמם מחדש ,  העלו לי קופר תצוגת אופנה מושקעת .  חבל רק שהם בחרו להוציא מהקבר גזרות שהם הרגו בעצמם
לאחר שנמנעה מכך בעונות האחרונות ,  חברת הג'ינס 'לי קופר' העלתה הבוקר  ( 14.2 )  תצוגת אופנה גדולה במרכז הירידים בתל אביב .  הסיבה לקיומו של אירוע נרחב ,  טמונה בשינויים שמביאה על עצמה הרשת .  בימים אלו היא עוברת מיתוג מחדש ,  שבמהלכו היא תחליף את הלוגו הקיים שלה לזה של חברת האם הבריטית ,  תכניס חמישה מותגים חדשים לסניפיה וגולת הכותרת  לאחר שנים בה התקשתה החברה לשחזר את הצלחתה המקומית מתחילת העשור הקודם ,  לי קופר תנסה להוכיח גישה עיצובית מלוטשת יותר ,  שלפי דבריו של המנכ"ל המשותף גידי גולדפינגר תבשר על  " חזרה לשורשים הבריטיים של המותג ". 
אך מה גדול הפער בין ההכרזות ,  ההתכוונות והמראה החדש ,  לבין הבשורות בשטח .  לאחר שהכריזו לפני כשנתיים ,  בצעד דרמטי ולא מחושב ,  על 'מותו של הסקיני ג'ינס'  ( יש שיאמרו בשיא פריחתו המקומית )  ,  החליטו בלי קופר לבסס את מרבית הקולקציה על הגזרה הצרה ,  והם עושים את זה בדיוק בזמן הלא נכון .  בימים בהם עולם הג'ינס עובר רבולוציה רדיקלית ,  משנה את הצללית ואת פרופורציות הגוף לבלי הכר ,  מפתח את הבד האלמותי לכדי פריטים ואופקים חדשים ,  מעצבי לי קופר החליטו לדבוק במה שנראה להם בחירה בטוחה .  גזרות הסקיני לנשים ולגברים שמילאו את המסלול ,  מעידים על כך שהמעצבים החליטו לא לקחת חלק במתרחש או לפחות להציע לו אלטרנטיבה ,  אלא להביט בו בחששנות מהצד .  בפועל ,  זו הייתה בחירה מוטעית מן היסוד ,  שהפיקה קולקציה ממוחזרת ,  שחסרה את התחכום המתבקש ממותג המתמחה בדנים ברמה הזו .  העובדה שאוספי ג'ינס מפותחים יותר ,  לפחות ברמת עיצוב הפריט ,  נצפו בזארה ,  קסטרו ומנגו ,  אינה עדות המטיבה איתם ,  מדגישה את חסרונו המודגש של כיוון עיצובי משמעותי .
 חוט תפירה דק מפריד בין אפקט נועז ומתוחכם לילדותי וחד מימדי .  לי קופר ,  בחרו באופציה השנייה ,  כאשר כמעט כל העיצובים היו בעלי אסתטיקה פשטנית .  כבר מהמראות הראשונים שצעדו על המסלול ,  שבמרכזו עמדה במה קטנה ,  היה ניכר המאמץ להיאחז בחומרים מוכרים ,  או לפחות לנסות לייבא אותם לשורותיהם ,  ללא שום קורולציה מתאימה .  שיערן האסוף והליפסטיק הכתום של הדוגמניות ,  כמראה שיובא היישר מתצוגת הקיץ של 'פראדה' ,  היה זר למתרחש על גופן ,  שהיה פחות או יותר מעין גרסא משודרגת של מראה אייטיזי מוגזם ,  על הגופיות המקושקשות וחצאית עיפרון סגולה .  סגנון ,  שכבר מוצה לחלוטין ,  ואילו כאן הוצא מהקבר ,  אם להשתמש במטאפורה של לי קופר ,  ונקרא לסיבוב נוסף .
 הג'ינסים ,  שהם כאן העיקר ,  מדגישים את מומחיותם של המעצבים בעיבוד דנים ונעו בין סקיני לסופר-סקיני ,  באדפטציה למיני-הטרנד של הטייץ-ג'ינס ,  עם הבלחות קלות של גזרות מעט רפויות יותר או כמכנסיים קצרים .  הניסיון למרוד בצפוי ,  ולייצר פריטים מעוצבים בעלי ערך שיטעינו את לי קופר בחזון רענן ,  התבטא בעיקר בטיפול יתר של הבגדים .  הג'ינסים ,  בשטיפות אסיד אגרסיביות ,  לעיתים עם קרעים ,  נלבשו עם חולצות טי בגזרת אוברסייז .  המהלך ,  יכול היה להיות מסקרן ,  לולא מינון לא ערוך של הדפסים מוגזמים שסימא את העין .
 קולקציית הגברים ,  שבעונות הקודמות נמנעה מצלליות צרות מידי ,  נפתחה בניסיון לחנוט את הדוגמנים במעין טייצים שטופים .  האיתות היה ברור  כאן פורצים את הגבולות .  אולי ,  אלא אם ,  כמו שאישר רועי יצחק מעצב הגברים של 'לי קופר' ,  אלו לא היו שאולים מקולקציית הנשים .  בפועל ,  המיצג המשונה היה ההכרעה האמיצה היחידה על המסלול .  הקו עצמו ,  בדומה לקולקציית הנשים ,  שמר כמעט לכל אורכו על אותו קוד ששילב בין גופיות גזורות ,  דהויות ומודפסות יתר על מידה ,  או חולצות מכופתרות צמודות ,  למכנסיים בגזרה ישרה והדוקה .  למעט חולצת טי בעלת כיס עשוי ג'ינס או גופייה בכריות כתפיים ,  כיוון מעניין של מעבר בין קטגוריות ,  זו הייתה הליכה עיקשת בתלם .
 נימוס בריטי ומרדנות בריטית היו אמורים לסמל את שני הקצוות בניהם אמור לזגזג הכיוון המחודש של לי קופר .  בפועל ,  זו הייתה שמירה מדוקדקת על קוד ההתנהגות המקובל של הזרם המרכזי ,  שלא נדף ממנו הניסיון המתבקש להתגרות בקהל ,  ולכן הוא ישיג שוב אדישות .  כי כדי להמציא את עצמך מחדש ,  צריך לדעת לשבור גם כמה כלים .  
צילום וידאו :  אבי כהןעריכה :  בת גולן

סקיני מדי
כחלק מהמאמצים למתג את עצמם מחדש ,  העלו לי קופר תצוגת אופנה מושקעת .  חבל רק שהם בחרו להוציא מהקבר גזרות שהם הרגו בעצמם

