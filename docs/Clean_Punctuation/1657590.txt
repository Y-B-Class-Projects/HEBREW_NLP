מכה רצינית לגוגל 
מידע רגיש
 >  >  לפני כשנה וחצי יצא דיוויד פישר לחופשה ללא תשלום מסיבות אישיות .  שנה וחצי חיכתה לו גוגל ולא מינתה לו מחליף .  החברה גם לא הסירה את שמו והגדרת תפקידו מאתר החברה ,  המקום שבו מסבירה גוגל מי הם לארי פייג' וסרגי גרין  ( מייסדי החברה )  ,  מי הוא אריק שמידט  ( המנכ"ל )  ומי הם בכיריה האחרים .  לצדם הופיע דיוויד פישר ,  עד לפני כמה ימים .  החברה הרעיפה עליו מחמאות אדירות :  על פי מה שהיה כתוב באתרה ,  פישר אחראי במו ידיו לצמיחה של החברה בשנים האחרונות ,  להכנסות שלה מפרסום ולהתרחבות הגלובלית שלה .  ביום שישי בבוקר ,  עם היוודע דבר החלטתו לעזוב את גוגל ולעבור לפייסבוק ,  כבר לא ניתן היה למצוא זכר מכל המחמאות האלה באתר החברה .  היא דאגה להוריד את הביוגרפיה שלו ואת פועלו מכל מקום שבו הוזכר בעבר .  עבור גוגל מדובר במכה רצינית :  הם חיכו לפישר שנה וחצי ולא מינו לו מחליף בשל כוחו וחשיבותו בחברה .  יש מעט מאוד אנשים בעולם שיודעים לעומק ,  ומבפנים ,  כיצד בדיוק עובדת מערכת הפרסום של גוגל .  פישר ישב על צומת מידע דרמטי עבור החברה :  הוא ידע איך היא מחייבת את לקוחותיה ,  כיצד מתנהלות מערכות הפרסום השונות בין החברה למשרדי הפרסום בעולם ,  כיצד נראית מבפנים מערכת המכרזים של מילות הפרסום ,  מערכת רגישה מאין כמוה .  ייתכן כי בשל הרגישות של המידע שבידי פישר ולאור החלטתו לעבור למי שמוגדרת כיום כאיום מספר אחד על גוגל ,  תנסה גוגל להקפיא את מהלך המעבר ולדרוש ממנו תקופת צינון .  מצד שני ,  עצם היעדרותו של פישר לשנת שבתון יכולה להיחשב לשנת צינון .  כל המידע שבידי פישר - כמו המידע על האופן שבו נבנתה מערכת הפרסום האדירה של גוגל ,  שמייצרת לה הכנסות של מיליארדים - יעזור לו בתפקידו החדש .  קצב ההתפשטות האדיר של פייסבוק ,  רשת חברתית שעד לפני שנתיים כמעט שלא היתה קיימת בתודעתם של הגולשים בעולם ,  נהפכה למקום החם ביותר ברשת בשנה האחרונה ,  עם יותר מ-400 מיליון גולשים ברחבי העולם ,  שפוקדים אותה דרך קבע .  האתגר המרכזי שלה הוא ההכנסות מפרסום :  החברה לא מצליחה לייצר הכנסות ביחס ישיר למספר הגולשים שבה ולקצב הצמיחה שלה .  בעוד שגוגל מייצרת יותר מ-20 דולר עבור כל גולש שמבקר בה ,  פייסבוק מצליחה ,  במקרה הטוב ,  להכניס עבורו כ-2 דולרים .  על פי הערכות ,  פייסבוק עתידה להשיק בשנה הקרובה מנוע חיפוש פנימי  ( ככל הנראה בשיתוף עם מיקרוסופט )  .  מנוע החיפוש הזה אמור להיות הבסיס ליצירת גל מסיבי יותר של הכנסות .  סביר להניח שפישר יטול חלק מרכזי במהלך ויישם את הידע והניסיון שצבר בגוגל ,  כדי לסייע למתחרה המרה שלה לצמוח ולהתחזק .
 
מכה רצינית לגוגל 
מידע רגיש

