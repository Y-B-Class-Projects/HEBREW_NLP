ריקוד רומנטי :  ראיון עם האמן רועי חפץ
הצייר רועי חפץ מצייר ציורי ענק של דמויות עמוסות פרטים ונטולות שם כי הגעגוע אצלו הוא מצב קיומי .  בגלל זה הוא הלך ללמוד בלט
רבים מאיתנו חוו תחושת געגוע עזה ומנדנדת שאין לה מושא :  געגוע למקום רחוק שלא בהכרח ביקרנו בו ,  לעבר שלא בהכרח היה שלנו  תחושה שאין לה מילת תואר .  זהו איננו געגוע ישיר לאדם או לימים עברו אלא משהו שהסופר ואשף המילים לואיס קרול ניסה לתאר כ"המשהו שלא ניתן לקרוא לו בשם ,  רצון שחודר לתוכנו כמו חרב עם ריח של מדורה ,  עם ציוץ של ציפורים עפים במרום ".  
קרול המשיך למנות מטאפורות ודימויים לאותה תחושה שאין לה מילה ,  ניסה ללכוד אותה ברשת השפה ,  אך זה עדיין נותר עבורו המשהו שאי אפשר לכנותו בשם .  לו קרול היה דובר גרמנית היה לו פשוט יותר :  בגרמנית זה נקרא Sehnsucht - פשוט וקל ,  ופירושו געגוע למשהו שלא היה .  זוהי גם שמה של התערוכה של הצייר רועי חפץ שמוצגת בימים אלו במוזיאון בית העיר  מה שידוע לרוב כבית העירייה הישן ברחוב ביאליק בתל אביב . 
" מגיל 28 אני סוחב את המילה הזו על הגב שלי ,"  מספר חפץ לוואלה !  תרבות ,  בשיחה לרגל התערוכה . " הייתי עם ידידה שלי על גבעות ליד רחובות ,  שם גדלתי ,  והסתכלנו על אורות רמלה מרחוק והיא אמרה פתאום 'זנזוכט' .  ומאז זה איתי .  עם הזמן הבנתי שמה שקורה לי בסטודיו ,  כל עבודה על רישומים יש בה משהו מזה .  אני כל הזמן מייצר דמויות כדי שיהיה לי במה לגעת ,  ושיהיה לי למי לבוא אליו .  מעין חדר משלי .  מקום שאוכל לבוא אליו ,  לקחת את הנפילים האלה ,  שאין להם פשר וצורה ,  ולעשות איתם משהו ".  ; 
שלושה פורטרטים כאלה ,  בלתי מזוהים ,  מעט כמו רוחות רפאים שבוהות בחזרה בצופה ,  תלויים כעת בלב חדר המדרגות המעוגל ,  הרומנטי והמעט בזבזני של המבנה הנוסטלגי  שלהבדיל מאותו  " זנזוכט ",  נועד דווקא לאחסן בתוכו את הגעגוע למשהו שכן היה קיים :  תל אביב של פעם ותושביה . 
" יש משהו בדמויות שהם תמיד קצת כמו השכן של ,  הבן דוד של ,  הם תמיד מוכרות לי כשאני מצייר אותם ,  הם סוג של 'זנזוכט' כי הם לא מישהו אבל הם מזכירים מישהו .  מישהו טיפוסי .  מישהו לא ברור .  גם המילה נשמעת יפה בעיני  זנזוכט .  היא מטופשת ,  כמו המדרגות של בית העיר .  הם בעיניי מאוד 'זנזוכט' ,  הרומנטיקה שלהם ,  ביחס לתקופה בה נבנו ובמקום בה נבנו .  תל אביב היתה צנועה ,  ודלת אמצעים ,  והם תופסים את רוב המרחב בבניין .  הם בהחלט געגוע של הארכיטקט למשהו ,  ולא ברור מה הוא בדיוק ניסה לעשות ". 
המושג רומנטיקה אינו זר לחפץ ,  בן ה-31 .  הוא מתאר את העבודה שלו בסטודיו כ"רומנטיקה בגרוש "  כיוון שהוא עובד כמו הדימוי של הצייר הנוירוטי ,  עם סולם על גלגלים שנע בין העבודות גדולות המימדים שפרושות על קירות הסטודיו הלוך ושוב . 
" הבחירה בגודל של העבודות באה מהצורך להיבלע בפרטים של הציור ,  בחירה שנעשתה מתוך ג'סטה שקרתה לי כשאימצתי כלב והוא קפץ עליי ,  הסתכל עליי מלמטה ומשהו במבט שלו שהיה קשור להפרשי גובה בינינו ייצר אינטימיות מסוימת .  הבנתי שחסרה לי האינטימיות הזו עם העבודות שלי ,  שאוכל להתמתח עליהם כמו כלב ולהביט עליהם .  אז החלטתי להגדיל אותן .  ובגלל שאני קטן ,  אני צריך סולם כדי להגיע אליהם .  אחרי שלב הרישום ,  בו הניירות פרושים על הקיר ,  מתחילה ההתמכרות .  אני נכנס לפרטים עם הכלי נשק שלי ,  העט עיפרון שלי ,"  הוא מתאר ועיניו בורקות כאילו מתענג על התיאור של התענוג הפרטי שלו . 
" ואז יש את השלב שאנחנו פיטים  יחסים שאני עוד מסוגל להכיל אותם ,  ואז אני משכיב אותם ומתחיל לעבוד עם לקות ואבקת גרפיט ושיש  אני משתמש בהם כמו הבדיחה על אמנות של ג'קסון פולק .  זה מרגיש לי כאילו אני עושה את זה בצורה הכי נוירוטית .  זה לא ממש בשליטה אלא סוג של עימות ביני לבין הציורים .  יש אמנים שהצליחו לבטא ריק ,  אותו מקום ללא שם ,  בעבודה שלהם דרך מינימליזם ,  ואני מרגיש שאני חושב על מינימליזם דרך האובר אקספרסיוניזם הזה ,  העומס ". 
אותו עימות אמנותי שחפץ מתאר התבטא עבורו ברבדים רבים לאורך שנות לימודיו ,  עימות שהוא עם הזמן סיפח לעבודתו במכוון .  לאחר סיום לימודי תואר ראשון באמנות בבצלאל ,  חפץ החליט שהוא רוצה ללמוד בלט קלאסי ונרשם ללימודים בביקורי העיתים . " רציתי לעשות פירואט ,  ואחרי שנה נכשלתי ,"  הוא מודה , " אבל היה משהו מאד חזק שם.משהו במסגרת ,  בתנועה המעגלית והרכה של המחול הקלאסי .  אבל לא הצליח לי ואז ברחתי לארצות הברית .  הרגשתי שאני חייב לברוח .  גם הלימודים בבצלאל ,  בהם לא למדתי טכניקה ,  הותירו אותי עם תחושת חסר .  חיפשתי משהו .  רק בתואר השני הבנתי שאני צריך לחשוף את הדברים האמיתיים ,  לחשוף שמותר לי להתרגש לצייר שיער ,  ציפורניים ועור .  דברים שהתביישתי בהם .  אני חושב שיש משהו בבצלאל ,  לפחות בזמן שאני למדתי שם ,  שלא קל לבוא להגיד 'אני מתרגש לצייר שיער' .  התרגשות מהפעולה הקטנה לא היתה מקובלת .  אבל בהארדקור של התואר השני הרגשתי שאני מסוגל להעניק לעצמי את ההתענגות ,  בצורה הכי רומנטית ,  מהרישום ." 
חפץ מזכיר ,  כחלק מההתענגות שלו מהפרטים ,  גם את הצורה המעגלית ,  צורתו של חדר המדרגות בבית העירייה הישן ,  תנועה שעולה כלפי מעלה ,  ורבים מדמויותיו המצוירות מכילות אותה . " התנועה הסיבובית התחילה לאחרונה ",  הוא נזכר . " העבודות היו כל כך אינטנסיביות מבחינתי ,  ולא הייתי מסוגל להעניק להם שמות .  קראתי להם 'ההוא עם המשקפיים' ,  'ההוא עם השפם' .  בשלב מסוים התחלתי להבחין שאני יוצר תנועה של פירוק הצידה ופתאום התחלתי להרגיש שהציור אוכל את עצמו מבפנים ,  שהתנועה היא מעגלית ,  פנימה .  תנועה שמחפשת את השכבה שמתחת לציור .  בעיניי גם המדרגות הם סוג של פירואט שנכשלתי בו .  הפירואט שנכשלתי בו הוא התנועה הסיבובית הזו שחוזרת לעצמי ". 


ריקוד רומנטי :  ראיון עם האמן רועי חפץ
הצייר רועי חפץ מצייר ציורי ענק של דמויות עמוסות פרטים ונטולות שם כי הגעגוע אצלו הוא מצב קיומי .  בגלל זה הוא הלך ללמוד בלט

