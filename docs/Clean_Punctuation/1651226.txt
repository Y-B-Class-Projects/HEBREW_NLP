הודה בהריגה וחזר בו רגע לפני גזר הדין
הנהג ,  לקוי ראייה שמעולם לא הוציא רישיון נהיגה ,  הודה בהריגת הולכת רגל במסגרת הסכם טיעון .  רגע לפני גזר הדין הודיע לשופטת כי הוא חוזר בו מהודאתו
התפתחות מפתיעה במשפטו של נהג שהודה בהריגת הולכת רגל בעת שנהג ללא רשיון :  הנאשם הודיע הבוקר  ( שלישי )  באמצעות פרקליטתו עו"ד תמי אולמן כי הוא חוזר בו מעסקת הטיעון בה הודה ,  והוא מכחיש כל קשר לפרשה .  
ליאור עמר ,  בן 28 מקריית ביאליק ,  הואשם שהרג הולכת רגל בתאונה בה היה מעורב .  עמר הודה בעסקת טיעון בעבירות של הריגת הולכת הרגל ,  אמה לדוויץ בת 48 ,  הפקרתה לאחר הפגיעה וכן בנהיגה ללא רישיון וללא פוליסת ביטוח .
 אולם במהלך משפטו ,  מספר רגעים לפני שהשופטת בבית המשפט המחוזי בחיפה ,  חני הורוביץ ,  עמדה להקריא את גזר דינו קם לפתע עמר והודיע כי הוא חוזר בו מעסקת הטיעון וכי הוא מכחיש כי נהג ברכב .  לפיכך הקפיא בית המשפט את גזר הדין וקבע כי הדיון בבקשתו יתקיים בעוד כשבועיים .
 אביו של הנאשם התראיין הבוקר לתקשורת ואמר שבנו חף מפשע ולא ביצע את המעשה ,  עקב הצהרתו נתבקש בית המשפט לברר עם הנאשם האם הוא מודה במעשים המיוחסים לו בטרם יקרא גזר דינו .  לשאלת בית המשפט אם הוא מודה ,  הבהיר הנאשם כי לא הוא נהג ברכב ולא הוא דרס את המנוחה ,  וכי הודה במשהו שלא הוא עשה ואינו מסוגל לקחת זאת על עצמו נפשית .  כמו כן ציין כי אינו מסוגל לומר מי נהג ברכב באותו היום .
 הפרקליטות התנגדה לבקשת הנאשם וציינה כי בפברואר השנה חתם עמר על הסדר טיעון ,  בעצמו ובחתימתו ,  זאת לאחר כארבע שעות בהן המתין בית המשפט לגיבוש דעתו .  באותן שעות התייעץ עם עורכי דינו ,  עם משפחתו ובסופו של יום אמר בעצמו במילותיו הוא ,  כי הוא מעוניין להודות .  
על פי כתב האישום המתוקן בו הודה הנאשם ,  הוא נהג באופן קבוע בכלי רכב ,  על אף שמעולם לא הוציא רישיון נהיגה והוא סובל מליקוי ראייה וכתוצאה מכך שדה ראייתו מצומצם .  בערב בחודש אפריל בשנה שעברה נהג הנאשם ברכבו בדרך עכו בקריית ביאליק לכיוון צפון כשבאותה שעה חצתה המנוחה את הכביש ,  מעדה ונפלה .  עמר פגע במנוחה ברכבו ,  לפי כתב האישום ,  גרר אותה למרחק של כ-60 מטרים וגרם למותה .  לאחר התאונה לא עצר את רכבו אלא נמלט מהמקום ,  מבלי שעמד על תוצאות התאונה וללא שהגיש עזרה .
 לאחר בקשתו של עמר לחזור מהודאתו ,  קבעה השופטת חני הורוביץ דיון בנושא למען ביטול הכרעת הדין ולאפשר לו לנהל את משפטו .
 
הודה בהריגה וחזר בו רגע לפני גזר הדין
הנהג ,  לקוי ראייה שמעולם לא הוציא רישיון נהיגה ,  הודה בהריגת הולכת רגל במסגרת הסכם טיעון .  רגע לפני גזר הדין הודיע לשופטת כי הוא חוזר בו מהודאתו

