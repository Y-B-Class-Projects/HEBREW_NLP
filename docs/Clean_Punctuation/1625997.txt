אדריכלי הכישלון
אחרי שסגרנו את רשימת המבנים המוצלחים שנבנו בישראל ,  הגיע תורן של הזוועות .  וואלה !  בית ממשיכה לסכם עשור באדריכלות
המשכן לאמנויות הבמה שנחנך לפני כשנה בבירת הנגב ,  הוא פרי עבודה ממושכת של סלו הרשמן ,  שהחלה בשנת 1985 עם זכייתו בתחרות לתכנון מבנה תרבות בבאר שבע ,  והסתיימה לאחר מאמצים מרובים מצדו ומצד שאר המעורבים בפרויקט .  הרשמן ,  בוגר הטכניון של שנות השישים ,  הוא אדריכל ותיק בנוף הישראלי אשר היה מעורב במספר לא מבוטל של פרויקטים מעניינים ,  ביניהם רובעי מגורים באשקלון ושכונות בפרויקט גילה .  רבות נכתב אודות הבעיות שנוצרו עקב תכנונו הלקוי של המשכן בבאר שבע ,  ובמיוחד על האולם הגדול הנוטה על צדו כמו  " מגדל פיזה ",  שנועד ליצור אפקט מהופך של במה משופעת ,  אך בפועל יוצר אפקט של בחילה וסחרחורת .  אך הכשלים הללו הם לא הסיבה שהוא מופיע ברשימת הפרויקטים הגרועים .  המשכן נבחר לככב כאן ,  משום שהוא מאחד באופן מרשים כמעט את כל החוליים הכרוניים שמזינים את מצבה ,  העגום לפרקים ,  של האדריכלות הישראלית .  
הרשמן מייצג נאמנה את המעבר שעשה המרחב הציבורי מאדריכלות מאופקת ליזמות פרטית משוללת רסן .  מופע האימים הבאר שבעי שלו הגיב בהתאם ,  עם כניעה כמעט מוחלטת למאפיינים הצורניים והחומריים של הפוסט-מודרניזם האמריקאי כסגנון - ולא כאידיאולוגיה .  מעבר ליזמות פרטית אינו תופעה שלילית בהכרח ,  אך בתחום המבנים הציבוריים הוא הוביל להשטחה של פרויקטים ברחבי הארץ ,  שהפכו לתעתיקים של אותם סגנונות הבנייה ובאותן הטכנולוגיות ולהצהרות ריקות שמרדדות את המרחב הציבורי לכדי משטח מרוצף חסר זהות .  המשכן לאמנויות הבמה בבאר שבע מייצג את המציאות יותר משהוא מעצב אותה :  אי עגום של חוסר השראה באוקיינוס התרבותי של עירוניות ישראלית .
 הגרנד קניון החיפאי ,  שזכה בתואר הנכסף  " מרכז הקניות הגדול ביותר במזרח התיכון ",  נפתח לציבור חודשים ספורים לפני תחילת העשור ,  אך מייצג אידיאולוגיה מסחרית רבת השפעה וזרם מרכזי של מחשבה על מרכזים מסחריים בעשור שחלף .  החדשנות של הגרנד קניון מתחילה בשמו ,  הממתג אותו לא רק כתופעה אדירת ממדים ,  או כמופע בניחוח אמריקאי ,  אלא גם מרמז על טיבו האמיתי והשאיפות של העומדים מאחוריו :  יצירה של מבנה אולטימטיבי ומנותק - פיסה של עירוניות אינסטנט בשליטה מסחרית .
 הגרנד קניון נכלל ברשימת הפרויקטים הגרועים בגלל האסטרטגיות המתוחכמות שבהן הוא עושה שימוש כדי להפוך את השאיפות האלו למציאות והנזק הממשי שהצלחתו הכבירה גרמה לאדריכלות בישראל ולתפישה של מרחב ציבורי .  הפרויקט - כמאתיים אלף מ"ר - מכיל מאתיים חנויות ,  רשתות מזון ,  בתי קולנוע ומיני דוכנים בשלושה מפלסים המאורגנים סביב אטריומים - כינוי נאה לחללים בתקרות הקניון דרכם עולות ויורדות המדרגות הנעות ,  המחוברות ישירות לחניונים הנרחבים .  החיבור הזה ,  בין המכונית ודוכן המכירה ,  הוא הבסיס האולטימטיבי לטכניקה החתרנית של הגרנד קניון המבטלת לחלוטין את הצורך בחיצוניות אדריכלית .  אם מרכזי קניות קודמים ,  דוגמת דיזנגוף סנטר או מרכז עזריאלי ,  סיפקו נוכחות בעיר הסובבת אותם והצהרה ,  גם אם מינימלית ,  על מהות החוויה העירונית ,  הרי שהנפח העצום של הגרנד ,  הנדמה כאילו התחפר ברכס כחיה קדמונית ,  לא מציע שום סוג של חוץ .  למבקרים בו נגלים רק כבישים ומבנים פזורים נמוכים - אדריכלות ללא תכונות ,  החושפת כלאחר יד את האג'נדה האמיתית של הפרויקט :  ביטולה המוחלט של העיר והכלת אזרחיה כולם בפנים אינסופי של דיסאוריינטציה צרכנית .
 מגדל נחושתן ,  המכונה  " נווה צדק "  על שמה של השכונה שבגבולה הוא ממוקם ,  מכיל 300 דירות ב-44 קומות ,  כשלכולן נוף לים ורובן נרכשו על ידי תושבי חוץ המאכלסים אותן רק בתקופות מסוימות בשנה .  הטענות שהושמעו בדבר הנזק שהמגדל גרם למרקם החברתי של שכונת נווה צדק אינן הסיבה להופעתו ברשימת הפרויקטים הגרועים .  למעשה ,  טענות על נזק שכזה ,  שנשמעו מצד תושבים שהגיעו לשכונה רק שנים ספורות קודם לכן ובנו להם וילות במיליוני דולרים ,  מופרכות כשם שהן צבועות .  ההתנגדות העקרונית לבניית מגדלים בתל אביב ,  או להשפעה של יזמי נדל"ן על הנוף העירוני ,  שהתבררה במקרים אחרים כמוצלחת ומועילה ,  גם היא אינה הסיבה להופעתו ברשימה .  מגדל נווה צדק מופיע כאן אך ורק בגלל האדריכלות הקלוקלת שלו .  את כל מה שעשו בהצלחה במגדלי אקירוב ,  נכשלו לעשות בנחושתן .  
בגבאי אדריכלים ,  משרד רב ניסיון עם מבנים רבים ברחבי העיר ,  הצליחו לשעבד - באופן שכמעט אינו ניתן לשחזור - את הבניין כולו ,  ועקב כך גם את סביבתו ,  לצרכים הנדל"ניים של היזמים .  למעשה ,  מגדל נווה צדק הוא בניין ללא אדריכלות ,  אלא ייצוג ישיר של  " אילוצים ":  יחידות דיור הפונות כולן אל הים ,  מרחבים מוגנים שגובבו זה מעל זה וקומות כפולות שנבנו אך ורק כדי להגיע לגובה רב יותר ביחידות מעליהן .  בניגוד למגדלי אקירוב ,  כל הגורמים הללו לא התאחדו לכדי נפח משמעותי בעיר ,  סידור פנימי יעיל ,  או הצהרה על תרבות בנייה איכותית .  ההפך הוא הנכון :  איכות הבניה לא מרשימה ,  גרעין המבנה וארגון איזורי השירות יצרו חזית חסרת פרופורציה לכיוון רחוב יפו ,  והבניין נראה כאילו נמתח כלפי מעלה מעבר למידותיו - מיטת סדום לענק מפלצתי אפור בשמי העיר .  ה"טאץ' "  האדריכלי שנתנו במשרד גבאי למבנה - המחווה החלולה לים התיכון בצורת אלמנטים גליים בחזית המערבית  " הייצוגית "  שלו - מדגישה עוד יותר את הצביעות שטמונה בו :  מצד הים נשמרת מראית עין של איכות אדריכלית ומן הצד השני ,  תוצר אנונימי של ברירת מחדל מוחלטת .
 מקדמי פרויקט הבימה מכנים אותו  " שיפוץ ",  כינוי הרומז על שינויים מינוריים בבניין קיים ,  אולם למעשה מדובר בפרויקט בנייה מחדש של משכן התיאטרון הלאומי ,  אתר שהוא גולת הכותרת של תכנון העיר של פטריק גדס - הכיכר הלבנה .  האדריכל שעומד מאחורי המבנה ,  שקורם עור וגידים בימים אלו ,  הוא רם כרמי ,  חתן פרס ישראל ואחת הדמויות המשפיעות והמרתקות ביותר באדריכלות הישראלית לדורותיה .  כרמי ,  בוגר ה-AA בלונדון ובנו של דב כרמי ,  מבכירי  " דור המייסדים "  של האדריכלות הישראלית ,  היה אחראי לכמה מהיצירות המורכבות והמעניינות יותר בהיסטוריה המקומית :  בית אל-על בתל אביב ,  מגורי סטודנטים באוניברסיטת באר-שבע ובית הספר  " עמל "  ע"ש ליידי דיוויס .  לכאורה ,  המועמד המושלם לפרויקט מהסוג הזה ,  אך לכרמי ועבודתו יש גם צד אחר ,  שהתבטא בעבודות שהפכו לכישלונות קולוסאליים וסמלים לאטימות עירונית .  דוגמאות טובות לכך הן התחנה המרכזית ה"חדשה "  בתל אביב או מגדלי הולילנד השנואים בירושלים .  
הצד האפל של כרמי ספג ביקורות שליליות רבות ,  בעיקר כי כרמי השכיל לפתח שפה מטפורית ,  כמעט מיתית ,  בשיח האדריכלי שלו ,  שזכתה להשפעה חסרת תקדים בדיון על אדריכלות ישראלית .  בשפה הזו הנצח ואידיאלים נשגבים מחליפים את האחריות המיידית של המעשה האדריכלי לסביבתו ,  ותפקיד האדריכל הופך להיות כוהן ה"אדריכלות הלירית ",  כפי שמכנה אותה כרמי .  פרויקט הבימה הוא דוגמא מובהקת לשפה כזו ,  המתורגמת לצורה וחומר ,  שיוצרים מבנה הרמטי ללא מחשבה אמיתית על העיר ,  ההיסטוריה שלה או עתידה .  נפח הבטון המאיים שקם בכיוון רחוב תרס"ט מגמד את ההולכים בו לכדי פיונים חסרי חשיבות ביצירה גדולה מהם .  ארגון האולמות וצרכי התיאטרון השתלטו לחלוטין על הכיכר ורק מדגישים על דרך השלילה את האלגנטיות של היכל התרבות הסמוך .  צורתו הכללית של המבנה שמרנית וחסרת הצהרה ולא לחינם הוא זכה לקיתונות של התנגדות וביקורת עוד בטרם נחנך רשמית .  ועדיין ,  בניין הבימה נמצא ברשימת הגרועים לא רק בגלל כל אלו ,  כי אם עקב הטרמינולוגיה ההרסנית שלו ,  שאפשרה את אישורו ובנייתו במרכז העיר תל אביב .  הוא מייצג את סופה של תקופה ואידיאולוגיה המגדירה אדריכלות א-פוליטית ,  פסבדו-רוחנית .
 מודיעין העיר פותחה כאלטרנטיבה איכותית לעיר שינה למעמד הבינוני :  סביבה ליצירת איכות חיים שהוצגה על ידי מערכות תכנון מרכזי כ"עיר "  מן המוכן ;  סביבה שהסוותה פעמים רבות שנים של חוסר השקעה בערים ותיקות יותר בסביבה .  התכנית של מודיעין ,  שהונהגה על ידי האדריכל משה ספדי ,  חצבה הרים וגבעות בכדי לאפשר את הפיכתו של החזון הזה למציאות .  כך הפך הנוף העיקרי של מודיעין לשעטנז של חומריות צהבהבה אפורה :  אבן ,  ריצוף ,  בטון על הגבעות בהן מבלים התושבים את רוב זמנם ,  וירק ודשא בעמקים ,  הנותרים פעמים רבות מחוץ למסלול החיים הסדיר .  הנוף הזה הוא גם הרקע לפרויקט הבנייה הבלתי פוסק שמודיעין הפכה להיות :  מנופים ועגורנים ,  משאיות ואבק ,  העמלים זה שנים על הנכחת העיר בחברה הישראלית .  
מגדלי דמרי הם חלק מתופעה :  בנייני מגורים שצמחו ,  כמעט מעצמם ,  בשולי הדיון האדריכלי ,  והתרבו ללא שליטה במקומות שונים בארץ .  אחד המקורות של מגדלי דמרי הוא פרויקט הולילנד בירושלים ,  שם הפכה תכניתו של רם כרמי ,  בידיהם של משרד ספקטור-עמישר ,  לרצף בניינים שכזה ,  המוצבים כחומה המקיפה את מרכז הקומפלקס .  בהקשר של מודיעין ,  הפכו מגדלי דמרי לברירת מחדל מועדפת :  מבנים בני חמש-עשרה קומות פחות או יותר ,  המחוברים בקומותיהם העליונות ,  לרוב מעל צורות קשתיות .  השפה של פרויקטים אלו היא תועלתנית ומכשירנית - נפחיהם רבועים ,  סביבתם הומוגנית .  כיחידים ,  הפרויקטים האלו מבטאים לא יותר מחוסר יכולת אדריכלי ושממון אינטלקטואלי .  כתופעה נפוצה עם זאת ,  יש להבין אותם כמייצג של אנונימיות עירונית ואטימות חברתית :  מעין מכונת מגורים חסרת נשמה המציעה ,  דרך חוסר האכפתיות שלה ,  חברה שבורה של פרטים אנושיים ,  מרוחקים ומנותקים ,  היוצאים לעבודת יומם וחוזרים עם רדת ערב - עבדים נרצעים לקריירה מצליחה ולחזון בעייתי של חיים בעיר .
 
אדריכלי הכישלון
אחרי שסגרנו את רשימת המבנים המוצלחים שנבנו בישראל ,  הגיע תורן של הזוועות .  וואלה !  בית ממשיכה לסכם עשור באדריכלות

