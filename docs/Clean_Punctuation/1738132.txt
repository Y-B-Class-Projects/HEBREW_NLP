רעש מזוקק :  על  " Le Noise "  של ניל יאנג
כל מה שתמיד היה באלבומיו של ניל יאנג נמצא גם באלבומו החדש , " Le Noise ".  הפעם פשוט הפיק אותו דניאל לנואה שהוציא את סנדק הגרנג' הכי חשוף ומדויק שהיה זה שנים
מאז ש-"Le Noise ",  האלבום החדש של ניל יאנג ,  דלף לרשת ,  התנהל סוג של דיון סמוי בין לא מעט כותבים בשאלה כמה זמן לא זכינו לשמוע יצירה כל כך מרשימה מצידו של האמן הקנדי .  אחד כתב שמאז  " Sleeps With Angels "  יאנג לא התרומם לפסגה כזו ,  אחרים חזרו עד לימי הקאמבק של  " Freedom "  ו-"Ragged Glory ",  והיו כאלה שאפילו הגזימו והשוו בין  " Le Noise "  ל-"Rust Never Sleeps "  הנצחי .  בדרך כלל ,  השוואות בין אלבומים חדשים לאלבומי עבר אצל אמנים בגיל של יאנג לא מגיעות ממקום בריא .  לרוב הן נובעות מתוך צורך שיווקי של המוזיקאי או סתם מחוסר יכולת של המאזין הוותיק לקשר בין מה שנעשה פעם למה שהוא שומע כעת .  לא זה המקרה של  " Le Noise ".  האלבום החדש של ניל יאנג הרוויח ביושר כל התכתבות עם העבר ,  וכל אחד לפי טעמו מוזמן להחליט מהי ההשוואה המדויקת ביותר .
 שלושה דברים לקחו את היצירה היאנגית המאוחרת והפכו אותה למופת של  " Le Noise ".  השניים הראשונים הם אנשים קרובים שאיבד - הקולנוען לארי ג'ונסון ,  חברו הקרוב של יאנג מזה 40 שנה ,  ונגן ה-Steel Guitar בן קית' ,  שפגש את יאנג ב-1971 ,  קצת לפני  " Harvest ",  ונגינתו הנאשווילית הקסומה ב-"Old Man "  היתה רק פתיח לשיתוף הפעולה הפורה בין השניים  ( בהספד שכתב באתר הרשמי שלו ,  יאנג הגדיר את קית ' " כאחד המוזיקאים הגדולים בכל הזמנים ")  .  מיותר לציין בפני אלו ששולטים במיתולוגיה היאנגית מה מוות של אדם קרוב יכול לעשות לאלבומים שלו ,  אבל כדי שזה יקרה שוב היה צריך גם את הגורם השלישי :  המפיק דניאל לנואה ,  שמוכר מעבודותיו עם בוב דילן ,  U2 ופיטר גבריאל ,  ושהצליח גם הפעם לקחת אמן ששואב את כוחו מהדיוק ,  מהאותנטיות ומהפשטות ,  ולהפשיט אותו עוד יותר .  
אחרי הכל ,  שניהם קנדיים ,  בני אותו דור  ( יאנג אוטוטו בן 65 ,  לנואה זה עתה 59 )  ,  מעריצים את אותם גיבורים . " בשלב מסוים ,  אמרתי לניל :  תחשוב רגע :  למה בכלל התחלנו עם זה ?  ",  סיפר לנואה ללוס אנג'לס טיימס . " עשינו זאת כי חשבנו שהגיבורים שלנו יודעים משהו שאנחנו לא יודעים .  ולמוזיקה הזו היה מסר .  מידע שלא יכולנו לקבל מהשכונה ,  מחברים או מהורים .  ויש לנו אחריות :  לספק את המידע הזה למישהו אחר ". 
כל אלו גם היו פחות או יותר באלבומים האחרונים של יאנג .  למרות מספר נפילות בין רצועה לרצועה ,  יאנג המשיך לגעת  ( "Prairie Wind ")  ,  לבעוט  ( "Living With War ")  ,  לחטט  ( "Chrome Dreams II ")  ולהקפיץ את הדופק  ( "Fork in the Road ")  .  אף אחד מהאלבומים הללו לא בייש את נעוריו של יאנג ,  בכולם אפשר היה למצוא פנינים שירסקו את הלב מחדש ,  אלא שלנואה הצליח ללטש את כל אלו ליצירה אחת מרתקת ושלמה ב-"Le Noise ".  
הוא הושיב את יאנג לבד עם הגיטרה ,  אבל לא עם זו האקוסטית  ( יאנג : " כולם מקשרים בין אקוסטי לסולו .  אבל ברגע ששמענו את החשמלית לבד ,  התחלנו לקשר בין החשמלי לסולו ")  .  הוא הוסיף רק אפקטים ,  שיחק עם הקול הנצחי של יאנג ,  והשיג תוצאה מחוספסת וחושפנית ששורפת אותך מהשיר הראשון . " זה כמו לזרוק לאוויר את כל החתיכות ולרוץ דרכן ,  והן כולן נדבקות אליך ",  תיאר יאנג את עבודת הסאונד של לנואה . " אבל הקסם האמיתי זה החתיכות שהוא בחר לעשות זאת איתן ". 
הפתיחה של האלבום מסחררת עם  " Walk With Me ",  שיר בו יאנג מספר ,  כנראה לאור הטרגדיות האחרונות ,  על חשיבות החברים שליוו אותו לאורך הקריירה ,  ואולי גם מתכתב עם אלו שחשבו שהוא לא מסוגל להיות חבר נאמן בלהקה או הרכב כלשהו .  הריחוף נמשך גם בשני השירים הבאים   " Sign of Love "  ו-"Someone's Gonna Rescue You "  - ולא נעצר בהפוגה האקוסטית , " Love and War ",  שיר בו יאנג מודה שגם בגילו וגם אחרי כל כך הרבה שירים בנושא הוא לא באמת מצליח להבין מהן מלחמה ואהבה .  עבודת הגיטרות בתקליט הזה יכולה לשמש הסבר נהדר לנגינה המופלאה שעשתה את יאנג ואת אלבומיו למה שהם .  דווקא ללא להקת ליווי אפשר להבין היטב איך גיטריסט שהוא לא וירטואוז מחונן יכול לרגש בכל פריטה ,  בעזרת התשוקה והעוצמה הפנימית שלו .  יש בתקליט הזה הכל :  חיפוש עצמי ,  בחינת ההווה והעבר ,  פוליטיקה ,  אקולוגיה וכל הנושאים שבלטו באלבומיו הקודמים .
 חובבי יאנג הרגיש והרך אולי יתקשו בתחילה להתמודד עם היצירה המיוחדת הזו ,  אבל גם הם ,  כאשר ישמעו את  " Hitchhiker ",  השיר הכי חזק של הקנדי מזה הרבה מאוד שנים ,  יתרסקו סופית .  השיר אמנם נכתב בימי  " Harvest Moon ",  בתחילת העשור הקודם ,  אבל לא מעט בזכותו של לנואה הוא הרבה יותר מתאים לאלבום והתקופה הנוכחיים .  מדובר באחד השירים הכי חושפניים שיאנג כתב אי פעם ,  ובו הוא מספר על חוויות הסמים והמצליחנות שלו בצורה הכי לא שגרתית  זו שתמיד אפיינה את גישתו הכנה והשונה לנושא לאורך השנים . " ניסתי להשאיר את העבר שלי מאחור ,  אבל הוא משיג אותי ",  מקונן יאנג ,  ולא בפעם היחידה בתקליט .  
יהיו שיגדירו זאת כאחד האלבומים הטובים והמרתקים של השנים האחרונות ,  אבל בואו נמתין קצת עם ההכרזות האלו .  יאנג ולנואה הבטיחו לשוב ולעבוד יחד בקרוב ,  וכולנו זוכרים מה קרה במפגש המחודש של לנואה עם בוב דילן ב-"Time Out of Mind ". 


רעש מזוקק :  על  " Le Noise "  של ניל יאנג
כל מה שתמיד היה באלבומיו של ניל יאנג נמצא גם באלבומו החדש , " Le Noise ".  הפעם פשוט הפיק אותו דניאל לנואה שהוציא את סנדק הגרנג' הכי חשוף ומדויק שהיה זה שנים

