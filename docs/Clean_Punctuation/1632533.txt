נוה עמל :  אופי כפרי וביקוש גואה
מדד השכונה
 >  >  לשכונת נוה עמל מיקום מצוין - על הגבול שבין הרצליה לרעננה .  יש בה אווירה פסטורלית והרבה בתים צמודי קרקע ,  שמחיריהם נמוכים ביחס לשכונות אחרות בעיר .  המומחים צופים כי ערכם של הבתים בשכונה יעלה בעתיד ,  בעיקר לאחר השלמת סלילתו של כביש 531 ,  אך לעת עתה היא עדיין אטרקטיבית למשפרי דיור ולזוגות צעירים .  מיקום :  נוה עמל ממוקמת בקצה הצפון-מזרחי של הרצליה ,  על גבול רעננה .  השכונה גובלת בדרך ירושלים ממערב ,  במפעל תע"ש מדרום ,  בגבעת ח"ן ממזרח ובשכונת שביב בצפון .  היסטוריה :  נוה עמל הוקמה בשנות ה-50' כשכונת פועלים - ומכאן שמה .  בתחילה התגוררו בשכונה בעיקר עולים מתימן ,  מטורקיה ומאפריקה .  בתחילת שנות ה-60' נבנתה בחלקה המזרחי מעברה לעולים מצפון אפריקה ,  ובמשך השנים החליפו בתים חדשים ומפוארים חלק מהבתים הישנים .  תכנון ובנייה :  נוה עמל היא השכונה הגדולה ביותר בהרצליה ,  ומתגוררים בה כ-9% מתושבי העיר .  היא משתרעת על שטח של 1,460 דונם ויש בה כ-2,400 משקי בית .  השכונה פסטורלית ושקטה ,  ורוב הבתים בה הם צמודי קרקע .  המגרשים שעליהם בנויים הבתים גדולים יחסית - שטחם נע בין 500 מ"ר לדונם - ויש בהם זכויות בנייה נרחבות של עד 500 מ"ר .  עם זאת ,  רק מעטים מהתושבים מנצלים את זכויות הבנייה .  בשכונה יש גם מגרשים קטנים יותר  ( 250-400 מ"ר )  ,  שעליהם ניתן לבנות בתים דו-משפחתיים .  בנוה עמל בתים ישנים רבים ,  שלהם גגות רעפים .  לצדם מופיעים יותר ויותר בתים חדשים ,  בעיקר ברחובות גיל ,  רמז ובורוכוב .  בחלק מבתי הדירות בשכונה ,  למשל ברחוב צה"ל ,  יש ארבע יחידות דיור בלבד .  רבים מהבניינים האלה שופצו והורחבו ,  כך שהדירות שבהם נהפכו לדירות גן וגג .  בכניסה לשכונה ,  במקום שבו שכן קולנוע דגניה ,  נבנו בשנות ה-90' כמה בניינים מדורגים בני שש קומות ,  שבהם דירות בנות 3-4 חדרים .  שטחן של דירות אלה 75-95 מ"ר ,  ולכל אחת מהן מרפסת שמש .  בימים אלה שוקדת עיריית הרצליה על שינוי תוכנית בניין העיר בשכונה .  המטרה היא הגדלת הצפיפות באמצעות מתן היתר לבניית שתי יחידות דיור במגרשים ששטחם 500 מ"ר ויותר .  אם התוכנית תצא לפועל עשויים להיתוסף לשכונה 1,000 משקי בית .  מוסדות ציבור :  בשכונה גני ילדים וכן שני בתי ספר יסודיים :  בית הספר לאמנויות גורדון ,  שאליו מגיעים תלמידים גם ממרכז העיר ;  ובית הספר רמב"ם .  כמו כן יש בשכונה מתנ"ס  ( בית פוסטר )  ,  הכולל מגרש טניס .  בשכונה גם בתי כנסת ,  מרכז מסחרי ,  סניף דואר ,  סניף של קופת חולים כללית ,  סופרמרקט ופארק .  אוכלוסייה :  האוכלוסייה בנוה עמל מגוונת .  רוב התושבים הוותיקים ,  שהגיעו בשנות ה-50 ,  הם דתיים-מסורתיים ברמה סוציו-אקונומית בינונית .  התושבים החדשים הם משפרי דיור וזוגות צעירים ברמה סוציו-אקונומית גבוהה .  עם התושבים נמנים כדורגלן העבר בני טבק וחברת הכנסת מסיעת קדימה יוליה שמאלוב-ברקוביץ' .  בעבר זכתה השכונה לפרסום שלילי מפני שמתגוררת בה גם משפחתו של יגאל עמיר ,  אשר רצח את יצחק רבין .  דינמיקת מחירים :  אופיה הכפרי של נוה עמל ומחיריהם האטרקטיביים של המגרשים הביאו אליה בשנים האחרונות אוכלוסייה צעירה ומשפרי דיור .  הביקוש הגואה לנכסים בשכונה גרם למחיריהם לעלות בעשרות אחוזים .  לנוה עמל אין עתודות קרקע ,  והיא אינה יכולה להתרחב ,  אלא רק להתחדש .  לכן ההערכות הן כי המחירים בשכונה ישמרו על יציבות בזמן הקרוב .  בטווח הרחוק יותר ,  עם השלמת כביש 531 המחירים עשויים להמשיך לעלות .  דירה ברחוב הפרטיזנים ,  הנמצאת בקומה שנייה ושטחה 65 מ"ר ,  נמכרה ב-2007 תמורת 552 אלף שקל .  ב-2009 היא נמכרה שוב ,  הפעם בכ-800 אלף שקל - וכיום היא מוצעת למכירה תמורת סכום הנע בין 950 אלף שקל למיליון שקל .  קוטג' בשטח של 180 מ"ר ,  הבנוי על מגרש ששטחו 280 מ"ר ,  נמכר ב-2007 ב-1.55 מיליון שקל .  ב-2009 נמכר נכס דומה בכ-2.3 מיליון שקל וכיום הוא יימכר תמורת 2.4 מיליון שקל .  מגרש בשטח של 350 מ"ר נמכר ב-2007 תמורת 1.2 מיליון שקל ,  ומגרש בשטח דומה נמכר ב-2009 תמורת 1.55 מיליון שקל .  גם כיום יהיה מחירו דומה .  סייעו בהכנת הכתבה :  זכיין אנגלו סכסון דוד לוי ,  שמאי המקרקעין נאור בינדר וצורי ז'אן מז'אן נכסים הרצליה

נוה עמל :  אופי כפרי וביקוש גואה
מדד השכונה

