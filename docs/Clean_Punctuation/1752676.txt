הצגת היחיד של כרמל שאמה
מאבקיו של ח"כ שאמה להפוך ליו"ר ועדת הכלכלה צלחו ,  אך לדעת עמי מי-טל מדובר במאבק של אדם שרצונותיו מכוונים יותר לרייטינג מאשר לרצון לשינוי אמיתי
חדשות לבקרים רוקח ח"כ עו"ד כרמל שאמה - הכהן הצעות חוק .  חלקן פופוליסטיות ואינן עולות בקנה אחד עם הגיון כלשהו ,  חלקן הגיוניות ונדרשות אך אינן ישימות .  בשורה התחתונה מטרתן העיקרית היא רייטינג גבוה ככל הניתן .  במרבית ההצעות עולה הרושם שח"כ שאמה לא בדק לעומק את עיקרי הנושא אותו העלה מכל האספקטים הנדרשים :  כלכלי ,  משפטי או פרקטיקה מקובלת .  
לעיתים תכופות נדמה כי הופעותיו התיאטרליות בוועדת הכלכלה של הכנסת ,  תוכניות הטלוויזיה ,  העיתונים והצהובונים למיניהם הם קהל היעד להצעות החוק .  נשמח לבחון איזה הצעות חוק שהועלו על ידך אכן הפכו לחוק .  הצעות כמו :  תקופת הצינון על עיתונאים הרצים לכנסת  " חוק לפיד ",  הגדלת תמלוגי הגז ,  העלאת מס רכישה ועוד .  הכול בהמתנה .  אפילו את ההישג הצרכני לכאורה החוק המאפשר החזרת מוצרים וקבלת כסף ,  עדיין לא התקינו תקנות .
 בקרוב ימונה שאמה ליו"ר וועדת הכלכלה של הכנסת ,  מינוי לתפקיד בעל אחריות במשק הכלכלי ,  שאמור להיכנס תפקידו במהלך דצמבר .  תחושת חוסר נוחות של האזרח היא שהמלחמה של ח"כ שאמה על המינוי לתפקיד הוא פתיח למלחמת עולם שלישית הרבה יותר גדולה ,  בנושא תמלוגי הגז .  
בהתבטאויות כמו  " לתשובה אין סיבה לחייך ביום הדין בתמלוגים אני אחזיק את הפטיש "  או  " אילן בן דב אמר לי כבר לפני חצי שנה  הסכם הרוטציה יתבטל ",  שאמה למעשה חוטא למהות התפקיד אליו ימונה ,  והוא מאבד את הערך האמיתי של התפקיד החשוב כל כך .
 התחושה שעולה היא כי התעקשותו לקבל את התפקיד הנכסף באה להשיג מטרה אחת ועיקרית והיא מטרת הנקמה .  על אף שהיבטים רבים של נקמה מציגים רעיונות של צדק ,  בדרך כלל יש לה מטרות פוגעניות ומזיקות ,  ולא בהכרח הולמות וראויות .
 אין צל של ספק כי הסיפור הכלכלי של התקופה הקרובה הוא תמלוגי הגז .  הוועדה שבראשה עומד פרופ' איתן ששינסקי אמורה לפרסם את המלצות הביניים עד ה-15 בנובמבר ומהכרתנו את משרד האוצר ,  סבער ש"ניתקל "  ברמזים כלשהם עד למועד פרסום המלצות הוועדה .  איזה תקופה מחכה לך מר שאמה ,  כמה כותרות בעיתונים ,. היום שהיה ,  לילה כלכלי ,  וכמובן הטייקונים ,  יזכו לראות את כוחו של השריף החדש .
 מימון ,  סיכון השקעה ,  עלויות ואפילו תעסוקה אינם בראש מעיינייך .  אתה מעדיף לפשוט את עור הדוב עוד לפני שהוא ניצוד .  אתה מעדיף לחלק את השלל עוד לפני שמצאו אותו .  אותם בעלי ממון שהשקיעו מאות מיליוני שקלים בחיפוש אחר גז נטלו על עצמם סיכון מחושב תחת הנחה כי התמלוגים שישלמו יהיו 12.5% .  אולי אם היו יודעים מלכתחילה כי יצטרכו לשלם יותר ,  היו מעדיפים להשקיע את ממונם בפרויקטים אחרים ולא בחלומות בהקיץ .  
ומה אם בסופו של יום יתברר כי עלויות הפקת הגז והולכתו לחוף אינן משתלמות ,  או אם חברות אחרות בלבנון למשל ,  יחליטו להטיל את כובד משקלן באזורים אחרים ויציפו את השוק בגז זול .  אתה תשתתף בעלויות ?  אתה תיקח חלק בהפסדים ?  
כולנו יודעים את האמת :  כשיימצא ויופק גז ,  לא משנה מה יהיה גובה התמלוגים ,  הרי לציבור לא יגיע ולו דבר .  להוציא אולי דילים וקומבינות עם אוכלוסיות כאלה ואחרות .  נושא כאוב .
 גישתך יהירה מאופיינת בנקמה ואינה עולה בקנה אחד עם מינויך לתפקיד יו"ר ועדת הכלכלה של הכנסת .  אל לך להעלות רטרואקטיבית את תמלוגי הגז באמתלה המגוחכת של חבריך שלי יחימוביץ' ,  דב חנין ויובל שטייניץ  - " לשתף את העם באוצרות הטבע של המדינה ".  אתם רוצים להעלות את התמלוגים ?  בבקשה לא על חשבונם של אלה שכבר מצאו גז .  תנו ל"קודחים "  החדשים להחליט עבור עצמם האם זה משתלם .
 רו"ח עמי מי-טל ,  מרצה במרכז ללימודים אקדמיים אור יהודה

הצגת היחיד של כרמל שאמה
מאבקיו של ח"כ שאמה להפוך ליו"ר ועדת הכלכלה צלחו ,  אך לדעת עמי מי-טל מדובר במאבק של אדם שרצונותיו מכוונים יותר לרייטינג מאשר לרצון לשינוי אמיתי

