אבי כהן הובא למנוחת עולמים
כדורגלן העבר נטמן בבית העלמין ברמת השרון .  בנו תמיר ספד לו :  אמשיך להוליך בגאווה את השם כהן הגדול .  לפני כן ,  מאות הגיעו לחלוף על פני ארונו באצטדיון רמת גן
צילום ועריכת וידאו :  נועם אשל
אלפי אנשים ,  בהם שחקני עבר ובכירים בכדורגל הישראלי ,  הגיעו היום  ( רביעי )  לבית העלמין מורשה ברמת השרון כדי ללוות את אבי כהן בדרכו האחרונה .  מוקדם יותר הוצב ארונו של אבי כהן שמת הבוקר סמוך לשעה 6:30 בבית החולים איכילוב בתל אביב ,  באצטדיון הלאומי ברמת גן .  בזמן שארונו של כהן הוצא מהרכב ,  התנגן ההמנון הידוע של ליברפול בה שיחק כהן בעבר ,  we'll never walk alone .  
בין הנוכחים ניתן היה למצוא את יו"ר ההתאחדות אבי לוזון ,  המאמנים עמנואל שפר ,  דרור קשטן ושלמה שרף ,  שחקני העבר מוטי איוניר ,  בוני גינצבורג ,  ג'ימי טורק וכן כל שחקני ואנשי מכבי תל אביב .  מנהל הפועל תל אביב מורדי דדון ,  וחבר הנהלת מכבי נתניה ,  קובי בלדב ,  היו בין מניחי הזרים לצד ארונו של שחקן העבר .  לבית העלמין לאחר מכן הגיעו עוד רבים ממכריו ומוקיריו של אבי כהן ,  ביניהם גם אנשי מכבי חיפה בראשות המאמן אלישע לוי .
 בבית העלמין ספד תמיר כהן לאביו ואמר בהתרגשות : " כל אחד ואחד שבא לפה היום יש לו עשרות סיפורים עליך וכולם טובים .  אותם אנשים שהיו רואים אותי לבד היו אומרים לי 'הלוואי שנוכל לחיות כמו אבי כהן ,  שנגיע לרמת חיים ,  לשמחת חיים ואיכות חיים כזאת' .  בגלל זה תמיד האמנתי שתחיה לנצח ועכשיו אתה תחיה לנצח .  עלית לשמיים והשארת אותנו קרועים ומפורקים .  העברת אליי את השם שלך .  אתה יכול לעלות למעלה ,  לנוח וליהנות מחיי נצח .  תמיד שתסתכל למטה תראה משפחה חזקה מאוחדת ,  מאושרת ושמחה .  את שם כהן הגדול ,  אני אמשיך להוליך בגאווה ,  בכבוד ,  באהבה .  כמה שהיית גאה בנו בהיותך כאן ,  זה לא משתווה למה שתרגיש שתהיה למעלה ". 
חברו הטוב של אבי כהן ,  מוטי איוניר : " עבור כל מי שנמצא פה אבי כהן היה אגדה ויישאר אגדה .  אנחנו לא יכולים להחזיר אותו לחיים ,  אבל יכולים להנציח את זכרו לעד כדי שכל מדינת ישראל תזכור אותו .  שכל ילד שישחק כדורגל בעתיד יזכור אותו .  אני מצהיר ומתחייב בשמי ובשם כל החברים שלי ושל אבי שאנחנו נעשה כל דבר אפשרי שזכרו יהיה הכי גדול ". 
המשפחה מסרה מאוחר יותר : " משפחת כהן מבקשת להודיע :  בצער רב אנו מודיעים על עזיבתו בטרם עת של אביל'ה ,  בן ,  אח ,  בעל ,  אבא ,  סבא ויותר מכל אדם .  לעולם לא תצעד לבד אביל'ה ,  בליבנו לעד ,  משפחת כהן האוהבת .  יושבים שבעה ברחוב לוי אשכול 63 ב' תל אביב ". 
אלמנתו של כהן ,  דורית ,  ספדה לו : " אבי היקר שלי .  לא כתבתי כלום כי לא הצלחתי לכתוב .  אני רק יודעת שלפני שבוע חרב עליי עולמי ,  חרב על הילדים והנכדים עולמם ועל כל הספורט וכל עם ישראל .  אני שומעת דברים עליך ואני יודעת מי היית .  הכל אצלך היה טוב ,  לא עשית דבר בשביל לקבל תמורה ,  רק לתת ולתת .  ישבנו אצלך שבוע ביום ובלילה ,  ביקשתי שתתעורר .  תמיד היית עושה מה שאני מבקשת .  למה הפעם לא עשית ?  כל כך ביקשתי ,  כל כך התחננתי .  הבטחתי לך שתתעורר ,  אבל לא הצלחת .  אני לא כועסת ,  פשוט מתגעגעת אליך .  ביום שני באתי אליך ואמרתי לך :  'אני נותנת לך ללכת אני רוצה שיהיה לך שקט ושתלך לישון כמו שאהבת' .  הבטחתי ואני אקיים .  אנחנו נהיה חזקים ולא נישבר .  תמיד נהיה איתך .  אף פעם לא תהיה איתך במקום הזה .  אל תשכח את זה ". 
תמיר כהן : " אביל'ה ,  אבי כהן ,  אבא .  איך אפשר להספיד אדם כמוך .  איזה סיפור אני יכול לספר שיתאר מי היית ומה היית ?  אתה גידלת משפחה לתפארת ,  טיפחת את אמא כמו שרק אתה יודע לטפח .  גידלת אותנו בצורה שאני מאחל לכל ילד לגדול .  רצית שתמיד נהיה שמחים ותמיד נהיה אופטימיים שלעולם לא נתלונן ותמיד נסתכל על חצי הכוס המלאה ,  נדע להגיד תודה ונהיה מאושרים .  נתת לנו כוח בכל רגע ובכל שעה .  אתה הגדול מכולם ,  כולם אומרים שהיית ווינר ,  אתה עדיין ווינר כי לא הפסדת אלא ניצחת .  הגעת לאן שרצית להגיע וזו הייתה המטרה שלך . 
" עכשיו ,  אחרי שנכנסת לכולם ללב וכולם יודעים מי זה אבי כהן ,  מדינה שלמה ,  המון אנשים בעולם התפללו ,  התחננו ,  בכו רק כדי שאתה תראה שאתה עדיין איתנו .  אבל אלוהים ששמע את כל התפילות והבקשות לא היה מוכן לוותר עליך .  זה רק מראה עד כמה גדול אתה באמת .  השם כהן ,  נשאת אותו בכל כך הרבה כבוד על גבך במשך 54 שנים .  היום אני מבטיח ונשבע לך שהשם כהן יהיה הרבה יותר גדול .  אתה אבי כהן ויש רק אבי כהן אחד .  אני תמיר כהן לא מתיימר להיות אתה .  אני אכנס לנעלייך ואני אנהיג את המשפחה ואצעיד אותה קדימה .  אני נשבע לך עכשיו שתוכל לנוח בשקט .  אנחנו אוהבים אותך מאוד ". 
נשיא המדינה ,  שמעון פרס ,  שיגר בצהריים מברק תנחומים למשפחתו של כהן ,  ובו כתב : " עם כל העם ליוויתי את מאבקו של יקירכם אבי כהן ז"ל לחיים ,  בתפילה ובתקווה וכמו כולם הצטערתי לשמוע על לכתו מאיתנו .  קשה לעכל אובדנו של אדם ששמחת החיים ואהבת האדם הייתה תמצית חייו .  למדתי להכיר את אבי ב'משחקי השלום' שאירגן מרכז פרס לשלום בין הבכירות שבקבוצות הכדורגל באירופה לבין נבחרת השלום כשאבי היה שותף ליוזמה וסייע רבות .  הוא האמין כי הספורט בכלל ומשחק הכדורגל בפרט הם מכשירים חברתיים ומדיניים נפלאים :  בגישור על פערים ,  בקידום שלום ואחווה בין עמים ,  בחיבור בין תרבויות ובהגברת השוויון בעולמנו .  עקבתי בהערכה אחר הקריירה הספורטיבית של אבי ז"ל ,  שהביאה אותו לשיאים שרק מעטים זוכים להגיע לפסגתם והוקרתי את פעילותו הברוכה לשמירה על טוהר הספורט ,  בהתייצבותו החד משמעית בראשות המאבק נגד האלימות במגרשי הכדורגל .  לוחץ ידכם בחום ,  שלא תדעו עוד צער ". 
שרת הספורט ,  לימור לבנת ,  ספדה לכהן : " אבי ,  אתה היית לא רק כדורגלן מחונן וספורטאי ענק .  באופן נדיר הפכת עוד בחייך לאגדה .  למרות הפרסום וההצלחה הגדולה ,  אבי נותר מעל הכל אדם צנוע ואהוב שתמיד מבקש רק לתרום .  זה לא מקרה שאבי היה השגריר הראשון שלנו שהגיע לליברפול כי באופיו הוא היה מוביל דרך ,  קפטן אמיתי על המגרש ומחוצה לו ,  סמל למקצוענות ומודל להערצה לצעירים רבים .  אי אפשר היה להתעלם מהלהט ומהקסם האישי שלו .  משרד הספורט ימצא את הדרך להנציח את זכרו ואת פועלו .  תודה לך אבי על כל מה שעשית ,  על כל מה שהיית ".  
יו"ר ההתאחדות ,  אבי לוזון ,  נשא אף הוא דברים : " אבי שהגשים את החלום ,  שהבקיע את שער האליפות .  אבי עם היד המושטת מעלה בתנועת ניצחון .  כל כך קשה לדבר עליך ב'היית' ,  הרי רק לפני כמה ימים צחקנו ,  דיברנו ,  עשינו תכניות לדור השחקנים הבא .  למרות שהגעת כל כך רחוק ,  תמיד נשארת אותו אדם צנוע .  נכון ,  היית מזוהה עם קבוצה אחת ,  אבל תמיד גם בצד השני כולם אהבו אותך .  כאשר אמרו 'צבר' התכוונו אלייך - לצבר היפה ,  הגבוה ,  ששורד בכל מצב .  אך את התאונה הארורה הזו לצערנו לא שרדת .  כולם אהבו אותך ,  זה היה סוד הקסם שלך .  בשם משפחת הכדורגל אני רוצה להגיד לך תודה שהיית איתנו ,  שריגשת אותנו ,  שזכינו להכיר איש כמוך .  לעולם לא נשכח אותך ,  אתה נשאר איתנו לעד ". 
מנכ"ל מכבי תל אביב ,  עוזי שעיה : " אני ניצב פה בראש מורכן ובלב כואב .  אחת הסיבות העיקריות לכך שאני פה כמנכ"ל מכבי תל אביב היא אבי כהן .  הייתי בן 13 שהוא שיחק לראשונה בבוגרים של מכבי במשחק נגד הכח רמת גן .  הייתי בן 17 כשהמועדון זכה בדאבל .  הייתי שם וראיתי אותו ,  הזדהיתי ,  הוא סימל עבורי את המכביזם .  חזק ,  גאה ,  זקוף ,  חסון ,  מנצח ,  הישגי ,  שואף ,  מוערך ,  מנהיג .  אני מכביסט והוא היה האידיאל והסמל .  כשחקן ,  כמועדון וכבן אדם .  כל יום מאז שנכנסתי לתפקידי אני מחפש את אבי כהן בקבוצות הילדים ,  הנוער ובקבוצה הבוגרת ,  אני מחפש את האידיאל שלי .  עכשיו ,  כשהוא עזב בטרם עת ,  הדרך הטובה ביותר שלנו כמועדון היא למצוא את האידיאל הזה .  השנה הזו תהיה שנת אבי כהן .  נהיה חזקים והישגיים .  למשפחה אין ניחומים ,  אך אנו נשתדל שרוחו של אבי כהן תשרה עלינו ותלווה אותנו לנצח נצחים ". 
יו"ר ההתאחדות לשעבר ,  איצ'ה מנחם ,  אמר : " אני עצוב ,  כואב ,  המום .  נדמה לי שזה לא קרה ,  קשה להאמין .  אבי היה אחד מהגדולים ,  אם לא הגדול מכולם .  הוא פעל רבות למען חבריו .  ארבעה ימים לפני האסון פגשתי אותו בארוע של הנכדה של יענק'לה גרונדמן והוא אמר לי שהוא לא ישכח את ההלוויה שעשינו ליענקל'ה וש'הלוואי עליי בבוא היום' .  ועכשיו הוא מת ".  
אלון נתן ,  ששיחק עם כהן במכבי תל אביב ,  אמר : " אבי הוא בין יחידי הסגולה שחווה ביומיום את כל האהבה שכולם מראים עכשיו .  הוא קיבל מהסובבים אותו את אותה הכרת תודה ואני לא מכיר מישהו שזכה לכל כך הרבה הוכרה ואהבה בימי חייו .  רק מי שמכיר אותו טוב יודע בדיוק למה אני מתכוון וזו המתנה הכי גדולה שאדם יכול לקבל .  זה חלק מסוד הכוח שהיה לאבי .  הוא ידע לספוג את האהבה הזו ולהחזיר אותה ". 
דרור קשטן אמר : " הוא היה בקנבאואר של הכדורגל הישראלי ועשה את תפקיד הליברו בצורה מושלמת .  הוא השתלב באנגליה וסימן את הדרך לבאים אחריו .  מה שאיפיין אותו הייתה האלגנטיות במשחק שלו .  היה תענוג לחזות בו על המגרש ". 
 ( עדכון ראשון :  11:00 ) 

אבי כהן הובא למנוחת עולמים
כדורגלן העבר נטמן בבית העלמין ברמת השרון .  בנו תמיר ספד לו :  אמשיך להוליך בגאווה את השם כהן הגדול .  לפני כן ,  מאות הגיעו לחלוף על פני ארונו באצטדיון רמת גן

