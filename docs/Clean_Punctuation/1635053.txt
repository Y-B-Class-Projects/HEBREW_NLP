טיפול נמרץ לתדמית הישראלית
משלחת הסיוע של ישראל בהאיטי הצליחה להציל לא רק פצועים אלא גם לשקם במעט את התדמית הבינלאומית המרוסקת של המדינה  ?  20 כלי תקשורת זרים פירסמו השבוע כתבות אוהדות על ישראל  ?  עלות המשלחת :  כ-40 מיליון שקל עד כה  ?  מחיר כל יום נוסף - 1.5 מיליון שקל  ?   " הסיוע הוא ברא
 >  >   " באחד הימים בשבוע שעבר ,  בעודנו נוסעים ברחובות פורט או פרנס ,  התקרבו אלינו במהירות שני אנשים .  קצין הביטחון מיד יצא החוצה והתכונן לקפוץ עליהם .  הוא חשב שהם מנסים לתקוף אותנו ",  מספר עמוס רדיאן ,  שגריר ישראל ברפובליקה הדומיניקנית ומי שאחראי בימים אלה על קשרי החוץ של ישראל בעת שהותם של צוותי החילוץ והרפואה הישראלים באזור האסון בהאיטי .  אלא שמה שהתחיל כחוויה מפחידה בעיר ההרוסה ,  קיבל תפנית מפתיעה : " הסתבר שהשניים הם עיתונאים מעיתוני ה'סאן' וה'מירור' הבריטיים ",  מספר רדיאן . " הם אמרו לנו 'ראינו דגל ישראל על האוטו ואנחנו רוצים שתקחו אותנו לבית החולים שהקמתם .  שמענו עליו ,  ואנחנו רוצים לראות אותו' ".  עיתונאים זרים רודפים אחרי נציגים ישראלים מסיבות טובות ?  זה נשמע כמעט כמו חזון אחרית הימים .  אחרי שנים ארוכות שבהן סובלת ישראל מבעיה חמורה בתדמית הבינלאומית שלה ומצטיירת בתור מדינה דורסנית ,  נטולת חמלה אנושית ,  השתנה בשבוע האחרון טון הסיקור מקצה לקצה .  גופי תקשורת אלקטרונית וכתובה מרחבי העולם משדרים ומדפיסים בשבוע האחרון כתבות מחמיאות על בית החולים שהקימה ישראל בהאיטי - בית חולים המאפשר ניתוחים מורכבים בתנאי שדה ,  וכולל בתוכו גם פגייה ומרכז טיפול בילדים .  כך למשל ,  בכתבה ששודרה לפני יומיים ברשת הטלוויזיה msnbc ,  ששידוריה נקלטים ב-78 מיליון משקי בית בארה"ב ובקנדה ,  חולקו תשבוחות לצוות הרפואי הישראלי : " יש כאן בלאגן ,  אין תקשורת .  הישראלים הם היוצאים מן הכלל במקרה הזה .  צפינו במטוס ה-747 שלהם נוחת בשדה התעופה ,  והם הורידו ממנו כל מה שנדרש כדי להקים בית חולים ברמה הגבוהה ביותר .  בדיוק כפי שהיית מצפה מהישראלים שיעשו :  הם הגיעו בצורה יעילה ,  יסודית ומנוהלת היטב ,  ומיד התחילו בעבודה ",  סיפרה כתבת הרשת בדיווח מצולם מהאיטי .  המראיינת מהאולפן הוסיפה : " אני בטוחה שזה משהו שהצופים שלנו היו שמחים לשמוע אותך אומרת על הצוותים האמריקאים ",  ושאלה : " מה שאת אומרת זה שהמשלחת האמריקאית מאורגנת פחות טוב מזו הישראלית ?  "  על כך השיבה כתבת השטח : " הישראלים פשוט הגיעו הרבה יותר מוכנים משאר המשלחות ,  ותוך שעות הקימו חדרי ניתוח ".  בכתבה ששודרה ברשת cnn ,  המשדרת ליותר מ-93 מיליון משקי בית בארה"ב ,  עלו דברים דומים .  כתבת הרשת אף פנתה לאחד הגנרלים האמריקאים בשטח ושאלה אותו כיצד ייתכן שמדינה קטנה כמו ישראל הצליחה לעשות את מה שלא עשתה אף משלחת אחרת בהאיטי .  חודש יעלה כ-90 מיליון שקל כמובן שהתרומה של בית החולים אינה רק תדמיתית ,  אלא ממשית ביותר . " אני מסתובב בשטח ,  עובר בין המרפאות הקטנות המאולתרות ומוכר את מרכולתנו :  אני מבקש מכל מי שרק מוכן לשמוע לשגר אלינו את המקרים הקשים ביותר מתוך ידיעה שבבית החולים הישראלי אנחנו נותנים את המענה הרפואי הטוב ביותר בכל האיטי ",  אומר רדיאן . " נוצר מצב שבו עיתונאים שמסתובבים בין המחנות השונים מגיעים אלי ומספרים לי על מקרים קשים במחנות אחרים ,  כמו יולדת עם לידה שהסתבכה ושצריכה ניתוח קיסרי דחוף ,  ושואלים אם ניתן לשלוח לשם צוותים ישראליים .  בכל יום אני מקבל עשרות פניות כאלה ".  הסכומים שהשקיעה המדינה במשלחת הצבאית להאיטי אינם מבוטלים ,  ודומים בהיקפם לתקציב ההסברה השנתי של משרד החוץ .  ממידע שהגיע לידי themarker עולה כי בצה"ל מעריכים כי עד כה ,  בפרק זמן של שבעה ימים בלבד ,  הושקעו כ-30 מיליון שקל .  כ-10 מיליון שקל מתוכם הם עלויות הקמת מרכז התקשורת הלווייני והשימוש היומיומי בו .  כ-10 מיליון שקל נוספים הם עלויות חד- פעמיות של הטסת מטוסי הג'מבו ובהם הציוד הרפואי הרב .  מעבר לכך ,  כל יום בו שוהים כ-230 אנשי המשלחת בהאיטי עולה לישראל יותר מ-1.5 מיליון שקל ,  לא כולל עלויות התקשורת .  גורם צבאי אישר את הנתונים .  במידה שתחזיות צה"ל יתממשו ,  והמשלחת תשהה בהאיטי חודש שלם ,  יאמירו העלויות הכוללות של המבצע לכ-80-90 מיליון שקל .  לשם השוואה ,  תקציב ההסברה של משרד החוץ ב-2009 היה 40 מיליון שקל ,  וב-2010 יהיה כ-45 מיליון שקל .  עלות המשלחת למשרד החוץ עצמו ,  מעבר לעלויות של הצבא ,  היא כ-8 מיליון שקל וכוללת בעיקר את עלות הציוד ששלח המשרד . " בשנים האחרונות נטל צה"ל חלק בכמה משלחות סיוע בעקבות רעידות אדמה ,  בהן הושיטו כוחות צה"ל עזרה ותרמו מניסיונם בתחום החילוץ ההצלה והרפואה בישראל ובעולם ",  אמרו השבוע בדובר צה"ל בתגובה ,  והוסיפו כי  " בבואו לסייע פועל צה"ל בשם מדינת ישראל ובשליחותה בראש ובראשונה מטעמים הומניטריים ,  ולכן עלות המשלחת נהפכת למשנית ".  אלא שמעבר להצלת החיים ,  איש לא מכחיש שלמשלחת מן הסוג הזה יש גם יכולת לשקם מעט את תדמיתה הבינלאומית המדשדשת של ישראל - ולא רק באמצעי התקשורת ,  אלא גם במגעים עם דיפלומטים זרים . " אתמול פגשתי את השגריר היפני באחד מאתרי ההרס ,  וסיפרתי לו על בית החולים .  שעה לאחר מכן הוא הביא את המשלחת היפנית כולה לבוא וללמוד ",  מספר רדיאן . " הצבא הקולומביאני ביקש לחבר את אוהלי חדר הניתוח שלהם ,  עם 16 מנתחים ,  אל המחנה שלנו .  עכשיו במחנה מתנוססים יחד דגל ישראל ,  דגל הצלב האדום ודגל קולומביה .  צוותים ישראלים ,  קולומביאנים ובריטים מנתחים יחד והמחנה שלנו גדל מ-230 איש ל-300 איש ,  עם אנשי רפואה זרים שמבקשים לעבוד תחת הדגל הישראלי ".  כשנחתו מטוסי הג'מבו הישראלים בשדה התעופה המקומי ,  קשה היה לפספס את העובדה שהישראלים הגיעו : " הגיעו שני מטוסי אל-על עם דגל ישראל על הזנב .  כל העולם ראה את הג'מבו עם דגל ישראל .  ירדו מהם 230 חיילי צה"ל ,  ומי שומר עליהם לאורך הדרך ?  שריוניות של חיילים ירדנים .  זה היה מחזה סוריאליסטי ",  מספר רדיאן . " חבל שבישראל לא כולם מפרגנים"הסיקור החיובי אודות פעילות משלחת ישראל בהאיטי השפיע בעיקר על התקשורת המקומית :  צה"ל ,  שבימים כתיקונם נאבק גם בישראל כדי לקבל סיקור חיובי ,  מוצא את עצמו מככב בשערים של העיתונים הגדולים ,  וזוכה לסיקור חם ואוהד במהדורות החדשות בטלוויזיה .  יחסי הציבור הפנימיים בשיאם .  אבל במקביל דווקא בישראל נשמעים גם קולות ביקורתיים נגד המהלך .  אחד המבקרים של ההתנהלות התקשורתית של הישראלים בהאיטי הוא פרופ' יואל דונחין ,  מנהל היחידה לבטיחות החולה במרכז הרפואי הדסה עין כרם .  במאמר שפירסם דונחין באתר ynet ,  הוא כתב : " באסון הנוכחי ,  שממדיו חורגים מכל מה שידענו עד היום ,  יותר משיש צורך בבית חולים שדה ,  יש הכרח בבתי שימוש שדה .  יותר משזקוקים לרופאים ואחיות ,  יש הכרח במחפרים לכריית קברים ,  לחפירת קווי ביוב .  מדינה החפצה להעביר לנפגעים סיוע הומניטרי בלי לפזול לתדמיתה התקשורתית ,  ראוי שתשגר את מה שנחוץ לנפגעים ולא את מה שהיא מעוניינת לתת . " אבל האם בחדשות הערב יראו את מפקד המשלחת הישראלית ליד מתחם ובו 500 בתי שימוש כימיים ?  הרבה יותר 'תקשורתי' להראות בית חולים ישראלי ,  מגיני דוד וכמובן את צוות הרופאים והאחיות המסור ,  בבגדי הייצוג שלהם עם דגל ישראל על הדש ",  נכתב . " אני שומע שיש ביקורת על הישראלים ,  שלפיה אנחנו עושים הכל בשביל יחסי הציבור שלנו ",  אומר רדיאן , " וזה מכעיס אותי .  חבל שדווקא בישראל יש כאלה שלא מפרגנים לנו ,  בעוד בכל העולם רואים את מה שעושים הישראלים למען המקומיים ".  יוסי לוי ,  דובר משרד החוץ ,  מתייחס גם הוא לביקורת : " שיגרנו את מיטב אנשינו שלא במטרה לקבל יחסי ציבור ,  אלא כדי להציל חיים ".  ובכל זאת ,  גם לוי יודע שהתקשורת הזרה אוהבת את הסיפור הישראלי בהאיטי .  בתחילת השבוע ,  למשל ,  עטה התקשורת על סיפורו של התינוק המקומי שנולד בבית החולים הישראלי ,  שהוריו החליטו לקרוא לו ישראל . " כ-20 רשתות זרות ועיתונים בינלאומיים כתבו על המשלחת הישראלית בימים האחרונים ",  אומר לוי .  את פעילות הדוברות המקומית מובילים אנשי דובר צה"ל ונציגי הדוברות של משרד החוץ . " אחרי שנים שהתמונות דיברו לרעתנו ,  הפעם התמונות מדברות בעד עצמן ,  לטובתנו ",  אומר לוי . " cnn ,  פוקס ניוז ,  msnbc ,  ערוץ הטלוויזיה הגדול ביותר בספרד ,  העיתון הגדול באקוודור וערוץ הטלוויזיה הגדול בדרום אפריקה - כולם מסקרים את הנעשה בבית החולים שלנו ".  לדברי לוי , " חבר פרלמנט של צ'ילה התראיין ודיבר על 'הנס שישראל מחוללת בהאיטי' ".  גם ביל קלינטון ,  המוביל את פעילות האו"ם בהאיטי ,  בחר להודות לישראל בנאום שנשא לתקשורת .  לדברי לוי , " אפילו ה'גרדיאן' הבריטי ,  עיתון שידוע כמי שנותן במה לדיווחים נגד ישראל ,  כתב עלינו טובות ".  נוהל צה"לי לטיפול בעיתונות זרה גם בצה"ל מבינים את תרומת המשלחת ליחסי הציבור של המדינה .  מאחר שמיקום בית החולים לא היה ידוע לרבים מהעיתונאים ,  הוחלט להפיץ נקודות ציון  ( נ.צ )  של בית החולים בכל דרך אפשרית ,  כולל בטוויטר ובפייסבוק ,  כך שניתן להזין את המספרים ב-gps כדי להגיע למקום ,  מספר מתן גרינשטיין ,  חייל ודובר המשלחת של צה"ל . " לאחר שהעיתונאים החלו להגיע יצרנו מסלול קבוע לביקור בבית החולים ",  ממשיך גרינשטיין . " בכניסה מקבל אותם נציג של דובר צה"ל ומפגיש אותם עם קצין בדרגת אלוף משנה ,  שנותן הסבר על פעילות פיקוד העורף וצוותי החילוץ .  בהמשך הם ייפגשו עם מפקד בית החולים לשמוע על מה שהתרחש באותו היום .  הם יכולים לעשות סיור בין האוהלים השונים ,  כשבסיומו הם מגיעים לאוהל תקשורת שמספק להם תקשורת אינטרנט לוויינית - מצרך יקר באזור מוכה אסון .  שם הם מקבלים גם תיק עיתונות עם סרטונים ערוכים ותמונות שיוכלו לשגר למערכות העיתונים שלהם ".  מה לגבי תקשורת זרה מהעולם הערבי ?  גם היא מסקרת את הפעילות הישראלית ?   " ניסינו למשוך תקשורת ערבית ,  הזמנו אותם ,  אבל הם לא הגיעו .  אבל יש המון צוותים מאירופה ,  שחשוב לנו מאוד שיכירו את מה שקורה כאן ",  מספר גרינשטיין ומוסיף כי  " הגיעו מאל-חורה לסקר את הפעילות שלנו ".  עם זאת אל-חורה אינה עונה על ההגדרה רשת טלוויזיה ערבית ,  שכן מדובר ברשת טלוויזיה בערבית שהקים הממשל האמריקאי ,  במטרה לשדר חומרים מערביים לעולם הערבי .  גם ב-1999 ,  לאחר רעידת האדמה הקשה בטורקיה ,  הגיעו צוותי החילוץ וההצלה הישראליים למדינה ,  והקימו שם בית חולים שדה גדול למדי .  לישראלים זכור האירוע בעיקר בשל חילוץ הילדה שירן פרנקו ואמה ,  לאחר ארבעה ימים שבהם שכבו מתחת להריסות .  הטורקים זכו אז לטיפול ביותר מ-1,200 פצועים ועשרות ניתוחים ולידות .  המהלך חימם את מערכת היחסים בין ישראל לטורקיה ,  שנהפכה בין היתר ליעד התיירותי המועדף על הישראלים .  בשנים האחרונות הוציאה ישראל משלחות נוספות לארמניה ,  הודו ,  קניה ותאילנד ,  לאחר אסון הצונאמי בחופי המזרח הרחוק .  הסיקור החיובי באותם ימים הועיל לישראל באופן נקודתי ,  אך ההרמוניה עם התקשורת פגה מהר מאוד .  ייתכן כי יחסי ישראל-טורקיה הצוננים מעידים יותר מכל על תפוגת ההשפעה של משלחות אלה ביחסים הבינלאומיים .  כבר לא אגרסיביים  " אנחנו לא משלים את עצמנו ",  אומר לוי , " אנחנו יודעים שחלק גדול מכלי התקשורת ישובו מהר מאוד לסורם ,  וישראל תשוב להיות מוצגת כגוליית ,  כסרבנית שלום ,  ככוח אימתני שמתנגד להסדרים מדיניים ".  עם זאת במשרד החוץ מאמינים שההשלכות של הסיקור החיובי בעולם ישפיעו גם על גופים כלכליים ישראליים ,  שמבקשים לפעול בעולם בתחומים של חקלאות ,  התפלת מים והיי-טק .  יועץ התקשורת רוני רימון ,  שמשרדו - רימון כהן שנקמן - משמש בשנים האחרונות כיועצי התקשורת של משפחת שליט ,  בהתנדבות ,  אינו קשור למשלחת מהאיטי ,  אך אומר : " כאיש מקצוע שמסתכל מהצד זה נראה מצוין .  ישראל ,  שבסך הכל היא מדינה קטנה בעולם ,  מצטיירת באירוע הזה כמעצמה .  עבור ישראל ,  העובדה שקלינטון הזכיר אותנו בנאום שלו היא חשובה מאין כמוה .  זה מקהה בצורה רגעית את התדמית של ישראל כמדינה אגרסיבית ודורסנית ".  ומה לגבי תפוגת התועלת התדמיתית ?   " כל עוד ישראל תמנף את זה ,  זה ימשיך לעבוד ",  קובע רימון , " ישראל יכולה להשתמש בחומרים שמגיעים משם ,  להפיץ אותם בכל צורה אפשרית ,  ביו-טיוב ,  בפייסבוק . " כבר שנים אני אומר שישראל צריכה להקדיש סכומים גדולים לקניית מדיה בחו"ל  ( שטחי פרסום בעיתונים וזמן אוויר לפרסום בטלוויזיה ,  א.צ )  להסברת עמדותיה .  הסרטים הללו יכולים להיות מוצגים בפרסומות על ישראל .  אפשר גם לבקש מכל שגריר ישראל בעולם להציג את הסרטים הללו בכל מקום שהוא נמצא ובכל הרצאה שהוא נותן ".  גם מושיק תאומים ,  יועץ תקשורת ובעלי משרד הפרסום ויחסי הציבור גיתם ,  אומר : " כמי שעוסק בתקשורת אני חושב שנעשית כאן עבודה טובה מאוד .  הפעילות הזו טובה מאוד בכך שהיא מייצרת אצל הישראלים גאווה גדולה להיות ישראלי .  זאת אחת הפעמים היחידות שאני לא מרגיש שיש צורך לעשות דברים אחרת .  בתור יועץ הייתי מציע להם להמשיך לעשות בדיוק את מה שהם עושים ".  אבל גם תאומים סבור שמדובר בתרופה זמנית : " זה לא הפתרון לבעיית יחסי הציבור של מדינת ישראל ולכן איני יודע כמה זמן זה יעמוד לזכותנו .  אני חושב שלו מדינת ישראל היתה עושה יותר בעולם בעזרה לזולת והושטת יד הדברים היו באים לידי ביטוי לטובה בתפישת ישראל .  לו היינו מסייעים עוד יותר לפלסטינים ממה שאנו מסייעים כיום ,  הדבר היה מקבל ביטוי והיה מסייע לנו בבעיית התדמית שלנו . " מה שלמדנו מהמקרה הזה בהאיטי זה שצריך לעשות ,  לעזור בכמה שיותר מקומות בעולם ,  וזה מה שבסופו של דבר ישנה את דימוי מדינת ישראל .  התמונה הלא סימפטית של ישראל בעולם היא תוצאה של מעשים שאנחנו עושים בפועל .  אם נאזן את ההתנהלות הזו בעשייה אחרת ושל ניצול המשאבים האנושיים שעומדים ,  כדי לסייע לעמים אחרים ,  רק נרוויח מזה ".  מהלך כזה מועיל יותר מתרומתה של דוגמנית בינלאומית כמו בר רפאלי שמייצרת כתבות על ישראל בתקשורת הזרה ?   " בר רפאלי היא לא שגרירה שלי .  אני מתנגד לכל מי שלא משרת שירות צבאי ואני באופן אישי לא אעשה בה שימוש בקמפיינים שהמשרד שלי עורך ,  כי יש לי ערכים ונורמות .  בטח שלא הייתי שולח אותה לייצג את מדינת ישראל .  עבורי ,  השגרירה הישראלית היא הקצינה הלבושה ברישול שראיתי בטלוויזיה בהאיטי והרופא המיילד .  עם דמויות כאלה ,  להסברה הישראלית קל שבעתיים ". 

טיפול נמרץ לתדמית הישראלית
משלחת הסיוע של ישראל בהאיטי הצליחה להציל לא רק פצועים אלא גם לשקם במעט את התדמית הבינלאומית המרוסקת של המדינה  ?  20 כלי תקשורת זרים פירסמו השבוע כתבות אוהדות על ישראל  ?  עלות המשלחת :  כ-40 מיליון שקל עד כה  ?  מחיר כל יום נוסף - 1.5 מיליון שקל  ?   " הסיוע הוא ברא

