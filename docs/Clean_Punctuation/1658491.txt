מעלימים מס ?  4% שיתפסו אתכם
מנהל רשות המסים חושף : " אנחנו מצליחים להגיע רק ל-40 אלף מתוך מיליון תיקים בשנה ".  לגבי המשבר הכלכלי : " היה חשש שלא נעמוד ביעד הגבייה ושלא יהיה למדינה כסף "
" תוכנית העבודה של רשות המסים ל-2010 מדברת על כמיליון תיקי עצמאים ,  חברות ,  מנהלי חברות וניכויים .  המספר הזה לא כולל את תיקי השכירים .  ברשות עובדים 450 מפקחי מס .  אלה המשימות ואלו הכוחות שעומדים לרשותי "  - כך אומר מנהל רשות המסים ,  יהודה נסרדישי ,  בראיון מיוחד ל-TheMarker ,  ערב חג הפסח .  
לדברי נסרדישי ,  730 אלף מהתיקים שמגיעים לרשות הם של עצמאים ,  חברות ומנהלי חברות ;  ו-260 אלף תיקים הם תיקי ניכויים  ( תיקי מס מורכבים ,  כמו לאדם שעובד בשתי עבודות )  .  במהלך השנה יבדקו מפקחי המס 4.7% מתיקי העצמאים ,  חברות ומנהלי חברות ו-1.9% מתיקי הניכויים .  לדברי מנהל רשות המסים , " בסך הכל אנחנו מגיעים בשנה ל-40 אלף תיקים .  כל שאר התיקים מקבלים שומה אוטומטית לפי הדיווח של הנישום .  כעבור שלוש שנים השומה הופכת לסופית . 
" 64% מגביית מס הכנסה באה מהשכירים .  השכירים משלמים מס כחוק עד השקל האחרון .  אני צריך לעשות הכל כדי לגבות מס אמת גם מהעצמאים ומהחברות .  צריך להיות איזון בין השכירים לעצמאים .  אני צריך ליצור איזושהי הרתעה במישור האזרחי עם 450 מפקחי מס ".  
לקורסי מפקחי המס של רשות המסים יש ביקוש גדול מאוד .  המפקחים הם בעיקר רואי חשבון ועורכי דין .  חלק לא מבוטל מהם מחזיקים בשני התארים .  הכשרתם ברשות המסים כוללת קורס של שלושה חודשים וחצי והתמחות במשך ארבעה חודשים .  
כל מפקח צריך לבדוק במהלך השנה מכסה מסוימת של שומות  ( תיקי מס )  .  המפקחים בוחרים 60% מהתיקים והמטה בוחר את 40% התיקים הנותרים .  המפקח ,  שהוא גם איש מטה וגם איש שטח ,  בוחר בין היתר תיקים שנראים לו מעניינים במיוחד ,  שהמס העולה מהם נראה לו לא סביר ,  שיש בהם עסקות מעניינות ותיקים עם הוצאות מימון גבוהות .  תיקי המטה נקבעים לפי קריטריונים שקובעת הנהלת רשות המסים לשנה הקרובה .  לדוגמה ,  תיקים שבשנה שעברה התגלו בהם ליקויים ,  תיקים שהמס העולה מהם נמוך ,  או תיקים של ענפים ועיסוקים מסוימים שהנהלת רשות המסים החליטה להדק עליהם את הפיקוח .  
ב-2009 ,  בשיאו של המשבר הכלכלי העולמי והמקומי ,  נסרדישי החליט לסטות ממודל העבודה הקבוע . " היה חשש גדול מאוד ",  הוא אומר , " שלא נעמוד ביעד גביית המסים ולמדינה לא יהיה כסף .  הוריתי למפקחים לעבוד עם תיקים שיש בהם תוחלת מס גבוהה ",  כלומר לעבוד על תיקים שבהם ניתן לגבות תשואת יתר - יותר מסים מהמדווח על ידי הנישום . " אמרתי למפקחים ,  'צריכים להחזיק את המדינה' .  לשמחתי ,  המערכת רשמה תשואת יתר של 4.5 מיליארד שקל - 4.5 מיליארד מעבר ליעד הגבייה של רשות המסים באותה שנה ". 
לדברי מנהל רשות המסים ,  ב-43% מהתיקים ב-2008 וב-42.4% מהתיקים ב-2007 המפקחים אישרו את השומה בתיקים שבדקו .  אם התיק לא אושר מזמינים את הנישום או את רואה החשבון שלו ,  ואז יש שתי אפשרויות :  או שמגיעים להבנות ,  כפי שקורה ברוב המקרים ,  או שלא .  
על שומה ללא הסכמה של רשות המסים יכול הנישום לערער .  הוא יוזמן ,  לפי החוק ,  למפקח אחר .  לכל החלטת שומה של מפקח יש מעמד של החלטת בית משפט שלום .  יש אפשרות שבשלב ב' ,  המפקח השני יסיים את סיפור השומה בהסכם ,  ולא ,  יוצאת שומה של רשות המסים בצו .  הנישום יכול לשלם את השומה או לערער עליה לבית המשפט המחוזי .  
לדברי נסרדישי ,  רק מקרים ספורים מגיעים לבית המשפט . " יש כל הזמן ביקורת על המפקח מצד רכז החולייה שלו ,  סגן פקיד שומה ופקיד שומה ,  תלוי ברמת התיק .  על תיקים שמגיעים לבית המשפט חייבת להיות חתימה של סגן פקיד שומה או פקיד שומה .  התיק לבית המשפט מלווה על ידי מטה רשות המסים ,  המחלקה המקצועית ורפרנט משפטי .  אם התיק מעורר בעיה כלכלית ,  כלכלן ילווה אותו ;  אם יש בעיה של מיסוי בינלאומי ,  המחלקה הבינלאומית תלווה אותו .  אנחנו זהירים בצווים .  רק מעט תיקים מגיעים לבית המשפט ".  
כל מפקח צריך לבדוק מכסת תיקים מסוימת .  עבודת המפקח תיבחן לפי העמידה במכסה ,  איכות העבודה ,  עמידה בתוכנית העבודה שנקבעה לו ,  איזון בין העבודה שלו במטה ובשטח ושימוש בכלים ממוחשבים .  הציון שיקבל מפקח שעבר קורס מחשבים יחולק ל-55% על יעילות בביצוע התיקים ,  18% על ביצוע תוכנית העבודה ,  9% על ביצוע ביקורת במקום העסק ,  9% על טיפול בהשגות ו-9% על ביצוע ביקורת ממוחשבת .
 על רקע פרסום שגוי ,  לדעת נסרדישי ,  של מחלקת המחקר של הכנסת ,  הוא מבקש להדגיש כי  " ברשות המסים באגף מס הכנסה ,  לא משלמים שכר עידוד  ( פרמיה )  על תשואת מס ,  גם אם היא של 40 מיליון שקל .  כלומר לא משלמים למפקחים כל פרמיה אם הם קובעים וגובים שומה הגבוהה מהשומה שבדו"ח הנישום ".  מאידך ,  לדברי מנהל רשות המסים ,  כן קיימת שיטת שכר עידוד ברשות ,  אך הקריטריונים שלה שונים . " שיטת שכר עידוד הנהוגה באגף מס הכנסה היא מ-1982 ,  מאז עברה השיטה כמה שיפוצים ותיקונים .  האחרון שבהם התחיל ב-2005 ,  כשהגדלנו משמעותית את מספר השעות המוקצבות לטיפול בתיק .  רוב המפקחים מקבלים פרמיה ,  תוספת של עד 25% על שכר הבסיס ".  
על מה משלמים את שכר העידוד ?  יותר מ-50% מהעובדים מקבלים תוספת על קיצור לוח הזמנים שנקבע לביצוע תיקי שומה ,  אבל גם על עמידה ביעדים האיכותיים של העבודה ,  ביצוע תוכנית העבודה ,  ביקורים בעסקים המבוקרים ,  טיפול בהשגות על שומות וביצוע ביקורות ממוחשבות .  
היעדים הכמותיים של רשות המסים ,  לדברי נסדרישי ,  מתבססים על הסכמה בין ועד העובדים במס הכנסה וההסתדרות לבין הנהלת רשות המסים ,  באישור מועצת הייצור של רשות המסים .  מספר שעות העבודה לתיק נקבע בתיאום עם גורמים מקצועיים בלתי תלויים - מהנדסי תעשייה וניהול מחברות חיצוניות .  הם עושים דגימות ,  עוברים על תיקים וקובעים את מספר השעות הנדרשות לכל סוג תיק .  את הממצאים שלהם הם מעבירים למועצת הייצור .  אם מפקח מרגיש שמספר השעות שהוקצבו לתיק מסוים אינו עונה על הצרכים ,  הוא יכול לבקש מהממונה עליו ,  רכז החולייה ,  להגדיל את מספר השעות .  ממרכז החולייה הוא יכול לעלות הלאה ,  עד פקיד שומה .  פקיד השומה או סגנו רשאים להגדיל את מספר השעות פי 3 ל-15% מהתיקים .  למשל ,  להגדיל את מספר שעות הטיפול בתיק מ-30 שעות ל-90 .
 נסרדישי מציין כי לצורכי בקרה ,  פיקוח וניהול עורכת רשות המסים דו"חות כמותיים ואיכותיים על העבודה ברשות בכל הדרגים - ברמת המפקח ,  ברמת החולייה ,  ברמת המשרד  ( ברשות 25 משרדי מס בכל רחבי הארץ )  וברמת האגף כולו .  במסגרת הדו"חות מובא בחשבון נושא תשואת המס ,  כולל ברמת המפקח .  
אחת לתקופה מסוימת מפורסמת טבלת הביצועים של משרדי המס ,  שבו מפורסמים העובדים שהגיעו למקום הראשון ,  השני והאחרון .  לדברי נסרדישי ,  למנהלים ברשות יש כלי ניהולי חשוב :  קיצור פז"מים  ( פרק זמן המתנה לעלייה בדרגה ,  מ"ב )  למפקחים מצטיינים .  פרק הזמן בין דרגה לדרגה הוא שנתיים ,  ולדרגה הבכירה ביותר - שלוש שנים .  מנהלים יכולים לקצר את הפז"מ למפקחים בשנה . 
" מי שבמשך שנה לא ייצר לי ערך מוסף לא יקבל פז"מ .  אני מפעל יצרני .  אנחנו בודקים נוכחות ,  איחורים ,  התנהגות ,  תוצרת איכותית וכמותית וגם את תשואת המס .  80% מהמפקחים ברשות המסים הם עובדים קבועים .  קיצור הפז"מ הוא כלי ניהולי חשוב .  יותר מ-10 שנים לא פיטרנו מפקח ולא הפסקנו חוזים על תשואה נמוכה ,  אבל אני לא חייב לתת לו פז"מ .  אין בכך פגיעה בחוזה העסקה שלו .  יש לי מעט כלים לעודד למצוינות מלבד הפז"מ ,  מענק השתלמות ,  אפשרות לצאת ללימודים ואפשרות ללמד .  למה אסור לי לעשות מה שמותר לסלקום ?  ".  
נסרדישי ,  66 ,  מסכם : " רשות המסים היא נשמת אפי .  אני פה 45 שנה .  התחלתי מלמטה .  ברשות 5,200 עובדים ומנהלים .  אלה העובדים הטובים ביותר בשירות הציבורי ,  מהדרג הנמוך ועד הגבוה .  אנשים עובדים עם אמונה ,  מוטיווציה .  רובם רואים בכך שליחות ציבורית .  אני מכיר את רוב העובדים .  כולם בני .  עלי קשה לעבוד .  הייתי כבר בכל המקומות ברשות .  יש פה אנשים מעולים - עובדים ומנהלים .  יש לרשות הנהלה יציבה העובדת בהרמוניה .  תמיד יש במערכת גדולה כמה בודדים מתוסכלים מכיוון שלא קודמו או שלא נשמעו מספיק .  אלה השוליים .  כל עוד אני פה ,  אתרום למערכת בשקיפות ,  בידיים נקיות ,  ביושר ובאמונה ". 

מעלימים מס ?  4% שיתפסו אתכם
מנהל רשות המסים חושף : " אנחנו מצליחים להגיע רק ל-40 אלף מתוך מיליון תיקים בשנה ".  לגבי המשבר הכלכלי : " היה חשש שלא נעמוד ביעד הגבייה ושלא יהיה למדינה כסף "
 
