עצירת הבנייה גרמה לזינוק במחירי הדירות
קרית רבין במגדל העמק
 >  >  שכונת קרית רבין במגדל העמק הוקמה ב-1999 במטרה למשוך אוכלוסייה חזקה לעיר .  ואכן ,  בשנים הראשונות להקמתה נמכרו בה דירות במחירים גבוהים למדי ,  אבל עם השנים רמת המחירים בשכונה ירדה בהדרגה .  לפני כשנתיים ,  בעיקר בשל הירידה במספר התחלות הבנייה ,  התהפכה המגמה ומחירי הדירות בשכונה עלו חדות ,  בשיעור של עד 50% .  ההערכות הן כי מחירי הדירות בשכונה ישמרו על יציבות ואף ירשמו עלייה מתונה ,  תלוי בקצב התחלות הבנייה .  מיקום :  קרית רבין הוקמה בצפון-מערב מגדל העמק ,  לאורך הרחובות נחל הצבי והערבה .  במרכז השכונה פארק ציבורי ירוק ,  שמצדו המערבי יוצאים הרחובות הירדן ואיילון .  היסטוריה :  קרית רבין הוקמה ב-1999 ונקראת על שם ראש הממשלה המנוח יצחק רבין .  קודם לכן נקראה כפר החורש ,  בשל החורש הטבעי שמאפיין את האזור .  השכונה נבנתה כדי לספק מענה לביקושים הגבוהים שנרשמו למגורים באזור .  תכנון ובנייה :  השכונה משתרעת על שטח של 710 דונם ומתוכננות בה כ-1,600 יחידות דיור ,  כשעד כה נבנו במקום כ-1,000 יחידות .  תמהיל הבנייה והדירות מגוון ,  וכולל בניינים לצד בנייה מדורגת ,  דו-משפחתיים ווילות .  הבניינים ברחובות הצבי והשרון הם בגובה 5-8 קומות .  בבניינים דירות בנות 3-4 חדרים בשטח ממוצע של 75-110 מ"ר ,  ודירות 5-6 חדרים בשטח של עד 140 מ"ר .  פרויקט המדורגים הסמוך כולל בניינים של 4-5 קומות עם דירות מרווחות בשטח 85 מ"ר לדירת 3 חדרים ועד 120 מ"ר לדירת 4 חדרים .  פרויקט מגורים נוסף בשכונה הוא מבנים בני שלוש קומות הכוללים קוטג' בשטח של כ-150 מ"ר בנוי עם גינה של כ-40 מ"ר ,  ומעליו דירת 4-5 חדרים ודירת דופלקס מרווחות .  בשכונה הוקמו גם דו-משפחתיים בשטח של 120 מ"ר ,  כל אחד ,  על מגרשים בשטח 200-300 מ"ר ,  וכן וילות בשיטת בנה-ביתך על מגרשים של חצי דונם .  מוסדות ציבור :  השכונה ממוקמת סמוך לאזור התעשייה צפון ,  המאופיין בתעשייה עתירת ידע .  על אף שהוקמה לפני יותר מעשור ,  בקרית רבין הוקמו עד כה מוסדות ציבור בודדים ,  בעיקר גני ילדים ובתי כנסת .  העירייה מתכננת להקים בשנים הקרובות מרכז קהילתי ,  בית ספר ,  דיור מוגן ומרפאה .  אוכלוסייה :  עם הקמת השכונה נהרו אליה משפרי דיור ממגדל העמק ומחוצה לה .  במשך השנים נרשמה הגירה שלילית מהשכונה ,  כשהתושבים ה"חזקים "  רכשו בתים ברמה גבוהה יותר בהרחבות בסביבה .  רוב תושבי קרית רבין הם ברמה סוציו-אקונומית בינונית .  דינמיקת מחירים :  קרית רבין תוכננה להיות אלטרנטיבה לאוכלוסייה חזקה מחוץ למגדל העמק ולמשפרי דיור .  בעת הקמתה נמכרו בה דירות במחירים גבוהים למדי לאור הביקושים הגבוהים ,  אבל עם השנים רמת המחירים בשכונה ירדה בהדרגה .  לפני כשנתיים נרשמו בשכונה מחסור בהיצע דירות וירידה במספר התחלות הבנייה ,  לצד ביקושים גבוהים .  מצב זה ,  כמו גם משקיעים שהגיעו מחוץ לשכונה והתחזקות השקל ביחס לדולר ,  הקפיצו את המחירים - שזינקו בשנתיים האחרונות בשיעור של עד 50% .  ההערכות הן כי מחירי הדירות בשכונה ישמרו על יציבות ואף ירשמו עלייה מתונה ,  תלוי בקצב התחלות הבנייה .  בית דו-משפחתי ברחוב נחל הצבי ,  130 מ"ר בנוי על מגרש בשטח כ-170 מ"ר ,  נמכר ב-2009 תמורת 780 אלף שקל .  ב-2008 נמכר דו-משפחתי ,  130 מ"ר בנוי על מגרש של 200 מ"ר ,  בכ-700 אלף שקל .  בינואר 2007 נמכר נכס דומה תמורת 660 אלף שקל .  דירת 4 חדרים ברחוב נחל צבי ,  112 מ"ר בנוי ,  נמכרה בדצמבר 2009 תמורת 640 אלף שקל .  דירה דומה נמכרה ב-2008 בכ-440 אלף שקל .  ב-2007 נמכרה דירה דומה תמורת כ-400 אלף שקל .  - סייעו בהכנת הכתבה :  שמאי המקרקעין זאב מייבום ,  יוסי מלול מתיווך בית 4 you ורוחל'ה אטיאס מתיווך רב-דר

עצירת הבנייה גרמה לזינוק במחירי הדירות
קרית רבין במגדל העמק

