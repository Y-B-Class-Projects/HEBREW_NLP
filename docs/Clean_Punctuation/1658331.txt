חד גדיא
לכבוד יציאתנו מעבדות לחירות ,  עובד אלחליבי מפנטז על עולם יפה יותר .  אנחנו משוחררים ,  אבל מה איתם ? 
שמחה רבה ,  שמחה רבה ,  אביב הגיע פסח בא .  וגם השנה ,  כמו בכל השנים האחרונות ,  אנחנו חוגגים את חג החירות .  רשתות המזון נלחמות בינהן מי יותר זולה ,  ואנחנו מתפתים לקנות עוד ועוד .  אנחנו מעמיסים את השולחן של ערב החג בדברי מאכל ,  ועדיין לא טעמנו חצי מהאוכל .  בקושי רב אנחנו מצליחים לקום מהכיסא ולזרוק לפחות חצי מהאוכל שקנינו לפח  ( לפחות כמה חתולי רחוב נהנים מהשאריות )  .  בקיצור ,  אנחנו יוצאים מעבדות לחירות .
 גם השנה כמו בכל השנים ,  החופש של בעלי החיים תלוי בנו ,  בני האדם .  אנחנו כולאים אותם ,  סוגרים אותם ,  אוכלים אותם ומתעלמים לחלוטין מהחופש אליו הם נולדו .  הצרה היא שבעלי החיים לא יכולים להציל את עצמם ,  ואנחנו צריכים להציל אותם .  איך מצילים אותם ?  בעזרת חכמה יהודית .  ההגדה של פסח מדברת על ארבעה בנים .  גם אנחנו נדבר על ארבעה יהודים חכמים ,  שינסו להשיב לקושיה : " איך משיבים לבעלי החיים את חירותם ?  "
 לפי משה רבנו ,  הכל מתחיל ונגמר בחוקים .  כדי ליצור שינוי ,  צריך לחוקק חוקים ולאכוף אותם .  משה היה מציע לנו לתקן חוקים חדשים שיטיבו עם חופש בעלי החיים .  חוקים שאוסרים על כליאה ,  ניסויים ,  הרג והתעללות .  לפי משה רבנו ,  לבני אדם קשה למרוד בחוקים כתובים שמגיעים מלמעלה .  כדי להכריח בני אדם לכבד בעלי חיים ,  צריך לגדל דור שיחונך על חוקים שאוכפים חירות לבעלי חיים .  
לפי ישו ,  הכל מתחיל ונגמר באהבה .  יש לחנך את בני האדם לאהבת בעלי החיים .  בכל בית צריכה להיות חיית מחמד ,  שתחבר את הרגש שלנו לבעלי החיים ותגרום לנו להבין אותם טוב יותר ובכך לחמול עליהם .  בנוסף ,  בתי הספר יכללו בתוכנית הלימודים שיעורים לאהבת הטבע ובעלי החיים ,  כך שנאהב את מה שנבין .
 לפי פרויד ,  הכל מתחיל ונגמר במיניות .  אם היינו נמשכים מינית לבעלי החיים ,  היה לנו קשה יותר להרוג או לאכול אותם .  פרויד היה מציע לנו להפוך את בעלי החיים ל"יותר סקסיים ".  מה זה  " יותר סקסיים "?  שיווק כמובן .  כלב חטוב עם ריבועים בבטן ,  תרנגולת עם גרביונים ופרה עם מחוך ,  כולם יחדיו רצים בסלואו מושן ,  וברקע ,  שקיעה בחוף גורדון ,  תל אביב .  נראה אותנו אוכלים את זה .
 לפי מרקס ,  הכל מתחיל ונגמר בכסף .  בשונה מתפיסתו המפורסמת ,  הפעם בכדי להציל את בעלי החיים ,  צריך להעלות באופן משמעותי את מחירי הבשר והעופות .  צריך לאסור מבצעים של  " אחד פלוס אחד ",   " השני בחצי מחיר "  או כל סייל מגוחך על גופם של בעלי החיים .  אם בחרת במוות על צלחת ,  אל תצפה לצאת מזה בזול .
 בסופו של דבר ,  כל אמת שמתיימרת להיות מוחלטת ,  מקורה בטעות .  אף אחת מהדרכים שהצענו לא יכולה לעבוד בפועל .  מה עושים ?  פונים ליהודי החמישי .  אלברט איינשטיין ,  צמחוני גאה ,  היה אומר לנו שהכל יחסי .  זה אומר שעל מנת שבעלי החיים יהפכו לחופשיים ,  אנחנו צריכים גם להשתמש בחוקים ,  גם באהבה לבעלי החיים ,  גם לשווק אותם נכון וגם להכיר ביוקרת חייהם .  
שמחה רבה ,  שמחה רבה ,  אביב הגיע ,  פסח בא .  מה יותר קדוש ?  לא לקצור חיטה ,  או לא לקצור חיים ? 

חד גדיא
לכבוד יציאתנו מעבדות לחירות ,  עובד אלחליבי מפנטז על עולם יפה יותר .  אנחנו משוחררים ,  אבל מה איתם ? 

