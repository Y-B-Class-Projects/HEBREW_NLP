מסר ראשון לעסקת שליט
ישראל סגרה אתמול במהירות שיא את סיפור הפיגוע בשבי שומרון .  בתוך 24 שעות מרגע הפיגוע כבר ידעו בשב"כ להצביע במדויק על מי שביצעו אותו ואיפה הם מסתתרים .  המידע הזה תורגם לנוהל קרב מקוצר שבסיומו יצאו לוחמי דובדבן - חלקם מסוערבים חלקם לא - לפשיטה סימולטנית על שלושה יעדים .  
הביצוע היה חלק ומדויק :  שניים מהמחבלים שהסתתרו בקסבה של שכם הופתעו לגלות מולם לוחמים חמושים .  הם עשו תנועה לא נכונה - ונורו למוות .  השלישי ,  שהסתתר בבית דירות במורדות הר גריזים ,  התבצר בסליק וחוסל לאחר שסירב להסגיר את עצמו .  קודם שיצא לפעולה שקל צה"ל להעביר את המידע על המחבלים לפלסטינים ולהניח להם לפעול .  ההצעה נפסלה לא רק בשל המסובכות המבצעית ,  אלא בעיקר משום בכירותם היחסית של המבוקשים והחשש כי אנשי הרשות יהססו לפעול נגדם .  
קשה לבקר את ההחלטה לפעול לבד .  קשה עוד יותר לבדוק מה היו הפלסטיני עושים לו ניתנה להם ההזדמנות .  בשעות שלאחר הפיגוע הם השקיעו מאמץ אמיתי בניסיון ללכוד את מבצעיו ועצרו יותר מ-100חשודים ,  בעיקר גנבי רכב ופעילי טרור זוטרים .  למחבלים עצמם הם לא הגיעו ,  בעיקר כי ישראל פעלה יותר מהר .  ועדיין הם ראויים להערכה :  הרבה מאוד זמן לא ראינו רשות פלסטינית שמוטרדת מפיגוע ומחפשת לעצור מחבלים .  
הפעלתנות הפלסטינית הזאת תעמוד למבחן בימים הקרובים מול מי שבוודאי יבקשו נקמה .  מנגנוני התיאום והקישור עבדו אתמול שעות נוספות ,  בניסיון להרגיע את השטח .  צה"ל נקט אמצעי מנע מתבקשים ותיגבר את האזור .  הצעה להקים מחדש חלק מהמחסומים שהוסרו נפסלה על הסף ,  לא רק מחשש להתריס מול הפלסטינים ,  אלא בעיקר משום יעילותה המפוקפקת .  בפיקוד המרכז שללו אמש את טענות המתנחלים כאילו הסרת מחסומים בצפון השומרון איפשרה את רצח מאיר חי ז"ל ,  ואמרו כי המחסומים הוסרו לפני זמן רב ,  וגם לו נותרו היו המחבלים יוצאים בקלות משכם .  
ביקורת נוספת שיידרשו אליה נוגעת למבצעי הפיגוע - אסיר משוחרר ופעיל טרור שנכלל ב"הסכם המבוקשים . " לגבי השני מדובר במעידה חריגה :  כמעט כל מי שנכלל בהסכם עזב את הטרור מתוך רצון לחיות ולחיות חופשי ;  לגבי הראשון - עצם העובדה ששוחרר אינה רלוונטית משום שהוא ריצה עד תום את העונש שגזר עליו בית משפט ישראלי .  מה שמטריד  ( אך לא מפתיע )  הוא שהכלא הקצין את עמדותיו ושידרג את יכולותיו .  
מי שירצה ימצא בכך רמז ראשון למה שצפוי לנו בגדה ביום שאחרי עיסקת שליט .  ולכן הפעולה אתמול היתה חשובה שבעתיים :  פחות במסר הגלוי שהעבירה ,  כי לא נניח למחבלים להסתובב חופשי ובעיקר במסר הסמוי - מי שרוצח ישראלי ,  קלושים סיכוייו להישאר בחיים .  

מסר ראשון לעסקת שליט
nan
