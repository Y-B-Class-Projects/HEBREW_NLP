החוליה החסרה
המכונית שבלעדיה מותג אינפיניטי היה בהרכב חסר ,  הגיעה .  לקחנו אותה למבחן וגילינו מספיק אומץ לכוון לקבוצה העליונה
צילום :  אבי כהןעריכה :  בת גולןסטילס :  ניר בן טובים ,  קובי ליאני
מותג היוקרה אינפיניטי מבית ניסאן ,  יכול לקחת נשימה עמוקה בימים אלה ולהירגע קצת .  זאת משום שאחרי יותר משנה לאחר שהגיע לישראל ,  בתקופת משבר עמוק ועם היצע טוב אך מוגבל ,  מצטרפת אל שורותיו המכונית החשובה ביותר בתחרות בקבוצת היוקרה ,  ה-M .  מכונית סלון .
 עד לימים האחרונים ,  היצע אינפיניטי בישראל ,  כמו ברוב מדינות העולם ,  כלל את ה-G37 סדאן ,  קופה וקבריולה וכן שני קרוסאוברים ,  את ה-EX ואת ה-FX השרירי .  אולם ,  למרות המבחר ,  קשה מאוד להתחרות בפלח שוק היוקרה שבו משחקות מרצדס ,  ב.מ.וו ,  אודי וכמובן לקסוס ללא מכונית סלון .  ולכן ,  ההצלחה שרשם מותג אינפיניטי בישראל לא יכלה אלה להיות מוגבלת .  אולם ,  לאחר שזו נחשפה בשוויץ בסוף 2009 ואף הגיעה אלינו לישראל ,  הקלפים נטרפים מחדש והמשחק מתחיל שוב .
 אז מייד עם הגעתה לישראל ,  קיבלנו את ה-M החדשה ראשונים לידינו למבחן בכורה .  האם בכל זאת יש ל-M קבלות לכל הצ'קים שרושמות ההבטחות שלה ?  יצאנו לבדוק .
 כשישבו מתכנני אינפיניטי על שרטוטי ה-M החדשה ,  נראה שהם בחרו ללכת בדרך הבטוחה יחסית - לא להמציא מחדש את שפת העיצוב של המותג היפני ,  אלא להגדיל ,  לחדד ולנפח את המראה של ה-G המוכרת .  על טעם לא ניתן להתווכח ,  אבל בין אם אוהבים את ההופעה שלה או שלא ,  כשעומדים לידה ,  לא ניתן להתעלם מהנוכחות המכובדת שלה שנובעת בעיקר מהממדים המכובדים מאוד .  כמה מכובדים ?  היא ארוכה ב-5 סנטימטרים וגבוהה ב-4 סנטימטרים מהב.מ.וו סדרה 5 ,  ככה מכובדים .
 כשפותחים את דלתותיה ,  תחושה מעט מבולבלת מקדימה ברושם הכללי .  מחד ,  העיצוב לא יותר מנאה ,  משום שהגוון הכללי שחור וקודר ,  אך מנגד ,  תא הנהג מרגיש כמו קוקפיט של מטוס נוסעים .  יש בו שלל מתגים ומצגים דיגיטאליים שבהם האצבעות יכולות בקלות ללכת לאיבוד .  על מה רוב המתגים עושים נרחיב בהמשך ,  והם בהחלט עושים המון .
 מספר רגעים אחר כך ,  כשעוברים ממושב למושב ,  תחושת הרווחה והרגיעה משתלטת .  המרחב בה נדיב מאוד מלפנים ומאחור  ( בסיס גלגלים של 290 ס"מ )  ,  יש שלל תאי אחסון מסביב ויש מזגן מפוצל גם למושב האחורי כך שמאוד נעים לשהות בה ולהעביר את הזמן בין אם בנהיגה או כנוסע .  גם מבחינת רמת האיכות והגימור ,  ה-M מיישרת קו עם המקובל בקבוצה .  תא הנוסעים שלה בנוי מחומרים רכים ונעימים למגע ,  המושבים תומכים ,  דיפוני הדלתות סופגים וגם עץ  ( אמיתי )  תוחם את קווי הדשבורד .
 גם בכל הקשור ליחידת הכוח ,  אינפיניטי הלכו על המוכר וכמנת פתיחה ,  מתקינים בחזיתה את מנוע ה-V6 המוכר והאהוב של החברה שמגיע בנפח של 3.7 ליטר ומפיק 320 כ"ס ב-7,000 סל"ד ו-36.7 קג"מ ב-5,200 סל"ד  ( 306 כ"ס במנוע ה-535 של ב.מ.וו ,  אבל 40.8 קג"מ ב-1,200 סל"ד בזכות מגדשי הטורבו )  ומשדכים אליו את תיבת ה-7 הילוכים שלהם .  
על מנוע זה כבר כתבנו שירי הלל ארוכים הודות לכוחו והמרץ שהוא הזריק לשאר מכוניות המותג ואף ל-370Z של ניסאן וגם הפעם ,  למרות תוספת המשקל  ( 1,800 ק"ג )  ,  ה-M רחוקה מלהיות איטית .  את המיאוץ הקלאסי מעמידה ל-100 קמ"ש היא מסיימת תוך 6.5 שניות והיא נוסקת בקלות ל-240 קמ"ש .
 אבל לא רק מהירה האינפיניטי הזו יודעת להיות ,  אלא גם מנומנמת ונינוחה .  יחסי ההעברה הארוכים שלה בתיבה משהים את המנוע מתחת ל-2,000 סיבובים בשיוט של 100 קמ"ש כשמחד אין רעשים מיותרים מסביב ומאידך ,  יש מספיק כוח כדי לגרום לה לפרוץ בעקיפות מהירות עם הורדה של שניים או אף שלושה הילוכים במיידיות .
 עם נתונים כאלה ,  קשה להיות חסכוניים ובמבחן שלנו צרכה ה-M ליטר דלק לכל 7.4 ק"מ בנסיעה משולבת ורגועה יחסית .  אולם ,  כשנעצנו בצלעותיה את הדרבנות ,  צריכת הדלק צללה לכדי ליטר דלק לכל 5 קילומטרים במוצע .
 או אולי נכון יותר יהיה לומר ,  התנהגות ונוחות ,  משום שה-M שמה בעדיפות את היכולת להתמודד עם כבישים מפותלים על פני התמודדות עם כבישים שבורים ולא ראויים .  תכונה זו בולטת בה כל כך משום שבעוד המתחרות שלה מתרככות ,  מתעגלות ומוותרות על סעיף ההנאה מהנהיגה ,  הסלונית החדשה של אינפיניטי מנסה בכל זאת להציע שם משהו .
 המתלים שלה קשיחים יחסית למקובל ,  ההגה שלה כבד יותר וגם תחושתי יותר ובכלל רצף התחושות שעוברות לנהג בכבישים ראויים לנהיגה ,  משביע רצון .  אחיזת הכביש הגבוהה שלה יחד עם התגובות החדות של המנוע והדיוק של ההגה ,  מפתים לא פעם לנהיגה מהירה בקטעים שאחרים בוחרים להרפות בהם את הרגל מהדוושה הימנית וברוב המקרים ,  ה-M מתגלה כפרטנרית חביבה למשחקי נהיגה .
 אמנם הבקרות האלקטרוניות שמות את הגבול מהר מאוד ברגע שהגלגלים האחוריים מקבלים יותר כוח ממה שהם מסוגלים להעביר לאספלט או כאשר הגלגלים הקדמיים מרפים מאחיזתם ומנסים להרחיב את קו הפניה ,  אבל עדיין קל מאוד לשלוט בה ואפילו נעים .
 המשמעות של כל זה ,  היא שה-M עושה הקרבה קלה בסעיף הנוחות .  המתלים הקשיחים שלה יחד עם חישוקי ה-18 אינטש והצמיגים הרחבים ,  עלולים לגרום לה להרגיש מוחשית יותר על האספלט כאשר זה אינו סלול בקפידה  ( ישראל ,  אלא מה )  .  כלומר ,  מעט קפצוצים וזעזועים כן מצליחים לחדור פנימה ,  היכן שאולי לא היה ניתן לחוש בקיומם על סיפון הסדרה 5 של ב.מ.וו .
 בגרסה הבכירה והמאובזרת ביותר של ה-M שנמסרה לידנו למבחן ,  מצאנו אוסף בלתי נדלה של אביזרי בטיחות .  חלקם חדשים ,  חלקם הופיעו אצל המתחרים בעבר וחלקם מקבלים פרשנות חדשה ,  אבל כולם ללא יוצא מן הכלל מסוגלים להפוך את הנסיעה ב-M אולי לבטוחה ביותר על 4 גלגלים כיום .
 עיקרן של מערכות הבטיחות מלבד בקרות היציבות ,  המשיכה והבלימה ,  כוללות גם בקרת שיוט אקטיבית שמסוגלת  " לראות "  את הדרך מלפנים ולהתאים את מהירות הנסיעה לתנועה באמצעות רדאר .  מערכת שניה ,  היא זו המתריעה לנהג על סטיה לא מכוונת  ( ללא הפעלת המאותת )  מנתיב הנסיעה .  מערכת שלישית מתריעה לנהג על כלי רכב הנמצא בשטח המת של המראות בצדי הגוף כדי למנוע עקיפה מסוכנת .  המערכת הרביעית ,  מצערת והגה אקטיביים .
 עד כאן ,  הכל ברור ואפילו לא חדש .  אולם ,  באינפיניטי התקינו מתג נוסף .  מתג פלאים כזה שגורם לכל המערכות לעבוד יחד ולפקח על הנהג כמו שוטר או אימא פולניה .  ברגע שלוחצים עליו ,  הכל נדרך ומוכן להתערבות כמו כיתת כוננות במוצב חודר גבול .
 הרדאר שמלפנים ,  גם ללא שימוש בבקרת השיוט ,  מבקר את התנועה ואם הוא חש בהאטה חדה או מסוכנת של כלי הרכב בחזית ללא תגובה של הנהג ,  הוא יגרום להפעלת הבלמים ,  עד בלימת חירום לעצירה מלאה ,  כדי למנוע התנגשות .  המצלמה שבראשות השמשה הקדמית שקודם רק התריעה על סטייה מהנתיב ,  יודעת לבצע תיקונים קלים בהיגוי  ( בנוסף לשימוש בבלמים )  כדי למנוע פיזית מהרכב לחצות את קו ההפרדה  ( רצוף או מקווקו ,  לא משנה )  ,  כל עוד לא מדובר בזווית חדה מדי או מהירה מדי .  ולסיום ,  בעזרת כל אלה שלעיל ,  ה-M פשוט לא תיתן לכם להאיץ לתוך אחוריה של מכונית שנוסעת לפניכם למשל ,  על ידי כך שממש תדחוף לכם את הרגל מדוושת הדלק .  הדבר נכון גם לבחירה במצב החיסכון בבורר מצבי הנהיגה  ( ספורט ,  נורמל ,  חיסכון )  שבו הדוושה פשוט לא רוצה שתלחצו עליה חזק מדי ומרימה לכם את הרגל כדי שתחסכו דלק .
 אז רגע ,  הנהג מיותר כאן ?  לא ,  בוודאי שלא .  אין במערכות האלה כדי להחליף את הנהג ,  אבל נראה שהיום הזה בכלל לא רחוק והן כן יכולות להוות השפעה של ממש לא רק על הבטיחות של הנוסעים ברכב והנוסעים מסביב ,  אלא על תרבות הנהיגה בכלל על ידי הקפדה על כללים חשובים  ( סטייה מנתיב ללא איתות כמובן או שיוט על הכביש בזמן דיבור בסלולארי בנהיגה ,  שלא לומר הירדמות )  ,  אם רק יילחץ המתג הרלוונטי .
 אם נסכם ונאמר שה-M של אינפיניטי הפתיעה אותנו מאוד לטובה בסוף המבחן ,  וודאי תאשימו אותנו בהגעה עם ציפיות נמוכות למבחן זה .  אולם ,  גם כאשר מגיעים לנהיגה בה עם ציפיות גבוהות ,  היא עדיין מצליחה לדגדג בכמה סעיפים .  יש לה נוכחות על הכביש ,  יש לה תחושה מאוד יוקרתית בתא הנוסעים ,  סעיף ההתנהגות עומד לצדה ומכפר על הנוחות ,  יש בה טכנולוגיה מבריקה שבאמת יכולה להציל חיים על הכביש וגם המחיר שלה הולם את הקבוצה .
 עבור רמת האבזור ה'בסיסית' יחסית ,  תתבקשו לשלם 476 אלף שקלים ועד כדי 560 אלף שקלים לרמת האבזור העשירה ביותר ,  שזה ממש בשכונה של הסדרה 5 ,  האודי A6 וכמובן לקסוס ,  כאשר כמה מהן מגיעות דלות מדי באבזור שה-M של אינפיניטי לא מוכנה להגיע בלעדיו .  מעבר לכך ,  כדי להכריע באמת עד כמה היא תחרותית מולן ,  נצטרך לערוך לה מבחן משווה הולם .  ההכנות לאחד כזה ,  כבר החלו .  רוצים להמר ? 


החוליה החסרה
המכונית שבלעדיה מותג אינפיניטי היה בהרכב חסר ,  הגיעה .  לקחנו אותה למבחן וגילינו מספיק אומץ לכוון לקבוצה העליונה

