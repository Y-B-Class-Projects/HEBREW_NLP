נתנו להם ,  לקחו
מכבי תל אביב עדיין רחוקה מלהיות מושלמת ,  אבל למזלה היא נהנית מיריבות בינוניות כמו אפס פילזן ,  שיעזרו לה להגיע רחוק
אלא אם כן ארגין עתמאן ,  מאמנה הבינוני להחריד של אפס פילזן ,  הקליט אמש השתלמות מאמנים בנושא  " איך עושים הכל כדי להפסיד ביד אליהו ",  לא ממש ברור בשביל מה הוא וקבוצתו טרחו לנחות בישראל .  מזמן לא נראתה כאן חבורה כל כך לא מתפקדת .  עתמאן לא מצליח להשתמש בנכבאר ,  עד לפני שנתיים שחקן NBA לגיטימי ,  כמעט הלך מכות עם ראקושביץ' ,  רק לפני שנה מלך הסלים ביורוליג ,  ושכח על הספסל כמעט לאורך כל הערב את קאסון ,  בשעה שהגבוהים האחרים לא הבריקו .  
המחדלים על עתמאן רק התחילו כאן .  הוא נפל למלכודת אליה מכניס פיני גרשון מאמנים רבים :  לשחק לאט ביד אליהו ,  ואז להסתבך פעם אחר פעם מול הגנות המאצ'-אפ-זון המבלבלות של מכבי ,  שמאלצות את היריבה לצאת מקצב המשחק הרגיל שלה .  זה לא מקרי שקבוצה שנייה ברציפות קולעת באחוזים נמוכים מהשלוש מול מכבי  ( 4 מ-20 )  :  גם אם הזריקות חופשיות ,  היריבה עובדת קשה כדי להגיע אליהן ועסוקה יותר מדי במחשבה ובהסתגלות להגנה של הצהובים ,  במקום לשחק באופן אינסטינקטיבי ושוטף .  
אף שמכבי גברה על חצי קבוצה ,  התוצאה לא הייתה מובנת מאליה עד לפני מספר שבועות .  לפני הכל שידרגה את ההגנה ,  מצליחה לבצע רוטציות הגנתיות מושלמות ושולטת בריבאונד  ( 26-43 )  .  פתאום ,  הנחיתות בגובה נראית פחות משמעותית מאשר היתרון האתלטי .  מה שהשתנה בהתקפה הוא בעיקר אינדיבידואלי ופחות קבוצתי .  במילים אחרות ,  מדובר בכדורסל המפעים שאלן אנדרסון מציג בשבועות האחרונים .  מעבר לתרומה בכל האספקטים של המשחק  ( 9 ריבאונדים ו-4 אסיסטים )  ,  אנדרסון נהפך משחקן אנוכי לכזה שלא כופה את עצמו ,  זורק רק כשהוא חופשי  ( שתיים בלבד במחצית הראשונה )  ולמעשה נראה כמי שצריך לקחת על עצמו יותר .  אנדרסון הוא ככל הנראה השחקן המרשים ביותר ביורוליג בטופ 16 עד כה .  
מובן שלא הכל מושלם .  הגבוהים וצ'אק אידסון ממשיכים להיות לא יציבים ,  ומכבי נתקעת דקות ארוכות מדי בנסיונות לבודד שחקנים עם הגב לסל ,  בתרגילים שקצת מוציאים אותה מהשטף .  היא ברחה בדקות האחרונות עם כדורסל פשוט של פיק-אנד-רול ,  חדירה והוצאה ,  שמתאים יותר לדורון פרקינס ,  המשתלט על עמדת הרכז .  אלא שלאור הכושר הלא מרשים של מרבית הקבוצות הבכירות ביורוליג ,  לרבות אלו בבית שלה ,  פתאום נראה שמכבי לא צריכה להיות מושלמת כדי להגיע רחוק .
 
נתנו להם ,  לקחו
מכבי תל אביב עדיין רחוקה מלהיות מושלמת ,  אבל למזלה היא נהנית מיריבות בינוניות כמו אפס פילזן ,  שיעזרו לה להגיע רחוק

