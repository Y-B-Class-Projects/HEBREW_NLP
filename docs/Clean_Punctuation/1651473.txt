תעשיית הספרים ממשיכה להתגושש על חוק הספרים
בכירי תעשיית הספרים נפגשו בפאנל בכנס Multiידע ודנו על חוק הספרים ועתיד התעשייה .  ירון סדן ,  יו"ר התאחדות המו"לים : " התחרות בין סטימצקי לצומת ספרים הורגת את הספרות "
 היום השני של כנס Multiידע סיפק הזדמנות נוספת למפגש בין בכירי תעשיית הספרים הישראלית ,  זאת על רקע המתיחות סביב  " חוק הספרים ".  הפאנל המרכזי ביום השני של הכנס הפגיש בין תומכי החוק ,  ירון סדן המו"ל של הוצאת עם עובד המכהן גם כיו"ר התאחדות המו"לים ודרור משעני עורך הספרות בהוצאת  " כתר ",  יחד עם אחד המתנגדים הראשיים לחוק ,  אבי שומר ,  מנכ"ל הוצאת צומת ספרים .  הפאנל ,  אף שהתנהל ברוח טובה וללא השמצות ,  היה מתוח וניכר שההחלטה המתקרבת לגבי עתידה של הצעת החוק ,  נותנת אותותיה במשתתפים .  
סדן תקף בחריפות את התנהלותם של צומת ספרים וסטימצקי וכינה אותם  " דואופול ",  לדבריו , " מפעל תעשיית המו"לות לא יכול להתקיים מאז שהתחרות בין 'צומת ספרים' ל'סטימצקי' יצאה משליטה והפכה להיות תחרות יצרית .  נוהגים לירות את החצים לעבר 'צומת ספרים' אבל צריך לזכור ש'סטימצקי' מתנהגת באותו אופן ". 
סדן סיפר על הקשיים הכלכליים שנוצרו בעקבות תחרות המחירים בין רשתות הספרים הגדולות והצביע על ההשלכות הנובעות מכך . " כבר שלוש שנים שנילי מירסקי עובדת על תרגום חדש ל'אחים קרמאזוב' .  בזמנו חשבנו שנוכל להחזיר את ההשקעה אם נמכור חמשת אלפים עותקים מהספר .  היום ,  במצב שנוצר ,  ברור לי שלא היינו מקבלים את ההחלטה לתרגם את הספר או כל ספר אחר שתרגומו מצריך השקעה .  אנחנו רואים היום שפרויקטים ספרותיים שכרוכה בהם העזה לא נעשים ". 
גם משעני ,  שתקף את המתנגדים לחוק ואת עיתון הארץ על רקע זה ,  התייחס להשלכות הכלכליות המחלחלות לתוכן ומביאות לירידה ברמתו . " לא רק שאני כעורך חושב על שיקולים כלכליים ,  אני גם נאלץ לחשוב על ההוצאות של אותו ספר .  כשאני נתקל בספר שמצריך תהליך עריכה מורכב שעשוי לקחת מספר חודשים אני ישר שואל את עצמי האם ההוצאה יכולה לעמוד במחיר הכלכלי של אותו כותר ".  
משעני הציג עתיד שחור לפיו יותר ויותר הוצאות יחששו לתת צ'אנס לסופרים מתחילים . " אם בעבר נקודת האיזון עבור ספר חדש עמדה על 2,000 עותקים שהיינו צריכים למכור ,  היום ,  בגלל ההנחות המטורפות ,  סופר צריך למכור לפחות 4,000 עותקים כדי לא לגרום להפסדים למו"ל ".  משעני סיכם ואמר ,  כי  " קראתי פעם על מישהו שאמר ש'למכור ספרים זה כמו למכור עגבניות'  (  משעני התייחס לדברים שאמר בזמנו מייסד סטימצקי ערי סטימצקי ,  א.ד )  .  מה שקורה היום הוא שמוכרים עגבניות לא בשלות ,  עגבניות בוסר .  עורכים הוציאו בוסר ושיני קוראים תקהינה ". 
שומר ,  מנכ"ל צומת ספרים לא התייחס באופן קונקרטי לחוק הספרים אולם ציין שהמאבק שהוא מנהל נגד הצעת החוק הוא מאבק אידיאולוגי . "  התוצאה של המבצעים היא בסופו של דבר שיותר ספרים נמכרים ויותר אנשים קוראים ",  אמר .
 בפאנל שהתקיים מוקדם יותר נשאה דברים מנכ"לית סטימצקי איריס בראל .  בראל התייחסה אף היא לחוק הספרים ואמרה כי החוק אינו אוסר על מבצעים אלא דואג לתגמל את ההוצאות לאור ואת הסופרים כראוי .  היא אמרה כי הטענה לפיה אנשים רוכשים יותר ספרים בעקבות המבצעים הגדולים לא נכונה . " הם פשוט מקבלים יותר ספרים בחינם ",  אמרה .
 כנס Multiידע נפתח אתמול וימשך עד יום רביעי בערב .  הכנס מתקיים על ידי מרכז ההדרכה לספריות .
 
תעשיית הספרים ממשיכה להתגושש על חוק הספרים
בכירי תעשיית הספרים נפגשו בפאנל בכנס Multiידע ודנו על חוק הספרים ועתיד התעשייה .  ירון סדן ,  יו"ר התאחדות המו"לים : " התחרות בין סטימצקי לצומת ספרים הורגת את הספרות "
 
