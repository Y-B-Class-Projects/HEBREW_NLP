שואלים את עורך הדין
מה גובה הפיצוי בגין פציעה מתאונה ?  מה קורה כשהמצב הרפואי החמיר ?  חברת הביטוח היא המפצה היחידה ?  עו"ד ורשה עונה לשאלותיכם
מדור משפט וביטוח כאן בוואלה !  רכב ,  מנסה להביא לכם הקוראים מידע מקצועי למקרים שכיחים בהם כל אחד מאיתנו עשוי להיתקל בין אם מדובר בתאונות דרכים או כל נושא אחר מעולם התחבורה .  ואולם ,  על כל מקרה אותו אנו מביאים לכם כאן ישנם עוד עשרות מקרים אחרים או מקרים בהם עומד העניין בפרשת דרכים .  יחד עם ד"ר אסף ורשה ,  עו"ד המתמחה בתחום הביטוח והנזיקין ,  אספנו מספר שאלות מייצגות עם תשובה מקצועית לצידן .
 אם יש לכם שאלות נוספות ,  אנא השתמשו באופצית הכיתבו לנו שבצד הימני של המסך ואנו נשתדל להביא לכם תשובות מהגורמים המתאימים בין אם באופן ישיר או על ידי מאמר מקצועי .
 שאליה :" בתי בת ה-30 נפגעה על ידי רכב בעת שחצתה את הכביש .  בתום אשפוז בן חודשיים היא שוחררה מבית החולים וכעת היא נחה בבית .  בשל הפציעה אני נדרשת לסייע לה לבצע פעולות יומיומיות כגון מקלחת וכו' .  בשל כך ,  אני מפסידה ימי עבודה רבים ועל כן המשכורת שלי קטנה באופן משמעותי .  האם ניתן לתבוע את חברת הביטוח בגין הנזקים הכספיים שנגרמו בגין העזרה ?  "
 תשובה:בהחלט ניתן לתבוע את חברת הביטוח בגין ההוצאות הכספיות שהוצאו לשם סיוע לבן/בת בעת מהלך השיקום .  ראשית ,זכאי הנפגע לתבוע את כל שווי ההוצאות בגין העזרה שהושטת לה  אם בהוכחה על ידי ראיות ממשיות כגון הפסד הכנסה ואם באופן שיוערך על ידי בית המשפט תחת  " ראש הנזק "  של עזרת צד שלישי .  תחת  " ראש נזק "  זה ,  ניתן לתבוע גם החזר עבור מטפלת שנשכרה לשם כך או עזרה בתחזוקת הבית בתקופת השיקום  ( ככל שהיה תפקיד זה מוטל על הנפגע )  .  אין המדובר בשתי תביעות נפרדות ,  ויש לצרף את האסמכתאות התומכות בטענות לתביעה לתיק התביעה המוגש לבית המשפט בנוגע לפציעה .
 שאלה :" לפני כ-3 שנים הייתי מעורב בתאונת דרכים .  נהג לא עצר ברמזור אדום ,  נכנס לצומת ופגע ברכבי .  בעקבות התאונה נאלצתי לעבור סדרה של טיפולי פיזיותרפיה .  לפני כחצי שנה אובחנה פריצת דיסק .  הרופא המטפל הפנה את תשומת ליבי לעובדה כי יתכן ומקור הפריצה היא בחבטה שקיבלתי בזמן התאונה .  האם ניתן עוד לתבוע את חברת הביטוח בשל כך ?  "
 תשובה:היה ונחתם  " שטר סילוק "  ושולם הפיצוי ,  הרי שלא ניתן עוד לתבוע את חברת הביטוח אף אם הנזק שהתגלה לפתע קשור באופן ישיר לתאונה.ככל שלא שולם פיצוי ,  הרי שעל מנת לגרום לחברת הביטוח לשלם עבור הנזק הנטען ,  יש לקשור סיבתית בין הדיאגנוזה אודות הפגיעה המאוחרת  ( פריצת דיסק במקרה זה )  ובין התאונה .  ככל שעובר הזמן ,  עלול להתעורר קושי לעשות כן אולם אם יש אסמכתאות רפואיות התומכות בכך ,  בהחלט ניתן לשקול לעשות זאת .
 שאלה :" בתום בילוי לילי נהגתי שיכור ,  נכנסתי לצומת באור אדום וגרמתי לתאונת דרכים בה נפצע הולך רגל .  לאחר התאונה הסתבר כי לא חידשתי את רישיון הנהיגה שלי שתוקפו פג לפני שלושה חודשים .  אני חושש כי חברת הביטוח המבטחת אותי בפוליסת חובה תסרב להכיר באחריותה בשל העובדה כי נהגתי שיכור ללא רישיון נהיגה בתוקף .  האם יש לי סיבה לדאגה ?  "
 תשובה:שאלה מסוג זה נוגעת בשני המישורים .  בכל הנוגע להיבט הפלילי ,  הרי שבהחלט צפוי כי יוגש כתב אישום ,  לכל הפחות בגין נהיגה בשכרות ,  אליו יכולים להצטרף גם שלל אישומים אחרים .  בהיבט הביטוחי ,  הרי שחברת הביטוח אינה יכולה להתנער מאחריותה בטענה לנהיגה בשכרות ועליה לשלם פיצויים לנפגע .  פיצועיים ישולמו גם כאשר רישיונו של הנהג פקע בגלל אי תשלום אגרה .
 שאלה :" לפני שנה וחצי הייתי מעורב בתאונת דרכים שגרמה לי לשבר בכף הרגל .  בעקבות כך נדרשתי לעבור סדרת טיפולי פיזיותרפיה אותם ביצעתי ב-36 פגישות .  שבתי לעבודתי כסדרן עבודה בסופר ,  אך אני עדיין חש כאבים עזים .  לפני כשבועיים קיבלתי הצעה מחברת הביטוח הכוללת פיצוי בסך 6,300 שקל בגין התאונה .  האם הצעתה סבירה ?  "
 תשובה:כל מקרה לגופו .  אין אפשרות לקבוע ,  באופן וודאי את הסכום המדויק ,  אותו יש לכמת על סמך בחינה של שורת פרמטרים .  יש לבחון ההצעה בהתאם לבחינת מכלול הגורמים ובינהם היעדרות מהעבודה ,  האם חלה ירידה בגובה ההכנסה בעקבות התאונה ,  מהות הטיפולים הרפואיים וממצאיהם ,  הוצאות שונות ישירות וכן החשש לפגיעה ארוכת טווח או לצמיתות .  בכל מקרה ,  מומלץ להיוועץ עם עו"ד שהתמחותו בתאונות דרכים .
 שאלה :" עבדתי כראש צוות בחברת הייטק והרווחתי 35 אלף שקל לחודש .  לפני חודשיים נפגעתי בתאונת דרכים שבעקבותיה איבדתי כליל את כושר השתכרותי .  בכוונתי לתבוע את חברת הביטוח בגין הפסד השתכרותי .  מה תקרת השכר שעל פיה מחוייבת חברת הביטוח לשלם לי ?  "
 תשובה:חוק הפלת"ד  ( פיצויים לנפגע תאונות דרכים )  קובע כי התקרה לתשלום פיצוים בגין הפסדי השתכרות לא תעלה על שילוש השכר הממוצע במשק ,  העומד על כ-8000 שקלים בקירוב ומשתנה מידי חודש .  לפיכך ,  לא ניתן לקבל פיצוי העובר תקרה זו ובכל מקרה ,  אתה נדרש להוכיח את גובה שכרך עד לתאונה והפסד השכר בפועל .
 שאלה :" נפגעתי ע"י טרקטור חקלאי שלא בוטח בביטוח חובה .  מה עלי לעשות ?  "
 תשובה:חוק הפלת"ד קובע כי פציעה בעקבות תאונת דרכים על ידי רכב שאינו מבוטח בביטוח חובה מזכה את הנפגע בפיצוי מ'קרנית' ובלבד שיוכיח כי הנזק נגרם עקב שימוש ברכב מנועי .  ההגדרה לרכב מנועי היא  " רכב הנע בכוח מכני על פני הקרקע ועיקר ייעודו לשמש לתחבורה יבשתית ,  לרבות רכבת ,  טרקטור ,  מכונה ניידת הכשירה לנוע בכוח מכני בכביש ורכב נגרר או נתמך על ידי רכב מנועי ".  בהתאם לכך ,  הרי שטרקטורים למיניהם הכשירים לנוע על הכביש מהווים רכב מנועי ועל כן ,  נזק גוף שנגרם תוך כדי שימוש בהם נכלל תחת ההגדרה של תאונת דרכים המזכה בפיצוי אף אם התאונה התרחשה תוך כדי עבודת הרכב בשטח וללא מעורבות של כל רכב אחר .
 שאלה :" הרכב שלי היה מעורב בתאונת דרכים שנגרמה ברשלנות של נהג הרכב שפגע בי .  לאחר התאונה התברר כי לא היה לי ביטוח חובה בתוקף .  האם אני יכול לתבוע את פיצוי בגין נזקי הפיזיים מהנהג שגרם לתאונה ?  "
 תשובה:במידה והתאונה נגרמה ברשלנותו של נהג רכב אחר ,  יכול הנהג הנפגע לנסות ולתבוע את נזקיו הפיזיים ,  לצד נזקי הרכוש שנגרמו לו ,  מהגורם שאחראי לתאונה .  זכות זו קמה לו מכוח פקודת הנזיקין .  כך למשל ,  אם הרכב נפגע כתוצאה מפגיעה אחורית של רכב נוסף ,  הרי שעל פניו ,  האחריות לתאונה מוטלת על נהג הרכב שפגע עם חזית רכבו בחלקו האחורי של הרכב שעמד מלפניו ולפיכך ,  יכול הנהג שנהג ברכב הנפגע בלא שיש בידו ביטוח חובה ,  לנסות ולהגיש תביעה עבור נזקיו לבית המשפט בהתאם לפקודת הנזיקין .
 בצד הדברים יש לזכור כי לא פעם ,  בית המשפט שולל את הזכות לפיצויים מנהג שנפצע בתאונת דרכים ללא שהחזיק בביטוח חובה וזאת על אף קיומה של פקודת הנזיקין והאפשרות לתבוע את נזקיו שקיימת לו מכוחה.פסיקה זאת גורסת ,  כי כאשר מדובר בנהג חסר ביטוח החוטא כלפי החברה ונהג ברכב ללא שעשה לעצמו ביטוח חובה ,  אזי אין סיבה לפסוק לו פיצוי גם אם הוא לא אשם בתאונה .
 שאלה :" נפצעתי בתאונת דרכים .  האם תביעה אל מול חברת הביטוח המבטחת את הרכב היא המקור היחיד לפיצוי בגין נזק גוף בעקבות תאונת דרכים ?  "
 תשובה:הזכאות לפיצוי בהתאם לחוק הפלת"ד לנפגעי תאונות דרכים אינה גורעת מזכותו של הנפגע לקבל תגמולים מביטוחים נוספים .  כך למשל ,  ביטוחים פרטיים אשר רכש לעצמו ו/או ביטוחים שקיבל במקום העבודה .  יתכן וקיים ביטוח תאונות אישיות אשר נכלל לעיתים בביטוח דירה או ביטוח עסק וכן ,  לא פעם ,  רוכשים המעסיקים במקומות העבודה ביטוח קולקטיבי לכלל העובדים ונכון יעשה הנפגע אם יברר זאת .
 חשוב לדעת כי ביטוחי חיים ומנהלים כוללים לרוב כיסוי למקרה של נכות עקב תאונת דרכים ו/או אבדן כושר עבודה .  אולם ,  יש לזכור כי חברות הביטוח המבטחות את הנפגע באמצעות ביטוחים אישיים אלו יכולות לטעון בבוא העת כי התביעה שהוגשה התיישנה מכוח העובדה כי חלף זמן מעת הפגיעה ועד לרגע הגשת התביעה מולם .  אי לכך ,  הכרת חברות ביטוח אלו בזכותו של הנפגע כבר בשלב מוקדם לאחר התאונה יכולה לעצור את מירוץ ההתיישנות ועל כן ,  חשובה הפנייה המוקדמת אליהן .
 כמובן שלאחר שתתגבש הפגיעה והנזק לכדי נכות צמיתה ו/או סיום תקופת אי הכושר ,  תוגש תביעה לפיצוי מגורמים אלו כולל תביעה לפיצוי בגין הנכות ואי הכושר לביטוחי המנהלים .  בסבך המשפטי המורכב שנוצר יש לזכור כי המצב שונה כאשר מדובר בתביעה כנגד חברת הביטוח המבטחת בביטוח ובה ,  שם ההתיישנות הינה שבע שנים מיום קרות האירוע .  כמובן שלרוב ,  התביעה המרכזית והראשונה היא כנגד חברת הביטוח המבטחת את הרכב בביטוח חובה ולא כנגד המזיק כפי שרבים סוברים בטעות .  עוד חשוב לזכור כי תביעה שמוגשת על פי חוק הפלת"ד אינה כרוכה בתשלום השתתפות עצמית .  
מעבר לזכאותו של הנפגע לפיצוי מכוח הפוליסות השונות ,  יש לזכור כי תאונת דרכים שארעה בזמן עבודה ו/או בדרך לעבודה ו/או בחזרה מהעבודה תחשב גם תאונת עבודה ותקום זכות תביעה כנגד המוסד לביטוח לאומי שיפצה על אבדן הכנסה בימי מחלה ונכות ,  זמנית או צמיתה .  כאמור ,  לא פעם עומדות לרשות הנפגע בתאונת דרכים מגוון אפשרויות לתביעה עבור נזקיו .  נכון יעשה הנפגע אם יתייעץ עם עו"ד שייבחן את האפשרויות העומדות לרשותו לקבל פיצוי הוגן משלל המבטחות השונות .
  *  הכותב הוא ד"ר ועו"ד המתמחה בדיני ביטוח ונזיקין

שואלים את עורך הדין
מה גובה הפיצוי בגין פציעה מתאונה ?  מה קורה כשהמצב הרפואי החמיר ?  חברת הביטוח היא המפצה היחידה ?  עו"ד ורשה עונה לשאלותיכם

