לאומי מתגמל משקיעים ,  הפועלים מתגמל מנהלים
ביצועי הבנקים מאז 2005 מגלים :  הבנק השייך למדינה הניב לבעלי המניות תשואה כפולה מזו שהניב הפרטי - בזמן ששילם לבכיריו חצי מהשכר ששילם הפועלים
 >  >  כל מי שנתקל במספרים המדהימים על שכר המנהלים בחברות הבורסאיות ,  קודם כל נדהם ,  מתרגז ומתקומם ,  אבל אחר כך מנסה למצוא איזה היגיון במספרים .  משהו שיאפשר לו לצקת קצת היגיון בשיגעון .  כי אם כולם מסכימים שהמשכורות הגבוהות יצאו לגמרי מפרופורציות ,  אז איך זה שאיש אינו עושה דבר כדי לעצור את הסחף הזה ?  בתוך הטירוף הזה ,  ניתן לפעמים להניח שאפשר למצוא מעט לוגיקה .  קמצוץ של שכל ישר שיסביר לנו שקדחת השכר לא לגמרי מנותקת מפרמטרים כלכליים כמו ביצועים ,  תפוקות ,  מבנה בעלות וכיוצא באלה .  האמנם ?  קחו למשל את שני הבנקים הגדולים ,  לאומי והפועלים .  לאומי נמצא בבעלות הממשלה מאז שהולאם על ידה באמצע שנות ה-80 .  הפועלים נמכר לקבוצת משקיעים בראשות משפחת אריסון ב-1997 .  זמן קצר אחרי הפרטת הפועלים חלו כמה שינויים מפליגים בתפישת הניהול של הבנק ,  עקב העברתו לידיים פרטיות :  הוא הציב את התשואה על ההון העצמי כיעד עסקי מרכזי ,  ביצע תהליכי התייעלות שכללו פיטורי 900 עובדים ,  ביצע השקעות בבנקים בחו"ל ,  הפך את תיק הנוסטרו של הבנק לאקטיבי יותר ,  והנהיג חדשנות בתחומי הניהול ,  התפעול ,  ההפצה והטכנולוגיה .  שינוי דרמטי נוסף היה זינוק בשכר המנהלים .  עמירם סיון המנוח ,  שניהל את הבנק משנות ה-80 והסתפק אז בשכר הסתדרותי של 35 אלף שקל ,  זכה לפתע להסכם העסקה חלומי - שהזרים אליו באחת משנות השיא שלו שכר בעלות שנתית של 10 מיליון שקל .  בלאומי עשו אותם דברים בדיוק ,  מלבד עניין השכר .  הם לא יכלו להרשות לעצמם למשוך משכורות גבוהות ,  כי הצעקה הציבורית שקמה כשהם ניסו לעשות זאת היתה גורם מרתיע מדי עבור יו"ר הבנק ,  איתן רף ,  והמנכ"לית גליה מאור .  וזה לא שהם קופחו :  שניהם זכו בכל שנה לשכר בעלות של כמה מיליוני שקלים .  את שאר השינויים בתחום העסקי ,  הארגוני והשיווקי עשו בלאומי ,  אבל לא פעם בפיגור מסוים אחרי הפועלים .  בשלב מסוים הודבק לבנק לאומי הכינוי  " leumi too "  - מין עלבון לבנק ממשלתי שמפגר אחר הבנק הפרטי החדשן ונאלץ לחקות אותו .  בשנים הראשונות להפרטת הפועלים ,  נראה היה שהבנק מחזק את מעמדו כבנק המוביל בישראל .  הוא אמנם לא פתח פער משמעותי מלאומי ,  אך היה בכיוון הנכון .  אבל כידוע ,  ביצועים יש לבדוק לאורך זמן ,  וככל שבודקים לאורך תקופה ארוכה יותר הרי זה משובח .  בשלוש השנים האחרונות התהפכה המגמה ,  ובנק לאומי נהפך לגדול בישראל .  לאו דווקא בגלל הישגים יוצאי דופן ,  אלא בגלל שבבנק הפועלים לקחו סיכונים ,  עשו שטויות והפסידו מיליארדי שקלים בהסתבכות בהשקעות בארה"ב ,  שהובילה בסופו של דבר לעזיבת כמה מהמנהלים הבכירים - בהם המנכ"ל ,  צבי זיו ,  והיו"ר שהודח על ידי בנק ישראל ,  דני דנקנר .  כשבוחנים את ביצועי הבנקים בחמש השנים האחרונות מגלים כמה דברים מדהימים .  התשואה המצטברת של הפועלים בחמש השנים האחרונות ,  בניכוי הדיווידנדים שחולקו ,  היתה 40.4% .  וכמה של לאומי ?  יותר מכפולה - 91.5% .  הבנק הממשלתי הצליח להניב לבעלי המניות שלו תשואה גבוהה בהרבה מזו שהניב הבנק הפרטי .  זה לא הכל .  איזה שכר משכו בכירי לאומי בשנים האלו ?  בכירי הבנק זכו בחמש השנים האחרונות לשכר בעלות של כ-143 מיליון שקל ,  ואילו בכירי הפועלים קיבלו באותן שנים שכר של 247 מיליון שקל .  כשפורטים את זה לעלות שכר ממוצעת למנהל בכיר ,  מגלים שהשכר בבנק הפועלים היה גבוה ב-59% מזה של מנהל בלאומי .  למי שמאמין בתגמול גבוה למנהלים ובכך שהשמיים הם הגבול ,  הנתונים האלו הם סטירת לחי מצלצלת .  הם מעידים שאין קשר בין ביצועים לבין שכר ,  ושבנק הפועלים היה יכול להשיג את אותן תוצאות עם עלויות שכר הרבה יותר נמוכות .  המשפט האחרון לא לגמרי מדויק .  ייתכן שעם עלויות שכר נמוכות יותר ,  הפועלים היה משיג אפילו תשואה גבוהה יותר ,  כי התמריץ של מנהליו לקחת סיכונים היה נמוך יותר .  אין זה אומר שתמריצים להשיג הישגים הם דבר פסול ,  אבל המקרה של פועלים ולאומי - שעיסוקם הוא ניהול סיכונים - מעיד שהתמריץ הזה טוב עד נקודה מסוימת .  אחרי אותה נקודה ,  רמת הסיכון של הבנק גדלה ,  התמריץ של המנהל להסתכן גדל ,  והתוצאות לבעלי המניות לא טובות .  לכן ,  השמיים לא צריכים להיות הגבול בתחום השכר ,  ודאי לא בבנקים .  לעתים קרובות אנחנו שומעים שמנהל מקבל שכר מופקע של 700 או 800 אלף שקל לחודש ,  ושואלים את עצמנו ,  רגע ,  האם הוא לא היה מוכן לעשות אותה עבודה תמורת 200 אלף שקל ?  התשובה היא ברוב המקרים כן ,  ויותר מזה :  הוא כנראה היה עושה עבודה טובה יותר ומסוכנת פחות .  אבל כל עוד בעלי השליטה בחברות נהנים בעצמם משכר מופקע ,  ומנהלי הגופים המוסדיים ,  שמשקעים את כספי החוסכים באותן חברות ,  נהנים ממשכורות גבוהות - אין מי שיעצור את טירוף השכר .  אפילו לא השכל הישר .
 
לאומי מתגמל משקיעים ,  הפועלים מתגמל מנהלים
ביצועי הבנקים מאז 2005 מגלים :  הבנק השייך למדינה הניב לבעלי המניות תשואה כפולה מזו שהניב הפרטי - בזמן ששילם לבכיריו חצי מהשכר ששילם הפועלים

