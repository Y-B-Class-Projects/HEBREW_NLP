רשמית :  מטאליקה מגיעים לישראל
אחרי שנפתרו כל הבעיות הלוגיסטיות ,  אחת הלהקות הגדולות בעולם תבקר בפעם השלישית בתולדותיה בישראל ותופיע באצטדיון רמת גן ב-22 במאי
חג שמח במיוחד למעריצי המטאל והרוק הכבד בישראל :  להקת מטאליקה ,  הנחשבת לאחת הלהקות הגדולות בעולם ,  הודיעה רשמית כי תבוא להופעה אחת בישראל ,  כפי שפורסם בעבר בוואלה !  תרבות .  ההופעה תתקיים ב-22 במאי באצטדיון רמת גן והמפיק שלה הוא מרסל אברם ,  המפיק את הופעותיהם של אלטון ג'ון ורוד סטיוארט הקיץ .  
כנהוג במופעי הלהקה ,  חברי מועדון המעריצים יוכלו לקנות כרטיסים למופע לפני הקהל הרחב .  המכירה לחברי המועדונים הרשמיים מרחבי העולם תחל ב-2 במרץ ותימשך עד ה-6 בחודש .  ב-6 במרץ בשעה 20:00 תחל המכירה באתר האינטרנט של משרד הכרטיסים לאן ולמחרת גם בקופות הכרטיסים .  
ההופעה תתקיים כמובן בעמידה וכר הדשא יחולק לשלושה אזורים .  הכרטיס הזול ביותר במתחם הברונזה יעלה 600 שקלים ,  הכרטיסים במתחם הכסף יעלו 900 שקלים ובמתחם הזהב ,  הקרוב ביותר לבמה  1,200 שקלים .  כרטיסים ליציע יעלו בין 300 ל-600 שקלים ,  על פי המיקומים .  
זהו ביקורה השלישי של מטאליקה בישראל ,  אחרי הופעות בשנת 1993 בפארק הירקון ובשנת 1999 באמפיפארק של ראשון לציון .  ב-11 השנים שעברו מאז נעשו לא מעט ניסיונות להביא את הלהקה למופע נוסף וגם במשא ומתן הנוכחי התגלו קשיים נוכח בעיות לוגיסטיות הקשורות לציוד הלהקה ,  שצריך לעבור בתוך יום לצרפת ,  שם תופיע הלהקה למחרת המופע בישראל .  
הלהקה תגיע לישראל במסגרת סיבוב ההופעות העולמי והמצליח אליו יצאה אחרי צאת אלבומה האחרון , " Death Magnetic ".  מגזין בילבורד מיקם את המופע במקום ה-11 ברשימת המופעים המצליחים בעולם ורק בשנת 2009 עמדו רווחיו על 76 מיליון דולר .
 מטאליקה הוקמה בשנת 1981 ומאז שינתה את פני עולם הרוק הכבד והמטאל .  היא זכתה בתשעה פרסי גראמי ,  מכרה עשרות מיליוני עותקים מאלבומים מצליחים כמו  " Metalica "   ( הידוע בכינויו  " האלבום השחור "  בשל עטיפתו )  ו-"Ride The Lightning ".  
בלהקה חברים כיום הטריו המייסד הכולל את הסולן ג'יימס האטפילד ,  הגיטריסט קירק האמיט והמתופף לארס אולריך ,  יחד עם הבסיסט רוברט טרוחילו .  בין החברים הקודמים בלהקה ניתן למנות את דייב מוסטיין ,  שלימים הפך לסולן להקת מגהדת' ,  קליף ברטון ,  שנהרג בתאונת דרכים בה היה מעורב האוטובוס של הלהקה ,  וג'ייסון ניוסטד ,  שעזב בשנת 2001 לאחר שטען כי אינו יכול להמשיך יותר נוכח הנזק הפיזי שנגרם לו בהופעות עם הלהקה .  
גם לחברים הקבועים בלהקה בעיות רבות ,  ביניהן האלכוהוליזם של האטפילד והמתחים ביניהם ,  שהוצגו בסרט הדוקומנטרי המפורסם אודותיהם  " Some Kind of Monster ".  באפריל 2009 הוכנסה הלהקה להיכל התהילה של הרוקנרול בטקס מרגש בו הופיע גם ניוסטד לראשונה זה שמונה שנים .  גם ריי ברטון ,  אביו של קליף ברטון המנוח ,  הגיע לטקס ואפילו מוסטיין הוזמן ,  אך טען כי אינו יכול להגיע .
 
רשמית :  מטאליקה מגיעים לישראל
אחרי שנפתרו כל הבעיות הלוגיסטיות ,  אחת הלהקות הגדולות בעולם תבקר בפעם השלישית בתולדותיה בישראל ותופיע באצטדיון רמת גן ב-22 במאי

