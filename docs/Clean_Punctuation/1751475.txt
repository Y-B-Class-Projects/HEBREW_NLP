המסחר בת"א ננעל בירידות שערים
יום המסחר באחד העם נסגר במגמה שלילית על רקע ההמתנה להחלטת הריבית בארה"ב .  מדד ת"א 25 ירד ב-0.8% ,  ת"א 100 נחלש ב-0.7% ומניות הנדל"ן השילו 1.9% מערכן 
יום המסחר הרביעי בשבוע בבורסת תל אביב נחתם בירידות שערים בהובלת מגזר חיפושי הגז והנפט ,  לאחר שהתנהל מרבית היום בעליות קלות .  מדד ת"א 25 ירד ב-0.8% ל-1,262.5 נקודות ומדד ת"א 100 איבד 0.7% ל-1,164 נקודות .  מדד מניות הבנקים ירד ב-0.5% ומדד מניות הנדל"ן איבד 1.9% .  
בדו"ח האינפלציה של בנק ישראל לרבעון השלישי נכתב כי  " תחזיות האינפלציה ממקורות שונים ל-12 החודשים הבאים מצביעות על המשך עליית מדד המחירים בתוך תחום היעד שבחלקו העליון .  מאפיין חשוב של התפתחות המחירים הוא הפער שנוצר בשנה האחרונה בין קצב עלייתו של סעיף הדיור במדד ,  שהיה 6% ב-12 החודשים אשר הסתיימו בספטמבר 2010 וצפוי לעלות עד 8% בארבעת הרביעים הבאים ,  לבין הקצב הנמוך של העלייה הממוצעת בשאר סעיפי המדד - סביב 1% ב-12 החודשים האחרונים עם צפי לשיעור דומה ב-12 החודשים הבאים ".  
סמוך לשעת סגירת המסחר בתל אביב ,  נפתח המסחר בוול סטריט במגמה מעורבת בציפייה להחלטת הריבית של הבנק הפדרלי .  דיונים חמים בנושא ,  בקהילת שוק ההון ב-TheMarker Cafe בזירת המקרו האמריקאית ,  ישיבת הריבית בת היומיים של הבנק הפדרלי נפתחה אתמול ,  כאשר היום יודיע הבנק על החלטת הריבית .  הציפיות הן כי הבנק יודיע על כוונותיו בהמשך לתוכנית התמריצים למשק ,  כאשר ההערכות הן כי הוא יגדיל את היקף רכישת איגרות החוב במאות מיליוני דולרים .  
מודיעין ,  המחזיקה בכ-20% מרישיונות שרה ומירה צנחה ,  על רקע שורה שהופיעה בדו"חותיה ומטרידה את המשקיעים ,  לפיה  " לאור קצב ההתקדמות של פעולות העיבוד והפענוח ,  השותפות המוגבלת בוחנת בימים אלה את לוחות הזמנים לביצוע הפעולות ,  ובין היתר נשקלת אפשרות להציע לשותפיה ברישיונות לפנות לממונה בבקשה לקבלת דחייה של מספר חודשים בביצוע הפעולות האמורות ". 
יחידות ההשתתפות של גלוב אקספלוריישן רושמות ירידות במחזורים גבוהים ללא הודעה כלשהי מצד החברה .  לפני מספר שבועות הודיעה כי קיבלה את תוצאות עיבוד הסקרים הסייסמים שבוצעו ברשיונות  " בר-אור "  ו"יהל ",  וכי ב-15 בנובמבר צפויות להתפרסם מסקנות הניתוח .  
עוד בגזרת החיפושים ,  השותף הכללי בשותפות רציו ,  רציו בע"מ ,  פנה היום לבית המשפט המחוזי בתל אביב בבקשה לסלק על הסף את הבקשה לביטול הליכי בוררות שהגישה חברת גלובוס אינטרנשיונל .  רציו טוענת בתשובתה לבית המשפט כי הסיבה היחידה לבקשת גלובוס לביטול הבוררות שנערכה בין הצדדים ,  היא העלייה המסחררת בשוויה של שותפות רציו מאז שהחלה הבוררות .  
עונת הדו"חות הכספיים לרבעון השלישי של 2010 החלה .  אתמול פירסמה טבע את דו"חותיה מהם עולה הכנסות החברה גדלו ב-20% ל-4.3 מיליארד דולר .  בשורה התחתונה ,  דיווחה החברה על רווח מתואם של כ-1.2 מיליארד דולר - גידול של 47% לעומת הרבעון המקביל אשתקד .  על אף הגידולים ,  משקיעי טבע שציפו לעדכון כלפי מעלה בעקבות רכישת רציופארם ,  נחלו אכזבה כשטבע הגניבה אזהרה קלה לתחזית המעודכנת .  
הכנסות אורמת טכנולוגיות ,  חברת הבת של אורמת ,  ברבעון השלישי של 2010 ירדו ב-15% לעומת הרבעון המקביל והסתכמו ב-101.5 מיליון דולר .  הרווח התפעולי ירד ב-36% לעומת הרבעון המקביל ל-14.8 מיליון דולר .  עם זאת ,  רשמה החברה רווח של 37 מיליון דולר כתוצאה מרכישת מתחם Mammoth שבקליפורניה ,  שהוביל אותה להציג בשורה התחתונה רווח נקי של 32.5 מיליון דולר - עלייה של 47% לעומת הרווח הנקי בתקופה המקבילה .  

המסחר בת"א ננעל בירידות שערים
יום המסחר באחד העם נסגר במגמה שלילית על רקע ההמתנה להחלטת הריבית בארה"ב .  מדד ת"א 25 ירד ב-0.8% ,  ת"א 100 נחלש ב-0.7% ומניות הנדל"ן השילו 1.9% מערכן 

