תגובת נגד :  הטורקים קורצים לחרדים
לאור חרם התיירות הישראלי ,  בוחר הממשל הטורקי להשקיע מאמצים במגזר החרדי - בשבוע הבא תצא למדינה משלחת של אנשי תקשורת חרדים שתבקר במוקדי תיירות יהודיים
הממשל הטורקי נלחם בחרם התיירות הישראלי ,  ובוחר להשקיע מאמצים מיוחדים דווקא במגזר החרדי .  ל-TheMarker נודע כי בשבוע הבא תצא לטורקיה משלחת של אנשי תקשורת חרדים ,  במימון משרד התיירות הטורקי ,  שתבקר במוקדי תיירות ובאתרים יהודיים במדינה .  
בשבועות האחרונים התערערו שוב היחסים בין הממשל בישראל לטורקיה ,  לאחר שידור של תוכניות טלוויזיה בטורקיה שכוללות השמצות נגד ישראלים ,  ולאחר טקס ההשפלה לשגריר הטורקי בישראל שערך סגן שר החוץ ,  דני איילון .  המשבר בין שתי המדינות כבר הביא לקריאות לחרם תיירות על טורקיה .  לפי נתוני משרד התיירות הטורקי ,  נרשמה ירידה של 44% בתיירות הישראלית לטורקיה ב-2009 .  
המיזם הנוכחי נולד בשיתוף פעולה של משרד התיירות הטורקי ואהרון ליפנר ,  בעל חברה לתיירות במגזר החרדי בשם קלאב כושר . " הטורקים התלהבו מהרעיון של סיור עיתונאים חרדים במדינה ",  אומר ליפנר . " הרעיון הוא לטהר את הלבבות של הישראלים ,  ולהסביר להם שזה לא כל כך נורא אם הפוליטיקאים רבים - טורקיה תמשיך לקבל בכבוד רב את היהודים .  הם מאוד מאמינים בתיירות של המגזר הדתי והחרדי ,  ולכן החליטו לממן את הביקור ". 
אנשי התקשורת החרדים ייפגשו עם בכירים במשרד התיירות הטורקי - אך ככל הנראה לא עם שר התיירות עצמו ,  בשל הרגישות הפוליטית בין שתי המדינות .  
בדומה לכלל התיירים הישראלים ,  בשנים האחרונות גילה גם המגזר החרדי את טורקיה והחל לפקוד את המלונות באנטליה .  בנופש במשך כל השנה יש לשומר הכשרות בעיה של מזון כשר ,  ואילו בחג הפסח נערכות חופשות מרוכזות של מאות משפחות חרדיות במלונות במדינה . 
" טורקיה הרי גדושה באתרים יהודיים בעלי זיקה היסטורית ,  כך שמתישהו עלתה המדינה על מפת ייעדי התיירות הרלוונטיים גם בציבור הדתי והחרדי ",  אומר קובי סלע ,  איש התקשורת שמארגן את הנסיעה לטורקיה . " הממשלה הטורקית מבקשת לסיים את המשבר עם האזרח הישראלי הפשוט גם באופן מעשי ,  ופתיחת השערים בפני הציבור החרדי היא חלק ממגמה כוללת של חיזוק קשרים בינלאומיים עם כלל האוכלוסייה בישראל ".  
האוכלוסייה החרדית בישראל מונה כ-716 אלף בני אדם ,  שמהווים כ-9.3% מכלל אוכלוסיית ישראל .  לפי סקרים ,  כ-25% מבני המגזר נוהגים לצאת מדי שנה לנופש בחו"ל .  היעדים הפופולריים הם ארה"ב ,  עיירות נופש בשווייץ ,  וכאמור בשנים האחרונות החלה טורקיה להיות יעד אטרקטיבי ומשתלם למגזר החרדי .
 
תגובת נגד :  הטורקים קורצים לחרדים
לאור חרם התיירות הישראלי ,  בוחר הממשל הטורקי להשקיע מאמצים במגזר החרדי - בשבוע הבא תצא למדינה משלחת של אנשי תקשורת חרדים שתבקר במוקדי תיירות יהודיים

