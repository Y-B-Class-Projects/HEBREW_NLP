שיר סיום
רוברטו אז'אלה חזר בינואר לשחק בארגנטינה ,  בתקווה להביא אליפות לראסינג ,  הענקית האומללה ,  ואולי לתקן את מה שקלקל במונדיאל הקודם
במחזור החמישי העונה בספרד אירחה סראגוסה את חטאפה בלה רומארדה .  הקבוצה ששבה לאחר עונה בליגה השנייה לא התקשתה לגבור על היריבה מהפרבר המדרידאי 0:3 .  במהלך אחת ההתקפות של חטאפה ,  נחתך רוברטו אז'אלה ,  בלמה הארגנטינאי של סראגוסה ,  מעל העין .  הכדור יצא לקרן ,  ואז'אלה הוצא אל מחוץ לתחומי המגרש כדי לקבל טיפול רפואי .  בעוד הרופאים חובשים את הפצע הפתוח ,  הארגנטינאי ,  במקום לשכב ולנוח ,  נעמד והחל לכוון את ההגנה של קבוצתו ,  תוך שהוא מחלק הוראות שמירה ,  לתדהמת כולם .  חטאפה ,  כאמור ,  לא הצליחה להבקיע במשחק .
 אז'אלה ,  המכונה עכברוש ,  יחגוג בחודש אפריל 37 שנים ,  אבל פרישה עדיין לא נראית באופק .  רק לפני זמן קצר ,  במהלך חלון ההעברות של ינואר ,  עבר הבלם לראסינג קלוב הארגנטינאית ומצא לו מטרה חדשה - אליפות כבר בטורניר הקלאוסורה הנוכחי .  וזה עוד מבלי שדיברנו על חזרה אפשרית לנבחרת ארגנטינה לקראת המונדיאל הקרב ובא .
 לפני כחודש נערך סקר נרחב בקרב אוהדי ולנסיה ,  שבחרו את ה-11 של הקבוצה בכל הזמנים .  הם כמובן לא שכחו את הארגנטינאי וכללו אותו ברשימה עם התואר 'הבלם הטוב ביותר ששיחק אי פעם בקבוצה' .  אז'אלה שיחק שבע שנים בקבוצה מעיר התפוזים  ( 2000-2007 )  והשיג עימה לא מעט תארים ,  כולל שתי אליפויות  ( 2002 ,  2004 )  . " אני מאוד גאה על הבחירה שלי ",  אמר , " כי זה מוכיח לי שעשיתי משהו בכדורגל ותקופת שהותי בוולנסיה השפיעה על האנשים והמועדון .  אני יכול לומר בקלות שהתקופה הכי טובה בקריירה שלי הייתה בוולנסיה ". 
אחרי שבע שנים בשירות הקבוצה עשה אז'אלה מעבר מפתיע ליריבה העירונית ,  ויאריאל ,  אבל המצפון העיק עליו ,  ועוד לפני ששיחק משחק אחד במדיה ,  עבר שוב ,  הפעם לסראגוסה .  אלא שאחרי הרבה שנים ,  החיים על הדשא לא האירו פנים לבלם ,  שירד עם הקבוצה לליגה השנייה בתום עונת 2007/8 .  לעכברוש היו מספר הצעות מקבוצות אחרות בספרד ,  שעדיין חפצו בשירותיו והאמינו ביכולותיו ,  אולם אז'אלה מיאן לנטוש את הספינה הטובעת .  ביחד עם חבריו הם החזירו את הקבוצה לליגה הבכירה תוך שנה ,  במה שהגדיר אחר כך  " כאחד הרגעים המשמחים ביותר בקריירה שלי ". 
אלא שגם העונה חווה אז'אלה חיים לא קלים עם הקבוצה .  סראגוסה שוב מדשדשת עמוק בתחתית ונלחמת על חייה במאבקי הירידה .  יחסיו עם המאמן ,  חוסה אורליו גיי ,  שמונה בתחילת העונה לקבוצה ,  היו רעועים מלכתחילה ועלו על שרטון גדול אחר כך . " אנחנו צריכים 11 שחקנים על המגרש ולא שמונה וחצי ",  יצא גיי בהתקפה חריפה נגד מספר שחקנים בקבוצה ,  אז'אלה בעיקר . " יש שחקנים שהציגו נוכחות על המגרש רק מבחינה פיזית ,  אך לא רוחנית .  הם לא יכולים לעזור לקבוצה בדרך הזו ".  
אז'אלה המופתע לא נשאר חייב : " תמיד הצבתי את עצמי למען הקבוצה .  אבל גיי לא היה ישיר איתי לאורך כל הדרך .  הוא הפתיע אותי בכך שמלכתחילה לא הייתה לו טיפת כבוד עבורי .  אם הוא מדבר על להשאיר את הקבוצה בליגה בדרך של נס ,  אז אין לו מה לחפש כאן ".  לאחר חילופי הדברים הללו מעבר של אז'אלה היה בלתי נמנע .
 סוכניו של אז'אלה חיפשו לו קבוצה שתהלום את כישוריו ואת גילו ,  ומה היה מתאים יותר מאשר חזרה למכורה ?  מה שמעניין בסיפור זה שלא מעט קבוצות בארגנטינה ,  והגדולות בעיקר ,  ניסו להביאו .  הקבוצה בה החל את הקריירה ,  ריבר פלייט ,  הייתה הראשונה לעמוד בתור ,  כשהוא עצמו אמר שזו תהיה סגירת מעגל נהדרת מבחינתו .  גם היריבה הגדולה בוקה ג'וניורס ואינדפנדיינטה נלחמו על שירותיו .  אף אחת לא נרתעה מגילו של הבלם .  בימים בהם שחקנים מבוגרים רבים מככבים בארגנטינה ואף מקבלים זימון לנבחרת ,  הגיל משחק תפקיד זוטר .
" את מה שאז'אלה הפסיד מבחינת המהירות שלו עקב הגיל ,  הוא פיצה עם אינטליגנציה ויכולת טובה עוד יותר לקרוא את מהלך המשחק ",  כתב עליו פרשן CBC ,  ג'ון מולינרו , " כפי שעשה כוכב מילאן לשעבר פאולו מאלדיני בשנים האחרונות של הקריירה .  אם מדברים על מחויבות וריכוז ,  הרי שהוא מייצג נאמנה את שתי התכונות הללו ". 
מי שהייתה הרצינית ביותר לגביו ,  כך לפחות טען השחקן ,  היא ראסינג קלוב .  לה אקדמיה נמנית על אחת מחמש הגדולות של הכדורגל הארגנטינאי ,  אולם מאז סוף שנות ה-60' זכתה באליפות אחת בלבד  ( אפרטורה 2001 )  . " מעבר לרמת הכדורגל ,  הסגל והשחקנים שלנו צריכים מנהיג בעל ניסיון .  הנוכחות שלו על המגרש יחד עם הוותק שלו יספקו לנו הרבה איכות ",  אמר נשיא המועדון רודולפו מולינה .  ראסינג ,  עם קהל אוהדים גדול ותומך ,  עשתה את הרכש המשמעותי ביותר בפגרה  ( המגן לוקאס ליכט והחלוצים גבריאל האוצ'ה וכריסטיאן ביילר )  ,  ועם צירופו של אז'אלה נסקו הציפיות לגבי הקבוצה . " המועמדת ",   " הפייבוריטית "  ו"קבוצות החלומות ",  היו רק מהשמות שהודבקו לקבוצה בפגרה הנוכחית .
 אז'אלה בעצם סיכם את תנאיו עוד לפני תחילת הטורניר ,  אבל הגיע לקבוצה לאחר הניצחון המרשים בפתיחה  ( 0:3 על רוסאריו סנטראל )  .  כמו כל כוכב ארגנטינאי שעשה חיל באירופה וחוזר למולדת ,  הוא התקבל בחום רב והרבה ואהבה . " בהחלט הופתעתי מכמות האהבה שהורעפה עליי מאוהדי ראסינג עם חזרתי .  אצטרך להחזיר להם על המגרש .  הגעתי לכאן כדי לעשות היסטוריה עם המועדון .  כעת יש לנו הרבה חלומות ".  אלא שבינתיים חלומות לחוד ומציאות לחוד .  מאז אותו ניצחון הפסידה הקבוצה פעמיים .  במחזור האחרון ערך אז'אלה את הופעת הבכורה בהרכב ,  בתבוסה הביתית הלא נעימה 4:2 לארסנאל ,  כך שעל הדבק והחיבור יש עוד הרבה לעבוד .
 מי שכמובן לא קיבלו את המעבר שלו לראסינג בעין יפה הם אוהדי ריבר .  אז'אלה ,  כאמור ,  פלרטט לא מעט עם קבוצתו לשעבר והנשיא הנבחר דניאל פסארלה ,  אך לבסוף בחר באחרת . " אז'אלה בגד בנו ",  נכתב באחד הפורומים של אוהדי ריבר . " הוא לא הלך לשחק במקסיקו ,  ברזיל או קבוצה אחרת בספרד ,  אלא חתם בראסינג .  קיבלת שם אולי שלושה דולרים יותר ,  אבל אתה בן 36 ,  אתה באמת צריך את הכסף ?  עדיף שלא תשחק נגד ריבר כדי שלא תבין את הטעות הגדולה שעשית ". 
אלא שקצת קשה להגיד על אז'אלה שהוא נוהה אחרי הכסף הגדול .  בעודו משחק בוולנסיה ,  קיבל הבלם הארגנטינאי בשיא הפריחה שלו הצעה קוסמת לעבור לקבוצת הגלאקטיקוס הראשונה של ריאל שבנה פלורנטינו פרז במדריד .  פרז רצה לחזק את הבלאנקוס באחד משחקני ההגנה הטובים ביותר בעולם באותם ימים ,  ובו בזמן להחליש את ההגנה המצוינת של ולנסיה ,  אלא שאז'אלה ,  שהגיע למרכז הבמה וקיבל הכרה עולמית דרך הלוס צ'ה ,  לא חשב כלל על אופציית המעבר .
 העכברוש עשה גם כברת דרך מפוארת במדים הלאומיים ,  בהם ערך 115 הופעות ,  63 מהן כקפטן .  ההדחה הכואבת בפנדלים במונדיאל בגרמניה על ידי המארחת ברבע הגמר וההפסד המשפיל 3:0 לברזיל בגמר הקופה אמריקה שנה לאחר מכן ,  ב-2007 ,  הוביל אותו לומר תודה ושלום . " האהבה שלי לנבחרת לא תמות לעולם ",  אמר כשהחליט על פרישה .
 אלא שתוכניות לא תמיד עולות בקנה אחד עם החיים .  כמו שלא חשב שישוב לארגנטינה  ( "אני צריך לחשוב על הילדים שלי ,  ואם שואלים אותי איפה אני רוצה להמשיך הייתי אומר ספרד ")  ,  כך גם קשה לדעת מה יקרה עם הנבחרת .  כשמראדונה עורך ניסויים רבים ומזמן אינספור שחקנים לסגל ,  ביניהם לא מעט מבוגרים ,  דוגמת מרטין פאלרמו ,  גם אז'אלה מקווה שאולי יום אחד ,  בקרוב ,  יגיע הצלצול המפתיע : " אם יצטרכו אותי ,  אהיה שם .  מבחינתי ,  הדלת לנבחרת לא סגורה ". 

שיר סיום
רוברטו אז'אלה חזר בינואר לשחק בארגנטינה ,  בתקווה להביא אליפות לראסינג ,  הענקית האומללה ,  ואולי לתקן את מה שקלקל במונדיאל הקודם

