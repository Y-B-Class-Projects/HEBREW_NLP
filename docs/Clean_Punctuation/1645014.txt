שינוי בייעוד הנדל"ן עלול להביא להפסד 
IFRS בשטח
 >  >  לפי ה-ifrs ,  נדל"ן שאינו מלאי ,  מסווג כבר במועד רכישתו על בסיס פונקציונלי :  כרכוש קבוע אם הוא מוחזק לשימוש עצמי ,  או כנדל"ן להשקעה אם הוא מוחזק לצורכי השכרה או השבחה .  במקרים שבהם קיימת מעורבות ניהולית של הבעלים בנדל"ן ,  ההבחנה תלויה באופי המעורבות ובסיכון התפעולי .  למשל ,  מידת המעורבות בהפעלת קניון ,  חניון או מבנה משרדים נמוכה יחסית ,  ואינה פוגעת בסיווגם כנדל"ן להשקעה ,  לעומת זו שבהפעלת בית מלון או בית אבות שמביאה לסיווגם כרכוש קבוע .  לסיווג הראשוני יש משמעות קריטית ,  שכן נדל"ן להשקעה נמדד לרוב לפי השווי ההוגן בדומה לנכס פיננסי ,  שהרי הוא מייצר תזרימים במישרין ,  בשונה מרכוש קבוע שנמדד בדרך כלל לפי מודל העלות .  יש לציין כי האלטרנטיבה של מודל ההערכה מחדש הקיים ב-ifrs לגבי רכוש קבוע ,  היא בעייתית מבחינה דיווחית :  לפי מודל זה ,  הרכוש הקבוע נמדד אמנם מדי כמה תקופות בהתאם לשוויו ההוגן ,  אך השיערוך אינו מוכר כהכנסה רגילה ,  אלא נזקף ישירות להון במסגרת קרן הערכה מחדש  ( רווח כולל אחר )  כאשר מנגד גדלות הוצאות הפחת .  הרציונל של המודל הוא שעליית ערך נכסי הייצור אינה משקפת גידול בכושר הייצור ,  ולכן אינה מייצגת רווחיות - שריד בודד לתפישת שימור ההון הפיסי .  כפועל יוצא ,  השימוש במודל הוא נדיר ,  לאור החשש מפגיעה ברווח התפעולי למרות הגידול בהון העצמי .  דוגמה כמעט בודדת היא גזית גלוב שבוחרת למדוד כך את מבני הדיור המוגן שלה ,  שבגינם הסתכמה קרן ההערכה מחדש לתום 2008 ב-124 מיליון שקל  ( לפני מס )  .  סיווג הנדל"ן יכול להשתנות בעתיד רק כתוצאה משינוי בשימוש בפועל הנתמך בראיות :  מעבר מנדל"ן להשקעה לרכוש קבוע במועד תחילת השימוש העצמי ,  ומעבר מרכוש קבוע לנדל"ן להשקעה במועד תחילת השכרה לגורמים חיצוניים .  דוגמה לשינוי סיווג כזה היא דלק נדל"ן ,  ששינתה ברבעון הראשון של 2008 את סיווגם של 3.6 מיליארד שקל - נכסי רודשף - תחנות שירות לצד כבישים מהירים בבריטניה ,  מרכוש קבוע לפי מודל העלות לנדל"ן להשקעה לפי שווי הוגן .  הטריגר לשינוי היה כניסתו לתוקף של הסכם הניהול ,  שבאמצעותו הועברה האחריות לניהול ותפעול שירותי הדרך לצד חיצוני תמורת דמי שכירות קבועים .  המעבר היה אטרקטיבי מבחינת הדיווח מאחר שחסך את הוצאות הפחת ,  ואיפשר להכליל את השיערוכים בדו"ח רווח והפסד .  ה-ifrs קובע כי יש להתייחס למעבר כזה כאל שיערוך הרכוש הקבוע ערב המעבר - כלומר ,  זקיפת ה"אפסייד "  שמיוחס לתקופת השימוש לקרן הערכה מחדש - ולא לרווח והפסד .  קביעה זו ,  ששואבת את הרציונל מתפישת שימור ההון הפיסי ,  אינה קוהרנטית עם מודל העלות ,  ועשויה ליצור עיוות אדיר ,  בצורת הפסד ,  במקרה שבו ערך הנדל"ן יירד בחזרה .  דוגמה ל"פספוס "  בנושא זה היא אלקו החזקות ,  ששינתה בתום הרבעון השלישי של 2008 סיווג של מקרקעין ברמת השרון כתוצאה מתחילת השכרתם בפועל לצד חיצוני .  אלקו הודיעה השבוע על תיקון דו"חותיה הכספיים  ( restatement )  ,  לאחר שכללה בטעות את האפסייד שהסתכם ב-33 מיליון שקל במסגרת דוח רווח והפסד - במקום ישירות להון .  - שלומי שוב הוא יועץ ifrs ומנהל התוכנית בחשבונאות במרכז הבינתחומי הרצליה

שינוי בייעוד הנדל"ן עלול להביא להפסד 
IFRS בשטח

