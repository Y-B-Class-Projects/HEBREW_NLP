חתימה של שכרון חושים 
כשהגבול בין דת למדינה מטושטש ,  מה הפלא שיש כאלה שהולכים צעד קדימה ומפרסמים פסק הלכה שערורייתי לאסור השכרת דירות לערבים .  במקרה הזה ,  אולי כדאי ללמוד פרק או שניים של צניעות דווקא ממנהיג הפלג השמרני ביותר - הרב אלישיב
 >  >  מדירתו הקטנה ברחוב חנן בירושלים ,  מנהל הרב יוסף שלום אלישיב את הפלג הליטאי ביהדות החרדית .  הקשיש בן ה-100 ,  הצלול באופן יוצא דופן ,  מקבל את ההחלטות החשובות ביותר לקהל חסידיו - ההלכתיות והפוליטיות .  פשרנות ?  הקלות הלכתיות ?  לא אצלו .  הוא נחשב ממובילי המאבק החרדי בנושאים כמו הקלות בחוק הגיור והשכלת חרדים .  ואולם אותו הרב אלישיב לא הסכים השבוע לחתום על  " מכתב 50 הרבנים "  - שחתומים עליו כבר 300 רבנים והיעד הוא 500 - שלפיו חל איסור הלכתי להשכיר ולמכור דירות לערבים . " כבר מזמן אמרתי שיש רבנים שצריך לקחת להם את העט ",  צוטט אתמול הרב אלישיב .  אנשי חצרו הסבירו כי  " זאת פסיקה הלכתית שנובעת משיקולים פוליטיים ".  גם מנהיגים בכירים נוספים של הפלג הליטאי והחסידי הדירו את ידיהם מהמכתב הזה .  מי כן חתום עליו ?  הדרג הנמוך של רבני ערים ושכונות ,  ובעיקר מנהיגים מהציונות הדתית .  במכתב עצמו מצאו רבני השכונות את כל הנימוקים ההלכתיים לאסור מכירת והשכרת דירות לגויים .  הם ציטטו את הציווי מספר דברים  " לא תחנם ",  את פרשנות הרמב"ם שלפיה יש איסור לתת להם חניה בקרקע  ( כלומר ,  למכור להם נדל"ן )  ואפילו הכריזו כי אדם שהעז למכור דירה לגוי צריך להיות מנודה מהקהילה .  אותם רבנים היו יכולים לצטט עוד כמה הלכות מהמקורות היהודיים ,  לחתום על גילוי דעת ולעורר סערה בינלאומית גדולה הרבה יותר .  למשל ,  אחת הפרשנויות לציווי של  " לא תחנם "  היא שאסור לתת מתנה לגוי ,  ויש כאלה שטוענים שאסור אפילו לדבר בשבחו של הגוי .  פרשנות הלכתית אחרת טוענת כי אסור למנות גוי למשרה ממלכתית ,  ויש אפילו סברה שלפיה - לא תאמינו - יהודי שרוצח גוי אינו עובר כל איסור מהתורה .  הסיבה שהרבנים חתמו על ההלכה הזאת ולא על האחרות היא פשוטה :  לאף אחד ,  בינתיים ,  לא היה אינטרס פוליטי ,  כלכלי ואידיאולוגי להחתימם על כך .  דווקא רבני המגזר החרדי ,  הזרם השמרני ביותר ,  נמנעים מלחתום על הלכות כאלה ,  שהן בעלות השלכות פוליטיות לאומיות ובינלאומיות .  כן ,  הם ייאבקו בחירוף נפש למתן מלגות לאברכים ,  יעשו הכל כדי להעניק תקציבים לישיבות וישללו כל אפשרות שנערים חרדים ירכשו השכלה כללית ,  אבל כשזה מגיע לפסקות הלכתיות בעלות השלכות פוליטיות - הם יוצאים מהמשחק .  למה דווקא רבני השכונות והרבנים מהזרמים המתונים יותר מוכנים לחתום על פסק הלכה שמגשים חזון פוליטי קיצוני - יהודים בפנים ,  ערבים בחוץ ?  הסיבה לכך פשוטה :  אצלם מתקיים הממשק החזק ביותר בין הדת למדינה .  רבני השכונות מקבלים משכורת מהמדינה ,  ומנהיגי הציונות הדתית מזדהים לחלוטין עם כל ערכי המדינה ,  בניגוד לפלג החרדי .  אולי כדאי שבמקרה הזה האנשים שמאחורי המכתב יביטו לעבר הקשיש מרחוב חנן .  הוא יכול ללמד אותם פרק או שניים בצניעות ובהתפכחות משכרון החושים של אלה שמאמינים כי יצליחו להקים כאן מדינת הלכה .  יש אמנם מחלוקת חריפה עם הקהל החרדי לגבי הפניית תקציבים ממשלתיים למוסדות התורניים ,  אבל כיום החרדים כבר מבינים כי יש גבול לתחום שיפוטם .  השאלה הגדולה ששרויה במחלוקת היא היכן להציב את הגבול הזה .  האם המדינה היהודית והדמוקרטית צריכה לממן את אלה שתורתם אומנותם או לא ?  האם החוק הישראלי צריך לאסור פתיחת עסקים בשבתות ?  האם יש הצדקה לאסור תחבורה ציבורית בשבת ?  נושאים אלה ואחרים נפסקים על פי סטטוס-קוו של עשרות שנים ,  בלי ניסיון להגיע אחת ולתמיד להכרעה מהו סוג הקשר בין הדת למדינה בישראל .  וכשאף אחד לא יודע היכן הגבול עובר - יש כאלה שחוצים אותו בקלילות .
 
חתימה של שכרון חושים 
כשהגבול בין דת למדינה מטושטש ,  מה הפלא שיש כאלה שהולכים צעד קדימה ומפרסמים פסק הלכה שערורייתי לאסור השכרת דירות לערבים .  במקרה הזה ,  אולי כדאי ללמוד פרק או שניים של צניעות דווקא ממנהיג הפלג השמרני ביותר - הרב אלישיב

