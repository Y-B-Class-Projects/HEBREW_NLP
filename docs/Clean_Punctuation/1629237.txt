בן אליעזר :  שם המשחק בשנים הקרובות יהיה 'מי מייצא למי את האבטלה שלו'
שר התמ"ת :  הגברת היצוא איננה משימה קלה - העולם עדיין מתאושש ומלקק את הפצעים ,  ויש תחרות עזה עם היצרנים 
" שם המשחק בשנים הקרובות יהיה 'מי מייצא למי את האבטלה שלו' ",  אמר היום שר התמ"ת ,  בנימין בן אליעזר בכנס ה-cfo . " מכת האבטלה לא פסחה על ישראל ואני מתמודד עם הנושא יום ולילה ,  אולם מצבנו טוב יחסית .  בעוד שבארה"ב ובאירופה מתמודדים עם שיעור אבטלה של כ-10% ,  שיעור אבטלה בישראל הינו 7.7% ואני מקווה שמגמת הירידה תמשיך ".  לדברי בן אליעזר , " הפרדוקס עימו נצטרך לחיות ולהתמודד בעשורים הקרובים היא העובדה כי יצוא ההיי-טק עתיר המו"פ ,  המהווה כבר היום למעלה מ-50% מהיצוא התעשייתי ,  אמנם פותר את בעיית מאזן התשלומים וצמיחת המשק ,  אך אין ביכולתו לפתור את כל בעיות התעסוקה במשק ".  שר התמ"ת הסביר כי  " האחוז הנמוך של זכאי תעודת הבגרות - בעיקר בפריפריה - והתחזית לירידת שיעור האקדמאים בעתיד בישראל ,  צריכים להדאיג את כולנו .  המסקנה לטווח הארוך היא שלמשק יש מגבלת היצע של כוח אדם בתחומי התעשייה המתקדמת ".  לדבריו , " האוניברסיטאות מנפיקות רק 8,000 מהנדסים ובוגרי מחשבים בשנה .  עלינו לפעול לקידום ההשכלה הגבוהה ,  אך יחד עם זאת יש להרחיב את מגוון התעשיות והשירותים המסורתיים ,  כדי לספק עבודה לכל דורש ". בן אליעזר אמר כי  " אנחנו עדיין לא יכולים להגיד בוודאות כי המשבר מאחורינו ,  אבל אם יתממשו התחזיות ,  הרי ששנת 2010 צריכה להיות שנת המפנה לטובה ביצוא הישראלי .  2009 היתה השנה הראשונה מאז קום המדינה שיצוא הסחורות והשירותים ירד ,  ובהיקף גדול של 15 מיליארד דולר ".  הוא הוסיף כי  " הגברת היצוא איננה משימה קלה .  שווקי העולם עדיין בשלבי ליקוק פצעים והתאוששות ,  שלא לדבר על התחרות העזה עם היצרנים המקומיים והזרים בכל פלחי השוק - שם המשחק בשנים הקרובות יהיה 'מי מייצא למי את האבטלה שלו' ". בן אליעזר הבהיר כי  " משרד התמ"ת עושה כל שביכולתו בכדי להתמודד עם מציאות זו ,  ומציע מגוון כלים לסיוע ליצואנים מתוך ההבנה של חשיבות היצוא לחזרה למסלול הצמיחה ".  לדבריו , " בשנה האחרונה העלנו את רמת הערבויות לביטוח סיכוני סחר חוץ של חברת אשרא ,  מרמה של 0.7 מיליארד דולר ל-1.25 מיליארד דולר ,  כולל פעילויות מיוחדות בסין ווייטנאם ". בן אליעזר פירט  - " השנה יתווספו שלושה נספחים מסחריים בסין ,  בהודו וב-oecd ,  וכן 30 עובדים מקומיים ברחבי העולם .  מכון היצוא ימשיך בתכנית  " שביט "  בעלות של 30 מיליון שקל ,  המיועדת לעזור ליצואנים להסיר חסמי כניסה לשוקי הודו ,  סין וברזיל .  במקביל תכנית  " 200 פי 2 "  בעלות 81 מיליון שקל תופסת תאוצה ,  כאשר המטרה היא להגדיל באופן משמעותי את יצואן של חברות קטנות מהפריפריה .  במקביל ,  הרשפ"ת תמשיך בעבודתה להשגת התחייבויות של רכש גומלין מעשרות חברות בינלאומיות ומימושן ברמות של כחצי מיליארד דולר בשנה ".  שר התמ"ת סיכם  - " בשנים הקרובות נעשה כל מאמץ אפשרי כלכלי ,  מדיני ופוליטי ,  כדי להרחיב את מעגל הסכמי הסחר ,  במיוחד בדרום מזרח אסיה .  השבוע אצא בראש משלחת תעשיינים להודו כדי לקדם את הסחר בין המדינות ,  כחלק מהמאמצים שעושה המשרד להגברת הפעילות באזור זה של העולם ". 

בן אליעזר :  שם המשחק בשנים הקרובות יהיה 'מי מייצא למי את האבטלה שלו'
שר התמ"ת :  הגברת היצוא איננה משימה קלה - העולם עדיין מתאושש ומלקק את הפצעים ,  ויש תחרות עזה עם היצרנים

