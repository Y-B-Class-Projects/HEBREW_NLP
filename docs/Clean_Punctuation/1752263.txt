וויד : " נחיה עם זריקה כמו של אדי האוס בכל משחק "
 כוכב ההיט הגן על ההחלטה לתת לגארד הוותיק לנסות ולהציל את מיאמי נגד ניו אורלינס .  ארינאס חזר ,  האגרסיביות עוד לא
12 משחקים היו הלילה  ( בין שישי לשבת )  ב-NBA והביאו איתם לא מעט דרמות והפתעות .  ההפתעה הגדולה מכולן נרשמה בניו אורלינס ,  שם שמרו ההורנטס הנפלאים על מאזנם המושלם כאשר גברו על מיאמי המאיימת 93:96 ,  ועלו ל-0:5 מרשים . " זה לא מפתיע אותי ",  אמר בסיום כריס פול הנהדר ,  שרשם 19 אסיסטים . " אנחנו מקצוענים ,  ופשוט צריכים להמשיך לשחק ". 
פול אף החמיא לחברו ,  אמקה אוקפור ,  שנתן את משחקו הטוב ביותר העונה ,  ואולי מאז שהגיע לקבוצה ,  עם 26 נקודות ו-13 ריבאונדים : " הוא היה יוצא מהכלל הלילה .  בכל פעם שהוא עלה לפרקט הוא שיחק עם הרבה תשוקה ,  ואנחנו ניזונים מזה .  הוא פשוט שיחק מצוין ". 
מנגד ,  הסיפור המרכזי אצל ההיט התרחש ממש בהתקפה האחרונה .  בפיגור של 96:93 מיאמי לא הלכה לדווין וויד ,  וגם לא ללברון ג'יימס .  במקום זה הכדור הגיע לאדי האוס ,  שניסה לשלוח את המשחק להארכה אך החטיא . " היה לו מבט מצוין ",  סינגר וויד ,  שמסר לגארד הוותיק את הכדור . " נחיה עם הזריקה הזאת בכל משחק ,  הוא קלעי מצוין ולרוע המזל זה לא נכנס ". 
עבור לברון ,  הנושא העיקרי הוא הגישה . " דבר אחד שאנחנו חייבים להמשיך וללמוד ,  זה שבכל פעם שאנחנו עולים לפרקט ,  לא משנה נגד מי ,  אנחנו לא יכולים פשוט להופיע .  אנחנו חייבים לשחק עם אנרגיה ,  כי קבוצות יהיו נחושות לשחק נגדנו .  אם לא תהיה לנו את האנרגיה הזו מוקדם ,  תמיד נצטרך להילחם לכל אורך המשחק ,  וכך היה היום ". 
המשחק הפיקנטי של הלילה היה ב-TD גארדן ,  שם התגוששו בוסטון ושיקגו .  מצד אחד דוק ריברס ,  מצד שני טום תיבודו ,  עוזרו המוערך שהצטרף לבולס בקיץ החולף .  בסופו של דבר זה נגמר ב-105:110 לסגנית האלופה ,  לא לפני שנאלצה לשרוד הארכה דרמטית מול שיקגו הנחושה .
" יש להם המון כלי נשק ",  אמר בסיום תיבודו לאקסית האהובה . " הם מנוסים ,  הם יודעים כיצד לנצח משחקים וקשה לשמור עליהם .  יש להם יכולת אישית נהדרת ,  אבל אנשים לפעמים מתעלמים מהרצון הקולקטיבי שלהם לחלוק אחד עם השני ". 
ג'ואקים נואה ,  שבלט בשורות הבולס עם 26 ו-12 ריבאונדים ,  אכל את עצמו בעקבות איבוד כדור גורלי ,  בפיגור 108:105 . " זה היה איבוד ענק ,  אסור לי לאבד כדור בסיטואציה כזאת ".  באשר לקבוצתו באופן מעט כללי יותר ,  אמר הסנטר האנרגטי : " אני חושב שאנחנו עדיין לא שם ,  אבל אנחנו קרובים .  אני בטוח שנשתפר ,  ואז ,  כל החרא שאנשים מדברים עכשיו יחזור וירדוף אותם .  כשזה יהיה חשוב ,  אנחנו נהיה מוכנים ". 
ומפיקנטריה ,  לקאמבק של הלילה .  לראשונה מאז ה-5 בינואר ,  שב סוף סוף גילברט ארינאס לפרקט .  זה קרה כשוושינגטון שלו הגיעה למדיסון סקוור גארדן ,  ונכנעה לניקס 112:91 .  אייג'נט זירו ,  שהחמיץ את 50 המשחקים האחרונים של העונה שעברה בעקבות תקרית האקדח ונעדר מפתיחת העונה הנוכחית בשל פציעה ,  קם מהספסל ונראה מצוין ,  בדרך ל-18 נקודות - 14 מהן ברבע האחרון .
" את הזריקות הראשונות קצת הכרחתי ",  הודה ארינאס בסיום . " ברבע האחרון הרגשתי נוח .  לא שיחקתי הרבה זמן ,  החברים צעקו לי להיות אגרסיבי ואני אמרתי - 'שכחתי כיצד' ".  החצי השני של הקו האחורי המרתק של הוויזארדס ,  ג'ון וול ,  קלע 13 נקודות באחוזים רעים ואיבד תשעה כדורים .  בסיום הוא לקח אחריות : " אני מנהיג ,  אני צריך לדעת להנהיג טוב יותר ולקבל החלטות טוב יותר .  כדי לנצח משחקים אצטרך לאבד פחות ",  הודה הבחירה הראשונה בדראפט .
  *  הלילה  ( בין שבת לראשון ,  04:00 )  יתחיל ערוץ הספורט לשדר את עונת ה-NBA ,  כאשר יעביר בשידור ישיר את משחקם של סקרמנטו ועמרי כספי מול ממפיס בערוץ 5 .  בלילה שבין שני ושלישי  ( 02:00 )  ישדר ערוץ 5+ לייב את המפגש בין בוסטון ודאלאס .  

וויד : " נחיה עם זריקה כמו של אדי האוס בכל משחק "
 כוכב ההיט הגן על ההחלטה לתת לגארד הוותיק לנסות ולהציל את מיאמי נגד ניו אורלינס .  ארינאס חזר ,  האגרסיביות עוד לא

