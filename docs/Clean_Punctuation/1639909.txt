דמי תיווך
עם או בלי קשר לפרשת גולסה ,  עולם הכדורגל שאחרי בוסמן הפך תלוי יותר ויותר במתווכים שידועים בעיקר כסוכנים .  אלא שאותם אנשים מתקדמים בצורה מדאיגה מהנעת הגלגלים להגה ,  ובמקום לעזור לשחקנים פוגעים בהם .  שגיב ברעם מסביר למה מעט מדי אנשים חרדים מהתופעה
ב-1989 הפך נייג'ל מרטין לשוער הראשון באי הבריטי עליו משלמת קבוצה מיליון ליש"ט ,  כשהוא עבר מבריסטול רוברס לקריסטל פאלאס .  שתי הקבוצות ניהלו מו"מ על שירותיו של השוער ,  אבל בתוך כך הוא נדרש על ידי פאלאס להסדיר את עניין שחרורו ולבסוף גם קיבל נתח כספי מהעסקה ,  200 ליש"ט .  זו לא טעות הקלדה וגם לא נשכחה כאן מילה .  200 ליש"ט זה הסכום .  21 שנים אחרי ,  עשרות ואולי מאות מיליוני צעירים בסביבות הגילאים 20-30 ניגשים לראיונות עבודה לבד ,  מנהלים את הקריירות שלהם בעצמם ומנסים לדאוג לאינטרסים שלהם ללא עזרה .  עשרות ואולי מאות מיליוני צעירים ,  אבל בתוכם מעט מאוד כדורגלנים .  להם יש סוכנים שידאגו להכל ובוודאי לא יסתפקו במענק של 200 ליש"ט .
" בכדורגל יש כל מיני תפקידים :  יו"ר ,  מנכ"ל ,  מאמן ,  שחקן .  אבל בגלל שמדובר בדמויות ציבוריות ,  צריך מישהו שיעבוד מאחורי הקלעים .  הסוכן הוא תפקיד חשוב .  בלעדינו זה לא יכול היה לעבוד ",  אמר לפני כמה שנים הסוכן האיטלקי תומאסו אנג'ליני וצייר חלק מהתמונה הרחבה והעגומה אודות התנהלות הכדורגל בימי פוסט חוק בוסמן .  
ההיסטוריה של סוכני הכדורגלנים גולשת עד לסוף המאה ה-19 .  גם אם אז הם לא זכו לתואר בו הם אוחזים היום ,  כבר היו מקרים בהם מעבר של שחקן מקבוצה אחת לשנייה ושל משאים ומתנים ,  היה צד שלישי .  המתווך ,  ה-middleman ,  אותו אחד שתמיד ידע איך להרוויח כסף מכל עסקה .  אבל פעם זה היה נדיר יותר ,  פעם שחקנים באמת דאגו לעצמם ולמעברים שלהם .  אבל הכניסה של אותו חוק בוסמן החדירה את אותם שמות מסתוריים וחסרי פרצוף לעובי הקורה .  
מ-1995 שחקנים שסיימו חוזה הפכו לשחקנים חופשיים שזכאים לעבור מקבוצה לקבוצה בחינם .  החירות שלהם ניתנה להם ובצדק ,  אבל הם שמו את עתידם בכפיהם של סוכנים ,  שגם אם יכחישו עד מחר ,  נמצאים בעסק אך ורק למען הכסף .  עכשיו ,  כשהם נזרקו לשוק השחקנים החופשיים ,  הכדורגלנים היו זקוקים למישהו שיציע אותם למאמנים ולקבוצות .  לרווח הזה נכנסו אנשי עסקים ממולחים .  
עם השנים החלו לפתח שחקנים ,  מאמנים והנהלות אימפוטנציה בכל הנוגע ליכולת לבצע עסקה ללא סוכן מעורב והתלות הזו רק ביססה את מעמדם של אותם סוכנים כמי שהיום מושכים בהרבה מאוד חוטים בכדורגל העולמי .  התוצאה ?  על פי הערכות ,  קבוצות הפרמיירליג האנגלית שילמו בעונת 2001/2 ,  שכללה שני חלונות העברות ,  כ-46 מיליון ליש"ט על עמלות סוכנים .  בשנת 2009 ,  שכללה גם היא שני חלונות העברות ,  שילמו קבוצות הפרמיירליג כ-70 מיליון ליש"ט על עמלות סוכנים .
" היו לי הצעות מבשיקטאש ,  טרבזונספור ,  אז'קסיו .  בולטון הציעה לי להיות השוער השני של יסקליינן ",  סיפר בראיון ל"מעריב "  ב-2005 שוער בני יהודה דאז ,  וינסנט אניימה ,  על הגעתו לשכונה , " הייתי משוכנע שאני חותם על חוזה לא מחייב .  הסוכן אמר 'אם לא יהיה טוב ,  אתה יכול לעזוב ברגע .  ואז התברר לי שכאן אני אשחק .  כעסתי מאוד על הסוכן ,  אבל אנחנו בני אדם ,  עושים טעויות ".  אבל המקרה של אניימה הוא רק אחד מלא מעט סיפורים של שחקנים שטענו שהולכו שולל על ידי סוכניהם .  את מי הם יכולים להאשים ?  רק את עצמם .
 לשחקנים פעם זה לא היה קורה בצורה כזו ודווקא מכיוונה של מנצ'סטר יונייטד ,  אחד מהסמלים הגדולים לקפיטליזם שפשט בענף הספורט הפופולארי בעולם ,  הגיעו בשנים האחרונות מחאות חוזרות ונשנות על תפקידם של סוכני הכדורגלנים .  גארי ופיל נוויל יוצגו מיומם הראשון כמקצוענים על ידי אביהם והראשון נחשב היום לאחד מהדוברים הבכירים נגד אותם אופורטוניסטים שמצאו דרך להרוויח כסף מכל עסקה . 
" הייתי רוצה שסוכני השחקנים ייעלמו מהכדורגל ",  אמר גארי לא פעם בשנים האחרונות , " הייתי רוצה לראות ששחקנים לא נשענים כל כך על סוכניהם .  אחד מהדברים השנואים עלי זה שאני רואה שחקנים צעירים שיש להם סוכן שעושה בשבילם הכל .  הם לא יודעים כיצד לנהל חשבון בנק ,  הם לא יודעים כמה כסף הם מוציאים והם לא מסוגלים לקבל החלטות בעצמם .  כדורגלנים חושבים שהם צריכים סוכנים ,  אבל הם לא .  שחקנים צריכים עצה טובה ורואי חשבון מיומנים ,  אבל לא אנשים שלוקחים מהם מאות אלפי ליש"ט ". 
אלא שהכיעור בהתנהלות הסוכנים לא מתחיל ונגמר בתמרון שלהם את השחקנים ,  אלא גם בניסיונות לתמרן את הצוותים המקצועיים של הקבוצות בהן הלקוחות שלהם משחקים .  דברו היום עם כל סוכן שחקנים והוא יספר לכם שהוא פועל ללא שאת למענו של הכדורגלן אותו הוא מייצג .  באיזו צורה ?  כדורגלן העבר והסוכן האנגלי ריי בלומפילד סיפר : " יש סוכנים שאם שחקן שלהם לא ייכלל בסגל של הקבוצה שלו ,  הם רק יטפחו את האגו שלו ויאשימו את כולם חוץ מאותו .  אני לא עושה את זה .  לפעמים הכדורגלנים שאני מייצג לא אוהבים את מה שאני אומר להם ,  שזה תלוי בהם אם הם ישחקו או לא ". 
אלכס פרגוסון ,  תחתיו עברו שחקנים קשוחים על המגרש וגם מחוצה לו כפול אינס ,  רוי קין גארי פליסטר וסטיב ברוס ,  סיפר אף הוא : " לכדורגלנים היום יש אופי שונה מפעם .  הם יותר שבירים מהשחקנים ששיחקו לפני 25 שנים .  היה לנו שחקן שהוזמן לנבחרת הצעירה של אנגליה ויום אחר כך הסוכן שלו התקשר אליי ואמר לי 'אני חושב שהגיע הזמן לשבת ולחתום חוזה חדש עם הילד' .  ככה העולם עובד היום .  הסוכנים שולטים ברוב ההעברות וזה לא צודק ". 
סיר אלכס שפך קצת אור על אותה טפיחה מוגזמת של הסוכנים על האגו של לקוחותיהם ,  אבל כפי שיתברר בהמשך ,  עסקאות שהוא ביצע הועמדו תחת עננה כבדה של חשדות לניגוד אינטרסים וזה משליך מיד על העובדה שהאשמה על חלקם הגדול של הסוכנים בכדורגל לא צריכה ליפול רק על ה-אין אונות של שחקנים שצריכים שיחשבו בשבילם .  גם למאמנים והנהלות תאבי בצע חלק בכיר באותה מעורבות .
 בישראל מסתובבות שנים ארוכות שמועות על מאמנים שמרוויחים את חלקם מעסקאות במסגרתן הם מחתימים שחקנים .  על כך שהם עובדים רק עם סוכן אחד שהבטיח להם אחוזים מרכישת שחקן ,  על כך שהם יחתימו רק כדורגלן שמהעסקה שלו הם ירוויחו כלכלית ,  לעתים גם על חשבון ההצלחה המקצועית . " גוזרים קופון ".  כאן קשה לצפות ממישהו שיחקור את השמועות הללו ,  אולי כי נכנענו לשחיתויות שנוגעות בכל רמה של החברה ,  אבל באנגליה התקשורת לקחה את העניינים לידיים .
 ב-19 בספטמבר 2006 גברה בולטון 1:3 על וולסול בסיבוב השני של גביע הליגה ,  אבל מבחינת סם אלרדייס זה לא היה שיאו של הערב .  בזמן שהמאמן רחב הכתפיים עמד על הקווים בבנקס סטדיום הצנוע ,  שידרה רשת הטלוויזיה BBC כתבת תחקיר שנשאה את השם  " Undercover :  Football's Dirty Secrets ".  במהלך התכנית תועדו שני סוכני כדורגל כשהם מספרים על כך שהעבירו לביג סם סכומי כסף דרך בנו קרייג ,  על מנת שיחתים שחקנים אותם הם מייצגים .  בנוסף הועמדו פעילויות של אנשים כהארי רדנאפ ופרנק ארנסן בספק וההתאחדות האנגלית החלה לנהל חקירה ,  במסגרתה נבדקה גם המעורבות של סוכן בלתי מורשה במעברים של טל בן חיים ובלסינג קאקו לבולטון .
 עוד לפני כן ,  במאי 2001 ,  הנפיקה את עצמה בבורסה פרואקטיב ,  אחת מסוכנויות השחקנים הגדולות בבריטניה .  בין האנשים שמיהרו לקנות מניות היו בובי רובסון ,  גרהאם סונס ,  מרטין אוניל ,  ג'ון גרגורי ,  קווין קיגאן ,  סם אלרדייס ,  פיטר ריד ואחרים .  ריד ,  למשל ,  מכר את מניותיו אחרי כחודש וחצי ,  אבל לא לפני שהספיק להנחית בסנדרלנד את קלאודיו ריינה האמריקאי תמורת חמישה מיליון ליש"ט .  ומי הייתה הסוכנות שטיפלה במעבר ?  פרואקטיב כמובן .  כחצי שנה לאחר מכן רכש סונס ,  אז מאמן בלקבורן ,  את אנדי קול תמורת שמונה מיליון ליש"ט .  החלוץ הפך לרכש מצוין ,  אבל גם זה לא הסתיר את העובדה שגם בעסקה הזו טיפלה פרואקטיב ,  בה היו לסונס מניות .
 גם אלכס פרגוסון נחשד בעבר בניגוד אינטרסים כשאחד משותפיו של בנו הסוכן ,  ג'ייסון פרגוסון ,  היה מהמוציאים לפועל של עסקת ההעברה של יאפ סתאם ממנצ'סטר יונייטד ללאציו ,  ממנה חולק דיבידנד על סך של כ-1.2 מיליון ליש"ט לסוכנים שטיפלו בה .  באנגליה נחקרים כמעט כל העת מקרים שונים של שימוש בסוכנים לא מורשים ושל ניגודי אינטרסים ,  אבל רבות מהעסקאות הללו נעות בתחומים אפורים .  לפיכך התוצאות לא תמיד מעודדות ופעמים רבות מסתיימות בהמלצות בלבד או במסקנות בסגנון  " המעורבות של קרייג אלרדייס בהעברות שחקנים לבולטון מדאיגה ".  לא הרבה יותר .  
כבר לפני כחמש שנים היו שקראו באנגליה לחוקק חוק על פיו בכל העברה יהיו מחויבות הקבוצות לחשוף מי הוא הסוכן שטיפל בעסקה וכמה כסף הוא קיבל ממנה .  כך ,  הם קיוו ,  יהיה קל יותר לפקח על עסקאות ועל המעורבים בהן ולמנוע מקרים בלתי חוקיים או לבסס חשדות על כך שמאמנים  " גוזרים קופון "  על רכישת שחקן לקבוצה שלהם .  אלא שההצעה הזו נותרה בינתיים באוויר וכשיש כל כך הרבה בעלי אינטרסים שפועלים בשיתוף פעולה מלא עם הסוכנים ,  קשה לראות מתי העסק יהפוך לבהיר ונקי יותר .
" האם סוכני כדורגלנים מושחתים ?  לא כולם ,  אבל רובם כן ",  אמר פעם קולין גורדון ,  סוכנם של סטיב מקלארן ,  דייויד ג'יימס תיאו וולקוט ואחרים .  מושחתים או לא ,  צריך לזכור שרוב הפעולות שלהם הן חוקיות ועל אלו שלא ,  אנחנו לא שומעים כי למעטים בעולם הכדורגל של היום יש רצון לחשוף אותן .  העובדות היבשות ,  לעומת זאת ,  מספרות שהספורט הפופולארי בעולם נעזר באותם מתווכים שמסייעים להניע את הגלגלים הכבדים שלו ,  אבל הן גם מראות שאותם אנשים מתקדמים בצורה מהירה ומדאיגה ,  מהנעת הגלגלים לכיוון ההגה .
 
דמי תיווך
עם או בלי קשר לפרשת גולסה ,  עולם הכדורגל שאחרי בוסמן הפך תלוי יותר ויותר במתווכים שידועים בעיקר כסוכנים .  אלא שאותם אנשים מתקדמים בצורה מדאיגה מהנעת הגלגלים להגה ,  ובמקום לעזור לשחקנים פוגעים בהם .  שגיב ברעם מסביר למה מעט מדי אנשים חרדים מהתופעה

