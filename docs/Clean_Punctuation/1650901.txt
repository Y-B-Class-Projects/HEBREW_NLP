מורדי העבודה :  לא תהיה סולחה מזויפת
מורדי מפלגת העבודה ,  עמיר פרץ ,  דניאל בן סימון ואיתן כבל הודיעו כי יחזרו לפעילות בסיעה וינסו לחולל מהפך מבפנים .  כבל : " אני לא מתנצל .  אני לא מורד שנכשל "
  ( צילום :  גדעון צנטנר ,  עריכה :  יאיר דניאל ) 
חברי מפלגת העבודה עמיר פרץ ,  איתן כבל ודניאל בן סימון הודיעו היום  ( שני )  כי יחזרו לפעילות שגרתית בתנועת העבודה .  במסיבת עיתונאים שכינסו השלושה אמר פרץ כי הם לא  " חוזרים כדי לחזק את הקואליציה .  אין לנו הסכם מאחורי הקלעים ואין כל כוונה לעשות הצגה של סולחה מזויפת .  ישיבתה של העבודה היא טעות קשה ביותר .  היא מכשירה את כל התהליכים העומדים בניגוד למדיניותנו ".  
לדברי פרץ ,  השלושה עשו  " הכל כדי לבנות מסגרת אחרת שתהיה מפלגת העבודה האמיתית .  במצב שבו צד אחד מאלץ את הצד השני לגור באותו בית ,  שאף אחד לא יצפה שיהיה כתוב 'כאן גרים בכיף ובאושר פרץ וברק' .  אנחנו הולכים כדי לנהל אופוזיציה בתוך המסגרת ששם נפעל מהיום והלאה ". 
פרץ התייחס גם להחלטה להקפיא את הבנייה בהתנחלויות .  לדבריו , " כולם יודעים שההקפאה היא לא אמיתית .  ההקפאה היחידה שנעשתה בפועל זה להוריד את המאחזים שיו"ר העבודה הבטיח פעם אחר פעם להוריד .  אנו מתכוונים לדרוש שסיעת העבודה תתייצב גם בנושאים הכלכליים-חברתיים .  לא ייתכן שהמפלגה תתמוך בתקציב דו שנתי שהוא אנטי דמוקרטי ופוגע בתפקוד הכנסת ".  על שיחות הקרבה הצפויות להיפתח בקרוב בין ישראל והרשות הפלסטינית ,  אמר : " לדבר על שיחות קירבה ?  חזרנו לימי שמיר ?  זה כישלון מוחלט של הממשלה ". 
יו"ר מפלגת העבודה ושר הביטחון אהוד ברק התייחס לשובם של המורדים במפלגתו ואמר בישיבת הסיעה היום כי  " אני רואה את עמיר ואת איתן כאן .  העובדה שהם מצטרפים לישיבות הסיעה היא חשובה .  לא נמנעה מעיניי הביקורת שהם הביעו גם בדרכם לסיעה .  אני נשאר איתן בדעתי שראוי וחשוב שהחיים המפלגתיים יכילו דעות שונות ואפשר להיאבק לפעמים אפילו בטונים גבוהים ,  אך זה צריך להיות לגופו של עניין ולא לגופו של אדם ,  וכאשר מוסדות מקבלים החלטה עלינו לקבל אותה .  כולנו שליחים של המוסדות ולא אדונים שלהם .  אני מקווה שאנחנו עולים על דרך נכונה ". 
יו"ר סיעת העבודה לשעבר דניאל בן סימון אמר כי  " משנכשל הניסיון להקים מסגרת אחרת ,  חשבתי שמן הראוי שהחברים ינהלו את המאבק בתוך המסגרת הקיימת .  שנה נתתי הזדמנות ,  אבל המנדט של ללכת יחד הגיע לסיומו .  המדינה היא בת ערובה בידי ישראל ביתנו ובידי ש"ס שמנהלות את המדינה .  המדינה חרדית וימנית יותר בסיועה של מפלגת העבודה .  אני מצפה שעד הקיץ מפלגת העבודה תצא מהקואליציה ". 
פרץ תקף את ברק ואמר כי הוא פעל בניגוד להבטחותיו לבוחרים .  לדבריו , " ההיסטוריה עמוסה בדוגמאות בהם משטרים בולשביקים השתלטו על מנגנונים ,  אבל לא על נפשם ורוחם של המצביעים .  זה המצב בעבודה .  היו"ר הצליח להשתלט על המנגנונים אבל לא על רוחם ודרכם של המצביעים .  מי שצריך להחזיר את המנדט זה אהוד ברק ,  הוא זה שפעל בניגוד להבטחות הבחירות ". 
ח"כ איתן כבל אמר כי הוא  " לא חוזר למפלגת העבודה ".   " המהלך הוא טקטי ,  לא מעבר לזה .  לפני שנה ניסינו לייצר מהלך .  לצערי לא צלחה דרכנו .  אך יחד עם זאת ,  בפרספקטיבה של שנה גם אני לא תיארתי לעצמי עד כמה אהיה צודק .  אני לא מתנצל .  אני לא מורד שנכשל .  אני מרגיש יחד עם חבריי שאנחנו מנהלים את מאבקה האמיתי של מפלגת העבודה .  החלטנו שפעולה מתוך הסיעה יכולה להיות אפקטיבית הרבה יותר .  אין לי כוונה לחזור לפעילות בתוך מפלגה שהחליטה שהיא לא רוצה להיות אלטרנטיבה שלטונית ,  אין חלקי עימה ". 

מורדי העבודה :  לא תהיה סולחה מזויפת
מורדי מפלגת העבודה ,  עמיר פרץ ,  דניאל בן סימון ואיתן כבל הודיעו כי יחזרו לפעילות בסיעה וינסו לחולל מהפך מבפנים .  כבל : " אני לא מתנצל .  אני לא מורד שנכשל "
 
