 " אבא ,  אני נשרפת !  בוא ,  תציל אותי !  "
 כך התחננה בטלפון סיגל דואק ,  מדריכת צוערים בשב"ס ,  מבין הלהבות שכילו את חייהם של חניכיה באוטובוס בבית אורן .  סיגל יצאה בחיים אך היא מצולקת : " ראיתי אותם נשרפים לי מול העיניים "
 אין כנראה אדם במדינת ישראל כולה שביקר ביותר הלוויות ובתוך זמן קצר כל כך מאשר סיגל דואק .  בימים שלאחר אסון האוטובוס בבית אורן עברה סיגל מבית עלמין לבית עלמין ,  ממשפחה למשפחה ,  מבקשת לנחם ואולי להתנחם ,  לעזור ואולי גם להתמודד מחדש עם הטראומה שאת עוצמתה אין המילים יכולות לתאר .  כלאי סיגל דואק איבדה באוטובוס הבוער את כל חניכיה בקורס של השב"ס ,  והרגעים ההם אינם מרפים ממנה .
 סיגל  ( 35 )  אינה רוצה להתראיין ,  עוד לא . " אני עוד אומר את מה שיש לי אחרי שאביא את הילדים שלי לקבורה ,  אחרי שהכל יירגע קצת ",  היא מבטיחה ,  אבל מוכנה בכל זאת לחלוק משהו ממה שעובר עליה בימים האלה ,  באמצעות גורם קרוב : " אני הולכת ממשפחה למשפחה ואומרת להם שחשוב שיידעו ,  שפביולה בוהדנה ז"ל ,  שהיתה בין הנספים באסון ,  היתה גם אמא לשלושה ילדים ,  ואני עצמי אם לשתי בנות .  וזה מסר שחשוב לי להעביר :  שאף על פי שהפיקוד החליט שנשים נשואות או אמהות לילדים לא יעלו לתגבור ,  לא כולן על האוטובוס היו רווקות .  החלטנו שחשוב לתת דוגמה אישית גם לנשים שבינינו .  היה ברור לנו שלמרות הסיכון ,  אנחנו עולות עם כולם ".  
לכאורה ,  נראה שסיגל מנסה לחזור לשגרת עבודה .  ביום שני בערב ,  סיפר אביה מנשה ,  היא הגיעה לישיבת גיבוש בבית הספר .  וגם סיגל אומרת : " אנחנו לא יודעים איך לסיים את הקורס הזה ומתייעצים עם פסיכולוגים ואנשי מקצוע .  את הקורס שרדו רק 13 חניכים וגם הם בהלם ,  גם הם לא יודעים איך לאכול את זה ". 
אבל החזרה לשגרה בינתיים קשה ,  כמעט בלתי אפשרית . " היא מספרת שהיא שומעת את הקולות ומריחה את הריחות של ההרוגים .  את השרוף ואת החרוך ",  מגולל חבר מהשב"ס . " היא בקושי ישנה בלילות ",  מעיד האב מנשה , " אם היא רוצה להירדם ,  זה רק עם כדור שינה .  הדברים חוזרים אליה דרך החלומות ,  והם נוראים ". 
סיפור הטרגדיה כבר סופר רבות .  אוטובוס הצוערים שהגיע לבית אורן ועלה לכיוון כלא דמון נעצר על ידי אשת ביטחון במרחק של כ ? 700 מטרים מהכלא ,  והיא הורתה להם לא להתקדם בגלל התגברות האש .  לאור זאת החליטו אנשי הסגל לבצע פניית פרסה ,  למרות הכביש הצר ,  ולשוב לכיוון צומת בית אורן .  אלא שתוך כדי ביצוע הפנייה ,  נלכד האוטובוס בין חומות האש .  הצוערים ניסו לחלץ עצמם בפאניקה שגברה ככל שהדלת האחורית שניזוקה מהתבערה סירבה להיפתח .  אחרי הפעלת כוח היא נפתחה ,  ורבים מהצוערים נמלטו דרכה ודרך הדלת הקדמית ,  היישר אל היערות - או נכון יותר ,  אל האש .  חלקם נשרפו חיים במקום .  במרחק מה מהאוטובוס נגלה לאנשי זק"א ולכבאים מחזה מחריד :  15 גופות מחובקות .  15 מתוך 36 ההרוגים שהתחבקו ברגעים האחרונים לחייהם ,  חסרי אונים מול התבערה .
 חוסר האונים והאימה היו גם מנת חלקה של סיגל דואק .  היא ושני צוערים שעמדו מחוץ לאוטובוס וכיוונו את הנהג בעת ביצוע הפרסה ניצלו ,  אבל נאלצו לחזות במוות האדום ? צהוב מאכל את חבריהם בלי כל אפשרות להתערב . " הכל קרה כל כך מהר ",  מתארת סיגל , " זה פשוט תקף את כולם .  את כולם .  כולם נשרפו לי מול העיניים .  אחד אחד .  ואני לא יכולתי לעשות כלום .  לא הצלחתי לעזור לאף אחד ,  לא היה מה לעשות .  אי אפשר היה להציל כלום ".  
את התיאורים האלה היא שבה ומגוללת שוב ושוב ,  ושוב ,  באוזני בני משפחה ,  חברים וקולגות ,  שעוטפים אותה בחום . " היא מספרת ולא מפסיקה לבכות ,  היא שבורה ",  מוסיף חבר ששוחח איתה בימים האחרונים , " עכשיו ייקח הרבה זמן עד שהיא תחזור לעצמה ,  וגם אז המראות ילכו איתה כל החיים .  אף טיפול לא יצליח למחוק ממנה את הריחות העזים ,  את המראות .  את המוות שפגש אותה פנים מול פנים .  ואנחנו כולנו נהיה פה איתה ,  נעטוף אותה באהבה ובחום שמגיעים לה ". 
סיגל כבר היתה בטוחה שגם דינה נגזר . " האש התקרבה אלינו משני הצדדים ,  הצוערים המבוהלים רצו לתוך האש או היער ,  ופתאום מישהו דחף אותי ועוד שני צוערים לתוך רכב .  הדחיפה הזו הצילה את חיי ",  מספרת סיגל .  
כאשר דקות אחר כך ישאל אותה גונדר משנה ירון זמיר מי דחף אותה פנימה ,  סיגל לא תדע להשיב .  אבל הרכב היה רכבו של הצלם רוני סופר ,  שהיה במקום עם מצלמתו  ( על סיפורו ראו מסגרת נפרדת )  . " באותם רגעים פתחתי את הדלתות של הג'יפ שלי ",  משחזר סופר , " שלושה קצינים קפצו לתוכו ,  הכל בער והם צרחו .  לא היתה ברירה ,  הייתי חייב לעוף משם .  פשוט נסעתי לתוך האש כדי להינצל .  ידעתי שאם אני לא יוצא משם באותו הרגע ,  זה הסוף של כולנו .  מאוחר יותר ,  אחרי שהורדתי את השניים בחדר הפיקוד הקדמי ,  חזרתי לאוטובוס .  הייתי מוכרח .  אבל הוא כבר היה מפויח לגמרי ". 
כאשר נדחפה אל הג'יפ ,  סיגל דיברה בטלפון . " הכל בער מסביב ,  והאוטובוס גם כן .  התקשרתי להיפרד מהמשפחה .  אמרתי להם ,  'אני אוהבת אתכם ,  אני לא רוצה למות פה .  תמסרו לילדים שאני אוהבת אותם' ".  מצידו השני של הקו היה אביה ,  מנשה גמדני ,  שנאלץ לשמוע את הדברים המחרידים ביותר עבור כל אבא . " קיבלתי מהבת שלי טלפון כשהיתה על הג'יפ של הצלם ,  כשנמלטה מהלהבות .  אלו היו רגעים קשים נורא .  הבת הבכורה שלי צועקת לי בהיסטריה ,  'אבא ,  אני נשרפת !  בוא תציל אותי ! ' .  לא ידעתי מה לעשות באותו הרגע .  זה חוסר אונים משווע של אבא ,  שלא יכול לעזור לבת שלו .  זה שהיא כאן ,  היא כאילו נולדה לי עכשיו מחדש ולא לפני 35 שנה .  זה נס החנוכה שלנו ".  
סיגל עצמה מודעת לכך שאלמלא התושייה של מי שדחף אותה פנימה לתוך הג'יפ של רוני סופר ואלמלא נוכחותו של סופר עצמו ותעוזתו ,  היא לא היתה ניצלת . " אני הכי מודה לאלוהים שהציל לי את החיים .  אבל ברור לי שאם הצלם לא היה שם ,  זה היה עניין של 30 שניות עד שאני ושני הצוערים היינו נשרפים למוות ".  בשבת האחרונה היא הלכה לבית הכנסת שבו מתפלל בעלה ,  צורי דואק ,  לומר ברכת הגומל .  צורי עצמו ,  דרך אגב ,  עוד לא ממש מעכל עד כמה החיים שלו ושל שני ילדיהם עמדו על פי תהום . " הילדים ,  ילדה בת 5 וילד בן שנתיים וחצי ,  קטנים מכדי להבין את מה שקרה ",  סיפרו השבוע במשפחה , " אבל צורי מתקשה עדיין לעכל שהאישה שהוא הכי אוהב יכלה למות .  הוא מדבר על מה היה אילו ..  .  זה משהו שצורב לך את הנשמה ". 
השוטר תומר גמדני ,  אחיה של סיגל ,  ליווה את המפכ"ל דודי כהן לחפ"ק שהוקם ליד אוניברסיטת חיפה .  כאשר שמע כי אחותו כמעט קיפדה את חייה ,  ביקש את רשות המפכ"ל לעזוב ,  קיבל ויצא במהירות עם הניידת אל היערות . " כשפגש אותה הם התחבקו חיבוק חזק והוא לקח אותה הביתה ,  להירגע ",  שיחזר קרוב משפחה , " בדרך פגשו את אבא מנשה ,  שרצה לנסוע לבית החולים רמב"ם כדי שתעבור בדיקות .  אמרנו לו שלא ייסע לשם כי המראות נוראים .  בצומת פרדיס הם חברו - ונסעו הביתה ". 
במשפחת גמדני אמרו השבוע שוב ושוב  " העיקר שסיגל נשארה בחיים ",  והם יודעים במה מדובר . " משפחה שורדת "  הם מכנים את עצמם ,  שכן הגורל שיחק בחייהם יותר מפעם .  
האב מנשה נפצע במלחמת יום הכיפורים ושרד .  בנו תומר ,  אחיה של סיגל ,  נפצע באינתיפאדה השנייה .  ב ? 17 בפברואר 2002 הוא נפצע קשה מאוד במהלך מרדף אחרי מחבל במכונית תופת באזור פרדס חנה .  המכונית התפוצצה ותומר נפצע מהאש הגדולה ומההדף העז .  אחרי חודשים ארוכים של החלמה ושיקום בבית החולים שיבא בתל השומר הוא חזר לאיתנו ,  ואחר כך חזר גם לשירות .  
אח אחר ,  אפיק בן ה ? 30 ,  עבר תאונת דרכים קשה כשהיה בן 16 . " רכבתי על אופנוע ונמחצתי ,  כמו סנדוויץ' ,  בין שתי מכוניות ",  סיפר , " רק במזל חזרתי לעצמי והיום אני הולך ורץ .  והיו עוד כמה מקרים שניצלנו ממוות כמעט בטוח .  אנחנו משפחה ששורדת .  אף אחד לא מפונק .  אחרי כל אירוע היינו קמים על הרגליים וצוחקים . 
" אבל על הדבר הזה - לעולם לא .  לא במקרה הזה .  לא באסון האחרון .  זה שבר את כל השיאים .  כל המקרים שעברנו בעבר רק חישלו וחיזקו .  אבל היום הכל התגמד .  אין ספק שהטלטלה הזו רק תחשל את אחותנו ,  אבל גם תישאר צרובה בתודעה של כולנו ". 
אמה של סיגל ,  רות ,  ראתה בהינצלות התערבות אלוהית ממש . " כמה שעות לפני השריפה עצרתי ליד פושט יד בפינת רחוב ונתתי לו עשרה שקלים לצדקה .  התחננתי לאלוהים שישמור לי על כל הילדים שלי .  אמרתי בתפילה ,  'אלוהים ,  שהצדקה הזאת תציל ממוות' .  ופתאום סיגל התקשרה ,  ממש מהאש ,  מתוך הג'יפ של הצלם .  אחרי זה היא התקשרה לבעלה .  היא כבר ממש נפרדה מכולנו ",  נזכרת רות , " אני ,  שבעבר כמעט איבדתי בן שוטר ,  שוב זכיתי לנס .  שוב זכיתי לחבק את הבת הבכורה שלי ,  שכאילו חזרה אלינו מהמוות ".  
כשרוני סופר הצלם התקשר אל המשפחה ,  רות לא הסתירה את רגשי התודה שהציפו אותה . " אמרתי לו ,  'רוני ,  רוני ,  אתה המלאך שלנו .  אלוהים שלח אותך לבת שלי .  אתה הצלת את הבת שלי ממוות ואני כבר רוצה לראות אותך .  לנשק אותך .  אתה עשית לי נס' ". 
איכשהו ,  סיגל צריכה להמשיך בחייה ,  ואלה כרוכים כבר 11 שנה בשירות בתי הסוהר ,  שבו שימשה במגוון תפקידים עד שהגיעה לפיקוד על מחלקה בבית הספר לצוערים .  את ההתמודדות שלה עם האובדן היא החלה ,  כאמור ,  בהלוויות הצוערים .  היא לא החמיצה אפילו אחת .  בין לבין ניחמה אבלים .  מפקדיה חשבו שהרעיון הזה לא כל כך מוצלח ,  שאולי מוטב שתישאר בבית .  אבל סיגל לא ויתרה . " אני רוצה ללוות את החניכים שלי בדרכם האחרונה .  אני לא יכולה לתת להם להיקבר כשהם לבד .  אני פשוט לא יכולה ",  אמרה למפקדיה ולעמיתיה .
" זה עושה לה טוב כשהיא הולכת למשפחות ולהלוויות ",  אמרו קרוביה , " לא חייבו אותה ללכת ,  היא רואה בכך מעין שליחות .  היא כמו אמא שמתאבלת על ילדיה ,  והכאב הוא קשה מנשוא .  היא עדיין שואלת שוב ושוב את השאלה 'מה אעשה עכשיו עם זה שהסוהרים שלי מתו' ,  והיא עוד תשאל ,  ואין לנו ולא תהיה לנו תשובה .  וכל שייוותר לנו הוא רק להיות איתה ולחבק ". 
הצלם רוני סופר היה האיש שהציל את סיגל ,  הציל - ולא הפסיק לצלם בתוך כך את הלהבות שאחזו באוטובוס .
" כששמעתי על השריפה היה לי ברור שאני יוצא לשטח כדי לצלם אותה ",  שיחזר השבוע .  הוא נסע על הכביש המתפתל ,  מאחוריו האוטובוס ושתי מכוניות עם המשטרה ובהן הקצינים הבכירים ליאור בוקר ואהובה תומר .  רוני צפר שוב ושוב כדי להזהיר אותם מהאש המתפשטת . " פתאום שמעתי רעש מפחיד ועצום .  האש הגיעה כמו שיטפון .  השיירה של הרכבים התחילה לנוע אחורה ,  באותו הזמן ממש הרגשנו שהאש צולבת אותנו ומאגפת אותנו .  לא היתה ברירה ונאלצנו לעשות פרסה .  פתאום קלטתי שהאוטובוס לא מצליח להסתובב בכביש שהיה צר .  הוא פשוט נתקע .  בשנייה הבאה כבר ראיתי איך שהאש משתלטת על האוטובוס ואוכלת אותו .  אנשים התחילו לקפוץ מתוכו .  זה היה כמו סצנה מסרט רע .  אז גם קפצו לתוך הרכב שלי שלושה קצינים ". 
מאז אותו המקרה ,  סופר אומר שהוא המום מכך שמתייחסים אליו בתור גיבור לאומי . " ההגדרה הזו מביכה אותי ",  הוא מודה , " אני לא מרגיש גיבור .  זה מביך ,  ולא ראוי לקרוא לי גיבור .  הפעולה ההיא באה ממקום נקי והיא בת כמה שניות .  פעלתי על אוטומט ,  לא חשבתי יותר מדי .  כל החגיגה מסביב נותנת לי תחושה של קרקס . 
" אני בתקשורת 22 שנים ועברתי את הכל .  יש דברים שצריכים להישאר בפנים .  אין אצלי משחקים של צנוע או לא . " ישבתי בקפה אתמול ועוברת לידי אמא עם ילדה קטנה .  הילדה בת ה ? 3 שואלת אותי אם היא יכולה להצטלם איתי .  את קולטת ?  זה אבסורד .  הזוי .  אתמול עליתי שוב על ההר כדי לתפוס את ה'ביוטי שוט' בזמן מאוד מסוים שהוא טוב לצילום .  אנשים זיהו אותי ,  פרצופים אנונימיים שאני לגמרי לא מכיר ומציעים לי אוכל ושתייה .  אנשים ,  קבלו פרופורציות !  את יודעת שמרגע שהפריים הראשון עלה לאוויר קיבלתי בפייסבוק שלי יותר מ ? 250 פניות לחברות ?  וכל זה מאנשים שאני לא מכיר ,  ועוד לא התחלתי לדבר על הצעות מגונות אחרות ושיחות הזויות שאני מקבל ".  

" אבא ,  אני נשרפת !  בוא ,  תציל אותי !  "
 כך התחננה בטלפון סיגל דואק ,  מדריכת צוערים בשב"ס ,  מבין הלהבות שכילו את חייהם של חניכיה באוטובוס בבית אורן .  סיגל יצאה בחיים אך היא מצולקת : " ראיתי אותם נשרפים לי מול העיניים "
 
