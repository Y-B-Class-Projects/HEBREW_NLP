סוף טוב :  הצב  " סופר הקטן "  החלים והוחזר לים
במשך שלושה חודשים טיפלו אנשי המרכז להצלת צבי ים במסירות בצב שנקלע לסערה ועלה על החוף .  היום ,  הוא הושב לסביבתו הטבעית
צב ים ירוק בן חמש הושב היום  ( חמישי )  למי הים התיכון ,  לאחר ששהה במהלך שלושה החודשים האחרונים בשיקום במרכז הארצי להצלת צבי ים של רשות הטבע והגנים במבואות ים .  הצב ,  שנקרא  " סופר הקטן ",  על שמו של פקח הרשות קובי סופר שמצא אותו ,  נפלט לים לאחר אחת מסערות החורף הקשות ,  כשהוא מסובך בשק עשוי סיבי פלסטיק .
 לאחר תקופת  " הבראה "  בת שלושה חודשים אצל אנשי המרכז ,  הושב סופר הקטן לים היום בחוץ ניצנים .  מרשות הטבע והגנים נמסר כי  " בשחרור השתתפו ילדי חוג הנוער של רשות הטבע והגנים בשמורת חולות ניצנים ,  שעודדו את 'סופר הקטן' - כל הדרך הביתה ".  במרכז ההצלה של צבי הים מזכירים כי בשבועות הקרובים יחלו צבות הים לעלות אל החופים על מנת להטיל את ביציהן .
 יניב לוי ,  ראש מרכז הצבים סיפר על מצבו של סופר הקטן כשהגיע לטיפולם . " הצב הגיע אלינו כשחוטי פלסטיק מסובכים בסנפיריו הקדמיים ,  הוא היה תשוש ,  רזה ולא הצליח לצלול - עובדה שמנעה ממנו לאכול בים ",  סיפר . " לאחר שהסרנו את החוטים ביצענו צילום רנטגן שהראה שהפגיעות בסנפירים אינן חמורות .  הצב גם בלע חלק מחוטי הניילון ורק כאשר אלו יצאו מגופו הוא שב לצלול ,  כשהוא בעצם מותיר לנו רק לתמוך בהתאוששות שלו ולדאוג שיעלה במשקל ויתחזק לקראת החזרה לים .  בסה"כ 'סופר הקטן' עלה אצלנו 16% ממשקל גופו ,  והיום השבנו אותו לטבע בסמוך לחוף שבו הוא נפלט ".  
לוי ביקש מהציבור שלא להפריע לצבות הים להטיל את ביציהן . " צבת ים תנסה להעפיל לחוף בו היא עצמה בקעה ושם לחפור קן ולהטיל ביצים ",  אמר , " אם החוף מלוכלך או שיש בו אנשים ,  מדורות ,  רעש ואפילו עקבות של רכבי שטח - הצבה עלולה לשוב למים ,  ובהמשך גם להטיל את הביצים לים ,  מה שיוביל לאבדן הביצים ". 

סוף טוב :  הצב  " סופר הקטן "  החלים והוחזר לים
במשך שלושה חודשים טיפלו אנשי המרכז להצלת צבי ים במסירות בצב שנקלע לסערה ועלה על החוף .  היום ,  הוא הושב לסביבתו הטבעית

