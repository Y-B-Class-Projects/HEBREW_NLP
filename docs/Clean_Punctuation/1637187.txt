אווירת  " הכל מותר "
 יש חשיבות מעטה בלבד לשאלה מדוע השליך החוליגן פיני כהן נעליים - אחת או שתיים - לעברה של נשיאת בית המשפט העליון דורית ביניש .  זה לא עניין פוליטי .  גם לא מרירות אישית על אחד מפסקי הדין שלה .  הוא כועס על שופט השלום פיליפ מרכוס ופוגע בראש המערכת .
 מדוע זה קורה בינואר 2010 ?  קודם כל מפני שישראל הפכה לדמוקרטיה רכרוכית .  מבחינה זו אינה שונה ממדינות שוקעות אחרות במערב .  רף הפשע והאלימות בעלייה ,  ואילו ארגוני הזכויות למיניהם מגבילים את ההגנה על החברה לטובת הנסיבות הביוגרפיות של העבריינים .
 אין פתרון מוחלט לבעיה .  מעולם לא היה .  בשום חברה .  אך מכאן ועד למצמוצי הענישה הנהוגים בחברה הישראלית ארוכה הדרך .  אילו היתה ענישה של ממש ,  אולי אפילו כלל שהשופטים מתנגדים לו - ענישת מינימום - כי אז ייתכן שחלק ממעשי האלימות לא היו באים לעולם .  לאו דווקא האירוע הדרמטי אתמול ,  אבל אולי אפילו הוא ,  ואם לאו - אחרים .
 הסיבה האחרת היא הזילות במעמד של החוגים המקצועיים ,  שתפקידם לקבל הכרעות כואבות .  דמו של בית המשפט העליון הותר בידי  " בני החושך "  בשנים האחרונות מסיבות אשר נדונו בהזדמנויות שונות ,  ואפשר שפיני כהן לא היה מעז להשליך נעל על ביניש אילו נקלע לאולמה לפני חמש שנים .
 אך לא מדובר רק בשופטים .  מי שלא שלח לכלא לעשר שנות מאסר בריונים אשר היכו רופאים ונעצו בהם מברגים עד כדי שיתוק יכולתם לנתח חולים ;  ומי שלא בא חשבון עם תוקפי מורים עד כי בית הספר הידרדר לשפל המדרגה כתוצאה מקו ? פרודוקציה של הורים וילדים ;  ומי שלא הגן על עיתונאים מפני תוקפיהם האלימים ;  ועל שוטרים ,  שיריבים פוליטיים העזו לשסות נגדם ולירוק עליהם במהלך מילוי תפקידם - נושא באחריות העיקרית למאורע המאוס שהתרחש אתמול בהיכל המשפט בירושלים .
 ביניש כבר חזרה לאיתנה .  מתי זה יקרה לחברה הישראלית ?  כשלא תהסס להגן על עצמה בלי  " הבנה "  לפושעים .
 
אווירת  " הכל מותר "
 nan
