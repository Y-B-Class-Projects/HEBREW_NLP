תנו לצעירים להתנדב 
המגזר השלישי
 >  >  ישראל מדורגת במקום 36 במדד התרומה וההתנדבות העולמי ל-2010 שפורסם באחרונה ומתבסס על מדגם שערך מכון גאלופ ב-153 מדינות .  את הרשימה מובילות אוסטרליה ,  קנדה ,  אירלנד ושווייץ .  במדינות אלה ,  כ-70% מהאוכלוסייה תרמו כסף לעמותה ,  כ-40% התנדבו בעמותה וכ-65% סייעו לאדם זר .  ישראל נמצאת הרחק ברשימה ,  אחרי מדינות כמו קטאר ואנגולה .  יש שיטענו בצדק כי הבדיקה אינה מדויקת ושהיא משטחת הבדלים תרבותיים .  הם יסבירו כי הציון הנמוך של ישראל נובע מכך שחובת שירות צבאי אינה נחשבת בגדר התנדבות .  המדקדקים יגידו כי גם בשווייץ נהוג שירות חובה של כמה שנים .  כך או כך ,  נראה שהישראלים אינם ממהרים להתנדב .  הממצאים עולים בקנה אחד עם סקר של הלמ"ס מ-2004 ,  שבו נמצא כי 15% מתושבי ישראל מעל גיל 20 משלבים בחייהם התנדבות .  הסקר אינו מסביר אם זו סיבה או תוצאה של ההתנדבות ,  אבל המתנדבים מדווחים כי הם מאושרים יותר בחייהם .  לפי רמות האושר בישראל ,  ניתן היה לצפות כי רבים יותר יתנדבו .  כתבת שער שפורסמה במגזין  " טיים "  הציגה עד גיחוך כמה הישראלים מאושרים .  הם חיים להם בבועה מלאכותית ומעשנים נרגילה על חוף הים כאילו אין מחר .  הכתבה טוענת כי הקונפליקט בין ישראל לשכנותיה אינו יותר מאשר מטרד עבור הצעירים כאן .  הכתבה מסיקה כי הישראלים עסוקים בעיקר בעצמם ובחייהם הטובים .  כדי לתמוך במסקנה היא מצטטת סקר שבו נשאלו ישראלים מהי הבעיה הדחופה ביותר שמולה ניצבת המדינה .  במקומות הראשונים המשיבים ציינו את החינוך ,  הפשע ,  הביטחון והעוני ,  ורק אחר כך את הפלסטינים .  הכתבה אינה מעלה על הדעת שמדובר בשינוי של העדיפויות שלנו מנושאי שלום ומלחמה לתחומי חברה וכלכלה .  אם מבודדים את הצעירים בישראל משאר האוכלוסייה ,  ניתן להבחין במאפייני התנהגות שונים .  ההבדל בין הדור הצעיר לוותיק עשוי להעיד על משהו טוב שיכול להתפתח כאן .  לפי סקר של ג'וינט-ישראל שפורסם באחרונה ,  כמחצית מבני הנוער מתנדבים ,  ומספר המתנדבים מקרבם עולה בהתמדה .  רבים מאלה שלא מתנדבים מציינים שכלל אינם מודעים לאפשרויות להתנדב .  לכן ,  המשימה המונחת לפתחה של החברה היא לפלס דרכים אל הדור הצעיר .  על הארגונים החברתיים לשאול עצמם אם הם מעניקים לצעירים היצע רלוונטי ועד כמה הם נכונים לשתפם בפעילות ובהחלטות .  הכותב הוא המשנה למנכ"ל קרן רוטשילד  ( יד הנדיב ) 

תנו לצעירים להתנדב 
המגזר השלישי

