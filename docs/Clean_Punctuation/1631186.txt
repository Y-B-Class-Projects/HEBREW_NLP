זהו ,  כבר הולכים ? 
דני בורשבסקי נבר במאמרים של פרשני הטניס הבכירים ,  וגילה שרובם ככולם החזירו את רוג'ר פדרר ורפאל נדאל לעולם האגדות .  במילים אחרות  האם אנחנו עומדים בפני עידן חדש בטניס העולמי ?   
" אני עדיין לא יודע איך תיראה עונת 2010 ,  אבל ברור לי שלראשונה אחרי שנים ,  היא כבר לא תתמקד בקרב בין רוג'ר פדרר לרפאל נדאל ".  כך סגר פרשן הטניס הבכיר ,  פיטר בודו ,  את הטור שלו ב-ESPN לסיכום העונה הקודמת .  הנפילה הכל כך חזקה של רפאל נדאל ברולאן גארוס ,  והעובדה שרוג'ר פדרר לא הצליח לנצל אותה עד הסוף ,  הביאו גם את בכירי הפרשנים האחרים בעולם להספיד את הקרב שכל כך ריגש אותנו בחלקו השני של העשור הקודם - הקרב בין פדרר לנדאל .  
בטורי הפתיחה שלהם לעונת 2010 ,  רוב הפרשנים מאמינים שעם העשור האחרון נגמר העידן ,  שנחשב אולי למרגש ביותר בטניס הגברים ,  או משתווה לפחות לקרבות הקלאסיים סמפראס נגד אגאסי וג'ון מקנרו נגד ביורן בורג .  והשאלה הגדולה היא האם הדור הבא של חובבי הטניס יקנא בנו ,  אלו שצפו במשחק הבלתי נשכח בין השניים בגמר ווימבלדון 2008 ?  האם נגלה כבר באליפות אוסטרליה הפתוחה שתחל בשבוע הבא ,  שנכנסנו לעידן חדש ללא המלך והטוען לכתר הבלתי מנוצחים ,  שגוברים על כל צבא ויכולים להכנע רק האחד לשני ?  ימים יגידו ,  ובינתיים אפשר להסתמך רק על הפרשנויות והעובדות בשטח ,  שלא ממש מבשרות טובות לסבב המקצועני .
 על פניו ,  רוג'ר פדרר עמד בציפיות וזכה ברולאן גארוס ובווימבלדון כשהוא קיבל פטור ממשחקים נגד רפאל נדאל .  מיד לאחר מכן הגיעה הנפילה הגדולה ,  והשאלה היא האם זה בגלל השובע משבירת שיא הזכיות בגרנד סלאם ,  או דברים אחרים כמו ירידה בכושר הפיזי .  יהיו כאלה שיגידו שזו חוצפה מצדנו לטעון כך רק בגלל ההפסד לחואן מרטין דל פוטרו באליפות ארצות הברית הפתוחה ,  אחרי הכל מדובר בפריצה המרעענת ביותר בטניס ,  אולי מאז רפאל נדאל .  מצד שני ,  חשוב להסתכל ולנתח את דרכו של פדרר באותו משחק .  במערכה החמישית הוא פשוט התמוטט מול טניסאי שהוא לא מהשלישייה הבכירה בעולם ,  ועוד בהופעת בכורה בגמר גרנד סלאם . " החבטות שלו פשוט בגדו בו ,  וזה דבר שחזר על עצמו בשאר הטורנירים של העונה שעברה ,  וגם בטורניר דוחא ",  כך כותב סטיב טיגנור מ-TENNIS.COM ,  ומוסיף : " לפעמים זה הבק-הנד ולפעמים הפור-הנד .  בדוחא ,  כבר במשחק רבע הגמר מול גולביס הלטבי היה נראה שחסר לחבטות שלו 'דלק' ,  אולי זה קשור לזריזות הרגליים שהיא כבר לא אותו הדבר .  המשחק של רוג'ר פדרר מעולם לא נשען על חבטה מסויימת ,  הוא לא היה עקבי .  פדרר הצטיין תמיד בתזמון טוב וזוויות נהדרות ,  וסגנון המשחק הזה שלו רק הולך ונעשה יותר קשה עבורו עם השנים ".  
רפאל נדאל צעיר בחמש שנים מפדרר בן ה-28 ,  אבל לפחות לעת עתה הוא נראה הרבה יותר זקן על המגרש .  הוא אפילו לא התכחש לזה כשהתראיין במסיבת העיתונאים לפני טורניר דוחא ,  וסיפר כי ניסה לעשות את המקסימום שיכל בהכנות שלו לעונה ,  אבל ברור לו כי מצבו הפיזי יקשה עליו מאוד להגן על התואר באליפות אוסטרליה .  נדאל של השנים האחרונות ועד לאביב 2009 היה הטניסאי הכשיר ביותר בעולם ,  והסיבולת שלו לצד עוצמות החבטה סידרו לו את תואר שחקן חמש המערכות הטוב ביותר של השנים האחרונות .  לא סתם הוא מחזיק במאזן של 7-13 מול פדרר ,  הרי 16 מבין 20 המפגשים בינהם היו במעמדי גמרים .  
הפרשנים התקשו להתאושש מההפסד של נדאל לסודרלינג בשמינית הגמר ברולאן גארוס .  הרי הפציעה ממנה סבל בברכיים הייתה ידועה לכולם כבר כמה שבועות לפני כן ,  ובכל זאת אף אחד לא ציפה ממנו להפסיד לטניסאי שהוא לא רוג'ר פדרר על החימר ,  ועוד לאחד שבכלל מעדיף משטחים מהירים יותר .  אחרי כמה חודשים של מנוחה הוא חזר לסבב כמו חצי בן אדם ,  עם מבנה גוף של טניסאי ממוצע וחבטות בהתאם .  קשה להבין מה גרם לנדאל לאבד כל כך הרבה מהמסה שלו ,  ואולי לכמה מהטוקבקיסטים יהיו תשובות לעניין הזה ,  אחרי הכל מדובר במנטרות שחוזרות על עצמן בכל פעם שאנחנו מנסים לנתח מה קרה לשור ממאיורקה .  בכל אופן ,  נדאל של קיץ-סתיו 2009 הפך לסוג של טניסאי טופ 10 ,  שיכול להגיע לחצי גמר של כל טורניר גדול ,  אבל יכול גם לאכזב בענק בטורנירים משמעותיים כמו זה שסיכם את 2009 בלונדון .  
לא הייתה שום סיבה שרפאל נדאל וגם רוג'ר פדרר יזייפו בטורניר הזה ,  וזה בכל זאת קרה .  הרי פדרר בקושי שיחק מאז המפלה בניו יורק וגם אז רשם הפסדים מגוכחים באירופה ,  נדאל כל כך רצה להוכיח את עצמו ולהחזיר בטחון לקראת 2010 ,  וגם התכנית הזאת הייתה רחוקה מביצוע .  בטורניר דוחא שפתח את השנה נדאל עלה לגמר וגם ניצח את דוידנקו 0:6 במערכה הראשונה .  במערכה השלישית הוא כבר נפל מהרגליים ונשבר ,  מה יקרה במשחקים של חמש מערכות ?  
" אחרי ההופעה שלו בלונדון היה ברור שפדרר מצא את עצמו בעולם שונה ולא מוכר ,  רווי במאבקים מול כוכבים צעירים ומלאי מוטיבציה כמו דג'וקוביץ' ,  דל פוטרו וסודרלינג ,  ושחקנים וותיקים משומנים כמו ניקולאי דוידנקו ",  כותב פיטר בודו .  ובאמת צריך להסתכל על הנותנים כדי להבין את זה .  פדרר הפסיד לדוידנקו בלונדון ,  ובפעם השניה ברציפות בשבוע שעבר בדוחא .  עד לשני המשחקים האלה ,  הוא ניצח את הרוסי בכל 12 המפגשים שהשניים קייימו בסבב ,  וצריך לזכור שדוידנקו הוא בן גילו .  וזה קורה גם נגד טניסאים אחרים .  ויש לא מעט דוגמאות של טניסאים אחרים ,  שהופתעו לגלות בחודשים האחרונים כמה שהבלתי אפשרי הפך לאפשרי ביותר .  יש כאלה שמייחסים את זה ליריבות שנעלמה מול נדאל ,  יש את אלה שמזדהים עם ההורות שמשנה הרבה דברים בחיים ,  וכמובן שהתאוריה המרכזית היא תחושת המיצוי ,  שלא פוסחת גם על גדולי הספורטאים בעולם - כנראה שזה פשוט מיקס של הכל ביחד .  
פרשן הטניס הבריטי ,  סיימון מונדי ,  הוא עוד אחד מאלה שכותבים דברי סיכום על גדול הטניסאים בכל הזמנים : " הוא עדיין יבלוט בטורנירי גרנד סלאם ,  אבל יש הרבה יותר טניסאים שמחזיקים ביותר ויותר סיכויים לנצח אותו .  שחקנים כמו דג'וקוביץ' ודל פוטרו יעלו למשחקים נגדו כפייבוריטים .  ברגע שפדרר הפסיד בגרנד סלאם לשחקן אחר שהוא לא מהשלישייה הראשונה בעולם ,  הוא בעצם הפך לפיט סמפראס של שנת 2001 והלאה ,  זה שהפסיד לרוג'ר פדרר הצעיר באותה השנה בווימבלדון ". 
באשר לרפאל נדאל ,  כנראה שבמובן מסויים גם לו מפריעה הדעיכה של רוג'ר פדרר ,  אבל יש לא מעט דברים אחרים שמפריעים לו קצת יותר .  העובדה שמזה כמה חודשים שהוא לא מצליח לחזור לגודלו ה"טבעי "  צריכה להדליק כמה נורות אדומות .  במקביל לתהליך ההחלמה שלו בקיץ האחרון ,  הוא עבר משבר אישי כשהוריו התגרשו ,  ולפחות כלפי חוץ הוא טען שדברים שקרו השפיעו עליו  ( ועל המשחק שלו )  לרעה .  הוא גם פותח את העונה הזאת בלחץ אדיר ,  כי הוא יודע שיש לו המון נקודות להגן עליהן בגלל התואר שלו במלבורן לפני שנה בדיוק .  אם יזייף ,  הוא יוכל לאבד בקרוב מאוד את המקום השני בעולם לנובאק דג'וקוביץ' ,  שמתכוון להשתלט על הדירוג העולמי כבר השנה .
 טום פרוטה ,  עוד אחד מהפרשנים הבכירים ב-TENNIS.COM פרסם השבוע את רשימת 10 האירועים המשמעותיים שיקרו ב-2010 .  האירוע שתפס את המקום הראשון לפי התחזית שלו ,  הוא שרוג'ר פדרר לא יזכה בתואר גרנד סלאם ,  לראשונה מאז 2003 .  פרשנים אחרים מאמינים שהוא יכול להניף העונה מקסימום גביע אחד מבין הארבעה ,  וככל הנראה זה יקרה בווימבלדון בזכות חבטות ההגשה שלו ובעיקר המוניטין .  אבל מה שמדהים הוא עד כמה דברים השתנו בשנה אחת בלבד .  עד לשנה שעברה כולם התעסקו בשאלה מתי פדרר יזכה בתואר ה-15 שלו ,  ומתי הוא יזכה בכל הטורנירים בשנה אחת ?  כיום ,  אף אחד כבר לא מאמין שפדרר יכול לעשות את זה ,  בדיוק כמו שקשה לראות באופק יורש ראוי לשוויצרי .  בכל מקרה ,  פדרר עצמו כבר הצהיר ,  אפילו לפני שבוע ,  שהוא מתכוון לשחק טניס מקצועני עד שצמד התאומות שלו ,  בנות חמשת החודשים ,  יזכו לראות אותו בפעולה ויוכלו ליהנות מזה - כך שמי יודע ?  
במקרה של רפאל נדאל ,  יש לו לפחות עוד 7 שנים בסבב ,  רק שהשאלה היא מה יהיה מצבו הבריאותי .  בעניין הזה פדרר עוקף אותו בבטחה ,  כי למרות שהוא סבל בעבר ממחלת הנשיקה ,  הוא מעולם לא סבל מפציעה פיזית חמורה שהשביתה אותו מהסבב ,  הוא גם לא החמיץ טורנירי גרנד סלאם .  מצב ברכיו של נדאל ,  וגם גבו שעושה לא מעט בעיות ,  לא ממש ברור - לפחות לא לעיתונאים .  מה שבטוח הוא שמבינת המוטיבציה ,  השור ממאיורקה יגיע מדמם לטורניר הרולאן גארוס הבא ,  במטרה ברורה אחת והיא לנקום ולאחר מכן לתקן .  כדי לחזור למה שהוא היה פעם ,  הוא יצטרך להיעזר במשטח שבו הכל התחיל וזה כמובן החימר .  אל תצפו ממנו ליותר מדי באליפות אוסטרליה ,  וכדאי שתחכו למבחן הגדול שלו בפריז .  אם הוא יהיה כשיר ,  נדע אז סופית אם נקבל בחזרה לפחות חלק אחד מהצמד שנתן לנו את השנים היפות ביותר של המאה הנוכחית בספורט הלבן .
 
זהו ,  כבר הולכים ? 
דני בורשבסקי נבר במאמרים של פרשני הטניס הבכירים ,  וגילה שרובם ככולם החזירו את רוג'ר פדרר ורפאל נדאל לעולם האגדות .  במילים אחרות  האם אנחנו עומדים בפני עידן חדש בטניס העולמי ?  

