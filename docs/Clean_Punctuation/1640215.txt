הנפט בשפל :  מתחת ל-70 דולר לחבית
מחירי הסחורות בשפל ,  על רקע החשש כי ניסיונות יוון ,  פורטוגל וספרד לצמצם את הגירעונות בתקציביהן ,  עלולים לפגוע בהתאוששות כלכלת האירו
מחירי הסחורות צנחו לשפל של ארבעה חודשים ,  ומחיר הנפט הגולמי נפל מתחת לרמה של 70 דולר לחבית ,  על רקע חששות כי ניסיונות יוון ,  פורטוגל וספרד לצמצם את הגירעונות בתקציביהן ,  עלולים לפגוע בהתאוששות כלכלת גוש היורו ,  ולצמצם את הביקוש לחומרי גלם .  התחזקות הדולר זה השבוע הרביעי ברציפות מול היורו תרמה אף היא לירידה במחירי הנפט והזהב ,  הנקובים בדולרים .  
החוזים על הנפט הגולמי למסירה במארס נסגרו במחיר של 71.19 דולר לחבית ,  ירידה של 2.7% ,  לאחר שבמהלך המסחר בבורסת הסחורות בניו יורק כבר נפלו ב-5% למחיר של 69.5 דולר לחבית - המחיר הנמוך ביותר מאז ה-15 בדצמבר .  בסיכום שבועי ירד מחיר הנפט ביותר מ-2% . 
" חששות לגבי ספרד ,  פורטוגל ,  יוון ואיטליה גרמו להתחזקות הדולר ",  אמר סגן נשיא למחקר בחברת PFGBest ,  פיל פלין ,  בראיון לסוכנות הידיעות בלומברג . " כל עוד הדולר מתחזק ,  האיום על מחירי הסחורות יימשך ",  הוסיף .  
מדד מחירי הסחורות CRB של רויטרס-ג'פריס ,  המקיף 19 סחורות ,  ירד היום ב-2% - ירידה יומית שלישית ברציפות - לרמתו הנמוכה ביותר מאז אוקטובר .  המדד נפל אתמול ב-2.6% - הירידה היומית החדה ביותר מאז אוגוסט .  המדד ,  אשר עלה לשיא של 14 חודשים בחודש ינואר ,  סיים בסופו של דבר את החודש בירידה של 6.3% - הירידה החודשית החדה ביותר מאז נובמבר 2008 .  
עוד בשוק הסחורות :  החוזים על הזהב למסירה באפריל נסגרו בניו יורק במחיר של 1,052.8 דולר לאונקייה ,  ירידה של 0.9% .  בסיכום שבועי ,  ירד מחיר המתכת היקרה ב-1.9% .
 
הנפט בשפל :  מתחת ל-70 דולר לחבית
מחירי הסחורות בשפל ,  על רקע החשש כי ניסיונות יוון ,  פורטוגל וספרד לצמצם את הגירעונות בתקציביהן ,  עלולים לפגוע בהתאוששות כלכלת האירו

