סטלה לבטלה
חבורת הערסים והסטלנים של  " עספור "  אמורה הייתה להתחבב בקלות על גבר משוחרר .  ואז ,  למרבה הצער ,  הם פתחו את הפה
האתגר הגדול של סדרות הדרמה הישראליות הוא לייצר אמינות .  העובדה שהטקסטים נכתבים בעברית אמורה להיות היתרון הכי גדול של תוכניות המקור ,  אך לא פעם זה מה שמכשיל אותן .  בניגוד לסדרות האמריקאיות ,  שבהן קשה לנו להבחין בדקויות של השיחה בגלל פערי השפה ,  בעברית הדברים פשוט צורמים לאוזן .  הצופה מאזין לדיאלוגים ,  בוחן את התכנים ולא מסוגל להתעלם :  זה פשוט לא טבעי .  גם החבר'ה מ"עספור ",  סדרת הדרמה שעלתה אמש  ( ראשון )  בהוט ,  נופלים לאותה מלכודת .  כולנו מכירים ערסים ,  כולנו שהינו פעם או פעמיים לצד טיפוסים עממיים ,  לכולנו יצא להיתקל בסטלנים ובעבריינים ובחבר'ה שנחשבים לשוליים של החברה ,  וזו בדיוק הסיבה שחוסר הטבעיות של השיחות שלהם כל כך בולט .  אנשים לא מדברים ככה .  אפילו לא ערסים מירושלים .
 באופן אירוני למדי ,  דווקא הריאליזם אמור להיות גולת הכותרת של  " עספור ".  הסדרה מתמקדת בחבורת גברים ירושלמים ,  שנעים בין היותם סטלנים חביבים לפרחחים פורעי חוק ,  המתגוררים במזבלה בפרברי העיר במעין זולה אידיאלית ומתמודדים עם המציאות בדרכם הייחודית .  אין להם את השיחות המתחכמות של  " הבורגנים ",  אין להם את הדילמות הדרמטיות של  " שבתות וחגים ",  זו לא המשפחה המתוסבכת מ"הכל דבש ",  הכל אמור להיות עממי ופשוט ,  ללא יומרות פלצניות ,  אך התוצאה רחוקה מלשכנע .  זה לא שיש לנו סלידה מעבריינים או מסטלנים ,  אך התחושה היא שמשהו שם מנופח ומוגזם .  העובדה שהחבר'ה מעשנים ג'וינט ,  למשל ,  לא אומרת שהם חייבים להצטופף במעגל ,  לדחוק אחד בשני  " תעביר ת'פייסל ",  להחזיק את הסיגריה המגולגלת בקצות האצבעות ולמצוץ אותה כמו נרקומנים .  אם הם נכנסים לבנק ,  למשל ,  הם לא חייבים להשתטות ,  להתנהג בגסות ,  לצחוק כמו מפגרים ולבקש מציצה מהפקידה  ( סוכריה בירושלמית ,  אם לא הבנתם ,  חה חה חה )  .  גם לעממיות יש גבולות .
 גם שאר הדמויות נופלות לקלישאות ,  ולא פחות צפויות .  העובדה שעמית  ( המגולם על ידי דן שפירא )  ,  למשל ,  הוא בן טובים ,  לא אומרת שהוא חייב לבטא בקול שוב ושוב את רגשי הנחיתות והסירוס מאביו ,  או להזכיר ש"אני חייב להוכיח לו שגם אני יכול להצליח ".  לא כל אחד חייב לדקלם את הבעיות שלו ,  לא חייבים להאכיל אותנו בכפית את המורכבות של הדמויות .  תנו לנו קרדיט .
 אך הפספוס הגדול ביותר של  " עספור "  טמון בייצוג המאכזב של האחווה הגברית .  הזולה של החבר'ה של  " עספור "  אמורה לשקף את חלומה של כל חבורת גברים ,  וזאת על אף שהם ישנים באוטובוסים נטושים ומתרחצים במקלחות ארעיות .  אם יש משהו ש"הפמליה ",  למשל ,  מצליחה לתאר בצורה מדויקת זה את הקסם של החברותא הגברית ,  את הגשמת החלום הנושן שבו כל החבר'ה גרים ביחד בווילה משותפת ,  בגן עדן פרטי ,  וחולקים את חיי החופש האולטימטיביים ,  ללא חוקים וללא גבולות .  מהבחינה הזו אין הבדל בין האוטובוסים הנטושים של ירושלים לאחוזות המפוארות בהוליווד .  הקסם הוא באווירה .  
אין גבר שלא היה רוצה להיות חלק מהחבורה של ויני צ'ייס ,  על אף שטרטל או ג'וני דרמה אינם נחשבים לגאוני הדור .  אין אחד שלא נשבה בחברות האמיצה ,  בפתיחות בין החברים או בהיכרות המעמיקה ,  על אף שהדינמיקה כוללת בעיקר ירידות וקטילות .  כשמסתכלים על מוטי ואיציק  ( המגולמים בהצלחה על ידי שלום מיכאלשווילי ועוז זהבי )  ועל קצר וניוטון  ( שמגולמים בהצלחה פחותה על ידי גיא עמיר וחנן סביון ,  תסריטאי הסדרה ,  שניכר עליהם שמשחק הוא לא תחום ההתמחות העיקרי שלהם )  ,  קשה להניח שמישהו נשבה בקסמם או משתוקק להצטרף אליהם לערב קלפים ועישונים .  לפחות לא אני .
 

סטלה לבטלה
חבורת הערסים והסטלנים של  " עספור "  אמורה הייתה להתחבב בקלות על גבר משוחרר .  ואז ,  למרבה הצער ,  הם פתחו את הפה

