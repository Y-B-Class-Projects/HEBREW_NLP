בתי הספר בארץ נערכו לרעידת אדמה
תלמידים ב-4,000 מוסדות חינוך ברחבי הארץ ביצעו היום תרגיל מוכנות לרעידת אדמה .  התלמידים התבקשו להסתתר מתחת לשולחנותיהם ולאחר מכן פונו לשטח פתוח
על רקע רעידת האדמה הקשה בהאיטי ,  בוצע הבוקר  ( חמישי )  בבתי הספר ברחבי הארץ תרגיל מוכנות לרעידת אדמה .  בתרגיל נטלו חלק כ-4000 מוסדות חינוך ברחבי הארץ בכל המגזרים .  על התרגיל פיקחו קציני פיקוד העורף וכן רכזי הביטחון ברשויות המקומיות .  
התרגיל התקיים בעשר בבוקר ודימה רעידת אדמה חזקה ,  כאשר על פי ההוראות ,  התלמידים נדרשו להכנס אל מתחת לשולחנות ,  ולאחר מכן הוצאו לשטח פתוח בחצר בית הספר .  בשבועות האחרונים העבירו צוותי המורים בכל בתי הספר מערך שיעורים לעניין רעידת אדמה על מנת שהתלמידים יהיו מוכנים לשעת אמת .  
במסגרת התרגיל השתמשו לראשונה במערכת המעניקה התראה של בין 5-20 שניות לפני רעידת אדמה .  אורי בר חיים מרשות החירום הלאומית המשמש כראש חטיבת ההיערכות ,  אמר כי במסגרת התרגיל הוצגו יכולות המערכת לרעידות שהורכבה בבית הספר בכפר הבדואי סלמה שבגליל המערבי . " הרעיון הוא להתקינה בכל בית ספר בישראל .  המערכת מאפשרת לנו לבצע לאחר ההתראה פעולות ראשוניות להצלת חיים .  עד כה הותקנה מערכת כזו בבית ספר ברעננה והיא תוצב באופן ניסיוני בעוד כ-20 בתי ספר הנמצאים סמוך לשבר הסורי-אפריקאי ובהמשך יותקנו בבתי נוספים ",  אמר בר חיים .
" התרגיל עצמו תוכנן לפני כשנה ,  ללא קשר לאירוע בהאיטי ",  אומר ראש מחלקת אוכלוסיה בפיקוד העורף ,  אל"מ חיליק סופר . " רעידת האדמה בהאיטי רק חיזקה את המוכנות שלנו לאפשרות שהדבר יתרחש בארץ .  צריך להבין שהאוכלוסיה בהאיטי לא הייתה מוכנה כלל לרעידת אמדה והם לא הכירו את ההנחיות כיצד להתנהג ".  
לדברי אל"ם סופר ,  האיום אליו מתכוננים בישראל הוא רעידת אדמה חזקה במיוחד בעוצמה של 7.5 בסולם ריכטר ,  במסגרתה יהרגו בישראל 16 אלף בני אדם וכחצי מיליון איש יישארו ללא קורת גג . " היו בממוצע בארץ רעידת אדמה קשה כל מאה שנים ,  אבל זה לא אומר שאפשר לנבא אותה ,  ולכן צריכים להיות ערוכים לכל אפשרות ",  אומר סופר .  בתרגיל ישתתפו לראשונה גם מתנדבים מארגונים שונים ובהם יד שרה ועזר מציון ,  שצפויים לסייע לכוחות הביטחון בעת אירוע חירום .
 
בתי הספר בארץ נערכו לרעידת אדמה
תלמידים ב-4,000 מוסדות חינוך ברחבי הארץ ביצעו היום תרגיל מוכנות לרעידת אדמה .  התלמידים התבקשו להסתתר מתחת לשולחנותיהם ולאחר מכן פונו לשטח פתוח

