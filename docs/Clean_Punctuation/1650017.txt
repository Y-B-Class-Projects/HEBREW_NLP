מוכן ומזומן
בית - מי צריך כשיש קרוואן ,  אוכל - יש בפח הזבל ,  שירותים - בור בחצר מספיק .  מארק בויל חי בלי כסף ונהנה מכל רגע
למארק בויל יש סוכנת .  מדי יום הוא הודף בקשות להתראיין .  צוותי תקשורת צובאים על דלתו .  את מרבית ימיו הוא מבלה בכתיבת ספר .  אבל מארק בויל הוא לא כוכב קולנוע או גיבור של תוכנית ריאליטי .  בויל ,  בוגר תואר בכלכלה ומינהל עסקים ואיש עסקים מצליח בעברו ,  לא הוציא אפילו ליש"ט אחת ב-16 החודשים האחרונים .  הוא חי בקרוואן קטן החונה באמצע שדה בוצי ,  מצחצח שיניים במשחה שיצר מעצמות של דיונון ,  אוכל רק מזון שהוא מגדל או אוסף מפחי אשפה ,  וכשהוא צריך ללכת לשירותים - הוא משתמש בחור שחפר באדמה .  בויל אינו קורבן של המשבר הפיננסי העולמי .  הוא בחר לחיות כך ,  והוא מרגיש נהדר עם הבחירה שעשה .
 בויל ,  יליד אירלנד המתגורר בבריטניה ,  חי ללא כסף מאז נובמבר 2008 .  הוא מגדל את האוכל שלו - תפוחי אדמה ,  שעועית ,  בצל ,  גזרים - בחווה אורגנית קטנה .  הוא מתנדב בחווה שלוש פעמים בשבוע תמורת מקום להחנות בו את הקרוואן וקישור WiFi ,  והטלפון הסלולרי שלו מקבל רק שיחות נכנסות .  כשהוא רוצה לבדר את עצמו ,  הוא קורא ספר שהחליף תמורת ספר אחר .  כשהוא זקוק לרהיט חדש ,  הוא בונה אותו בעצמו .  כשהוא רוצה בגדים חדשים ,  הוא מחליף עם אחרים או מחפש בפחי אשפה .  כשהוא מצטנן ,  הוא שותה מים ומקווה לטוב .  הוא לא משלם חשבונות ומסים ,  לא קונה אוכל או מצרכים אחרים .  במקום נייר טואלט ,  הוא משתמש בעיתונים . 
" נולדתי לעולם שרחוק מהאידיאל שלי ,  ומה שאני מנסה לעשות הוא את ההפך ממה שהעולם הזה מעודד - ליישם את השינוי שאני רוצה לראות בעולם ",  אומר בויל בן ה-30 בראיון ל-Markerweek .  
עם זאת ,  דווקא שנה בלי כסף נדרשה כדי להפוך את בויל לסוג של איש עסקים .  אף על פי שאין לו עבודה ,  בויל עסוק כיום יותר משהיה אי פעם ,  יותר מאשר בימים שבהם ניהל שתי חברות מזון אורגני .  ספרו ,  The Moneyless Man ,  ייצא ביוני הקרוב ,  ובינתיים הוא עסוק בהדיפת עיתונאים ובקשות לראיונות מצד כלי תקשורת ובליטושים אחרונים של ספרו .  הוא מחזיק סוכנת משלו ,  מנהל לוח זמנים קפדני ,  בלוג המתעד את חוויותיו ואפילו פרופיל  ( לא מעודכן )  בטוויטר . 
" גם כיום אני קם בבוקר והולך לעבוד ,  אבל ההבדל הוא שאני אוהב את מה שאני עושה ,  ולכן זה לא נראה כמו עבודה ",  אומר בויל ,  שאת כלל ההכנסות ממכירת ספרו יתרום ליצירתה של קהילה אלטרנטיבית ,  שבה איש לא ישתמש בכסף ושתתבסס על אמון ,  על סחר חליפין ועל תרומה הדדית .  לצורך כך ,  ייסד את הקהילה המקוונת Freeconomy שנועדה לאחד אנשים כמוהו ,  שדחו את תרבות הצריכה והחליטו לחיות במנותק לחלוטין מהחברה  ( Off the grid )  .  התנועה כוללת כעת יותר מ-3,000 חברים ביותר מ-50 מדינות בעולם . " כשהיה לי כסף איש לא רצה להקשיב לי ,  ועכשיו כשאין לי כסף כולם מתעניינים במה שיש לי לומר .  ועוד אומרים שהכסף מדבר ",  הוא צוחק .
 ההחלטה לחיות כפי שהוא חי ,  מספר בויל ,  התקבלה בבוקר שבו פרץ משבר הסאבפריים ,  והעולם נראה כעומד על ספה של שואה פיננסית .  אך זרעי ההחלטה נזרעו כבר לפני שבע שנים ,  בסימסטר האחרון שלו בלימודי כלכלה ומינהל עסקים שנמשכו שש שנים ,  כשבויל נתקל במקרה בסרט  " גנדי ".  מהטמה גנדי ,  שאותו מגלם בן קינגסלי ,  אומר בסרט כי  " עלינו להיות השינוי שאנחנו רוצים לראות בעולם ".  
לולא הסרט ,  אומר בויל ,  סביר להניח שהיה נהפך לאיש עסקים בעל משכורת מנופחת ,  בית גדול ומכונית יוקרתית ,  כמו רבים מחבריו לספסל הלימודים .  ואולם המסר של גנדי שינה את חייו .  בחמש השנים הבאות ניסה בויל להיות איש עסקים אתי וניהל שורה של חברות מזון אורגני ,  עד שהבין שזה לא מספיק :  גם עסקים ירוקים זורקים אוכל ,  גם עסקים ירוקים נרכשים על ידי חברות גדולות . 
" יום אחד ניהלתי שיחה עם אחד מחבריי ,  ודיברנו על הבעיות בעולם - ההרס הסביבתי ,  סדנאות היזע ,  מלחמות על משאבי טבע - והבנתי שבמקום לחשוב כמו רופא שבוחן מטופל ומאבחן את התסמינים ,  עלי לברר מה שורש הבעיה ",  מסביר בויל .  שורש הבעיה ,  הוא אומר ,  הוא תרבות הצריכה . 
" אחת הבעיות המרכזיות של תרבות הצריכה היא שאנחנו כבר לא רואים את ההשלכות הישירות של הרכישות שאנו מבצעים על אנשים אחרים ,  על הסביבה ועל בעלי חיים .  ההפרדה בין הצרכן למוצרים שהוא צורך נהפכה לרחבה כל כך ,  עד שאנחנו לא מודעים לכמה סבל והרס כרוכים בדברים שאנחנו קונים .  הכלי שאיפשר את ההפרדה הזאת הוא כסף .  אם היינו מגדלים את המזון של עצמנו ,  לא היינו זורקים שליש ממנו .  אם היינו בונים את הכיסאות והשולחנות שלנו ,  לא היינו זורקים אותם בכל פעם שאנחנו משנים את עיצוב הבית .  אם היינו צריכים לנקות את מי השתייה שלנו ,  לא היינו מזהמים אותם ",  מסביר בויל .
 עד מהרה ,  אומר בויל ,  הבין שהוא צריך לחיות ללא כסף ,  כי כך נראה העולם שהיה רוצה לראות .  בתחילה תיכנן לחיות כך רק לשנה .  הדבר דרש תקופת הכנה משמעותית . " ארבעה-חמישה חודשים לפני שוויתרתי על כסף ,  הכנתי רשימה של כל מה שצרכתי בחיי הרגילים ,  ומצאתי פתרונות כדי שהדברים האלה לא יחסרו לי .  למשל ,  למדתי כיצד להכין משחת שיניים מעצמות של דיונון ומזרעי שומר .  הכל התחיל מניסיון לספק לעצמי את כל מה שהייתי זקוק לו כדי לשרוד ".  
הצעד הבא היה למצוא לעצמו מקום מגורים .  בויל מצא קרוואן באמצעות פרויקט Freecycle ,  שבו אנשים ממחזרים חפצים שהם לא מעוניינים בהם ומעניקים אותם לאדם אחר .  כדי למצוא מקום לביתו החדש ,  החל להתנדב שלושה ימים בשבוע בחווה אורגנית סמוך לבריסטול .  בתמורה לעבודתו שם ,  הוא מקבל מקום לשכן בו את הקרוואן ויכול להתחבר לחיבור האינטרנט האלחוטי של החווה .  לצורך חימום ,  בנה תנור חימום הפועל על עצים שחטב .  כדי לבשל ,  בנה תנור מפחיות שמן זיתים .  גם בגשם ,  בשלג ובקור הבריטיים ,  הוא נאלץ לבשל בחוץ .  בפוסט שכתב לעיתון  " גרדיאן ",  סיפר בויל כי  " הציפורים על העצים שמסביב ל'מטבח' נהפכו לאייפוד החדש שלי ".  
כדי להתקלח ,  הוא משתמש במקלחת סולארית .  הוא משתמש בשירותים שחפר במו ידיו ואילתר מקרשים שמצא בחנות בנייה מקומית .  במקום נייר טואלט הוא משתמש בעיתונים שמוכרי העיתונים זורקים  (  "' דיילי מייל' הוא הרך ביותר ")  .  הדבר היחיד שעליו הוציא כסף בסביבת המגורים הנוכחית שלו ,  360 ליש"ט ,  הוא פאנל סולארי שבאמצעותו הוא מקבל חשמל .  את התקשורת שלו לעולם הוא מנהל באמצעות טלפון סלולרי שמקבל רק שיחות נכנסות ובעזרת מחשב נייד .  בחודשי החורף הקרים אספקת החשמל שלו מוגבלת במיוחד .  כדי להשיג את הדברים שהוא לא יכול להכין בעצמו ,  משתמש בויל בעסקות חליפין .  
כדי לאכול עושה בויל כמה דברים :  הוא מגדל תפוחי אדמה ,  שעועית ,  גזרים ,  בצלים וכרובים בגינה אורגנית קטנה שיצר לעצמו בתוך החווה ;  הוא מלקט פירות יער כמו אוכמניות ופטריות ;  הוא מחפש פסולת שזורקות מסעדות מקומיות וחנויות מכולת לפחי הזבל .  פרט זה הוא כמובן אחד הדברים שמככבים יותר מכל בכתבות עליו ,  אך לדבריו , " איסוף אשפה הוא חלק קטן מאוד ממה שאני עושה .  אולי 5% מהאוכל שלי מגיע מפסולת ,  ואני יכול להסתדר יפה גם בלעדיו .  את רוב הפסולת שאני אוסף ,  אני מעביר לאנשים שזקוקים לה יותר ממני .  זה פשוט מעדן נחמד ,  אם הוא כבר שם ".  
ב-2009 ,  בויל אף אירגן פסטיבל קטן בשם Freeconomy Feast ,  יחד עם פרגוס דרנאן ,  פעיל איכות הסביבה וכוכב התוכנית Roadkill Chef של בי.בי.סי .  השניים האכילו לא פחות מ-250 אנשים בארוחת שלוש מנות שהכינו מפסולת ומדברים שליקטו מהטבע סמוך לבריסטול . " האמת שאני מעדיף לאכול אוכל שאני הכנתי .  הטעם שלו טוב יותר משל אוכל שמישהו אחר הכין ",  אומר בויל .
 באופן טבעי ,  רבים הרימו גבה כששמעו על אורח החיים החדש של בויל . " הרבה אנשים חושבים שאני אידיאליסט משוגע ,  אבל האנשים שהולכים לחנות ומבזבזים 200 ליש"ט על טלוויזיה - אלה המשוגעים בעיניי .  אנחנו הורסים את כדור הארץ ,  והאופן שבו אנחנו חיים מנוגד לחלוטין לסביבה שמקיפה אותנו ",  אומר בויל .  
ההורים שלו דווקא תומכים בו : " בהתחלה הם לא אמרו הרבה ,  רק תהו למה אני עושה את זה ,  אבל עכשיו הם תומכים בי לחלוטין .  הם גם מתכננים ללכת בעקבותיי בהדרגה ".  
בויל שמח לספר כי הוא לא עבר תהליך גמילה קשה מהרגלי הצריכה שניהל בעבר . " התפתחתי לנקודה הזאת בהדרגה .  לפעמים אני מתגעגע לצאת לפאב עם חברים ,  לאכול משהו בבית קפה או לצאת לארוחת ערב עם חברה ,  אבל אלה לא דברים שלא יכולתי להקריב .  מרוב הדברים ,  כמו מחשבונות ומפקקי תנועה ,  שמחתי להיפטר ".  
המעבר של בויל לחיים מנותקים לחלוטין מכל מה שמוכר לאדם המודרני ב-2010 היה דווקא שגרתי . " למען האמת ,  לא קרו לי דברים גדולים .  אני יכול לשקר ולומר שהיה איזה רגע עמוק של הארה ,  אבל מדובר יותר בהתפתחות יום-יומית ,  ללא דרמה עצומה .  אנשים חושבים שהחיים שלי לא רגילים ,  אבל האמת היא שהם רגילים מאוד .  השבועות הראשונים היו הכי קשים ,  כי אתה מנסה להשתחרר מהרגלים ישנים ואז אתה מתרגל והכל נהפך לנורמלי .  אני לא חושב על כך יותר ,  אלא כשמישהו מראיין אותי ".  
דווקא חיי האהבה שלו ספגו מכה בעקבות השינוי הקיצוני באורח חייו ,  לפחות לתקופה מסוימת . " בתחילת השנה יצאתי עם מישהי ,  ונפרדנו לאחר כמה חודשים .  היא תמכה ,  אבל לא היתה מסוגלת לעבור את זה אתי .  עם זאת ,  בעקבות כל הפרסום התקשורתי שבו זכיתי ,  אני מסתדר לא רע בימים אלה ". 
איך נראה יום רגיל שלך ?   
" למען האמת ,  עבורי אין כזה דבר 'יום רגיל' .  היום התעוררתי ,  אכלתי ארוחת בוקר ואז התיישבתי לכתוב את הספר .  לאחר מכן אספתי עלים כדי להכין לעצמי תה לארוחת בוקר .  שטפתי את הכלים מהערב .  בתקופה הזאת של השנה המים קפואים לפעמים .  לאחר מכן ציחצחתי שיניים .  השבתי למיילים ואז הלכתי לעבוד בחווה .  חטבתי עצים ,  דברים כאלה .  ארוחת הצהריים מורכבת מדברים שקטפתי ביער ,  ולפעמים גם מדברים שמצאתי בפחי אשפה .  נפגשתי עם מישהו בעיר ,  וחזרתי הביתה מאוחר .  מדובר בנסיעה של 56 ק"מ הלוך וחזור ואני מתנייע באופניים .  ואז קראתי ספר לאור נרות ".  
כיצד אתה מבדר את עצמך ?  הרי אתה לא יכול לשלם על אלכוהול או ללכת למועדון . 
" אני נפגש עם חברים .  אנחנו מדליקים מדורות ומנגנים ,  יוצרים מוסיקה ובירה משלנו ,  רוקדים ושרים ,  יוצאים לטיולים באופניים ,  הולכים ללקט מזון .  החיים שלי והעבודה שלי הם משחק אחד גדול ,  ואני נהנה מזה .  אם אני יוצא עם אשה ,  אני מכין ארוחה מדברים שקטפתי ומצאתי .  וכמובן שאלבש את הבגדים הטובים שלי ".  
מה היה החלק הקשה ביותר של השנה הזאת ?   
" כנראה שכל הפרסום .  לרוב אני נותן ארבעה-חמישה ראיונות ביום ומדובר בלחץ עצום ,  גם על הטלפון שלי וגם על האנרגיה שלי .  יש לי עוד דברים לעשות חוץ מלספר לעולם על מה שאני עושה .  אבל התקשורת התחילה להתעניין בי ,  והבנתי שיש לי אחריות לספר על זה לעולם .  מהר מאוד עשיתי את זה חצי בשביל עצמי וחצי כדי לסייע בהובלת שינוי חיובי לחברה ".  
הדבר היחיד שקשה להשיג מן המוכן הוא תרופות וציוד רפואי .  מה יקרה אם תשבור רגל ?   
" לא הייתי חולה שבע שנים ,  ואני מאמין גדול בכך שאוכל הוא התרופה הכי טובה .  כך שאני אוכל רק את האוכל הטוב ביותר ושומר על עצמי בריא ,  כדי שלא אחלה .  כמובן שבאופן בלתי נמנע אני אחלה מתישהו ,  אבל אם אני מצונן אני פשוט שותה מים ונותן לטבע לעשות את שלו .  מעולם לא הייתי טיפוס שנוטל תרופות .  לא נטלתי תרופה מאז 2001 .  בטווח הקצר אין לי תשובה לשאלה שלך .  בטווח הארוך אני מתכנן להקים קהילה שיהיה בה רופא ,  אבל כרגע אני לא יודע מה לעשות ".  
רופאים זקוקים לכסף כדי לקנות תרופות וציוד . 
" זאת שאלה קשה ,  כי נולדנו לעולם שבו מה שאני עושה הוא בלתי מקובל .  נולדנו לחשוב שאנחנו זקוקים לכסף עבור פניצילין ,  אבל יש דרך אחרת לעשות זאת .  אני מנסה לבנות חברה שמשתמשת בצורות אחרות של תגמול ". 
ב-2008 ,  לפני שהחל את השנה ללא כסף שלו ,  עבר בויל את טבילת האש התקשורתית הראשונה שלו .  הוא תיכנן לצעוד מבריטניה למקום הולדתו של גנדי בהודו מבלי להשתמש אפילו בפני אחד - אלא רק במיומנויותיו ,  בעבודה תמורת מזון ולינה .  בויל יצא עם שני חברים מבריסטול ,  אך כעבור חודש בלבד ,  עם הגיעם לצרפת ,  נאלצו לחזור הביתה .  הם לא ידעו את השפה ,  ולכן הצרפתים הניחו שהם תרמילאים פרזיטים וסירבו לסייע להם .  השלושה שבו לבריטניה כשהם סובלים מרעב ,  מקור ומתשישות .  התקשורת חגגה על הכישלון בהתלהבות גדולה יותר מכפי שדיווחה על המסע בתחילה . 
" הבעיה שלי היא שיצאתי לבדי מבלי לדעת שהתקשורת העולמית תתפוס את זה .  ברגע שזה קרה - זה הוביל להמון לחץ .  המסע לא נועד להיות סיפור חדשותי ,  אבל לא היתה לי ברירה .  הייתי צעיר יותר וזאת היתה הפעם הראשונה שבה התמודדתי עם התקשורת .  אבל לפעמים הטעויות הגדולות ביותר הן הדברים שמהם אפשר ללמוד הכי הרבה .  למדתי להיזהר כשמתמודדים עם עיתונאים ",  אומר בויל .  
ב-16 החודשים שבהם הוא חי ללא כסף ,  כותב על כך בלוג ומעניק ראיונות ,  נאלץ בויל להתמודד עם לא מעט ביקורת ,  חלקה אלימה במיוחד .  הוא כונה מטורף ,  נאיבי ,  אוכל חינם ,  פרזיט ,  עצלן ,  מלוכלך ומטומטם - ואלה הכינויים המתונים יחסית .  בלית ברירה ,  הוא פיתח עור עבה . " אנשים ממהרים להניח שאני תופס טרמפ על החברה ,  אבל ההפך הוא הנכון .  אני בונה ומכין הכל עבור עצמי .  אנשים מגיבים באלימות באינטרנט ,  כי האנונימיות מאפשרת להם לעשות זאת ,  אבל האנשים שאני פוגש תמיד מסתדרים אתי ,  גם אם הם לא מסכימים ",  הוא אומר . 
" אנשים מותחים עלי ביקורת משום שעדיין לא שיניתי את העולם .  אבל אני רק אדם אחד .  תנו לי עוד קצת זמן .  אני משתדל להתמקד במה שאני צריך לעשות .  הרבה אנשים שפוגשים אותי אומרים לי שהם ינסו לצרוך פחות בעקבותיי ,  כך שלדעתי אנחנו יכולים לשנות את החברה שלנו אם ברצוננו לעשות זאת .  אף אחד אחר לא יעשה את זה בשבילנו ".  
ספגת לא מעט ביקורת גם על כך שאתה משתמש במחשב .  למה לוותר על משחת שיניים ולא על אינטרנט ?   
" אני משתמש במחשב כדי לתקשר עם העולם .  זאת היתה הבחירה שעשיתי .  יכולתי לא לדבר על זה ולא להשתמש בטלפון ולא להשתמש במחשב ,  והחיים שלי ודאי היו קלים יותר .  אבל קיבלתי החלטה לנסות להשפיע ,  ולכן כאדם אחראי אני צריך לדבר על הסוגיות שחשובות לי .  מדובר בפשרה עבורי ,  משום שהדברים האלה לא היו קיימים ללא תרבות הצריכה ,  אבל החיים הם לא שחור ולבן .  הם פשרה בין המציאות לבין האידיאל .  לולא היה לי טלפון או מחשב ,  לא היינו מדברים עכשיו ".  
השלב הבא ,  אומר בויל ,  הוא הקמת קהילת Freeconomy שתחיה כמוהו ותתבסס על אמון הדדי ועל תרומה הדדית . " אני רוצה להפוך את דרך החיים הזאת לקהילה .  אני מקבל לפחות 100 מיילים ביום מאנשים שמעוניינים להצטרף אלי ,  אבל אומר להם שקודם צריך לארגן את כל הפרטים ,  ולאחר מכן הם יהיו מוזמנים .  לדעתי ,  אשלים את הקמת הקהילה בחמש השנים הבאות .  אין בעיה למצוא את האנשים ,  אלא רק לוודא שהם האנשים הנכונים ולאתר את הקרקע המתאימה .  אני יודע שלא כל העולם יכול להצטרף אלי ולחיות ללא כסף ,  אבל אם זה יהיה אפשרי בעתיד הדבר הראשון שצריך לעשות הוא לחזור לחיות בקהילות קטנות יותר .  חברה ללא כסף תהיה קטנה בהרבה .  לא יהיו ערים .  בערים אי אפשר לחיות ללא כסף ,  משום שאין בהן כל בסיס לאמון בין בני אדם ".  
למדת כלכלה .  היית יכול להרוויח הרבה כסף בשוק העבודה .  אתה לא חושב על זה לפעמים ?   
" לא ,  זה לא מעניין אותי .  בעיני אין משהו גרוע יותר ".  
עד מתי אתה מתכנן לחיות ללא כסף ?   
" היה לי מזל שבחרתי לחיות ככה .  יש הבדל גדול בין לבחור בפשטות לבין להיוולד לעוני ,  לראות בטלוויזיה חיים שאתה רוצה ולא יכול להרשות לעצמך .  אני בחרתי בפשטות ,  כי זה מה שמסב לי אושר .  יש לי אוכל ,  יש לי גג מעל הראש ,  ואני עושה את מה שאני אוהב בלי שאצטרך לעבוד 60 שעות בשבוע כדי לשלם על הכל .  אני מתכנן לעשות זאת כל החיים .  כנראה שאצטרך להשתמש בכסף חודשיים-שלושה כדי להקים את הקהילה ,  לצורך כל מיני הוצאות משפטיות ,  אבל לאחר מכן אמשיך לעשות זאת בשארית חיי ".  
אלא אם תשבור רגל מחר . 
" כן ,  אלא אם אשבור רגל .  בבריטניה יש את שירות הבריאות הממלכתי שזמין לכולם ,  אבל אני לא רוצה להשתמש במערכות שאני לא תורם להן .  לכן אני משתדל לא לשבור רגל ומקווה שהיקום שומר עלי ". 
הם לא קונים דבר אלא אם הם ממש מוכרחים - וגם זה לא בטוח .  הם מעדיפים להסתמך על נדיבות ועל סחר חליפין .  הם נוברים בפחי הזבל ומחפשים מזון שמסעדות ,  מאפיות ואנשים לא רוצים עוד ,  אף על פי שלרוב הוא אכיל לחלוטין .  חלקם אפילו מייצרים אנרגיה בעצמם .  
מארק בויל אינו היחיד שבחר בדרך חיים קיצונית :  אלפים כמוהו ,  בעולם ובישראל ,  בחרו להתנתק מתרבות הצריכה ,  מהסופרמרקטים ומחשבונות החשמל והגז ,  ולחיות ללא שימוש בכסף ,  או לחלופין לעשות בו את השימוש המינימלי האפשרי .  
הדרך הפשוטה ביותר להשיג מזון כשלא משתמשים בכסף הוא לנבור באשפה ,  dumpster diving באנגלית .  בארה"ב מייצר אדם ממוצע כ-2 ק"ג זבל ביום ,  ובישראל 1.6 ק"ג .  בכל הנוגע לחפצים ,  אפשר להיעזר בפרויקט Freecycle ,  רשת גלובלית של קבוצות נתינה המאפשרת לאנשים להעניק דברים לאחרים .  הרשת מונה יותר מחמישה מיליון חברים ,  והיא מקדמת את מה שמכונה Gift economics .  כפי שהם מגדירים זאת : " Freecycle משנים את העולם ,  מתנה אחרי מתנה ".  קהילת Freeconomy שייסד בויל ,  מונה אלפי חברים ביותר מ-50 מדינות בעולם .  
לפי נתוני המגזין  " הום פאוור ",  כ-180 אלף משקי בית בארה"ב חיו במנותק מרשתות החשמל ,  המים ,  הביוב והגז הארציות  ( אורח חיים המכונה Off the grid )  ,  ולפי הערכות כ-1.7 מיליארד בני אדם חיים כך ברחבי העולם ,  אם כי רבים מהם הם אזרחים של מדינות עולם שלישי שאין להם גישה לתשתיות חיוניות .  הדוגלים בחיים בסגנון Off the grid גורסים כי באמצעות התנתקות מרשתות התשתיות הציבוריות ,  הם מסוגלים לחסוך הן בכסף והן באנרגיה ,  באמצעות ייצור אנרגיה באופן עצמאי ,  בין אם באופן סולארי או אחר .  
דניאל סואלו האמריקאי ,  שהחליט בסתיו 2000 שהוא אינו מתכוון עוד להשתמש בכסף ,  טוען כי לא הוציא ולו דולר אחד קרוב לעשור .  סואלו ,  המתגורר במערה ביוטה ,  מתקיים מנבירה בפחי אשפה וממוצרי מזון שמעניקים לו אחרים .  כמו בויל ,  גם הוא מתחזק בלוג פעיל ,  וגם הוא איש משכיל ,  בוגר תואר באנתרופולוגיה ,  שעזב משרה מצליחה לטובת חיים ללא כסף . " כסף מייצג מחסור .  הוא מייצג דברים שנמצאים בעבר ,  כמו חובות ,  ודברים שנמצאים בעתיד ,  כמו אשראי ,  אך הוא לעולם לא מייצג את ההווה ",  כותב סואלו בבלוג שלו .  לעתים הוא אוכל חרקים או חיות שנדרסו בכביש . " אכלתי חלזונות ,  דביבונים ,  ארנבים ,  צבאים ,  נמלים ,  זחלים ,  צרצרים ,  טרמיטים ,  לטאות ונחשים ",  הוא כותב .  
סואלו ספג לא מעט ביקורות בשל העובדה שחלק גדול מאורח חייו מתאפשר בזכות תרומות מאנשים אחרים ,  ומפני שהוא מתגורר אצל חברים כשהם עוזבים את העיר בתמורה לשמירה על חיות המחמד שלהם .  כמו כן ,  הוא נסמך על תרבות הצריכה שתספק לו את האשפה שממנה הוא מתקיים .  המבקרים טוענים כי סואלו לא באמת מתקיים ללא כסף ,  אלא פשוט מצא דרך נבונה לגרום לאחרים לשלם את חשבונותיו .
 
מוכן ומזומן
בית - מי צריך כשיש קרוואן ,  אוכל - יש בפח הזבל ,  שירותים - בור בחצר מספיק .  מארק בויל חי בלי כסף ונהנה מכל רגע

