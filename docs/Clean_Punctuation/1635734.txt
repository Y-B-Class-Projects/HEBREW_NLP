הטאבלט :  אייפון על סטרואידים
התרגשות כזו בגלל לוח לא נרשמה מאז שמשה ירד מהר סיני ,  אך אין שום ערובה כי הוא באמת יציל את הוצאות הספרים והמדיה המודפסת
ניו יורק טיימס  >  >  בזמן הזה בשנה שעברה דיברתי עם בכיר באפל על קוראי ספרים אלקטרוניים ודפוס בכנס שבו שנינו השתתפנו .  מרבית השיחה נסבה סביב החטא הקדמון של חברות המדיה המסורתיות :  תכנים מקוונים בחינם .  בעת ששוחחנו על כוס משקה ,  הוא לא דיבר לציטוט ולא היה מוכן לכך גם אם היה יודע שזה יביא לקץ הרעב בעולם .  משום שהוא עובד באפל אמרתי לו שטאבלט שימושי ,  שיהיה בו תוכן שניתן לתמחר ולמכור כאפליקציות ,  יוכל לתקן חלק מהדברים שפגעו בדפוס . " מה שהעולם מחכה לו ",  קוננתי , " הוא מכשיר קל ,  בעל מסך מואר עם ארבעה צבעים ,  גדול מספיק ונוח לקריאה ,  עם ניווט במגע וחיבור לאינטרנט אלחוטי ".   " מה שאתה מדבר עליו הוא מחשב ,  לא קורא אלקטרוני ",  אמר הבכיר בפיכחון , " והוא יהיה הרבה יותר יקר ,  ככל הנראה קרוב יותר ל-1,000 דולר מאשר ל-200 דולר ".   " טוב מאוד ",  אמרתי . " איפה אפשר להשיג אחד כזה "?  השבוע עשויים כולנו לקבל הצצה אל העתיד .  לפי  " פייננשל טיימס ",  אפל שכרה במה במרכז  " ירבה בואנה "  לאומנויות בסן פרנסיסקו ,  שם היא צפויה לחשוף את המכשיר .  אתר הגאדג'טים גיזמודו העריך שהמכשיר ,  שככל הנראה ייקרא islate ,  יעלה בסביבות 800 דולר ולא יגיע למדפי החנויות עד מארס או אפריל .  אפל אינה היחידה :  שמועה לגבי טאבלט צבעוני בשם קורייר מבית מיקרוסופט עוררה גם היא הדים באתר ,  htc עובדת על פיתוחו של מכשיר הנתמך על ידי מערכת ההפעלה גוגל כרום ויש עוד אחרות .  אפל החשאית כבר עשתה בעבר צחוק מהמתנבאים למיניהם ,  אך קאי פו לי ,  לשעבר מנכ"ל גוגל בסין ,  העריך בבלוג הפרטי שלו כי הטאבלט יכלול מסך מגע בגודל 10.1 אינץ' וגרפיקה תלת מימדית .  בנוסף ,  מו"ליות רבות בונות תוכן בהנחה שהוא יגיע לטאבלט .  האם ,  אם כן ,  הטאבלט של אפל הוא המצאה של אבק פיות אינטרנטי או האם הוא הביאה השנייה של האייפון ,  מושיע שיכול לעשות כל דבר ,  כולל הצלתן של הוצאות הספרים הגוססות ?  אני אדם אופטימי ולכן אבחר באפשרות השנייה .  לחזור לרומנטיקה כזו התרגשות סביב לוח לא נראתה מאז שמשה ירד מההר ,  אך כדי שלמכשיר יהיה ערך מוסף ,  עליו לפתור בעיה כלשהי או להיות שימושי מאוד ,  או שניהם .  על פי האמונה הרווחת ,  מחשבים טובים הם מחשבים שמאפשרים לאנשים לקרוא תוכן דיגיטלי ,  אך פעולה של לחיצה על העכבר אינה משתווה להפיכת דף בספר :  המשתמשים גוללים את הטקסט מלמעלה למטה ,  כשמה שהם באמת רוצים הוא לקרוא את הטקסט בצורה אופקית ,  כפי שעשו מאות שנים .  סיבה אחת להצלחת הקינדל למרות מגבלותיו היא שמחשבים נועדו לחפירה לתוך מידע ,  ולא לקריאה .  לטאבלט יש הזדמנות להצית מחדש את הרומנטיקה בין המלה המודפסת לצרכן .  היזכרו בתחושה של ישיבה בסלון שלכם ,  שכיבה במיטתכם או שהייה במטוס עם ספר אהוב בחיקכם .  מאז המצאת הדפוס היה לאנשים קשר אינטימי עם הטקסט :  הם נגעו בו ,  הפכו דפים ועילעלו בו הלוך ושוב .  הטאבלט ,  אם יושק כראוי ,  יהיה אייפון על סטרואידים - וכל מי שבילה זמן עם המכשיר הזה יודע שהקסם שלו טמון בהעתקת תחושת האינטימיות הלא מקוונת .  זהו דחף אנושי מאוד ,  כמעט מולד :  הקוראים רוצים לגעת במה שהם מבקשים ללמוד .  יש בעיות מעשיות רבות שיש לפתור ,  בהן הפיכת המכשיר לקל מספיק בכדי להחזיקו ,  ויצירת סוללה חזקה מספיק ,  שתוכל להזין את המסך זולל האנרגיה .  גם המחיר הוא סוגיה חשובה .  אף כי טאבלט ראוי בוודאי יציג סרטוני וידיאו ויעשה קסמים נוספים שהקורא האלקטרוני הקיים כיום אינו מסוגל להם ,  האם הוא באמת שווה פי שלושה ממנו ?  עבורי ועבור קוראים רבים נוספים ,  הוא שווה את המחיר .  ההערכות בנוגע למכירות הצפויות למכשיר בשנה הראשונה להשקתו הן 10-1 מיליון יחידות .  העיתונאי ג'ק שפר כתב בחודש שעבר במגזין המקוון  " סלייט "  כי גם אם הסוגיות הטכניות ייפתרו ,  הטאבלט לא יסייע למדיה המודפסת .  שפר הזכיר לקוראים את ההתרגשות שסבבה את השקת הסי.די-רום בשנות ה-90 ,  שהתפוגגה מהר מאוד .  הוא ציטט את החוקר והוגה הדעות פבלו בוקובסקי כדי להראות שהטאבלט מהווה פתרון לבעיה שמרבית האנשים לא נתקלים בה : " רוב האנשים זקוקים לגלשן פשוט יותר מאשר לציוד צלילה מורכב ויקר ".  לטענתו ,  טאבלט שיציג גרסה משודרגת של  " ספורטס אילוסטרייטד "  פשוט מתחרה בטלוויזיה ,  ולא באמת מעודד את המדיה המודפסת . " האם גרסת הטאבלט של 'ספורטס אילוסטרייטד' באמת יכולה להתחרות בתריסר ערוצים של espn ,  רשת שידורי הספורט האמריקאית ורסוס וערוצי ספורט אזוריים ?  ",  כתב .  כן .  מגזינים ועיתונים התחרו בטלוויזיה במשך שנים ועשו זאת בהצלחה מכיוון שהציעו חוויות מדיה שונות באיכותן .  הקוראים אינם צופים פסיביים ;  הם מנווטים את דרכם בתוכן בקצב שלהם ולפי רצונם .  הסי.די-רום לא היה אלא גרסה מסורבלת למכשיר קיים - לא מכשיר מדור חדש שנועד להגדיל את ההנאה מהקריאה .  כשאני שוכב במיטה ליד אשתי ,  היא לא צריכה לקחת חלק בעניין שלי בהישגיו של שחקן הפוטבול פייטון מנינג ,  אך אני חופשי להתעמק בנושא ככל שארצה ,  דרך המסך שלי .  אתם מוזמנים להכניס כאן את הבדיחות הפרטיות שלכם בנוגע לממשק המגע של המכשיר וגיליון בגדי הים השנתי של  " ספורטס אילוסטרייטד ",  אך צילומי סטילס שבמגע אצבע נהפכים לסרטוני וידיאו יהיו אחת האפליקציות .  אבל גם אם אני צודק ,  עד כמה זה מועיל למו"ליות ?  ובכן ,  בתור התחלה זה מסייע למגזינים ולעיתונים להיכנס לעולם שבו הם יכולים לאמוד את התעניינות הצרכנים בפרסומות ,  התחום היחיד שבאמת מתקדם .  למרות זאת ,  מדוע שאנשים לפתע ירצו לשלם עבור משהו שהם יכולים לקבל בחינם ?  כאן אפל נכנסת לתמונה .  ממשק פשוט ,  אמין ונוח המעניק גישה לתכנים בתשלום יכול לעשות דברים מדהימים :  לפני חמש שנים ,  כמעט אף אחד לא שילם עבור מוסיקה ברשת ,  וכיום ,  כעבור 9 מיליארד שירים שנמכרו ,  אנחנו יודעים שאנשים מוכנים לשלם אם המחיר הוגן והמכשיר נוח .  כמובן ,  אם כמות גדולה של תכנים איכותיים תהיה זמינה בחינם במקום אחר ,  שום ממשק לא יגרום לתכנים בתשלום להיראות אטרקטיביים .  מו"ליות רבות ייאלצו לעבור לצד השני של מתרס התשלום ,  אם לתכנים הדיגיטליים בתשלום יהיה כוח משיכה .  רבים אמרו שישנו ערך גדול הרבה יותר להשמעה חוזרת של השיר  " stand by me "  של בן אי .  קינג ,  מאשר ,  למשל ,  לעותק של הטור הזה .  ואולם איפשהו בין המודל של itunes לחנות האפליקציות של אייפון ,  שבה אנשים משלמים עבור אפליקציות שהופכות את חיינו למשופרים או פשוטים יותר ,  ישנו מקום גם לדפוס .  לא התרגשתי כל כך ממשהו שקניתי מאז שהייתי בן 8 והזמנתי סוסוני ים שפורסמו על גבה של חוברת קומיקס .  כשחושבים על זה ,  הרכישה ההיא לא באמת עמדה בציפיות שלי ,  אבל עם תחילת השנה החדשה ,  לילד מותר לחלום ,  לא ? 

הטאבלט :  אייפון על סטרואידים
התרגשות כזו בגלל לוח לא נרשמה מאז שמשה ירד מהר סיני ,  אך אין שום ערובה כי הוא באמת יציל את הוצאות הספרים והמדיה המודפסת

