נכנס יין ,  יצאה קטיושה 
31 שנה לאחר שביליתי את ליל הסדר הגרוע בחיי במוצב שעל הר צפייה במטולה והזיתי ירי קטיושות ,  נוכחתי שוב שאין כוח כלכלי חזק יותר מנדל"ן
 >  >  ליל הסדר של 1979 היה אחד הגרועים שזכורים לי .  הרבה לילה היה בו ,  בעוד שעל סדר לא היה מה לדבר ,  ואנחנו ,  קבוצת חיילים שרותקו למוצב שבהר הצפייה במטולה ,  ניסינו לשרוד את הדיכאון של העונש שהוטל עלינו :  לשהות במקום הכי בודד וחשוך בחג הכי משפחתי .  חמישה היינו בצוות המרותק :  המפקד ,  סג"מ גרי ,  הסמלים אסף ואילן ,  רב"ט אסף ואנוכי - הטוראי .  אל המוצב הגענו שעות ספורות קודם לכן ,  במצב רוח ירוד מלכתחילה ,  מאחר שימים ספורים קודם לכן הפקרנו את המקום לטובת חופשה קולקטיבית ודווקא אז ,  למקום שגם בצבא לא כל כך הכירו אותו ,  הגיע איזה קודקוד בכיר וגילה שהמוצב נטוש .  מיד הורץ סבב טלפונים שהטיס את כולנו לריתוק בחג .  המוצב ,  615 מטר גובהו  ( ואת זה אני זוכר מצוין עוד מאז )  ,  דמה קצת למוצב המצ'וקמק של  " גבעת חלפון ",  במיוחד הש"ג עם מחסום החבל .  רוב הזמן היינו בו לבדנו ,  כשמדי פעם חברו אלינו צוותים של הנח"ל .  הוא כלל שתי אשקוביות ישנות ,  שאחת מהן שימשה למגורים ואחת למחסן לציוד .  ועדיין ,  למרות הכל ,  די אהבנו אותו והעדפנו את הבדידות של המוצב על פני מחנות צבאיים מסודרים .  אם מישהו מוותיקי מטולה עדיין תוהה מי שר שם למעלה את השיר  " מוסטפה איברהים "  של קווין בזיופים נוראיים - אלה היינו אנחנו ,  וזה היה ההמנון של המוצב .  אם לא די בריתוק כשלעצמו ,  כשהגענו למוצב התברר שהגנרטור ,  ספק החשמל של המוצב ,  שבק חיים - וקבע שאת ליל הסדר הזה אנחנו עומדים לבלות בעלטה מוחלטת .  פתחנו מנות קרב לפסח ,  שכללו כל מיני דברים שעליהם לא כדאי להרחיב את הדיבור ועוד דבר אחד שכן נרחיב עליו את הדיבור - בקבוק יין הפטישים המפורסם ,  שעד מהרה התרוקן ואנחנו נכנסנו לשקי השינה ,  במטרה להעביר חלק גדול ככל האפשר מהלילה הדיכאוני הזה בשינה .  אלא שהיינו צריכים לשמור לפי התור על העמדה ,  ואחרי סבב על יין הפטישים ,  היתה זו פעולה לגמרי לא פשוטה .  ולמרות זאת ,  עד חצות השמירה דפקה ,  ואז הגיע תורי .  רוב המשמרת עברה בשקט .  רבע שעה לפני סיום המשמרת ראיתי לפתע שני כדורי אש גדולים מתקרבים לעברי במהירות וחולפים מעלי ,  בדרך לקרית שמונה .  קטיושות .  הקפצתי את כל הצוות ומיד הפעלנו את האמצעים לאיתור מקורות ירי ,  ודיווחנו למפקדה האזורית על הירי .  הגזרה התעוררה ,  ואנחנו לא שבנו לישון .  אלא שלאחר שתי הקטיושות לא אירע דבר .  מאוחר יותר נעשה תחקיר בכל המוצבים ,  וממנו עלה שאיש ,  חוץ ממני ,  לא ראה שום קטיושות - וגם ניסיונות לאתר את מקומות נפילתן לא צלחו .  אני ,  לעומת זאת ,  הייתי מוכן להישבע שהיו שתי קטיושות - ואף לא אחת פחות .  הזכרתי לחברי הצוות שלא רק אנחנו שתינו יין פטישים באותו לילה ,  אז לך תדע מה קרה במוצבים האחרים שהיו אמורים לראות מה שאני ראיתי .  פתרון לתעלומה לא קיבלתי עד היום ,  וממילא כמות הקטיושות שחלפו מעל ההר הזה בזמן שעבר מאז הופך אותה ללא מעניינת .  מאז אותו לילה מיעטנו לפקוד את הר הצפייה ,  וכשעשינו זאת ,  זה היה בעיקר מלמטה - בדרך ללבנון ובחזרה .  31 שנה עברו מהתקרית ההיא ,  ובשבוע שעבר ,  בפעם הראשונה מאז ,  עליתי שוב להר .  הרבה עבר עליו מאז ,  ומה שעבר הזכיר לי אמירה ששמעתי מזמן ,  שלפיה אין כוח כלכלי חזק יותר מנדל"ן ואין כוח נדל"ני חזק יותר מאשר נדל"ן למגורים .  מה שהיה פעם הר צבאי בשלמותו ,  נהפך בחלקו התחתון לשכונת מגורים .  השער שמנע את הטיפוס להר על ידי כלי רכב אזרחיים הוסר ,  נסללה דרך עפר ובאמצעה הוקם  " מצפה דדו ",  והנוף היפה ,  שלפני 31 שנה היה אך ורק נחלת הצבא ,  הוא כיום נחלת כלל הציבור .  תוכניות בניין עיר חדשות מייעדות את רוב ההר להמשך פיתוח מסיבי לשכונת מגורים ,  למעט חלק אחד ממנו ,  שמוגדר בתוכניות כ"מתקנים הנדסיים ".  אין לי מושג במה מדובר ,  וגם בביקור החטוף שלי במקום לא הצלחתי להגיע לשם ,  אבל ההפסד הוא כולו שלהם - לא נשאר מישהו שיערוך להם היכרות עם מוסטפה איברהים .
 
נכנס יין ,  יצאה קטיושה 
31 שנה לאחר שביליתי את ליל הסדר הגרוע בחיי במוצב שעל הר צפייה במטולה והזיתי ירי קטיושות ,  נוכחתי שוב שאין כוח כלכלי חזק יותר מנדל"ן

