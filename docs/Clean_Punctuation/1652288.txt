רגע של כנות
כל התל אביבים שרצו לדעת ממה מורכב הקהל של הפועל ב"ש ,  קיבלו זאת בבלומפילד .  הבלוג של דודו עזריה על אושר בכדורגל
חצי שנה ,  אולי אפילו שנה ,  שהוא יושב שם עמוק בבטן ולא יוצא באמת .  כמו פקק .  כמו יין שבתהליך ההכנה שלו פותחים מדי פעם את הפקק שלו לחצי סיבוב על מנת לשחרר במעט את התסיסה .  כבר חששתי שאיבדתי אותו ,  שהוא כבר לא ייצא ,  שהוא יישאר בבטן לנצח ,  ואז באה הבעיטה של אביתר אילוז והוציאה אותו ,  את ה"יש "  הזה ,  שעף בעוצמה דומה לכדור .  זה היה הדבר האמיתי ,  זה שחיכה בבטן וצבר ריבית של משכנתא .  לפעמים אפשר לסכם את כל חיי הכדורגל שלנו ב"יש "  אחד כזה שמתפרץ כמו הוריקן מדי פעם . 
" יש "  כנה כזה מתפרץ רק כאשר אתה רואה מול העיניים את המהות האמיתית לובשת צורה אוטנטית ,  זו שעליה התחנכת ולא מה שאחרים מנסים להגיד לך שאתה .  זה היה לא רק השער המצוין ,  כמו צורת המשחק הלא פחדנית ,  המצבים שקדמו לו ובעיקר הקהל שלנו .  על כמותו ואיכותו .  זה לא קהל מושלם ,  וכי בארץ יש כדבר הזה ?  אם נבטל כל קבוצה עם גרעין קהל בעייתי או לחילופין כל מיני הולוגרמות נטולות קהל ,  אפשר יהיה לקיים את ליגת העל בפלייסטיישן .  מי יישאר פה בליגה של מחנכי הדור ?  לכל אחת מהקבוצות עם גרעין הקהל הגדול יש היסטוריה בעייתית .  כי ככה זה בחיים :  כמות התפוחים הרקובים היא פונקציה ישירה של כמות התפוחים בארגז .   אין פה שום גלוריפיקציה .  אנחנו רחוקים מלהיות מושלמים או קרובים לזה ,  אנחנו רק קהל אוהדים גדול שנאמן בצורה מופלאה להיסטוריה שלו .  הנה כמה העובדות :  מדובר בקהל שזכה לחגוג תואר אחד  ( גביע )  ב-30 שנה ועדיין מלווה את הקבוצה שלו בנאמנות וקנאות .  קהל שמביא לבלומפילד כמות שאולי רק עוד שלושה מועדונים בארץ היו מביאים ,  בטח למרחק 100 ק"מ מהבית .   תחשבו על זה ככה :  חלק גדול מהאוהדים שהרעידו את בלומפילד אפילו לא זכו לראות את חלילוביץ' מגביה את הקרן ההיא לרוסו ואת סתיו מניף גביע ,  בטח שלא את מאיר ברד ,  רפי אליהו ושאר הדרים טים של 74'-76' .  תואר אחד ב-30 שנה ,  זה אפילו פחות מהפועל כפר סבא .  והם עדיין נאמנים לקבוצה שלהם ,  זו שעל כל לטיפה נעימה מזכה אותם לפחות בשלוש סטירות איומות .   וכי מה כבר רצינו ?  קבוצה שלא תבוא להתבטל בפני אף אחת ,  שתנסה לנצח גם אם ייתכן שתפסיד וגם אם תספוג לא תאבד אמונה ?  קבוצה שלא תספר לעצמה סיפורים על זה שהיא לא מסוגלת לנסות לנצח קבוצות אחרות בארץ ,  כיוון שהיא לא בליגה שלהן ?  שלא תתמכר לתירוצים ושלא תעשה לעצמה הנחות ?  אולי חוסר הרפיסות הזה לא מסתדר טוב עם האג'נדה של כל מיני חוכמולוגים שטוענים שאנחנו בינוניים שצריכים להגיד תודה על כל דבר .  לכאלו ששואלים  " מי ירצה לבוא לאמן שם ",  כאילו שמי שמאמן אצלנו עושה איזו טובה לבן גוריון .  אלו לא רגשי נחיתות ,  אלא ביטחון שאנחנו לא פחות טובים מאף אחד .  
בשלושת ביקוריו בבלומפילד ,  הקהל של הפועל באר שבע הוכיח שהוא ההשקעה הכי טובה ונכונה בכדורגל הישראלי .  כשהקהל הזה שר  " אלונה לא תלך "  בדציבלים של מטליקה ,  אפילו ביציע העיתונאים הרחוק הצטמררו .  באותו רגע ,  היה הרבה יותר נכון לשיר :  אלונה ,  לא שווה לך ללכת .
 
רגע של כנות
כל התל אביבים שרצו לדעת ממה מורכב הקהל של הפועל ב"ש ,  קיבלו זאת בבלומפילד .  הבלוג של דודו עזריה על אושר בכדורגל

