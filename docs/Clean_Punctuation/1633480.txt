מאמן תחת השפעה
הכדורסל הנרפה של גיא גודס והפועל ירושלים הוא תוצר של תרבות הכדורסל הקלוקלת בישראל :  ניסיון לקצר דרך ולהסוות בעיות במקום לפתור אותן .  אם לא יתעשת ,  את הלקחים הוא כבר יפיק במקום אחר
אם פילוסופיית הכדורסל של גיא גודס הייתה מתעצבת בסרביה או בספרד ,  מדינות הכדורסל המובילות באירופה ,  אין שום סיכוי שהוא היה עולה למשחק העונה בלי אף שחקן גבוה .  אין שום סיכוי שהוא היה מתעקש לבחור במשך שנתיים בשיטה הגנתית כושלת של חילופים אוטומטיים .  אין שום סיכוי שבמקום לעבוד על יסודות הגנתיים אמיתיים  עבודת רגליים ,  סגירת קווי מסירה ,  סגירה לריבאונד  הוא היה מסתפק בטקטיקות שמטרתן להסוות את החסרונות של שחקניו .  אין שום סיכוי שהקבוצה שלו ,  שמייצגת מועדון עם גאווה ומסורת ,  הייתה משחקת במשך שנה וחצי באופן כל כך נרפה ,  על אף שכמעט כל השחקנים התחלפו .  אין שום סיכוי שכל זה היה קורה בלי שגודס היה נקרא לשיחה דחופה בחדרו של הג'נרל מנג'ר ,  שהיה מבהיר לו בוודאי שכך לא משחקים כדורסל אירופי ברמות הגבוהות .  שבאירופה שומרים אישית ,  מרביצים ומנצחים באמצעות אגרסיביות ,  לא בעזרת כדורסל נסוג ,  שמאפשר כבר ליריבה שנייה ברציפות של ירושלים לקלוע שלשות באחוזים של צעד וחצי .  
 קשה לחשוב על מאמן כדורסל ישראלי שזקוק יותר מגודס לפונקציה של ג'נרל מנג'ר ,  שיוכל לנווט אותו ,  להתייעץ איתו ולהעמיד אותו במקום מפעם לפעם .  כי כשרואים את ירושלים משחקת ,  מבחינים שלגודס יש הרבה פוטנציאל .  מפעם לפעם מבצעת הקבוצה תרגילים שמראים על מחשבה ומקוריות .  אלא שדווקא כאן קבור הכלב של גודס ,  והעונה של ירושלים .  בירושלים יש הרבה השקעה בתפאורה שמסביב  הגנות מתוחכמות ,  התקפה מעניינת ,  שחקנים אטרקטיביים  אבל הבסיס רעוע .  זה קורה מפני שגודס הוא תבנית נוף מולדתו ,  וליתר דיוק תבנית נוף הענף שלו .  
נדמה שגודס ,  אדם חיובי ומאמן כדורסל עם פוטנציאל ,  ספח את כל מה שרע בתפיסות שרווחות בכדורסל הישראלי :  בואו נבנה קבוצה בלי גבוהים ,  כי זו ליגה של גארדים ;  בואו נביא הרבה שחקנים טובים ,  בלי רכז ובלי שחקני פנים אמיתיים ,  ואז כבר נסתדר ;  בואו נחקה את ההגנות המתוחכמות של פיני גרשון ,  שעבדו עם קבוצת גאוני הכדורסל של שאראס ,  פארקר ו-וויצ'יץ'  זה בטוח יעבוד עם תומפסון ,  סימונס ,  האנטר וששון .  בואו נהיה אובר חוכמים ,  וננסה להעמיס על השחקנים מלא טקטיקה שגדולה עליהם בכמה מספרים ;  בואו נוכיח שאנחנו יודעים לנהל משחק ,  ונעשה פאול על שמוליק ברנר 10 שניות לסוף ,  על אף שאנחנו מובילים ויש ליריבה שתי עבירות לתת .  
התפיסות האלה הפכו את משחק העונה של ליגת העל ,  בין מכבי תל אביב לירושלים ,  לאירוע מדכדך .  שתי הקבוצות שיחקו לאורך חלקים נרחבים של הערב ללא שחקן פנים .  מכבי תל אביב ,  קבוצה עם פוטנציאל לשמור אישית לא רעה בכלל ,  ברחה ברבע השני כשהיא שומרת אזורית .  ירושלים התעקשה על החילופים האוטומטיים שהורגים אותה כל העונה ,  ונענשה פעם אחר פעם .  מכבי קלעה פעם אחר פעם משלוש לא בגלל מזל ,  אלא מפני שירושלים פשוט נכשלת בכל אלמנט הגנתי אפשרי  נתקעת בחסימות ,  לא לוקחת ריבאונד ,  מאפשרת חדירות והוצאות כדור .  תזכרו את המשחק הזה בקיץ הבא ,  כשנבחרת ישראל תתמודד מול איטליה ומונטנגרו ,  וכנראה תנסה גם היא למחוק את הפערים מהן באמצעות רוח ,  צלצולים ,  אזוריות ומץ' אפ זון .  זו נבחרת שמייצגת ליגה חלשה ותרבות כדורסל קלוקלת ,  של ניסיון להסתיר את חסרונות השחקנים במקום לשפר את השחקנים .  
לגרשון ,  האב הרוחני של המאמן הישראלי הממוצע ,  יש נסיבות מקלות :  הוא נמצא על הקווים כבר למעלה מ-30 שנה ,  ובגילו המתקדם ספק אם ישנה את האני מאמין שלו .  לגודס ,  לעומת זאת ,  אין הנחות .  מאמן כל כך צעיר וחסר ניסיון לא יכול להיות דוגמטי כל כך ,  לא יכול להרשות לעצמו להתעקש על תבניות שלא עובדות פעם אחר פעם .  אם הוא רוצה לשנות את גורלה של ירושלים ,  ואת גורלו שלו ,  עליו להגיע לאימון הראשון אחרי המופע המביש בנוקיה עם אסטרטגיה חדשה ,  נטולת קיצורי דרך .  הוא צריך לזנוח את החילופים האוטומטיים ,  לא לוותר בהגנה גם לשומרים בינוניים  והקבוצה שלו מורכבת ברובה משומרים כאלה  ובעיקר לפשט את העסק .  להיגמל ממחלת אימון היתר ,  האובר קואצ'ינג ,  שבה לוקים מרבית המאמנים הישראלים ,  ולחזור לבסיס ,  לדברים הקטנים שמנצחים משחקים .  אם לא יתעשת במהרה ,  את הלקחים שלו הוא ייאלץ להפיק במקום אחר ,  הרחק ממלחה .
 
מאמן תחת השפעה
הכדורסל הנרפה של גיא גודס והפועל ירושלים הוא תוצר של תרבות הכדורסל הקלוקלת בישראל :  ניסיון לקצר דרך ולהסוות בעיות במקום לפתור אותן .  אם לא יתעשת ,  את הלקחים הוא כבר יפיק במקום אחר

