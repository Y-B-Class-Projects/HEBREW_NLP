טיפ טיול - עין עבדת
נווה מדבר בקניון מרהיב ובו מעיין שיוצר פלג נאה ,  מפל ובריכות .  הצעה לטיול קסום ששווה לפתוח איתו את השנה החדשה
עין עבדת הוא מעיין הנובע בקטע שבו נחל צין עוזב את רמת עבדת ומתחתר בין הרמה ורכס חתירה .  הנחל יוצר כאן קניון צר ועמוק בסלע הקירטון הרך והלבן - מראה מיוחד במינו .  
עין עבדת יוצר פלג נאה ,  מפל ובריכות .  גדות הפלג עטורות צמחייה ,  המושכת לכאן בעלי חיים רבים ,  ביניהם יעלים .  כדי שלא לפגוע במקור המים היחיד של בעלי החיים ,  הוגבלו שעות הביקור בגן הלאומי .  בנחל צומחת חורשה של צפצפת הפרת ,  עץ שצומח בנאות מדבר ומתאפיין במגוון רחב של צורות עלים .  
שביל הטיולים באתר ,  שתוכנן כך שלא יפגע בנוף ,  עובר ליד מערות נזירים ,  שהתגוררו כאן בתקופה הביזנטית .  מסלול ההליכה המלא הוא חד-סיטרי :  משער הכניסה התחתון ,  במעלה הנחל ,  לשער הכניסה העליון .  ניתן גם לצעוד משער הכניסה התחתון עד לבריכות עין מעריף שלמרגלות המפל ,  לשוב באותה דרך ולנסוע ברכב לשער החנייה העליון .  במסלול המלא יש לטפס בסולמות ברזל הקבועים במצוק .
 ביקור בגן לאומי עבדת - עיר נבטית קדומה ומרהיבה שהוכרזה כאתר מורשת עולמית ועלתה לאחרונה לכותרות בשל מעשי הוונדליזם וההרס שאירעו במקום .  כיום הגן נמצא בתהליכי שיקום מתקדמים .  בואו לראות ,  להתרשם ולהזדהות וייתכן שתוכלו גם לסייע בשיקום .
 היכן :  סמוך לכביש 40 בין שדה בוקר ומצפה רמון 15 דקות משדה בוקר .
 מתי :  8:00-16:00 ,  כניסה אחרונה ב-15:00 ,  בימי שישי וערבי חג 8:00-15:00 כניסה אחרונה ב-14:00 .
 איך מגיעים :  על כביש 40  ( באר שבע-מצפה רמון )  .  הכניסה התחתונה לעין עבדת היא בסמוך לאחוזת קבר בן גוריון ומדרשת שדה בוקר .  הכניסה העליונה כ-5 ק"מ דרומה .
 משך המסלול :  כשעתיים .
 דרגת קושי :  קל .
 שעות פעילות :  8:00-16:00 ,  כניסה אחרונה ב-15:00 .
 אטרקציות לילדים :  מעיין זורם .
 הוראות בטיחות :  חובה לברר את מזג האוויר טרם יציאה לטיול ולהיזהר משטפונות .
 
טיפ טיול - עין עבדת
נווה מדבר בקניון מרהיב ובו מעיין שיוצר פלג נאה ,  מפל ובריכות .  הצעה לטיול קסום ששווה לפתוח איתו את השנה החדשה

