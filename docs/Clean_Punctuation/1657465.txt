זקנים עם כבוד
קווין גארנט ,  מאנו ג'ינובילי ,  ג'ייסון קיד ולא מעט אחרים .  לא ברור אם מדובר בצירוף מקרים או כוונת תחילה ,  אבל בשבועות האחרונים התעוררו וותיקי הליגה כדי להגיד ,  אולי בפעם האחרונה :  אל תספידו אותנו בפלייאוף
עונת ה-NBA מתקרבת בזריזות אל קיצה .  נשארו רק עוד שבועיים וחצי לתום העונה הרגילה ועבור רוב הקבוצות מדובר בעיקר בהעברת זמן .  גם במערב וגם במזרח שמונה המקומות של הפלייאוף נראים סגורים  ( אולי אולי יהיה מאבק בין טורונטו לשיקאגו על המקום השמיני )  ,  קליבלנד והלייקרס נעולות בראש הקונפרנס שלהן וגם ביניהן הקרב על הביתיות נראה בכיס של לברון .  נשארו בעיקר מאבקי מיקום חביבים לכשעצמם אך ,  בינינו ,  קצת נטולי השפעה על התמונה הגדולה .
 במילים אחרות ,  זה הזמן להתחיל להתכונן לפלייאוף .  מעט מדי קבוצות נראות בשלות להתמודדות אמיתית על התואר השנה ,  אך בשבועות האחרונים מתפתחת מגמה מעניינת :  כמה דינוזאורים מהעבר הקרוב והרחוק חוזרים להיראות כמו כוח שצריך לקחת בחשבון לקראת הפוסט סיזן .  רוב הסיכויים הם שזה לא יספיק כדי לדגדג את כוכבי ההווה ,  אבל אף אחד לא אוסר עלינו לפנטז על התסריט הרומנטי של חבורת וותיקים שמתעלה לעוד פלייאוף אחד גדול .  אלה המועמדות .
 אז נכון ,  ההתעוררות השנתית של הספרס לקראת סוף העונה הרגילה היא חיקוי דהוי של ההתעוררויות של פעם ,  ובשילוב עם לו"ז רצחני שהתחיל לפני שבועיים וימשיך עד סוף העונה לא בטוח שזה יספיק להם אפילו למאבק על יתרון ביתיות בסיבוב הראשון ,  אבל זאת עדיין התעוררות .  לרגעים החבורה של גרג פופוביץ' נראית כמו הקבוצה הזאת שהיינו אמורים לפחד ממנה .  
השם החם של סן אנטוניו הוא מאנו ג'ינובילי .  פתאום ,  אחרי שנתיים בהן הוא נראה כמו שחקן גמור ,  הארגנטינאי הנפלא חזר .  בעשרת המשחקים האחרונים הוא קולע 23 נקודות ביותר מחמישים אחוזים מהשדה ו-2.7 שלשות .  הוא שוב מנהיג ,  שוב מופיע בקלאץ' ושוב נראה בלתי ניתן לעצירה .  יחד עם ג'ורג' היל שנכנס באופן חלק לנעליים של טוני פרקר הפצוע ,  ריצ'רד ג'פרסון שמתעורר לפרקים וחבורת שחקני המשנה העמוקה והיעילה הספרס הופכים לקבוצה הזאת שהגדולות יעדיפו לא להיתקל בה בפלייאוף .
 אם חסר לכם שם בפסקה הקודמת זה לא במקרה .  לראשונה מאז שהגיע לליגה ,  טים דאנקן הוא סימן השאלה העיקרי בסן אנטוניו .  בזמן שג'ינובילי נתן קפיצה קדימה ,  הביג פונדמנטל לקח צעד אחורה .  הוא קולע רק 15 נקודות למשחק מאז האולסטאר ב-47 אחוזים לא אופייניים מהשדה ונעלם בדקות חשובות ובמשחקים הגדולים .  יכול להיות שהוא נאלץ לקחת על עצמו יותר מדי בפתיחת העונה ,  יכול להיות שהוא שומר כוחות לפלייאוף ויכול להיות שזאת תחילת הסוף האמיתי .  אם לפלייאוף הוא כן יגיע ,  יש כאן פוטנציאל לסוס שחור שהצליח להרדים את כולם .
 עוד קבוצה שהתחילה את העונה עם המון ציפיות ,  נראתה גמורה לא מזמן ופתאום עושה קולות של חזרה .  בשבוע שעבר הסלטיקס יצאו ממסעון של שלושה משחקי חוץ במערב עם נצחונות בדאלאס ויוסטון בבק-טו-בק וחזרו הביתה כדי לנצח בקלות את דנבר .  אם לא מזמן נדמה היה שבוסטון בדרך הבטוחה למקום הרביעי במזרח ומועמדת חזקה להיות מופתעת בסיבוב הראשון ,  בינתיים היא עדיין במקום השלישי ונראית כמו הקבוצה שעדיף לא לפגוש בסיבוב השני .
 הבשורה הטובה ביותר עבור הסלטיקס היא שההתאוששות רשומה על שם הכוכבים הותיקים שלה .  קווין גארנט ,  שהברך שלו מעלה תהיות ,  חזר לפחות לתפקד בהתקפה .  בשבעת המשחקים האחרונים הוא אקטיבי יותר ,  זורק יותר ,  מאמין בג'אמפ-שוט שלו ובאופן כללי נראה טוב ובטוח בעצמו .  פול פירס מספק 22 נקודות למשחק בתשעה האחרונים וריי אלן קלע 24 מ-52 השלשות האחרונות שלו .  יחד עם רונדו ,  שלא נופל כרגע מאף פוינט גארד בעולם ,  בוסטון מתחילה להיראות מעט יותר בכיוון של הקבוצה האימתנית שהיא מסוגלת להיות .
 השאלה הגדולה היא האם יש לשלישיית הוותיקים הילוך נוסף להעלות בפלייאוף .  כרגע זה לא הטירוף ההגנתי של עונת האליפות .  גארנט כבר לא מסוגל להנהיג הגנה כמו פעם ,  קודם כל כי הוא לא שומר כמו פעם .  בהפסד לקליבלנד לפני שבועיים ,  הדרך הקלה ביותר של הקאבס לעשות נקודות הייתה בפיק נ' רול על השחקן של גארנט .  כן ,  כן ,  בדיוק .  המנהיג ההגנתי החדש הוא רונדו ,  אבל זה לא אותו הדבר .  למרות השיפור של השבועות האחרונים ,  כדי לנצח את אורלנדו וקליבלנד בפלייאוף הסלטיקס יצטרכו לקבל מהכוכבים אקסטרות שכבר לא בטוח שיש להם .
 היקיצה של דאלאס היא חדשות ישנות ולאחרונה הם נרגעו קצת ,  אבל צריך לקחת גם אותם בחשבון .  הם חזק במאבק על המקום השני במערב והם בהחלט עונים להגדרה של חבורת וותיקים שכבר הספדנו .  דירק נוביצקי כבר מזמן לא מועמד ל-MVP ,  אבל הוא הזכיר לנו בפתיחת העונה שהוא עדיין מסוגל לשחק ברמה הזאת .  ג'ייסון קיד ,  שחגג השבוע 37 אביבים ,  נותן עונה לא רעה בכלל ,  ג'ייסון טרי הוא עדיין אחד המחליפים הטובים בליגה ושון מריון מרגיש טוב כסטופר שלא צריך לייצר נקודות .  
היתרון של דאלאס על סן אנטוניו ובוסטון הוא שהיא לא נמצאת בדרך למטה .  לאחר הטרייד שהביא לקבוצה את קרון באטלר וברנדון הייווד ,  הסגל של המאבס הוא הטוב ביותר שהיה לה מאז שקיד הגיע לקבוצה .  הסופרסטאר שלה עדיין בשיא הקריירה ומעולם לא היה סביבו צוות מסייע עם פוטנציאל הגנתי גדול יותר .  הבעיה העיקרית היא שדאלאס עדיין לא משדרת תחושה של קונטנדרית פוטנציאלית ,  תחושה שכן ניתן להרגיש מקבוצות כמו דנבר ואורלנדו .
 אף אחד לא מצפה מהסאנס לרוץ לאליפות ,  אבל זה לא אומר שצריך להתעלם מהתקופה הנהדרת שלהם .  שמונה נצחונות מעשרה משחקים במרץ ,  19 מה-24 האחרונים ,  152 נקודות מול מינסוטה ,  הרבה מצב רוח טוב שמזכיר ימים יפים יותר ודי בשקט התמקמות כסוס השחור במאבק על המקום השני במערב ,  הופכים את פיניקס לאחת הקבוצות החמות בליגה .  
זה קורה דווקא כשסטיב נאש רגוע .  מי שהתעורר במקומו הוא אמארה סטודומאייר .  מדי פעם אמארה מחליט להזכיר לנו מה הוא מסוגל לעשות ,  החודש זה אומר 29.8 נקודות ב-59.5 אחוזים מהשדה ו-11.3 הליכות לקו ב-86.7 אחוזים ,  וכל זה רק ב-34 דקות בגלל שחצי מהמשחקים נגמרו מאוד מוקדם .  במילים אחרות ,  אמארה הוא מכונת הנקודות היעילה בליגה בחודש האחרון .  גם ג'ייסון ריצ'רדסון מצא זמן להזכיר לנו שהוא היה השלשן הטוב ב-NBA לא מזמן - ב-15 המשחקים האחרונים הוא קולע 20 נקודות באחוזים מצוינים ,  כולל שלוש שלשות למשחק ב-51 אחוזים .  ואתם יודעים מה ?  אם שני אלה ימשיכו עם היד החמה שלהם ואם נאש ממש ממש ירצה ,  אולי נקבל עוד מסע פלייאוף קסום .  מותר לפנטז ,  כבר אמרנו ? 

זקנים עם כבוד
קווין גארנט ,  מאנו ג'ינובילי ,  ג'ייסון קיד ולא מעט אחרים .  לא ברור אם מדובר בצירוף מקרים או כוונת תחילה ,  אבל בשבועות האחרונים התעוררו וותיקי הליגה כדי להגיד ,  אולי בפעם האחרונה :  אל תספידו אותנו בפלייאוף

