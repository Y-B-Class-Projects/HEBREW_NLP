ארוך טווח :  חודש רביעי עם אפריליה מנה
עם 17,028 ק"מ המנה לוקח אותנו גם למוסך וגם לסוג של הארה .  האם זהו אופנוע היומיום האולטימטיבי ? 
את סיכומו של החודש הרביעי אני מעוניין לפתוח בווידוי קטן :  בתחילת מבחן הארוך טווח שלנו וכבר במבחן הראשון שערכנו למנה האוטומטי כשהגיע לישראל ,  טעיתי בהגדרתו .  לפני שרכבתי עליו ,  תהיתי מי ירצה אופנוע אוטומטי ולמי הוא בכלל מיועד .  לאחר המבחן הראשון ,  סברתי כי קהל היעד שלו מוגדר מאוד - רוכבי הקטנועים שרוצים לעבור לעולם האופנועים מבלי טרחת הקלאץ' או לחילופין ,  רוכבי אופנועים מנוסים שרוצים להירגע מעט עם כלי בעל אופי אחר .
 ובכן ,  גם אם מסקנה זו אינה טעות מיסודה ,  היא מאוד לא מדויקת ,  שכן המנה לא פונה לרוכבי קטנועים או אופנוענים שמעוניינים לחזור לשפיות ,  אלא לקהל רחב הרבה יותר - לכל מי שמחפש פונקציונליות טהורה על שני גלגלים .  המנה 850 של אפריליה ,  שהוא האופנוע האוטומטי הסדרתי הראשון בעולם ,  לא מנסה למכור חלומות .  הוא לא יגרום לכם להרגיש כמו מקס ביאג'י בכביש הציבורי ,  הוא לא מבטיח לכם ברכיים בכביש בכבישים המסולסלים בטיולי שבת ,  הוא לא יביא אתכם לפסגת הר בשביל טרשים והוא לא ישבור שיאי מהירות .
 להיפך ,  הוא מבטיח ומוכר פונקציונליות מרשימה .  בתוך העיר ,  האוטומציה שלו ,  התנוחה הזקופה ,  קלות התמרון וזווית הצידוד הנדיבה בכידון הופכים את הטיול האורבני למלאכה קלילה .  מחוץ לעיר הוא מציג יכולת שיוט מרשימה עם יציבות כיוונית מעולה ,  תנוחת רכיבה ניטרלית ולא מאמצת ומושב מפנק ,  כך שמרחקים גומאים איתו ללא שום קושי  ( גרסת GT שתגיע בקרוב תוסיף גם מיגון רוח )  .  וכשרוצים קצת יותר אקשן ,  מעבירים את מצב המנוע לספורט או ידני ,  אז הוא הופך למהיר וחד בהרבה .  זה לא אופנוע מסלול ,  אבל בכביש מפותל ,  לאחר כיול מדויק של המתלים ,  הוא יודע להחזיר המון חיוכים .
 אבל אם יש משהו שהפתיע רוכבים אחרים בכל פעם שנעצרתי לידם ,  הוא פחות העניין האוטומטי ויותר תא האכסון שנמצא היכן שהייתם מצפים למצוא את מכל הדלק .  למרות שהוא מסוגל להכיל קסדה שלמה ,  אני מצאתי לנכון למלא אותו במנעול לגלגלים ,  ערכת תיקון פנצ'ר ,  חליפת גשם  ( למקרה ו ..  .)  ,  אפוד זוהר ועדיין יש מקום לפאוץ' עם ארנק ומצלמה .  ת-ע-נ-ו-ג .  אמנם זה לקח זמן ,  כארבעה חודשים וכ-5,000 ק"מ עמו ,  אבל כעת אפשר גם לדבר על רגשות .  אני פשוט מאוהב בפרקטיות שלו .  מלבד רכיבת שטח שממילא אליה אינו מיועד ,  אין דבר שאיני מצליח לעשות עמו ובקלות מושלמת ,  בין אם זה יום פגישות וסידורים בגוש דן ,  קפיצות לירושלים ,  באר שבע או רמת הגולן .  
כן ,  עם יעילות ורב גוניות שכזו ,  הרי זה מן המצופה שאופנוע שכזה יהיה רב מכר ,  מרסק קופות ושיאן בפני עצמו ,  אבל מספרי המכירות מראים אחרת .  משיחות שערכנו עם רוכבים בכל הזדמנות ,  לא המוצא האיטלקי או האוטומציה הם שמרחיקים אותם ממנו ,  להיפך ,  אלא המחיר .  90 אלף שקלים הם לא מעט וככל הידוע לנו ,  היבואנית 'עופר אבניר' עושה מאמצים להוריד את מחירו של זה כדי לעשותו אטרקטיבי יותר .
 בחודש השלישי ,  מלבד שירות סדיר והחלפת צמיגים ,  המנה שמר על רקורד נקי וגם רוב החודש הרביעי נשמר בקו הבריאות .  אולם ,  מעט לפני פרסום הדיווח האחרון ,  בעת רכיבה לקיסריה ,  המנה התריע על בעיה .  נורת החיווי האדומה עם משולש אזהרה דלקה לצד כיתוב GEAR ,  המחשב העביר את מצב המנוע ל-RAIN והגביל את תפוקת הכוח ומאוחר יותר בעמידה ברמזור אף כבה המנוע .  לאחר עצירה בצד הדרך ,  היה גם קושי להתניע מחדש שכלל השתנקויות ורעש של משיכת אוויר .  
בזמן העבודה שנמשכה שעות ארוכות בקיסריה החלטנו שלא להזמין גרר ולנסות לרכב עמו חזרה לת"א .  מיד עם ההתנעה ,  ההתראה על הבעיה לא שבה ,  המנוע לא הגביל עוד את הכוח והרכיבה הרגישה רגילה לגמרי .  בכל מקרה למחרת בבוקר התייצבנו במוסך החברה לבדיקה מקיפה אז נמצא כי הבעיה אינה בגיר ,  אלא מקורה בגומיות אטימת פתחי היניקה בראש המנוע .  אלה התייבשו ואפשרו חדירה של אוויר למערכת .
 החלפת הגומיות רשומה בספר הטיפולים של המנה ומיועדת ל-20,000 ק"מ ,  אך מסתבר שאפריליה הבינו שאטמי הגומי ממהרים להתייבש ולכן במקום הגומיות מותקנים אטמים ייעודיים חדשים .  מלאכת ההחלפה כללה פירוק נרחב של האופנוע וארכה כשלוש שעות ,  אך עלותה עומדת על 358 שקלים בלבד וממילא מבוצעת בתחום האחריות .
 לאחר החלפת הגומיות ,  ביצענו ניקוי למצערת וחיזוק ברגים שונים ובדיקה כללית שבה לא נמצאו ליקויים נוספים .  לאחר השירות ,  התקלה לא שבה והמנוע מרגיש טוב מבעבר - פעולתו חדה יותר ,  אין רעשי משיכת אוויר ונראה שגם תפוקת הכוח השתפרה .  צריכת הדלק הממוצעת נותרה ללא שינוי החודש עם 18 קילומטרים לליטר וכן לא נמצאו כל סימנים לצריכת שמן .
 עד כאן לדיווח הרביעי שלנו בסדרה ולחודשים הקרובים יש לנו תכניות גדולות עבורו ,  אז תמשיכו לעקוב אחרינו .
 
ארוך טווח :  חודש רביעי עם אפריליה מנה
עם 17,028 ק"מ המנה לוקח אותנו גם למוסך וגם לסוג של הארה .  האם זהו אופנוע היומיום האולטימטיבי ? 

