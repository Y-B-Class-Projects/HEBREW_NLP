יש דפוס אחר
קופי פרינט ,  בית דפוס קטן הממוקם בלב העיר ,  מספק שירותי דפוס בשעות לא שגרתיות וגם קפה וסימפטיה
אם אתם סטודנטים והזמן היחיד שעומד לרשותכם כדי להדפיס הוא בשעות הערב ,  אם אתם זוג שלא מוצא זמן במהלך היום כדי לעצב את הזמנת החתונה שלו ,  או אם חשקה נפשכם בהדפסה על חולצה או ספל כמתנה ונזכרתם בזה ברגע האחרון ,  בית הדפוס קופי פרינט הממוקם בלב בת"א עומד לשרותכם כל יום עד חצות ,  ואף במוצאי שבת .  ובזמן שתמתינו לביצוע העבודה ,  תוכלו גם לשתות כוס קפה.בעלי המקום הקיים כבר ארבע שנים ,  הם נועם ואפרת סמירה ,  בני זוג והורים לשלושה ילדים .  נועם עוסק בדפוס כבר 24 שנים , " מאז הלימודים בבי"ס מקצועי בגיל 14 ועד שפתחנו את העסק עבדתי באותו בית דפוס ",  הוא מספר .  אפרת עבדה במהלך השנים בעבודות אדמיניסטרציה בארגונים גדולים כמו ההסתדרות וקופ"ח מכבי וכן למדה מגוון תחומים ,  האחרון בהם עיצוב גרפי ." בזמן לימודי העיצוב זיהיתי את הצורך במקום שפתוח עד שעות מאוחרות ",  מספרת אפרת . " למדתי לימודי ערב והייתי כבר אמא ,  ובשעות שהתפניתי ללכת להדפיס כבר לא היה מקום פתוח .  חלמתי על מקום במרכז העיר ,  עם אווירה נעימה ,  שאפשר להגיע אליו בערב ",  היא אומרת . " אני מגיע מהצד השני ,  מתוך תחום הדפוס ",  אומר נועם , " והמחשבה שלי היתה שדפוס לא צריך להיות דווקא באזור תעשייה ובמקום מלוכלך ,  אלא במקום נקי ומסודר ". לאחר חצי שנה בה לא הצליחו בני הזוג למצוא מקום ברחוב דיזינגוף כפי שרצו ,  החליטו לבחור במקום בו נתקלו ברחוב בבוגרשוב .  ההשקעה הראשונית היתה בסביבות ה-600 אלף שקלים , " אבל התווספו גם מכונות בליסינג ,  שמוערכות בסכום של כ-150 אלף דולר ",  מוסיף נועם.חצי מההשקעה היה מהקרן לעסקים קטנים ,  והחצי השני מהון עצמי .  הצפי הוא שההשקעה תוחזר בעוד שנתיים , " אנחנו גם משקיעים עוד ועוד לאורך הדרך במכונות חדשות ",  מסביר נועם , " כי חייבים להשתדרג כל הזמן .  זה עולם דיגיטלי וחייבים להיות מעודכנים ".  מחזור העסק עומד על 200 אלף שקלים לחודש.חלוקת התפקידים ביניהם מאוד ברורה . " כשעבדתי במכבי למדתי שכל אגף מתחלק לשניים  למקצועי ולאדמיניסטרטיבי .  ככה זה גם אצלנו ,  נועם אחראי על החלק המקצועי ואני על האדמיניסטרציה .  ומעבר לזה אני גם מעצבת גרפית ",  אומרת אפרת .  בני הזוג מעסיקים עוד תשעה עובדים ,  שמונה גרפיקאים ואחת בתפקיד אדמיניסטרציה ." פרויקטים גדולים מאוד שמתאימים למכונות גדולות ,  או עבודות שמצריכות השבחה כמו הבלטות או הטבעות ,  אנחנו מוציאים החוצה לספקי משנה ",  אומר נועם . " הלקוחות שלנו מגוונים מאוד ",  מספרת אפרת , " זה תלוי בשעות היום .  בבוקר אלו העסקים ,  לקראת הערב מגיעים מהסקטור הפרטי ,  ובערב עד הלילה מגיעים הסטודנטים ". בית הקפה שהיה ממוקם במקום אינו פעיל כרגע ,  ואת שירותי הקפה מספק בית הקפה הסמוך . " התרחבנו וגדלנו ולא היה מקום לכל הציוד ",  מסבירה אפרת , " וראינו שלא מספיק רווחי להקצות מקום רק לבית קפה .  לכן עשינו שיתוף פעולה עם בית הקפה הסמוך .  הם נותנים לנו את השירותים ,  עם מלצריות שנכנסות לתוך המקום ,  וללקוחות שלנו יש גם הנחה ". המיתון ,  מספרים בני הזוג ,  השפיע במידת מה . " היתה האטה מסוימת ,  אבל אצלנו העבודה הרבה היא עם פרטיים וסטודנטים בעיקר ,  כך שזה כסף נזיל ,  מזומן או אשראי .  הבעיות מתחילות כשעובדים עם מוסדות או עסקים ,  שם אמנם הסכומים גדולים אבל התנאים גרועים יותר ,  משוטף פלוס 30 ועד שוטף פלוס 180 ". הבעיות המרכזיות שחוו בני הזוג בעסק ,  הם מספרים ,  היו מול הרשויות . " להוציא רשיון עסק לבית קפה היה אחד הדברים הקשים ביותר ,  אבל עמדנו בזה בגבורה ",  אומר נועם .  הבעיה הנוספת היא בעיית ארנונה . " העירייה מסרבת להכיר בנו כבית דפוס .  בגלל שאנחנו על הכביש בין החנויות הם מגדירים אותנו כחנות ",  מספרת אפרת . " ולכן אנחנו משלמים ארנונה גבוהה פי שתיים מעסקים בתחום התעשייה ". בני הזוג מביטים קדימה עם רצון להתפתח , " אנחנו חושבים על סניפים ,  על זכיינות ,  שיתופי פעולה שיקדמו אותנו ,  וגם על חו"ל ",  אומרת אפרת .
 
יש דפוס אחר
קופי פרינט ,  בית דפוס קטן הממוקם בלב העיר ,  מספק שירותי דפוס בשעות לא שגרתיות וגם קפה וסימפטיה

