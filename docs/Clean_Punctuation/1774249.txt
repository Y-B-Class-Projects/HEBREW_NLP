רמונט לרמברנדט
סטודיו ג'וב ,  מרטן באס וחיימה היון עיצבו מחדש את מוזיאון חרונינגן ההולנדי .  גם אם אתם לא בעניין של ואן גוך ,  עיצוב הפנים יפיל אתכם
בשנים האחרונות אנחנו עדים לגל גואה של מוזיאונים מעוצבים ,  מעין תור הזהב של אדריכלות היכלי האמנות בעולם .  בחלקם ,  האדריכלות כה אטרקטיבית עד כדי כך שהיא לעתים עולה ביופייה על היצירות המוצגות בתוך המבנה עצמו .  דוגמאות לכך הן מוזיאון  " מודרנה "  בשבדיה ,  שנפתח השנה ,  וגם יצירת המופת של רון ארד שלנו ,  שניצבת בגאון בחולון .  לעומתם ,  מוזיאון  " חרונינגן ",  השוכן בעיר הנושאת את אותו השם בצפון הולנד ,  נחשב למפגן אסתטי מרשים הן מבפנים והן מבחוץ .
 המבנה האדריכלי של המוזיאון במתכונתו הנוכחית מורכב משלושה מבנים :  מבנה גלילי כסוף שעוצב על ידי פיליפ סטארק הצרפתי ,  מגדל צהוב שתכנן אלסנדרו מנדיני האיטלקי ועוד אחד כחול ,  בעיצוב צמד האדריכלים קופ-הימלב ( ל )  ,  שהלכו על דה-קונסטרוקטיביות .  עיצוב הפנים של המוזיאון עבר לאחרונה רצף ניתוחים פלסטיים ונפתח מחדש למבקרים בשבוע שעבר .  על השדרוג הפנימי הופקדו סטודיו ג'וב ,  מארטן באס וחיימה היון ,  שיצרו ביחד חזיון מרהיב של צבעים ,  צורות וחומרים .  כעת ,  מלבד יצירות האמנות המוצגות במוזיאון ,  וביניהן אוספים פרטיים של אמנים מקומיים ,  המבקרים צפויים ליהנות גם מעיצוב פנים מרגש שכידוע ,  לא תמיד זוכה לתשומת לב במוזיאונים .
 שלושת המעצבים שנבחרו להוביל את המשימה נחשבים לבולטים בסצנת העיצוב העולמית .  מרטן באס ,  יליד גרמניה ,  התפרסם עקב שרשרת פרובוקציות משלהבות .  פרויקט הגמר שלו בלימודי העיצוב שבאיטליה נקרא  " סדרת העשן ",  וכלל פריטים של מעצבים מפורסמים כגון גאודי והזוג איימס כשהם - לא פחות ולא יותר - שרופים .  זירת העיצוב נדלקה על הרעיון ודרבנה את באס להכין קולקציות נוספות של פריטים מאוכלים בציפוי חומר פלסטי קשיח .  במוזיאון ההולנדי ,  באס ויתר על האפקט המפויח לטובת קולקציה אחרת שלו ,  הנקראת  " קליי "  וכוללת כסאות וגופי תאורה עשויים חמר סינתטי בעבודת יד ,  המשתלבים במסעדת  " מנדיני "  שבמוזיאון .
 בני הזוג ניינקה טינגל הבלגית וסמית ג'וב ההולנדי ,  שניהם מסטודיו ג'וב ,  ידועים בשל עבודותיהם הייחודיות ,  שנעות בין עיצוב לאמנות ,  כך ששיתוף הפעולה במוזיאון ההולנדי היה אך טבעי עבורם .  את לאונג' קבלת הפנים עיצב הסטודיו של השניים בהשראת מועדון אדונים מתחילת המאה ה-19 ,  המעניק לנכנסים אליו מידה של הדרת כבוד .
 חיימה היון הספרדי ,  שהשיג לעצמו מקום טוב בצמרת המעצבים העולמית ,  ידוע כמעצב שובב והומוריסטי .  בדומה לסטודיו ג'וב גם היון משלב אמנות בפרויקטים השונים שלו ,  והוא נחשב לאחד המעצבים היותר מחוזרים בעולם על ידי חברות עיצוב מוערכות .  רשימה חלקית ביותר :  לחברת ArtQuitect הוא עיצב כלים סניטריים לחדרי רחצה ,  ל-Swarovski הכין גופי תאורה ,  לחברת ההנעלה הספרדית Camper תכנן מספר חנויות קונספט בבירות שונות בעולם  ( וגם כמה זוגות נעליים )  ובעבור חברת Baccarat עיצב כלי קריסטל מרהיבים .
 בפביליון שעיצב מנדיני במתכונתו הקודמת של המוזיאון ,  שנותר בעינו ,  מוצגים פריטים שהיון עיצב ,  ומלבדם הוא האחראי על עיצוב מרכז המידע החדש ,  המציע למבקרים מידע וחומר אינפורמטיבי על פרטי האמנות והתערוכות שמוצגות במוזיאון .  המרכז מרוהט בשולחן בעל זרועות ששלוחות לכיוונים שונים ,  על כל אחת מהן זרועים מסכי מחשב מתקדמים .  מלמעלה משתשלים גופי תאורה מוזהבים המהווים אחד מסימני היכר של המעצב הספרדי .  
במתכונתו הקודמת ,  מרכז זה נראה כמו דומיו במוזיאונים בעולם  ספריה עמוסה לעייפה בספרים ,  מגזינים וחוברות .  כזו שלא ממש עושה חשק להיכנס ולנבור בתוכה .  זו הסיבה שברוב המקרים המבקרים פשוט העדיפו לוותר על הביקור במרכז המידע או במקרה הטוב לקצר את השהייה בו .  עתה ,  בזכות העיצוב של היון ,  יש סיכוי שהמבקרים יתפתו להיכנס ולשאוב מידע ולו בשביל להתענג על הכסאות היפים והחלל החוויתי .
 
רמונט לרמברנדט
סטודיו ג'וב ,  מרטן באס וחיימה היון עיצבו מחדש את מוזיאון חרונינגן ההולנדי .  גם אם אתם לא בעניין של ואן גוך ,  עיצוב הפנים יפיל אתכם

