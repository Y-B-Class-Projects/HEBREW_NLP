ביצים גדולות
חברת התכשיטים היוקרתית Faberge ,  שכרה דווקא את המעצב המופרע היימה היון ,  לעצב מחדש את בוטיק הדגל שלה בז'נבה
ביצת הפסחא שג'וליה רוברטס ניסתה לגנוב מהמוזיאון בסרט  " אושן 11 ",  לא הייתה סתם ביצה ,  אלא ביצה בשווי מיליוני דולרים ,  העשויה משילוב של מתכות יקרות ערך ,  המעוטרת באמייל ואבני חן .  הביצה היוקרתית בסרט ,  היא חלק מקו שלם של ביצים ,  שהפכו לסימן ההיכר של  " Faberge ",  אחת מחברות התכשיטים היוקרתיות בעולם .  החברה הוותיקה ,  שהוקמה במאה ה-19 ,  מתמחה חוץ מביצים גם בעיצוב תכשיטים החביבים על האצולה האירופית ומהווים סמל סטטוס עבור עשירי העולם .  בחודש שעבר ,  נפתח הבוטיק המחודש של המותג בז'נבה ,  כדי להעניק לנשות החברה הגבוהה חווית קנייה מודרנית יותר .  על העיצוב הופקד מי שנחשב הילד השובב של עולם העיצוב ,  המעצב הספרדי הצעיר היימה היון .  על היון הוטלה המשימה הלא פשוטה של להעניק לחנות מראה עדכני ומודרני תוך שמירה על הקלאסיות והאלגנטיות שמאפיינת את המותג ולקוחותיו .
 הבחירה בהיון לעיצוב הבוטיק המחודש של פארבג'ה אינה מובנית מאליה .  בכל זאת ,  מדובר במקום אליו מגיעות נשות האריסטוקרטיה האירופית למדוד תכשיטים בשווי מאות אלפי דולרים .  האלמנטים הקרקסיים שכה אהובים על היון והשרבוטים הרנדומאליים האופיינים לו ,  לא תואמים את הסגנון המאופק והנקי של המותג .  היון נדרש למתן את עצמו ולסגת מהעיצוב המופרע לטובת גישה מעודנת יותר .  ההימור שלקחו עליו פארבג'ה בהחלט הוכיח את עצמו - היון עמד במשימה בגאון .  
כבר מהכניסה לבוטיק ,  היון טרח לרמוז לעוברים ושבים שהמקום שהם חולפים לידו מיועד לאלו שהממון רווי בכיסם .  המבקרים בחנות נכנסים אליה דרך דלתות גדולות ומרשימות ,  מורכבות מפנלים עשויים זכוכית בצבע אדום עוצמתי ודרמטי ,  ועליהן חיתוך גס של דוגמאות אבני חן שונות .  באמצעות אלו ,  היון הצליח ללכוד את קרני השמש המאירות דרכן ,  המפארות את הכניסה בצורה אלגנטית ששום גוף תאורה מלאכותי לא היה יכול לעשות במקרה של דלת גדולה ואטומה .
 מחלל הכניסה הקונות הפוטנציאליות מובלות לחדר המרכזי .  שם ,  באווירה נינוחה וביתית הן מודדות את התכשיטים .  עושה רושם ,  שמטרתו של היון הייתה ליצור אווירה אינטימית שתשאב את הלקוחות לעולם של פארבג'ה ותנתק אותן מכל מה שמתרחש מחוץ לו ,  מתוך המחשבה שבצורה כזו יהיה קל יותר להיפרד ממאות אלפי יורו .  בפינת הישיבה ישנו שילוב המאזן בין הכובד של הספה המרופדת לעדינות של כסא האוהבים שעשוי מעץ הניצב לצידה ,  המוכיח כי היון השכיל לעצב בפשטות חומרים יקרי ערך .  להעצמת תחושת היוקרה ,  היון בחר להשתמש בחומרים יקרים במיוחד ,  כמו שיש מסוג Carrara ,  מגוון של סוגי עץ נדירים ואת הקירות מכסים וילונות משי שעוטפים את החלל ומעניקים לשוהים במקום תחושה רכה ,  עוטפת ומגנה .  גם סקאלת הצבעים שהיון בחר :  גוונים בהירים ונגיעות של סגול ,  משדרת רכות וניקיון עיצובי .  האדום הוא הצבע הדומיננטי והאצילי שחוזר על עצמו בקצב אחיד ומדוד באזורים השונים החל בדלתות הכניסה ,  מסגרת השולחן המרכזי ,  וכלה במסגרת המראה שתלויה על הקיר .
 שפתו הייחודית ו"חתימתו "  האישית של המעצב באה לידי ביטוי בריהוט וגופי התאורה בבוטיק המחודש .  השנדליירים המשתלשלים מהתקרה שומרים על צביונו המודרני של המקום עם קריצה לעולם הישן והזוהר באמצעות ברק מטאלי .  הגוונים המטאליים שאהובים על היון מתחילת דרכו המקצועית ,  מבטאים בבוטיק את האלמנט היוקרתי .  אלו תורמים לחלל מראה שבו הישן פוגש את המודרני והמודרני מכבד את הישן .  
עוד מוטיב עיצובי שמאפיין את היון ועליו הוא לא ויתר גם הפעם ,  הן מראות שמעטרות את התקרה וחוזרות על עצמן בפרויקטים שונים ומגוונים שלו ,  כדוגמת מותג הנעליים  " קמפר "  שנפתח במהלך 2009 בטוקיו .  מעבר לתפקידן הפונקציונאלי של הגדלת החלל ,  היון מוצא במראת התקרה אלמנט סקסי ומסתורי שעומד במבחן הזמן .  ואם במבחן הזמן עסקינן ,  נראה שעיצובו עיצובו הכולל של הבוטיק ,  המורכב באופן מודע מאלמנטים נצחיים ,  בהחלט יעמוד בו .
 
ביצים גדולות
חברת התכשיטים היוקרתית Faberge ,  שכרה דווקא את המעצב המופרע היימה היון ,  לעצב מחדש את בוטיק הדגל שלה בז'נבה

