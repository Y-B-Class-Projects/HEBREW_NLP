שלי יחימוביץ' נגד היד הנעלמה
מירב ארלוזורוב טוענת ,  שהצעתה של ח"כ יחימוביץ' להוריד את דמי הניהול בענף הפנסיה עשויה לפתור את בעיית המחירים אך מתעלמת מבעיות היסוד שיצרו את סימפטום 
 " היד הנעלמה "  לא חביבה על ח"כ שלי יחימוביץ' .  למעשה ,  בכל פעם שהיא מזכירה את מושג היסוד הזה במדע הכלכלה - אפילו למונח  " מדע "  יחימוביץ' ככל הנראה תתנגד - ההקשר הוא תמיד ציני ומזלזל .  
כזה הוא המקרה גם לגבי שוק ההון הישראלי ,  שיחימוביץ' נכנסת בו כהרגלה בכפפת ברזל - ומעלה הצעת חוק שתגביל את שיעור דמי הניהול בענף הפנסיה . " מתברר שכוחות השוק ו'היד הנעלמה' לא עשו את שלהם ",  אמרה יחימוביץ' בסרקזם ברור , " וריבוי המכשירים הפנסיוניים לא הכניס שפיות בדמי הניהול ".  
אכן ,  אין שפיות בדמי הניהול בענף הפנסיה .  ממוצע דמי הניהול זינק מאז נמכרו קופות הגמל מהבנקים לחברות הביטוח  ( בעקבות המלצות ועדת בכר )  בכ-50% ,  והוא ממשיך לטפס במהירות .  כיום ,  ממוצע דמי הניהול בקופות הגמל הוא 1.2%-1.4% מהנכסים ,  ובביטוחי החיים הוא 1.5%-2% מהנכסים  ( קרנות הפנסיה מוגבלות בתקרת דמי ניהול של 1.1% )  .  למעשה ,  כל ההערכות הן שהדבר היחיד שימנע את המשך הטיפוס של דמי הניהול כלפי מעלה הוא המגבלה החוקית על דמי הניהול הקיימת כבר כיום - תקרת דמי ניהול של 2% מהנכסים .  התקרה ,  יש לציין ,  נחשבת לגבוהה מאוד ,  וכשהמחוקק קבע אותה הוא לא חלם שדמי הניהול יגיעו אי פעם עד התקרה .  המחוקק טעה .  
לכן יחימוביץ' יוצאת עכשיו לתקן את הטעות הזאת .  היא מציעה לקבוע שוב תקרה מותרת לדמי הניהול ,  אבל הפעם תקרה נמוכה בהרבה .  במקום 2% מהנכסים ,  מציעה יחימוביץ' תקרת דמי ניהול של 1.4% מהנכסים בביטוחי החיים ,  0.7% בקופות גמל ,  ו-0.55% בקרנות פנסיה  ( בכל המספרים לעיל מדובר בחיבור של דמי ניהול מהנכסים בתוספת של דמי ניהול מההפקדות )  .  
אם תתקבל הצעתה ,  דמי הניהול בשוק ההון אכן יירדו ,  וטוב שכך .  רק שזה יהיה הדבר הטוב היחיד שייצא מכך .  בדרכו הטיפוסית ,  המחוקק הישראלי מכה ,  במסגרת ההצעה החדשה ,  בפטיש 5 קילו בסימפטום הבעייתי של דמי הניהול - תוך שהוא מתעלם לחלוטין מבעיות היסוד שיצרו את הסימפטום הזה .  
קביעת תקרה חדשה לדמי הניהול תהיה חזרה על הטעות המקורית שעשה המחוקק בעבר - שוב המדינה יוצרת מחיר מרבי ,  ובכך מאותתת לשחקנים בשוק ההון שאין כל צורך להתחרות .  כל שהשחקנים צריכים לעשות הוא להתייצב על המחיר המרבי שהמדינה קבעה ,  ולנוח שם .  לכן ,  תחרות על המחיר ההצעה לא תיצור .  גם תחרות על שני השירותים החשובים ביותר של ענף החיסכון הפנסיוני לא תיווצר כאן :  לא תחרות על איכות ניהול ההשקעות של החיסכון הפנסיוני ,  ולא תחרות על ייעוץ .  
עם כל החשיבות של דמי הניהול - והם חשובים - הבעיה של החוסך לפנסיה הישראלי קשה הרבה יותר רק מרמת דמי הניהול הגבוהה .  הבעיה של החוסך היא שאין אף גורם המעניק לו ייעוץ פנסיוני מקצועי ואובייקטיבי שיסייע לו למצוא את ידיו ורגליו במוצר המסובך ששמו חיסכון פנסיוני .  את החלטת ההשקעה החשובה ביותר של חייו - אל תטעו ,  פנסיה היא השקעה גדולה וחשובה בהרבה מרכישת דירה - הישראלי מקבל מתוך בורות מוחלטת  ( במקרה הטוב )  ,  או על סמך עצות אחיתופל של סוכני ביטוח  ( במקרה הרע )  .  
בל נשכח כי המוצר הפנסיוני כולל גם רכיב חשוב מאוד של ביטוח - ביטוח חיים וביטוח אובדן כושר עבודה .  בלי ייעוץ נכון ,  כמעט בלתי אפשרי יהיה לרכוש את הביטוח המתאים וכן לטפל בתביעה למימוש הביטוח בעת הצורך .  
הבעיה של החוסך הישראלי נמצאת לא פחות בחוסר המקצוענות ,  שלא לומר החפיפניקיות ,  שבה מנוהל תיק ההשקעות של החיסכון הפנסיוני שלו .  משבר האג"ח האחרון חשף עד כמה תיק החיסכון הפנסיוני מנוהל מתוך שיקולים קצרי טווח ,  תוך התעלמות מסיכון .  
יחימוביץ' אינה מאמינה ביד הנעלמה .  לכן היא מעדיפה לבחור בדרך הקלה של טיפול בסימפטומים - ולא טיפול בבעיות שגרמו לכך שהיד הנעלמה נכשלה .  אם אכן היא תעשה כך ,  זו תהיה החמצה היסטורית שלה ושל החוסך הישראלי ,  מכיוון שדרך דמי הניהול ניתן גם ניתן לאושש את היד הנעלמה .  לשם כך צריך לבדוק מהם המחסומים שמנעו התפתחות של תחרות בחיסכון הפנסיוני - מחסומים שמנעו מעבר בין חברות ביטוח  ( ניוד החיסכון הפנסיוני )  ומחסומים שמונעים פתיחה של קופות גמל אישיות  ( ira )  שיתחרו בקופות הגמל הממוסדות .  
לשם כך צריך לאושש את הייעוץ הפנסיוני באמצעות טיפול בחסמים שמנעו מהבנקים להיכנס לייעוץ ,  ובכך שייאסר סוף-סוף על סוכני הביטוח לפעול כמשווקים של חברות הביטוח .  הגיע הזמן שסוכני הביטוח ישרתו את טובת החוסך ולא את טובת חברות הביטוח ואת טובתם שלהם ,  בכך שגם הם יידרשו לפעול כיועצים אובייקטיביים בלבד .  
ולבסוף ,  במקום להוריד את תקרת דמי הניהול ,  צריך לשנות את מודל דמי הניהול .  אסור שדמי הניהול ייגבו מתוך הנכסים ,  אלא רק מתוך הרווח שמניבים הנכסים .  דמי ניהול שייגבו מתוך הרווח ,  ורק רווח לטווח הארוך  ( ומנוכה סיכון )  ,  יביאו לכך שטיב ניהול ההשקעות של תיק החיסכון הפנסיוני ישתפר - כי למנהלי ההשקעות יהיה אינטרס לשפר אותו .  
ועדת בכר ביצעה מהפכה חשובה בשוק ההון הישראלי ,  אבל המהפכה לא הושלמה .  חמש שנים ומשבר פיננסי אחד מאוחר יותר ,  הגיע הזמן למקצה תיקונים שיבטיח את עתיד הפנסיה הישראלי .  יחימוביץ' יכולה להביא לכך ,  אבל לשם כך היא צריכה לנסות לתת סיכוי לשיפור היד הנעלמה .
 
שלי יחימוביץ' נגד היד הנעלמה
מירב ארלוזורוב טוענת ,  שהצעתה של ח"כ יחימוביץ' להוריד את דמי הניהול בענף הפנסיה עשויה לפתור את בעיית המחירים אך מתעלמת מבעיות היסוד שיצרו את סימפטום

