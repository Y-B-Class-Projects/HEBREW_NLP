אל תתנו לפישר לפרוש
כהונתו של נגיד בנק ישראל תסתיים בעוד כחודשיים ובממשלה לא עושים מספיק כדי לוודא שיישאר באזור לכהונה נוספת .  צחי כהן פותח בקמפיין למען הדוד מאמריקה
לאחר הפסח תסתיים תקופת כהונתו הראשונה של נגיד בנק ישראל סטנלי פישר והוא עדיין לא החליט אם לקבל על עצמו כהונה שנייה :  אי ההחלטה נובעת ממכלול סיבות ובהן אפשרויות תעסוקה מכובדות בעלות שכר גבוה בתאגידי ענק בארה"ב ,  רצון של רעייתו וחלק ממקורביו שישוב למרכז הבמה הכלכלית העולמית בוול סטריט ומעל הכל  תחושת מיאוס ממאבקי הכוח ותעלולי הפוליטיקה בישראל .
 הנגיד כבר קיבל מספר הצעות עבודה מעניינות מקרן המטבע הבינלאומית ,  מתאגידים עסקיים ומבנקים מובילים בארה"ב .  ההצעות ,  מכובדות ככל שהיו ושכר נאה בצידם ,  לא גרמו לנגיד להיעתר .  פישר אדם ציוני בתפיסתו ובתפקידו בבנק ישראל הוא רואה הגשמה ציונית אמיתית .  עם זאת ,  הורדות הידיים הלא נפסקות במשרד האוצר ,  ועדת הכספים ומסדרונות הכנסת  כמו גם פעילותם הקדחתנית של לוביסטים ויח"צנים מאיימים לגרום לו לתלות את המפתחות ולנטוש את הכסא .
 ראש הממשלה נתניהו ,  בהיותו איש כלכלה מובהק ,  מעוניין שפישר ימשיך בתפקיד .  נתניהו בניגוד לחלק מפקידי משרדו המתקוטטים בינם לעצמם ,  מתעלם גם מפקידי האוצר שמתקשים לקבל את פישר כסוג של גורו כלכלי ומבין כי תדמיתה הכלכלית החיובית של ישראל נובעת גם ממעמדו הבינלאומי היוקרתי של פישר .  הנגיד נחשב לבר סמכא כלכלי לא רק בירושלים ,  אלא גם בבירות רבות בעולם המערבי והוא מקרין יציבות מוניטארית ורגיעה בעיני זרים באשר לכלכלת ישראל .
 את שנתניהו הבין מתקשים אחרים לתפוס :  פישר שמבקש להעביר את חוק בנק ישראל החדש עד לסוף אפריל נתקל בקשיים למרות הסיוע מצד ביבי .  דרישותיו של פישר ,  ובהן גם שינוי מודל הפיקוח על השכר המדובר של פקידי בנק ישראל ,  חריגות ומעוררות הרבה הדים בעיקר לאור העובדה שאכן תנאי השכר בבנק המרכזי שלנו מפליגים .  עם זאת ,  מובן לגמרי כי לפישר נמאס לספוג ביקורת על השכר ולקרוא בתקשורת השתלחויות בראשי הבנק .  כזכור ,  הספרן בבנק המרכזי מרוויח פי ארבע מהשכר הממוצע במשק - ואם האוצר  " שוכח "  להזכיר זאת מגיע מבקר המדינה וכותב בעניין חוברת עבת כרס על עבירות וחריגות תקשי"ר מיותרות מבחינת פישר .  לדעתו של הנגיד ,  זה יכול וצריך להתגמש .
 באוצר רואים בנושא השכר עניין עקרוני כיוון שהוא מאפשר להם התערבות בנקודה כואבת במתרחש בבנק ישראל .  יש כאן מאבק כוח על העמדה הכלכלית המרכזית במשק - באוצר מתעקשים לא להבין שהנגיד הוא הדמות המרכזית ולא שר האוצר .  את חשיבותו של פישר ראינו היטב בזמן המשבר הכלכלי האחרון אותו צלחנו בנזק סביר יחסית .
 ובכל זאת ,  צריך לשקול כי ייתכן שפישר לוקח את המחלוקות עם האוצר צעד אחד רחוק מידי ,  במיוחד בנושא השכר .  יחד עם זאת ,  בכלכלה גלובלית בה התדמית נבנית על בסיס האדם והאישיות המקצועית ישראל אינה יכולה לוותר על סטנלי פישר .  אין לנו מועמד טוב ממנו ,  הוא משרה אווירת ביטחון בעולם הפיננסי כלפינו ונחשב כאמור לכלכלן מוביל בקנה מידה עולמי .
 ראוי שביבי יכריע סוף סוף בנושא בנק ישראל ולא יפסח על הסעיפים כדרכו מימים ימימה :  הפעם ביבי צריך להשאיר את פישר כמעט בכל מחיר בעמדת הפיקוד של כלכלת ישראל .  עדיף לכולנו לא להתעסק באפשרות מה יקרה אם פישר יעזוב בסוף אפריל את הבנק המרכזי .  המחיר עשוי להיות כבד מכפי שניתן לצפות .
 הכותב הוא מרצה במרכז ללימודים אקדמיים אור יהודה .
 
אל תתנו לפישר לפרוש
כהונתו של נגיד בנק ישראל תסתיים בעוד כחודשיים ובממשלה לא עושים מספיק כדי לוודא שיישאר באזור לכהונה נוספת .  צחי כהן פותח בקמפיין למען הדוד מאמריקה

