כאפה לא משחקים כדורסל :  סיכום מחזור בליגת העל
בני השרון חייבת למתן את האלימות של לי ניילון .  אור שקדי סוגר מחזור וקורא להפועל ירושלים ולמכבי חיפה להודות בטעויות
רצף הניצחונות האחרון של מכבי אשדוד ,  זה שהזניק את הקבוצה עד למקום השני בטבלה ,  החל במחזור החמישי ,  אז ניצחה הקבוצה את ברק נתניה בתום הארכה .  עד למשחק הזה רשמה אשדוד מאזן של ניצחון בודד בארבעה משחקים ,  ונראתה כמו יורדת די ודאית לליגה השנייה .  ניסיונות לנתח מה גרם לשינוי הגדול במכבי אשדוד כבר נעשו ,  דובר על החיבור שנוצר בין השחקנים והמאמן ,  הרצון להוכיח והיכולת החלשה של היריבות שעומדות מולה .  מבט פשוט אל סגל השחקנים מגלה שבמשחק זה שיחק לראשונה בכשירות מלאה שחקן הפנים ג'וש דאנקן ,  שנפצע במחזור הראשון .
 דאנקן הגיע למכבי אשדוד על תקן שחקן מוביל ,  זה שצריך לעשות את השדרוג לקבוצה במשחק הפנים וכך גם עשה במשחקי טרום העונה .  כשצורף לידו ויין וואלאס ,  לא היה ברור כיצד שיתוף הפעולה בין השניים יעבוד ,  אך השניים הפכו לצמד יעיל מבחינה הגנתית והתקפית .  כשוואלאס נפצע לאחרונה ,  תפס את מקומו שחקן מוגבל מבחינה התקפית ,  דניאל גור אריה .  ומה עשה דאנקן ?  נתן לגור אריה לעשות את מה שהוא טוב בו - לחסל את היריב - והשתלט על משחק הפנים עם קליעה רכה מבחוץ ותנועות טובות מתחת לסל .
 גדולתו של דאנקן באה לידי ביטוי בכך שאינו כופה את עצמו על המשחק של קבוצתו ,  כמו שעושים לא מעט שחקנים בעמדה הזאת .  מאז שחזר מהפציעה הוא לוקח בין 9 ל-10 זריקות למשחק ,  קולע מעל 50 אחוז ועובד קשה בהגנה .  על הפרצוף שלו לא תראו שמחה גם אחרי חסימה גדולה כפי שעשה על משה מזרחי ברבע הרביעי ,  וגם לא אחרי שלשה של ווינר רבע קודם לכן .  באשדוד מספרים על אדם שקט ,  מקצוען של ממש ,  שבזמנו הפנוי מסתובב עם אשתו ולא חוגג יותר מדי .  דאנקן הוא מהגבוהים השקטים שעושים את העבודה שלהם ,  ובניצחון הגדול על הפועל ירושלים הוא היה שם ובגדול ,  עם שיא עונתי של 22 נקודות .
 ההסברים שניסה עודד קטש לספק בסיום התבוסה שנחלה הפועל ירושלים על כך שקבוצתו לא הופיעה למשחק טובים רק לנייר או למסך שסופג אותם .  בפועל ,  אין מצב שקבוצה עם תקציב גבוה ביותר מפי 2 מיריבתה תשחק כמו שהפועל ירושלים שיחקה .  נעימי ,  אוחיון ,  שמחון ,  קוקיה ורנדל פצועים ?  עדיין ,  על הפרקט משחקים שחקנים שיקרים יותר מכל שחקני אשדוד כמו סולומון ,  קלנסי ,  ריץ' ומזרחי .  האחרון אגב ,  היה היחיד שהראה אופי ולא נשבר במשחק ,  בניגוד לכל שאר חבריו .
 פסק הזמן האחרון שלקח קטש 4.5 דקות לסיום ,  במהלכו בהה בשחקנים במשך חצי דקה ולאחר מכן ניסה להסביר להם שלצורה שבה הם נראים יש חשיבות היה בהחלט במקום ,  אבל יש חשיבות גם לדרך שבה הפועל ירושלים תתנהל מהיום .  ההדחה מאירופה לא הייתה בתוכניות של הקבוצה ,  ונראה כאילו עכשיו היא תתנהל על מי מנוחות עד תחילת פברואר ,  למעמד חצי גמר גביע המדינה ,  ועד למאי ,  למעמד חצי גמר הפיינל פור .  רק לפני שנתיים הייתה ירושלים במצב דומה ,  עם גיא גודס על הקווים ,  לא רשמה הפסדי בית וגמרה את העונה באכזבה גדולה ללא מעמד גמר .
 ירושלים חייבת לעשות שינויים ולהתחיל בהודאה בטעות על שלא החתימה שחקן גבוה משמעותי נוסף לצידו של סם קלנסי ולצרף אחד כזה .  גם השילוב בין קלנסי לבריאן רנדל ,  שלעיתים נראה מצוין ,  לא מספיק מאחר שרנדל לא יכול לשחק כסנטר וקלנסי לבדו לא יכול להחזיק את העמדה .  הטעות הבסיסית השנייה הייתה בכך שאפשרו לקטש להחתים את דיון דאוול במקום ללכת על שחקן ברמה גבוהה בעמדה כה חשובה .  בעונה שעברה רשם דיז'ון תומפסון 12.7 נקודות ו-5.2 ריבאונדים בממוצע למשחק .  דאוול רושם פחות מחצי מהמספרים הללו ,  ובירושלים לא ממהרים לחפש לו מחליף .  ההכרה בשגיאה תהיה הצעד הראשון למניעת משבר גדול ראשון .
 בתום משחק ההפסד של מכבי חיפה לונטספילס בשבוע שעבר ביורוצ'אלנג' ,  היה ברור כי אלעד חסין יסיים את תפקידו בקבוצה .  מכבי חיפה הגיעה למשחק חשוב ,  התבזתה והמאמן רשם רצף הפסדים מביך .  אלא ששעתיים לאחר מכן עלתה חיפה בדרך נס לסיבוב הבא במפעל ההזוי ,  וחסין רשם הצלחה ראשונה העונה ,  כשההצלחה השנייה הייתה בכושר ההישרדות שלו .  יום לאחר החזרה לישראל הוא כבר העביר שוב את האימון של מכבי חיפה ,  והעניינים על פניהם נראו כאילו חוזרים לשגרה .
 שלושה ימים עוברים ,  מכבי חיפה עולה עם סגל חסר לגן נר ומתפרקת לחתיכות במחצית השנייה מול קבוצה מוכשרת אך בכושר לא טוב בכלל .  וחסין ?  אין שאלה בכלל ,  הוא ממשיך על הקווים גם למשחק הגביע מול ראשון לציון .  בסופו של דבר ,  ההחלטה ללכת עם חסין בעיניים עצומות מצידו של ג'ף רוזן היא החלטה אמיצה ומבחינתו של הבעלים גם הגיונית לחלוטין .  קשה לאדם להודות בכך שהוא עשה טעות ,  והוא זה שבניגוד לעצת כולם החליט ללכת עם חסין בתחילת העונה .  כעת ,  אם רוזן יחליט לסיים את דרכו של חסין ,  הוא יצטרך להודות שעשה טעות בכך שנתן לו את המפתחות בגיל כה צעיר .
 אין ספק שמכבי חיפה חייבת לעבור זעזוע .  אם בחיפה לא חושבים לסיים את דרכו של אלעד חסין ,  הם צריכים לבצע שינויים דרסטיים בסגל .  הבעיה שעם החתמתו של רודני ווב ,  לא בדיוק אחד השחקנים המשמעותיים בליגה ,  במצבת החילופים של הקבוצה נמצאים רק שני זרים אופציונליים .  הקבוצה צריכה לעשות מעשה ומהר ,  כי אם ימשיך הקיפאון בהתנהלות ,  הסיכוי שחיפה תיחלץ מהתחתית גבוה כמו הסיכוי שמישהו ייקח ברצינות את ההישג שלה העונה ביורוצ'אלנג' .
 אירועי המשחק בין בני השרון למכבי ראשון לציון ביום ראשון רחוקים מלהיות קשורים לכדורסל .  אגרסיביות היא חלק מעולם הכדורסל מזה שנים ,  ולא פעם המשחק מוכרע על ידי הקבוצה שבחרה להיות יותר אגרסיבית באותו היום .  בין אגרסיביות ועד לאלימות שיכלה לאשפז שחקן ולגרום לפציעתו עובר גבול ברור .  אחרי שכדורסל גדול לא ראינו במשך שלושה רבעים ,  החליט לי ניילון להתעסק ביריבה ,  או איך לגרום לשחקני היריבה לא לשכוח אותו .  אחרי שקלע כמה סלים חשובים ,  הוא התפנה להפוך את המשחק לזירת אגרוף .
 בתחילת הרבע השלישי חבט ניילון בטמיר אריאלי הצעיר ,  שלא ירצה לזכור את משחק הבכורה שלו בליגת העל ,  אותו סיים עם פצע מדמם בראשו .  כמה דקות לאחר מכן ,  שלח אגרוף לכיוונו של אייזאה סוואן ,  מה שהעלה את חמתו של ארון מגי ,  ששלח אותו לרצפה בדחיפה מרשימה .  השניים החלו לשלוח איומים אחד לשני ומגי סיים עם הרחקה .  דן שמיר החליט שמבחינתו הוא לא גורר את המשחק לאלימות ושלח את ניילון לספסל ,  אלא שראשון לציון חזרה למשחק וניילון שב לפרקט .  כמה דקות לאחר מכן הוא כבר תפס את ניצן חנוכי מאחורה במטרה להפיל אותו ,  שוב ,  ללא התייחסות מצד השופטים .
 במסיבת העיתונאים שלאחר המשחק טען יהוא אורלנד ,  שהיה צריך לראות לפחות עבירה בלתי ספורטיבית אחת על עבירה מכוערת על פילברטו ריברה ,  שיש להתנצל בפני הקהל על מה שהיה על הפרקט .  אורלנד עצמו התנצל על מה שעשה ,  אלא שמניילון ומגי לא שמענו התנצלות .  השניים המשיכו להצדיק את מעשיהם הברוטאליים בטענות שזה חלק מהמשחק ושיעשו את הדברים בשנית אם יצטרכו .  הנהלות ראשון לציון ובני השרון צריכות להיכנס לתמונה ,  לסדר את הראש לשני השחקנים או לשלוח אותם הביתה .  כמה פרחחים שמשחקים כדורסל כדי ללכת מכות ממש לא צריכים להיות על הפרקט בליגה הראשונה .
 כשעזב מיקי דורסמן את הפועל חולון ,  הוא השאיר קבוצה עם חמישה ישראלים בכירים חתומים ,  כשעד לפתיחת העונה הספיק דגן יבזורי לחזור לגלבוע/גליל .  אחרי שנחשפו הבעיות הכלכלית בקבוצה ,  דני פרנקו יכול היה להחתים ארבעה זרים בקושי ,  כשהאחרון ,  בריאן טולברט ,  חותם לחודש ,  ועוד שחקנים בהתנדבות ,  הכל כדי לסגור את הסגל איכשהו .  כשנגמר החודש ,  הוא נשאר עם שבעה שחקנים בכירים ,  כשעידו סטולרו ואור רון משלימים לתשעה .  חלף זמן נוסף ,  ג'יימי ארנולד נפצע ופרנקו נשאר עם שישה ,  כאשר סטולרו נותר לבד עם עזיבתו של רון ללאומית .
 עם שישה שחקנים ,  סטולרו כגיבוי ועוד שחקני נוער שמחזקים את הסגל ,  הצליחה הפועל חולון לנצח את מכבי ראשון לציון ,  ניצחון שפועל דווקא לרעתו של פרנקו משום שהשכיח מעט את הבעיות של הקבוצה .  אחרי שבועיים גם המזל שלו בניצחון על ראשון נגמר ,  ונתניה פשוט פירקה אותו בקלות ,  כשהוא יודע שהשחקנים הפעם באמת לא אשמים .  הפועל חולון נמצאת על סף קריסה סופית ,  הסיכוי שהיא תשרוד בליגת העל תלוי בעיקר בחסדים של אנשים - כאלה שיתרמו כסף לקבוצה או כאלה שיקפיאו את הירידות .  מה שבטוח הוא שמי שיסבול הם האוהדים והמאמן ,  כי לאמן סגל כל כך קצר זה לא בדיוק חלום חייו של מאמן .  גם לא בליגה הראשונה .
 
כאפה לא משחקים כדורסל :  סיכום מחזור בליגת העל
בני השרון חייבת למתן את האלימות של לי ניילון .  אור שקדי סוגר מחזור וקורא להפועל ירושלים ולמכבי חיפה להודות בטעויות

