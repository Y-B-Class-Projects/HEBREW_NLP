שנה אחת ,  עשר שגיאות :  הנשיא אובמה
בראיון שהעניק ברק אובאמה למגזין  " טיים ",  חשף המנהיג האמריקני את כישלון ממשלו לקדם את התהליך המדיני בין ישראל לפלשתינים .  את האשמה הטיל על שני הצדדים ,  בלי שהעניק משקל גדול יותר לטרפודיו של צד זה או אחר .  לגבי עצמו הסתפק בטעות שביצירת ציפיות גבוהות מדי .  הוא שוב טעה .  הבעיה אינה הגבהת רף הציפיות ,  אלא התנהלות חובבנית של ממשל חדש מלא כוונות טובות אך חסר יכולת לממשן .  
לעשר שגיאותיו של אובאמה אפשר בוודאי להוסיף אחרות ,  אולם אין בכך כדי לנקות את ישראל ,  שבראשה עומדת ממשלה שאינה מוכנה בשום אופן לשלם את מחיר השלום ,  וגם לא את הפלשתינים שהתאהבו בעץ אשר הוטלו אל צמרתו .  ואלו שגיאות אובאמה :
 1 .  הוא לא קרא את הספרות הענפה שפורסמה בעקבות כישלון פסגת קמפ דיוויד ,  ולא ביצע הערכה נכונה של הדרכים לחידוש המשא ומתן .  הוא המשיך את המגמה ועסק במהות במקום להציע לצדדים מהלך פרוצדורלי חדש שהיה מחייב אותם לקחת בו חלק  ( נוסח ועידת מדריד )  .
 2 .  הוא מינה איש מנוסה ,  חביב ונבון בשם ג'ורג' מיטשל לתפקיד הגדול על מידותיו ,  ויכול היה לדעת זאת מראש .
 3 .  לאחר שהבהיר כי השלום במזרח התיכון הוא אינטרס אמריקני ,  חזר בו ושב אל המנטרה האומרת כי אינו יכול לרצות שלום יותר מהישראלים ומהפלשתינים .  בכך הקטין מאוד את חשיבות המאמץ האמריקני לקדם כאן תהליך דרמטי .
 4 .  הוא הפך את הדרישה המוצדקת להקפאת ההתנחלויות לתנאי לחידוש המשא ומתן הישראלי ? פלשתיני ,  בלי להבין שכל תנאי כזה עלול לדחות את המשא ומתן לתקופה ממושכת ויקרה .
 5 .  הוא ביזבז חודשים מיותרים על הגדרת ההקפאה ולא הבין כי 100 ימים של חסד ניתנים רק פעם אחת .  אילו היה משתמש בהם כדי לקרוא לצדדים לשוב אל שולחן המשא ומתן על בסיס כמה עקרונות שהוסכמו בעבר ,  אפשר היה להימצא כבר מזמן בתוך התהליך .
 6 .  הוא לא עמד על התנאי שהציב ולא הבין כי גם אם יתפשר על מהות ההקפאה ,  לא יוכל הצד הפלשתיני לרדת מן העץ יחד איתו .  פשרת עשרת חודשי ההקפאה החלקית היא בדיחה עצובה שלא תואמה עם הצד הפלשתיני ומלכתחילה לא יכולה היתה לענות על צרכיו המינימליים .  זה חשף את חוסר המקצועיות של הממשל .
 7 .  הוא לא מיהר להתנער מדבריה של מזכירת המדינה ,  הילארי קלינטון ,  על כך שההקפאה מהווה תקדים מאין כמותו בממשלות ישראל  ( ולא היה מי שהזכיר לו את החלטת מנחם בגין בהקשר זה )  .  בכך נתן יד לתחושה פלשתינית שלפיה ארה"ב מנסה למכור סחורה פגומה בעטיפה מרשרשת .
 8 .  הוא התעקש לזמן את הצדדים לפסגה בניו יורק בספטמבר האחרון .  כולם באו ,  אך לא היה בפיהם דבר לומר זה לזה .  גם לאובאמה ,  הטוב בנואמי המאה ה ? 21 ,  לא היה מה לומר .  פסגה כה עלובה ,  ללא קווי מתאר להמשך ,  רק החריפה את התחושה שלא ניתן לחזור למסלול המו"מ והעמיקה את האכזבה באזור .
 9 .  הוא דרש מאבו מאזן למשוך את התביעה הפלשתינית לדיון בדו"ח גולדסטון ולא הבין כי ההסכמה לדרישתו  ( בין שהיא מוצדקת ובין שלא )  תהפוך את המנהיג הפלשתיני למי שאינו יכול להנהיג את עמו .
 10 .  הוא דיבר על הציפיות המופרזות בראיון עיתונאי ,  לא מתוך כוונת מכוון ולא כחלק ממדיניות כוללת .  כאיש המשיח לפי תומו הוא שיתף את המראיין בתובנותיו בדבר טעותו באי הערכה מראש של הקשיים הקיימים אצל שני הצדדים .  אך הוא שכח שהוא נשיא ארה"ב ושכל מעשה שלו ,  אפילו הריגת זבוב ,  נבחן במיליארדי עיניים וכל מילה שלו נשקלת ומשפיעה .  בכך ,  בתום שנה מבוזבזת ובלי שום כוונה רעה ,  הנחית בדבריו מכה נוספת על הסיכוי לקדם משהו באזור שלנו .
 
שנה אחת ,  עשר שגיאות :  הנשיא אובמה
nan
