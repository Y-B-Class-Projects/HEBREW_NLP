נא להתעוות בהתאם :  על הסרט  " פעילות על-טבעית 2 "
 עוד המשכון מיותר ?  ממש לא . " פעילות על-טבעית 2 "  מתגלה כסרט מפחיד בהחלט וכתשובת הקולנוע לדור של ערוץ 20 .  אבנר שביט רואה הכל
התגובה המקובלת למשמע הבשורה על הפקת  " פעילות על-טבעית 2 ",  סרט ההמשך לסנסציית האימה של הישראלי לשעבר אורן פאלי ,  היתה שלילית   " אוי ,  הציניות ההוליוודית ",  הזדעקו הספקנים , " שוב פעם הם מותחים את הגימיק כדי לנצל את המומנטום ולהרוויח עלינו כסף .  מי בכלל צריך המשכון לסרט הזה ". 
אך האמת היא שדווקא אמירות מסוג זה הן שגויות ופזיזות .  הסיבה לכך היא ש"פעילות על טבעית "  אמנם היה תרגיל נפלא בשיווק וביחסי ציבור ,  אבל זה לא מבטל את היותו הברקה אמנותית .  פאלי עלה כאן על משהו  השימוש היצירתי שהפגין במצלמה ביתית ,  האמירה המהדהדת שניסח על כוחה ההרסני של מצלמה זו ,  והיכולת שלו ליישם במסך הגדול שיעורים שלמד מתוכניות הריאליטי ,  הפכו את פרויקט הביכורים שלו לסרט הקולנוע הראשון של דור ערוץ 20 .  
אחרי הכל ,  מכל הבחינות נראה הזוועתון כמו פרק של  " האח הגדול ",  מינוס השד העדתי ובתוספת שד מוחשי ורוחש רוע . " פעילות על-טבעית "  הצליח כל כך בגלל שהוא היטיב ללכוד את רוח הזמן ,  וכיוון שהרוח הזו ממשיכה לנשוב ,  זה רק מתבקש שנראה עוד סרטים מסוגו ,  ומובן שלפאלי יש כאן זכות ראשונים .  ההצדקה לקיומו של  " פעילות על-טבעית 2 "  מתחזקת עוד יותר כשנזכרים כי בפרק הקודם משאבי ההפקה הדלים של פאלי החובבן הגבילו אותו למעקב אחר שתי דמויות בלבד ,  מה שהותיר כר פורה לפיתולים עלילתיים בהמשך הדרך .
 ואכן , " פעילות על-טבעית 2 "  נהנה מלכתחילה מתמיכת האולפנים ,  כך שתקציבו איפשר להעמיד במרכז העלילה משפחה שלמה ,  וכמיטב המסורת זהו התא המשפחתי הכי שגרתי שיכול להיות  אבא ואמא ,  הבת המתבגרת ,  התינוק בלול ,  עוזרת הבית ההיספנית וכלב הרועה הגרמני .  יש גם שתי דמויות אנושיות נוספות ,  שאת זהותן לא נחשוף ,  וריבוי הדמויות מוביל גם לגידול במספר המצלמות  הפעם אנחנו לא רואים את ההתרחשויות מנקודת מבט אחת בלבד ,  כי אם דרך סוללה של מצלמות אבטחה שהותקנו בבית המרווח בשל החשד של בעליו כי מישהו פרץ אליו ושואף לעשות זאת בשנית .  אח ,  הטיפשים האלה ,  הם חושבים שזה שודד ולא מבינים שזה שד ! 
הראשונה להבין זאת ,  כיאה לסטריאוטיפ ,  היא העוזרת ההיספנית חובבת נרות הקטורת ,  אבל עד שמקשיבים לה זה כבר מאוחר מדי והשד משתולל בבית  פה דלת נטרקת בהפתעה ,  שם סיאנס יוצא משליטה ,  ואפילו מכונת הכביסה מאבדת את העשתונות .  כל זה אולי נשמע מגוחך ומופרך על הנייר ,  אבל לאחר שתראו זאת בחשיכה על המסך הגדול ,  תפחדו בשובכם הביתה לישון עם חלון פתוח ,  בעיקר בלילות כאלה של רעמים וברקים .
 האחראי לכך הוא הבמאי טוד וויליאמס ,  שהחליף כאן את פאלי  ( הישראלי לשעבר עבר הפעם לעמדת המפיק ויצא להתמקד בפרויקט הקולנועי הבא שלו )  .  וויליאמס מתגלה כלא פחות יעיל מפאלי בכל הקשור להוצאה לפועל של רגעי  " אמאל'ה ".  חשוב מכך ,  הוא מנצל את הרקע שלו בעשיית קומדיות ודרמות כדי להוסיף לפרק השני כמה ממדים .  מרשימה מכל היא הצורה שבה הוא מעצב את אב המשפחה כאישיות חזקה ,  מלאת קסם וגוון קומי ,  וכן הדרך הסמויה והארוטית שבה הוא מתענג על מחשופיהן של שלוש הדמויות הנשיות ,  שבהתאם למורשת של הסרט הראשון התברכו בנתונים פיזיים ראויים לציון .
 כל זה מספק תמורה יפה למחיר הכרטיס ומסיר כל ספק שהיה באשר לזכות קיומו של הסרט .  התלונה היחידה כלפי וויליאמס היא ש"פעילות על-טבעית 2 "  בכל זאת היה יכול להיות טוב יותר .  הסיבה לכך היא שאמנם הרגעים המצמררים כאן אכן מפחידים מאוד ,  אבל פשוט אין מספיק מהם .  אפשר להבין את הרציונל שעמד מאחורי החלטת היוצרים לחלק במשורה את הרגעים הללו  המחשבה היתה שכדי שהקטעים המבהילים יהיו אפקטיבים באמת ,  הם חייבים לבוא משום מקום ולאחר שהצופים כבר נחים על המשמרת בלי לצפות להקפצה נוספת .
 יש בזה משהו ,  וטוב שיוצרי  " פעילות על-טבעית 2 "  דאגו לשמור על איזשהו איזון ,  אבל בכל זאת הם הקצינו יתר על המידה את היחס שבין בניית המתח והפרת השלווה בסרט  התחושה בסופו של דבר היא שיש בתיאור ההתרחשויות חמש דקות עודפות של פעולות יומיומיות וחמש דקות חסרות של חפצים מתעופפים ושל אנשים משקשקים .
 האיזון הבעייתי גם הופך את חווית הצפייה הקולנועית ב"פעילות על-טבעית 2 "  לסיוט לא פחות גדול מחלום הבלהות שעובר על גיבוריו .  הסיבה לכך היא שכמו בערוץ 20 ,  גם בסרט לא קורה משהו מיוחד לאורך רוב הזמן ,  ואנחנו פשוט נדרשים לעקוב אחר התנהלותם השגרתית של הגיבורים בציפייה שיקרה משהו .  כתגובה לכך ,  הקהל יוצר את האקשן בעצמו  מפטפט ללא הרף ,  לועג לנאיביות של הדמויות שלא יודעות מה מתחבא להן מתחת לכרית ,  חוזה מתי יקרה הדבר המפחיד הבא וטופח לעצמו על השכם כשהניחוש מתגלה כמוצדק ,  והכל בקולי-קולות .  נכון ,  הליכה לקולנוע אף פעם לא היתה דומה לבילוי באופרה ,  אבל  " פעילות על-טבעית 2 "  כבר הופך את yes פלאנט לבלומפילד .
 רוב היוצרים היו נעלבים עד עמקי נשמתם אם מישהו היה מתנהג כך בהקרנת סרטם ,  אבל בעולם של  " פעילות על-טבעית ",  הפעלת הקהל היא חלק בלתי נפרד מן היצירה עצמה .  אמרו פעם שצפייה בקולנוע משולה לשקיעה בחלום ,  אבל אימרה זו איבדה את התוקף שלה בעידן שבו הצופים בודקים את הפלאפון פעם בחמש דקות ,  וכיאה לסרט המאפיין של דורו , " פעילות על-טבעית 2 "  מתאים את עצמו היטב לעידן הזה ומבין כי לא יוכל לדרוש מן הקהל פסיביות .  מובן שכל זה הוא רק ההתחלה :  בשנה הבאה ,  באופן בלתי נמנע ,  יגיע לאקרנים הפרק השלישי בסדרה ,  וזה לא יהיה מפתיע אם הצופים בו יתבקשו להכריע באמצעות סמסים מי מגיבוריו ישרוד את השד .
 
נא להתעוות בהתאם :  על הסרט  " פעילות על-טבעית 2 "
 עוד המשכון מיותר ?  ממש לא . " פעילות על-טבעית 2 "  מתגלה כסרט מפחיד בהחלט וכתשובת הקולנוע לדור של ערוץ 20 .  אבנר שביט רואה הכל

