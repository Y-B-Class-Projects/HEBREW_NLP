רווחי  " אינטל "  זינקו פי 10
מגזר ההיי-טק פותח את עונת הדו"חות הרבעוניים עם נתונים מרשימים במיוחד של ענקית השבבים האמריקאית שניפצה את תחזיות האנליסטים בשורה התחתונה וצופה המשך מבטיח לשנה
ענקית השבבים האמריקאית אינטל דיווחה הלילה  ( חמישי )  על רווח רבעוני שהיה גבוה פי עשרה מהרווח בתקופה המקבילה בשנה הקודמת - הרבה מעל לתחזיות האנליסטים .  בנוסף ,  החברה היכתה את תחזיות האנליסטים גם בשורת ההכנסות ,  הודות להתאוששות חדה במכירות השבבים למחשבים אישיים .  
אינטל ,  חברת הטכנולוגיה האמריקאית הגדולה הראשונה שמפרסמת את תוצאותיה הכספיות לרבעון הרביעי של השנה ,  רשמה ברבעון הרביעי של 2009 רווח נקי של 2.3 מיליארד דולר ,  או 40 סנט למניה ,  לעומת רווח של 234 מיליון דולר ,  או 4 סנט למניה ,  בתקופה המקבילה בשנה הקודמת .  תוצאות החברה עלו באופן ניכר על תחזיות האנליסטים לרווח של 30 סנט למניה .  
אינטל ,  אשר על מתחרותיה נמנות AMD וטקסס אינסטרומנטס ,  רשמה ברבעון הכנסות של 10.6 מיליארד דולר ,  זינוק של 29% לעומת הרבעון הרביעי של שנת 2008 ומעל לתחזיות האנליסטים למכירות של 10.2 מיליארד דולר .  בשנת 2009 כולה רשמה אינטל הכנסות של 35.1 מיליארד דולר - מעל לתחזיות האנליסטים להכנסות של 34.7 מיליארד דולר . 
" התוצאות החזקות של אינטל בשנת 2009 משקפות את ההשקעה שלנו בחדשנות של מוצרים ובייצור המוביל במגזר ",  אמר מנכ"ל ונשיא אינטל ,  פול אוטליני ,  בעת פרסום הדו"חות . " אסטרטגיה זו איפשרה לנו להשיג ייעול תפעולי חסר תקדים לצד צמיחה בעסקים המסורתיים שלנו ויצירת הזדמנויות חדשות ומלהיבות בשווקים ,  אפילו בתקופות קשות ",  הוסיף .  
אינטל סיפקה גם תחזית חיובית להמשך ,  וצופה הכנסות של כ-9.7 מיליארד דולר ברבעון הנוכחי ,  ורווח שולי גולמי של 61% בשנת 2010 כולה .  החברה מתכננת להשקיע השנה 6.2 מיליארד דולר במחקר ופיתוח .  מניית אינטל ,  אשר זינקה ב-30% במהלך שישה החודשים האחרונים ,  עולה ב-2.1% במסחר לאחר הסגירה אחרי שסיימה את שעות המסחר הרגילות בוול סטריט בעלייה של 2.5% .  
יצרנית המעבדים למחשבים אישיים  ( PC )  הגדולה בעולם אותתה כבר בחודש נובמבר כי היא צופה התאוששות בשוק העיקרי שלה .  החברה הודיעה אז על העלאת הדיווידנד הרבעוני המחולק למשקיעים ב-12.5% החל מהרבעון הראשון של שנת 2010 ל-15.75 סנט למניה ,  לעומת דיווידנד של 14 סנט למניה עד כה .  
ההערכות בדבר התאוששות בשוק השבבים למחשבים אישיים זכו לחיזוק אתמול עם פרסום נתונים שהצביעו על זינוק במכירות המחשבים האישיים בארה"ב ובעולם ברבעון הרביעי של 2009 .  מכירות המחשבים האישיים בעולם קצפו ברבעון ב-22% לעומת התקופה המקבילה בשנה הקודמת ,  ליותר מ-90 מיליון יחידות ,  לפי נתונים שפירסמה אתמול חברת המחקר גרטנר .  מכירות מחשבים אישיים בארה"ב זינקו ברבעון הרביעי של 2009 ב-24% לעומת הרבעון המקביל ,  ל-20.7 מיליון יחידות ,  מסרה אתמול חברת המחקר IDC .  
בחזית התחרות ,  היתה 2009 שנה קשה עבור אינטל - אשר שבבים מתוצרתה מותקנים ביותר מ-80% מהמחשבים האישיים בעולם .  בחודש מאי הטילה הנציבות האירופית על אינטל קנס שיא של 1.45 מיליארד דולר בגין הפרת חוקי ההגבלים העסקיים - הקנס הגדול מעולם שהטילה הנציבות - בגין ניצול מעמדה המוביל בשוק השבבים למחשבים אישיים כדי לפגוע במתחרותיה ולחזק את מעמדה המונופוליסטי בשוק .  
מצדו השני של האוקיינוס האטלנטי ,  הגיש התובע הכללי של מדינת ניו יורק ,  אנדרו קואומו ,  בתחילת נובמבר אישומים דומים נגד אינטל .  לפי האישומים ,  החברה עשתה שימוש באיומים בלתי חוקיים ובתשלומי שוחד של מיליארדי דולרים ליצרניות מחשבים אישיים כדי שאלו לא ירכשו שבבים מתוצרת מתחרותיה .  ענקית השבבים הבטיחה לעצמה עסקות עם יצרניות מחשבים כמו דל ,  היולט פקארד  ( HP )  ויבמ ,  באמצעות תשלומי שוחד של מיליארדי דולרים ,  אותם הסוותה בתור הנחות . " בשוק של אינטל לא היו חוקים של היצע וביקוש ",  אמר קואומו בעת שהודיעה על הגשת האישומים בנובמבר . " במקום זאת ,  פעלה אינטל לפי חוקי 'הדרך שלי או הדרך החוצה' ".  
שבוע לאחר הגשת האישומים של קואומו נגד אינטל ,  הודיעה ענקית השבבים כי הסכימה לשלם 1.25 מיליארד דולר למתחרתה הקטנה AMD כדי ליישב תביעות שהגישה האחרונה נגד אינטל בטענה זו ניצלה את מעמדה בשוק השבבים כדי לפגוע במתחרות ,  תוך הפרת חוקי הגבלים עסקיים .  
כעבור חודש ,  בדצמבר ,  הוגשו אישומים דומים נגד אינטל גם על ידי נציבות הסחר הפדרלית  ( FTC )  בארה"ב .  לפי האישומים ,  אינטל פעלה במשך עשר שנים לחסימת מוצרים עדיפים של מתחרותיה . " אינטל ניהלה מסע מכוון לסיכול איומים תחרותיים על המונופול שלה ",  אמר ראש מחלקת הגבלים עסקיים בנציבות הסחר הפדרלית ,  ריצ'רד פיינסטין ,  בעת הגשת האישומים בדצמבר .  

רווחי  " אינטל "  זינקו פי 10
מגזר ההיי-טק פותח את עונת הדו"חות הרבעוניים עם נתונים מרשימים במיוחד של ענקית השבבים האמריקאית שניפצה את תחזיות האנליסטים בשורה התחתונה וצופה המשך מבטיח לשנה

