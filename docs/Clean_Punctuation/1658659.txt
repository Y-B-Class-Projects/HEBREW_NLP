צו הקפאת הליכים נגד הקבלן שבונה את ביתה של דורית סלינגר
החברה מתכוונת להמשיך לבצע את הפרויקטים בסיוע חברה קבלנית אחרת שתיטול על עצמה את כל ההוצאות הכרוכות בביצוע
צו הקפאת הליכים ל-30 יום הוצא בערב חג הפסח לחברה הקבלנית א.י.ב הנדסה והשקעות ,  שמבצעת פרויקטים לבנייה ונגרות באיזור תל אביב .  זאת עקב מה שמתואר על ידי בעלי החברה ,  משפחת בדיאן , " מצוקת תזרימית "  והיקף חובות של 22 מיליון שקל .  הנושים העיקריים שלה הם הבנק הבינלאומי הראשון ובנק לאומי.החברה ,  שבבעלות יואב ,  עופר וערן בדיאן נוסדה בשנת 2002 ועוסקת בבינוי ועבודות גימור ונגרות .  היא מעסיקה היום 60 עובדים ומיוצגת על-ידי עו"ד דורית לוי-טילר הנאמנת הזמנית לחברה .  לדברי עו"ד לוי-טילק ,  החברה מנהלת מגעים עם מספר חברות ביצוע ויזמים להיכנס כמשקיעים לחברה ,  לרכוש את פעילותה ואף להתקשר בפרויקטים אחרים שהיא מקימה .  מהבקשה להקפאת הליכים שהחברה הגישה לבית המשפט המחוזי בירושלים עולה ,  כי בעקבות המצוקה אליה נקלעה ,  החזיר בנק לאומי עשרות שיקים שמשכה החברה לטובת ספקיה ,  עובדיה ולרשויות השונות .  מצב זה עורר נושים אחרים ,  בעיקר ספקים ,  לנקוט נגד החברה בצעדים שונים לרבות השימוש בכוח ובהרס במפעליה .  מזמין העבודות בפרויקט דרש גם מימוש ערבויות בנקאיות שניתנו להבטחת ביצוע הפרויקט .  למתן צו הקפאת ההליכים התנגדו נושים שונים ,  בין היתר בטענה כי קיים פער גדול בין חובות החברה לרווח הצפוי מסיום העבודות התלויות ועומדות .  כמו כן ציינו כי החברה לא הציגה שום תוכנית הבראה .  למרות כל זאת ,  הסכים שופט בית המשפט המחוזי בירושלים יוסף שפירא להוציא צו הקפאת הליכים ל-30 יום כאמור .  במהלך תקופה זו ,  לא ינקטו נגד החברה ובעלי השליטה מימוש שעבודים או פירעון ערבויות .  עם זאת קבע כי על בעלי השליטה ואביהם אפרים בדיאן להגיש תוך שבעה ימים תצהירים לגבי רכושם ואסר עליהם לעשות כל שינוי או פעולה ברכושם.לחברה ,  שפעלה גם כקבלנית משנה ,  צבר פרויקטים בתחום הבינוי והנגרות ,  בהיקפים מצטברים של עשרות מיליוני שקלים .  בין לקוחותיה נמצאים בנק דיסקונט ,  היכל התרבות ביבנה ומוזיאון תל אביב .  החברה אחראית גם על ביצוע הקמת הלובי ומועדון הדיירים ,  השטחים הציבוריים ודלתות הכניסה בפרויקט g שמקימה חברת גינדי החזקות בתל אביב.עד היום ביצעה החברה רק 15% מחלקה בפרוייקט ,  שמוערך ב-2.1 מיליון שקל .  כמו כן היא אחראית על ביצוע עבודות הנגרות במוזיאון תל אביב ,  מוזיאון ישראל בירושלים ושגרירות הודו בישראל.בין הלקוחות הבולטים של הקבוצה נמצאת גם קבוצת רכישה שארגנו עו"ד שלמה שפיר ,  איתמר שפיר ושמעון טולדנו ,  שמקימה מבנה מגורים יוקרתי ברחוב הרמן כהן 11 ו-13 בתל אביב .  הפרויקט יכלול עם השלמתו 15 דירות.בין חברי הקבוצה נמנים מנכ"ל מעלות ,  דורית סלינגר ,  ובעלה יונתן ,  יו"ר הולידי טראוול מוני בר ,  ואנשי עסקים שונים ,  ביניהם יהודה ידידיה .  עוד נמנה על רוכשי הפרויקט אורי נס - שמאי בכיר בתחום הביטוח .  עו"ד שפיר ,  מארגן הקבוצה היה שותף במשרד נאמן בן ארצי עד 2004 קודם לכן היה שותף בכיר במשרד כספי.על פי הבקשה להקפאת הליכים ,  היקף החוזה הוא 11.5 מיליון שקל ועד כה הושלמו 20% מהעבודות על הפרויקט .  עם זאת ,  לדברי החברה ,  בדעתה להמשיך בעבודות הביצוע של הפרויקט ,  בסיוע החברה הקבלנית אחרת סיידא יוסף חברה לבניין והשקעות אשר תיטול על עצמה את כל ההוצאות הכרוכות בביצוע ,  לרבות כוח אדם ,  ציוד ,  חומרי בניין ועוד .  סיידא יוסף תמשיך בעבודות נוספות שאליהן מחוייבת א.י.ב הנדסה והשקעות ,  בהן הקמת 2 קומות על מבנה ברחוב שנקין 55 בתל אביב ,  בהיקף כולל של 3.2 מיליון שקל .
 
צו הקפאת הליכים נגד הקבלן שבונה את ביתה של דורית סלינגר
החברה מתכוונת להמשיך לבצע את הפרויקטים בסיוע חברה קבלנית אחרת שתיטול על עצמה את כל ההוצאות הכרוכות בביצוע

