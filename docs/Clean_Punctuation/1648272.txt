הח"כים נלחמים עבור החיסכון הפנסיוני ? 
הצעת חוק שהוגשה תגביל את דמי הניהול באפיקי החיסכון השונים - קרנות פנסיה חדשות ,  ביטוחי מנהלים ,  קופות גמל ועוד .  יוזמי ההצעה : " החיסכון הפנסיוני נהפך להפקר "
 הצעת חוק שהוגשה אתמול תגביל את דמי הניהול באפיקי החיסכון השונים - קרנות פנסיה חדשות ,  ביטוחי מנהלים ,  קופות גמל ועוד .  את ההצעה ,  שמהווה תיקון לחוק הפיקוח על שירותים פיננסיים ,  הגישו אתמול הח"כים חיים כץ  ( ליכוד )  ,  שלי יחימוביץ'  ( עבודה )  ואילן גילאון  ( מרצ )  .  באחרונה פורסם ב-themarker תחקיר שחשף את העלות הגבוהה של דמי הניהול שנגבים מהחוסכים .  
הצעת החוק של שלושת הח"כים מתייחסת לכל מכשיר חיסכון בנפרד ומפחיתה את התקרה המותרת לדמי הניהול באופן שיתאים למכשיר הספציפי .  לפי ההצעה ,  דמי הניהול בקרנות פנסיה חדשות מקיפות  ( קרנות שמקבלות סבסוד ממשלתי בדמות אג"ח מיועדות )  לא יעלו על 3.5% מהתשלומים השוטפים  ( פרמיה )  לקופת הגמל ,  בתוספת 0.2% מהסכום המצטבר בחשבון העמית בקופת הגמל  ( צבירה )  ,  לעומת דמי ניהול מקסימליים של 6% מהתשלומים השוטפים ו-0.5% מהסכום המצטבר כיום .  יוזמי ההצעה מציינים כי מדובר בהפחתה של כ-35% בדמי הניהול ,  לעומת ממוצע נוכחי של 4.5% מההפקדות השוטפות ו-0.4% מהחיסכון המצטבר .  
עוד קובעת ההצעה כי דמי הניהול בקרנות פנסיה חדשות כלליות ,  קופות גמל וקרנות השתלמות לא יעלו על 0.7% מהסכום המצטבר בחשבון העמית ,  לעומת דמי ניהול מקסימליים של 2% מהסכום המצטבר כיום .  לפי הח"כים ,  הפחתת דמי הניהול תהיה בשיעור של כ-50% לעומת ממוצע דמי ניהול של 1.4% מהחיסכון המצטבר כיום .  
בביטוחי המנהלים יוגבלו דמי הניהול המקסימליים ל-4% מהתשלומים השוטפים בתוספת 1% מהסכום המצטבר .  זאת לעומת המצב הקיים ,  שמאפשר לגופים המנהלים לגבות את דמי הניהול מהפרמיה ומהצבירה בכמה אופנים .  משקלול של דמי הניהול בביטוחי המנהלים עולה כי דמי הניהול המקסימליים כיום הם 2% מהצבירה .  יוזמי ההצעה מציינים כי בביטוחי המנהלים הפחתת דמי הניהול תהיה בשיעור של כ-25% ,  לעומת ממוצע דמי ניהול של 5% מההפקדות השוטפות ו-1.25% מהחיסכון המצטבר כיום . 
" אין ספק שהתחקיר היסודי והמקיף שערך באחרונה themarker היווה זרז לקידומה של הצעת החוק ",  אמרה יחימוביץ' . " עסקנו בכך רבות בעבר ,  אך לא הרגשנו רוח גבית בעניין ולא הגענו להסכמות עם הממשלה .  כעת אנו מקווים שהעיסוק התקשורתי הרחב בסוגיה יגרום לממשלה להבין שחייבים לטפל בנושא בדחיפות ".  
שלושת יוזמי ההצעה מציינים כי נעזרו במומחים כדי לקבוע את התקרות לדמי הניהול באפיקים השונים .  לפי הח"כים ,  הם עובדים על בסיס קבוע עם כ-15 מומחים מתחומי הפנסיה ,  שוק ההון והבנקאות .  עם זאת ,  הח"כים מסרבים לפרט בנוגע לתחשיב שעל בסיסו נקבעו התעריפים המקסימליים .  הכוונה היא בעיקר להערכות בנוגע להוצאות הרגולציה ,  השיווק והתפעול ופרמטרים נוספים של הגופים המנהלים ,  שעל בסיסם נקבעו התעריפים המקסימליים .  
בדברי ההסבר להצעת החוק נכתב : " מהסדרים שנעשו במשק בשנים האחרונות אנו למדים כי ניתן להקטין את שיעור דמי הניהול הנגבים מההפקדות החודשיות ומהצבירה לרמות נמוכות וסבירות יותר ".  הסדרים אלה נחתמים לרוב עם גופים גדולים ,  שמתמקחים על דמי הניהול עבור עובדיהם ומשיגים עבורם תנאים משופרים .  עם ההסדרים הגדולים שנחתמו בשוק והורידו את דמי הניהול לעובדים ניתן למנות את הסדר  " חברים ומרוויחים ",  שאליו הגיעה ההסתדרות ,  ואת גובה דמי הניהול שמשלמים עובדי חברת טבע בהתאם למכרז הפנסיוני של החברה .  למעשה ,  בנוגע למכרז שמתקיים בימים אלה לבחירת קרן פנסיה לאנשי צבא הקבע אמר היועץ הכספי לרמטכ"ל ,  תא"ל מהרן פרוזנפר ,  כי הוא מצפה לדמי ניהול אפסיים ואף שליליים .  
יוזמי ההצעה מצפים כי היא תיתקל בלובי אגרסיבי מצד בעלי האינטרסים - ובראשם חברות הביטוח ,  סוכני הביטוח וגופי הגמל . " אנו צופים מתקפת לוביסטים חריפה נגד ההצעה ,  ומעריכים שתהיה התערבות אגרסיבית של גופים רלוונטיים ",  אמרה יחימוביץ' . " ברור שיופעלו לחצים כבדים מצד בעלי הגופים המנהלים את הקרנות והקופות :  הם הרי יודעים שכאשר תתקבל ההצעה ,  יקטן בור השומן שלהם ".   
" באחרונה הוכפלו דמי הניהול של קופות הגמל ,  ועל הכנסת לקבוע רגולציה שלא תאפשר השתוללות על חשבון הציבור כפי שנעשה בעמלות הבנקים ",  אמר כץ ,  המשמש יו"ר ועדת העבודה והרווחה .  מחר צפויה הוועדה לקיים דיון בנוגע לדמי הניהול בחיסכון הפנסיוני .  את הדיון יזמו כץ ,  יחימוביץ וח"כ חיים אורון  ( מרצ )  . 
" החיסכון הפנסיוני נהפך להפקר ולכן יש לקדם את הצעת החוק במהירות האפשרית ",  הוסיף גילאון . " אסור לאפשר לאיש להכניס את ידו לכספי החוסכים ולקחת מהם ".  
העלייה בדמי הניהול בחיסכון הפנסיוני החלה ב-2005 לאחר רפורמת בכר ,  שהוציאה את מוצרי החיסכון מניהולם של הבנקים .  ממחקר שערך מרכז המידע והמחקר בכנסת עולה כי דמי הניהול בקופות הגמל הבנקאיות שנמכרו לבתי ההשקעות עלו בין 2006 ל-2009 בכ-60% .  מהמחקר עולה כי בגדיש - קופת הגמל הגדולה בשוק שנמכרה מהפועלים לפסגות - עלו דמי הניהול ב-51.3% ;  בתמר - קופת הגמל השנייה בגודלה שנמכרה מדיסקונט לכלל ביטוח - עלו דמי הניהול ב-35.4% ;  ובעצמה - קופת הגמל השלישית בגודלה שנמכרה מלאומי להראל ביטוח - עלו דמי הניהול ב-82% .  
בנוסף ,  בתחקיר שפירסם themarker נחשף כי דמי הניהול המצטברים שמשלם חוסך ישראלי במשך שנות עבודתו נעים בין מאות אלפי שקלים למיליוני שקלים .  חוסך שהשתכר בממוצע 30 אלף שקל בחודש במשך 37 שנים ובחר להפריש את כספי התגמולים והפיצויים שלו לקופת גמל ,  ישלם דמי ניהול מצטברים של כ-1.5 מיליון שקל - יותר מרבע מהסכום שהוא עצמו יזכה לקחת הביתה בגיל 67  ( כ-4.1 מיליון שקל )  .  אם העובד שילם דמי ניהול גבוהים יחסית  ( 2% )  ,  הוא ימצא את עצמו עם חיסכון של 3.6 מיליון שקל בלבד ,  לאחר שכ-2 מיליון שקל התאדו לטובת דמי הניהול .  
מצבו של חוסך שהפריש את חסכונותיו לביטוח המנהלים גרוע אף יותר .  עם יציאתו לפנסיה הוא ימצא בחשבון שלו 3.9 מיליון שקל ,  לאחר ששילם 1.5 מיליון שקל בצורת דמי ניהול .  אם לאותו חוסך לא היה מעסיק שהתמקח עבורו והוא שילם בממוצע דמי ניהול יקרים של 7% מההפקדות השוטפות ו-1.4% מהחיסכון המצטבר ,  אובדן החסכונות שלו יגיע ליותר מ-1.7 מיליון שקל . 
" מתברר ש'כוחות השוק' וה'יד הנעלמה' לא עשו את שלהם ,  וריבוי המכשירים הפיננסיים לא הכניס שפיות בדמי הניהול ",  אמרה יחימוביץ' . " אין ברירה אלא להוריד את התקרות בחקיקה לטובת הציבור ,  שחסכונות שצבר בעמל רב נגזלים ממנו ".  
למעשה ,  גם בכירים בענף החיסכון הפנסיוני הגדירו באחרונה את התחרות בתחום הגמל כ"תחרות על השלל ולא על הצרכן "  - כאשר בתחום ביטוחי המנהלים לא קיימת כלל תחרות .  
ניתן למנות שלוש סיבות עיקריות לכשלי השוק בחיסכון הפנסיוני .  הראשונה היא כישלונן של רפורמות שהיו אמורות להוביל לשוק תחרותי :  הייעוץ הפנסיוני בבנקים לא התרומם ,  רפורמת הניוד בביטוחי המנהלים לא הובילה לשינויים בענף ורפורמת קופות הגמל האישיות  ( ira )  לא קורמת עור וגידים .  
הכשל השני נוגע לתשתיות :  היעדר מסלקה שיכולה להעביר מידע ולסלוק חיובים במהירות .  במוצרים פיננסיים אחרים ,  כמו קרנות נאמנות ,  לקוח יכול להעביר במהירות את כספו מיצרן אחד לשני ,  אך לא כך בתחום הפנסיוני ,  שסובל מחוסר שקיפות ואינו מאפשר סליקת חיובים מהירה ויעילה .  המשמעות היא שלחברות הביטוח וגופי הגמל יכולת להקשות על צרכנים שמעוניינים לעבור ממנהל אחד לאחר .  
הכשל השלישי נוגע למבנה התמריצים לקוי במערך ההפצה העיקרי של סוכני הביטוח .  התגמול של סוכני הביטוח נגזר מדמי הניהול שמשלם הלקוח .  כלומר ,  ככל שדמי הניהול גבוהים יותר ,  הסוכן יקבל עמלה שמנה יותר .  מצב זה מהווה ניגוד עניינים מובנה בין האינטרס של הלקוח לאינטרס של הסוכן .  
עד כה לא הוציאו איגוד חברות הביטוח ,  איגוד קרנות הפנסיה ואיגוד סוכני ההסדר תגובה מסודרת .  עם זאת ,  ההצעה כבר זכתה לתגובות צוננות .  
לדברי יאיר אהרוני ,  יו"ר איגוד קופות הגמל ומנכ"ל הלמן-אלדובי גמל ,  דמי הניהול הנגבים כיום הוגנים והולמים את הדרישות הרגולטוריות המקצועיות הנדרשות מהחברות הפועלות בתחום .  אהרוני טוען כי בשוק תחרותי ,  שבו מרבית השחקנים רחוקים מאוד מגבייה של דמי ניהול מקסימליים ,  אין צורך בהתערבות חקיקתית .  לפי איגוד קופות הגמל ,  יש צורך להשוות את שיעור דמי הניהול המירביים בכל מסלולי החיסכון הפנסיוני ,  כדי שהעמיתים יוכלו להשוות בין אפיקי החיסכון ולבחור את המוצר הטוב עבורם . 
" זהו פופוליזם זול ",  אמרו גורמים באחרים שוק . " כל חבר כנסת יכול לבוא ולזרוק מספר .  הם יודעים אילו מערכות תפעול צריך בשביל להפעיל את החיסכון הפנסיוני ?  כמה עולה הרגולציה ?  אז ניתן פחות הנחות .  גם ככה השוק לא נמצא במקסימום האפשרי אלא מתחתיו ". 

הח"כים נלחמים עבור החיסכון הפנסיוני ? 
הצעת חוק שהוגשה תגביל את דמי הניהול באפיקי החיסכון השונים - קרנות פנסיה חדשות ,  ביטוחי מנהלים ,  קופות גמל ועוד .  יוזמי ההצעה : " החיסכון הפנסיוני נהפך להפקר "
 
