קומברס צפויה לפטר 500 עובדים
ייתכן שההחלטה לפטר עובדים על רקע הדו"חות המתקרבים קשורה למצבה הכלכלי של החברה שאינו גלוי לציבור ,  כיוון שהחברה לא פירסמה דו"חות מאז מארס 2006 בשל פרשת הבקדייטינג
על רקע פירסומם המתקרב של דו"חות קומברס לשנים 2006-2009 ,  החברה צפויה לפטר כ-500 עובדים ברחבי העולם .  קומברס מעסיקה כ-4,500 עובדים ,  כאשר מתוכם כ-1,000 בישראל .  באוגוסט האחרון נודע ל-TheMarker כי החברה מתכוונת להשלים גל פיטורים שיועד בתכנון לספטמבר 2009 .  הפיטורים היו אמורים להתבצע אחרי החגים ,  אלא שבסופו של דבר גל פיטורים זה נדחה .  כעת הוא הוגדל ועומד לפני ביצוע .
 ייתכן שההחלטה לפטר עובדים על רקע הדו"חות המתקרבים קשורה למצבה הכלכלי של החברה ,  שאינו גלוי לציבור .  החברה לא פירסמה דו"חות מבוקרים מאז מארס 2006 בעקבות פרשת הבקדייטינג בחברה ,  שבגינה נמלט קובי אלכסנדר ,  מנכ"ל החברה ,  לנמיביה לפני מספר שנים .
 רק לפני שבועיים הסכימו מספר בכירים מהחברה לחתוך את שכרם :  שני הסימנים אינם מנבאים טובות לדו"חות המתקרבים .  אנדריי דהן ,  מנכ"ל ונשיא קומברס ,  הסכים לוותר על 20% משכרו ל-2010 וישתכר כ-800 אלף דולר .  סגנו לנשיאות וסמנכ"ל הכספים ,  סטפן סווד ,  יוותר על 10% משכרו ב-2010 וישתכר כ-562 אלף דולר .
 ההחלטה התקבלה ב-8 לינואר ,  כאשר הקיצוץ בשכרם של הבכירים יהיה בין ה-11 לינואר ל-11 ביולי .  בין הבכירים הנוספים שהסכימו להוריד בשכרם נמצאים דרור בין ,  נשיא המכירות הבינלאומיות ,  הווארד וולף ,  סגן נשיא ,  שפאלי שאח ,  יועץ כללי ,  לורן רייט ,  סמנכ"ל פעילות עסקית בינלאומית וג'ון באניין ,  מנהל השיווק וגבריאל מצליח .
 קומברס היתה אמורה לפרסם את דו"חותיה בפברואר ,  אולם בעקבות עיכובים בחברה הבת ורינט ,  שעשויה לא להספיק לפרסם את דו"חותיה עד למועד בהם היא היתה אמורה לפרסמם ,  ה-30 בינואר ,  ייתכן שגם החברה האם קומברס תאלץ לדחות שוב את מועד פרסום הדו"חות לשנים 2006-2009 .
 מקומברס נמסר : " כחברה ציבורית איננו יכולים להתייחס להערכות שוק ". 

קומברס צפויה לפטר 500 עובדים
ייתכן שההחלטה לפטר עובדים על רקע הדו"חות המתקרבים קשורה למצבה הכלכלי של החברה שאינו גלוי לציבור ,  כיוון שהחברה לא פירסמה דו"חות מאז מארס 2006 בשל פרשת הבקדייטינג

