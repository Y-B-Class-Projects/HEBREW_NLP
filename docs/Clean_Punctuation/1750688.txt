אל תיתנו לחברות חיפושי הגז לבלבל אתכם 
תמלוגי הגז
 >  >  מסע הדיס-אינפורמציה של חברות האנרגיה במאבקן נגד העלאת חלקו של הציבור ברווחים מתגליות הגז רצוף אי-דיוקים .  מול חופי המדינה יש מאגרי גז עצומים ששוויים מוערך ב-300 מיליארד דולר ,  והפקתם עשויה להימשך כ-30 שנה .  לפי דו"חות החברות השותפות בקבוצת ים תטיס ,  ההכנסה נטו הצפויה ממאגר תמר היא כ-22% למדינה וכ-78% לתאגידים .  אף ספין תקשורתי לא ישנה את העובדה שזוהי חלוקה לא צודקת ולא מוסרית בין יזמים לבין הציבור .  אין לחלוקה זו אח ורע בעולם והיא הפוכה מהמקובל ברוב המדינות .  כאשר רווחיות שדה גז גבוהה - המדינה יכולה וצריכה לקבל חלק גבוה מאוד ברווחים .  עיקרון זה ,  המקובל בכל העולם ,  מקבל ביטוי אפילו בחוות הדעת של חברת ihs ,  שנכתבה עבור נובל אנרג'י ואף נמסרה לוועדת ששינסקי .  על רווחיותם הגבוהה של שדות הגז בישראל מעידה נובל אנרג'י ,  המסבירה בדיווחיה למשקיעים כי פעילותה בישראל היא הרווחית ביותר מבין כל זירות הפעילות שלה בעולם .  חברות האנרגיה משתדלות להבליט את ההשקעות הגדולות הנדרשות לכאורה בקידוחי תמר וים תטיס ,  אך הן מסתירות את העובדה שההשקעה הגדולה בפיתוח שדה תמר ,  בסך 3 מיליארד דולר ,  ממומנת על ידי בנקים באמצעות הלוואת נון-ריקורס ,  כלומר הסיכון לא חל על חברות הגז ,  אלא על הגורם המלווה .  גם בנושא הוצאות ההפקה מדווחת נובל אנרג'י למשקיעים שלה בחו"ל נתונים שונים מאלה שהיא מציגה בישראל .  החברה האמריקאית מדווחת למשקיעיה כי שיעור הוצאות ההפקה בשדות הגז הישראליים הוא הנמוך מבין השדות שבהם היא פועלת בעולם .  עוד היא מדווחת כי רק בישראל קיימת מציאות ייחודית ,  שלפיה למרות רווח תפעולי מהגבוהים בעולם - הרי שהרווח לצורכי מס הוא מהנמוכים בעולם ,  וזאת בשל הטבות מס לחברות האנרגיה שאין להן אח ורע במקומות אחרים .  לחברות האנרגיה נוח לספר על השקעות נדרשות וסיכונים ,  ולהתעלם מהתגמול העצום במקרה של הצלחה - שאין דומה לו בעולם כולו .  גם העובדה שהסיכונים בתחום חיפושי גז נמוכים כיום הרבה יותר מאלה הניצבים בפני עסקים קטנים ובינוניים בישראל ובפני יזמי היי-טק ישראלים אינה מבלבלת את חברות האנרגיה בדרישתן ליחס מועדף .  השימוש הציני בסיפור הטבות המס לענפי הגז והנפט בארה"ב ,  כדי להוכיח כביכול שהדבר ראוי ומקובל בעולם ,  אינו ראוי .  ב-1995 ,  כאשר מחיר חבית נפט היה כ-16 דולר ,  חתם נשיא ארה"ב דאז ,  ביל קלינטון ,  על מתן פטור זמני מתשלומי תמלוגים לחברות הגז והנפט הפועלות במים עמוקים .  הפטור ניתן בתנאי  " שהשדה אינו כלכלי ללא ההקלות ".  הפטור מתשלום תמלוגים אמור היה להסתיים ב-2000 או כאשר מחיר חבית נפט יגיע ל-34 דולר ,  ומחיר 1,000 רגל מעוקבים של גז יגיע ל-4 דולרים .  בלחץ אגרסיבי של חברות הגז והנפט ,  הוארך הפטור הרבה מעבר למועד פקיעתו המקורי והרבה לאחר שמחירי הנפט והגז הגיעו לרמות שיא .  הכניעה השערורייתית של הממשל האמריקאי לחברות הגז עלתה לאזרחי ארה"ב בכ-80 מיליארד דולר ,  והיא נבעה אך ורק מהשליטה החונקת של שדולת תאגידי הגז והנפט בקונגרס .  חברות האנרגיה לא בוחלות באמצעים ואף מקדשות לובי דורסני דוגמת זה הפועל בארה"ב ,  כדי להשיג את מטרתן .  המאבק הציבורי שלנו נועד להסיר את טבעת החנק של הלוביסטים .  אנו מחויבים לעשות כל שניתן כדי להבטיח העלאה משמעותית בחלקו של הציבור בהכנסות מאוצרות הטבע השייכים לו - והשקעתם ביצירת תפנית חברתית דרמטית .  באמצעות ביטול הקלות ופטור ממס שכבר מזמן אינם מוצדקים והטלת מיסוי פרוגרסיבי ,  ניתן לעשות זאת בלי לקפח אל חברות האנרגיה ,  שצריכות להרוויח היטב ,  בדיוק כפי שמקובל ברוב מדינות העולם .  הכותב הוא מייסד פורום פעולה אזרחית וחבר כנסת ושר לשעבר

אל תיתנו לחברות חיפושי הגז לבלבל אתכם 
תמלוגי הגז

