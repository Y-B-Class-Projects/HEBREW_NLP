פרויקט אנרגיית רוח הגדול בעולם יצא לדרך
16 חברות זכו בחוזים במסגרת פרויקט טורבינות רוח המתוכנן מול חופי בריטניה שעלויות הקמתו צפויות להסתכם ב-75 מיליארד ליש"ט  ( 120 מיליארד דולר ) 
16 חברות ,  בהן כמה מחברות האנרגיה המובילות באירופה דוגמת RWE ,  סטאטאויל ,  סימנס וסנטריקה ,  זכו היום בחוזים במסגרת פרויקט טורבינות רוח המתוכנן מול חופי בריטניה שעלויות הקמתו צפויות להסתכם ב-75 מיליארד ליש"ט  ( 120 מיליארד דולר )  - הפרויקט הגדול מסוגו בעולם .
 הפרויקט ,  אשר במסגרתו יוקמו כ-6,000 טורבינות רוח בים ,  צפוי להיות בעל תפוקת החשמל של עד 32 ג'יגה וואט - כרבע מצריכת החשמל הצפויה של בריטניה בשנת 2020 .  תחילת העבודות בפרויקט מתוכננת לשנת 2014 ,  והוא עתיד להפוך את בריטניה למדינה המובילה בעולם בתחום טורבינות הרוח בים .  הפרויקט ,  אשר נועד לסייע לבריטניה לעמוד ביעד שקבעה לעצמה לייצר 15% מתפוקת החשמל של המדינה ממקורות אנרגיה מתחדשים ,  צפוי ליצור עד 70 אלף משרות חדשות בבריטניה עד שנת 2020 ,  אמר היום ראש ממשלת בריטניה ,  גורדון בראון .
 חברות שזכו בחוזים לפרויקט יצטרכו לגייס את הכסף בכוחות עצמם ,  מתוך תקווה כי יחזירו לעצמן את ההשקעה בהמשך ממכירת חשמל .  בין הזוכות הגדולות בחוזים היום היו ענקית החשמל הבריטית סנטריקה שבבעלותה בריטיש גז ,  RWE ,  סימנס ו-E.ON הגרמניות ,  אברדרולה הספרדית שבבעלותה סקוטיש פאוור ,  וסטאטאויל הסקנדינבית .
 השימוש באנרגיית רוח צובר תאוצה בשנים האחרונות ,  משום שמדובר במקור אנרגיה זול ,  נפוץ ,  אינסופי וידידותי לסביבה .  יתר על כן ,  העלות הכרוכה בהפקת אנרגיית רוח צנחה בשני העשורים החולפים .  טחנות הרוח המודרניות הראשונות ,  שהוקמו בתחילת שנות ה-80 של המאה הקודמת בקליפורניה ,  הפיקו חשמל בעלות של 38 סנט לקילו וואט שעה ,  ואילו כיום עלות הפקת חשמל מטחנות רוח ירדה לסנטים בודדים לקילו וואט שעה .
 הניסיון לצמצם את תפוקת האנרגיה ממקורות מזהמים הובילו לפרויקטים נוספים באירופה בתחום האנרגיה הידידותית לסביבה .  כך למשל ,  בשנה שעברה השיק קונסורציום של 12 חברות אירופיות ,  מרביתן גרמניות ,  את פרויקט האנרגיה הסולארית הגדול בהיסטוריה ,  במדבר סהרה ,  בהשקעה של יותר מחצי טריליון דולר .  פרויקט דסרטק  ( Desertec )  ,  אשר צפוי להתפרש על פני שטח של 130 קמ"ר במדבר סהרה ושההשקעה בו עד שנת 2050 עתידה להסתכם ב-400 מיליארד יורו  ( 555 מיליארד דולר )  ,  צפוי לספק 15% מצריכת החשמל של אירופה עד אמצע המאה .
 תחילת אספקת החשמל מפרויקט דסרטק צפויה בתוך כעשור ,  באמצעות רשת כבלי מתח גבוה תת ימיים באורך 3,000 קילומטרים אשר יעברו מתחת לים התיכון ,  ויזרימו את החשמל ממדבר סהרה לאירופה .  הפרויקט הענק ,  שעשוי להתרחב בהמשך גם לאזורים מדבריים בסעודיה ,  צפוי לתרום לצמיחת כלכלות אלג'יריה ומרוקו ,  וליצור עד לשני מיליון משרות .
 
פרויקט אנרגיית רוח הגדול בעולם יצא לדרך
16 חברות זכו בחוזים במסגרת פרויקט טורבינות רוח המתוכנן מול חופי בריטניה שעלויות הקמתו צפויות להסתכם ב-75 מיליארד ליש"ט  ( 120 מיליארד דולר ) 

