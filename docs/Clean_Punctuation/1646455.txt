טיפ טיול - אפולוניה
על צוק תלול המשקיף על הים סמוך להרצליה ,  נמצא המבצר הצלבני באפולוניה .  בפורים יערכו במקום מופע דרבוקות וסדנאות
גן לאומי אפולוניה שוכן בראש מצוק כורכר המתנשא מעל מפרץ טבעי קטן .  אין יפה יותר מלצפות מראש המבצר בחוף התלול ובשרידי הנמל הקדום שלמרגלות הרכס .  אבל לאפולוניה יש לא רק נוף ,  אלא גם עבר מרתק .
 הפיניקים התיישבו כאן לראשונה במאה ה-6 לפני הספירה .  הם כינו את עירם ארשוף ,  על שם האל רשף .  במאה השנייה לפני הספירה  ( התקופה ההלניסטית )  התיישבו במקום יוונים .  הם זיהו את רשף עם אפולו ,  ועל כן כינו את העיר אפולוניה .  
בתקופה הביזנטית הייתה אפולוניה העיר המרכזית בשרון .  כשהערבים כבשו את הארץ  ( במאה ה-7 )  ,  הם הקיפו את העיר בחומה חזקה .  הצלבנים ,  בתורם על במת ההיסטוריה ,  חיזקו את החומות ובנו כאן מבצר גדול .  בשנת 1191 התחולל ליד העיר קרב מכריע ,  שנודע בהיסטוריה בשם קרב ארסוף .  הכוח הצלבני ,  בראשות ריצ'ארד לב הארי ,  הביס את צבאו של צלאח א-דין .  קרב זה ביסס את מעמדה של הממלכה הצלבנית במישור החוף למשך כמאה שנים נוספות ,  עד שבא המצביא הממלוכי בייברס ,  כבש את ארסוף והחריב אותה  ( 1265 )  .  
לב האתר הוא המבצר הצלבני ,  המתנוסס בנקודה הגבוהה ביותר ברכס .  המבצר מוקף בחומה וחפיר אדיר ,  שעומקו כ-14 מטרים .  שער המבצר קבוע בחומה פנימית .  שני מגדלים הגנו על השער .  בחומה נחשפו גם שני מגדלי פינה ומגדל העוז שחלש על המצודה כולה .  זהו מבנה ענק ,  גבוה בכ-15 מטרים מהמפלס שנותר בימינו .  ההרס הרב שהותירו אחריהם הכובשים ניכר בכל פינה :  חומות נפולות ,  חדרים שרופים ואבני בליסטראות  ( כדורי אבן )  שנורו על המבצר .
 גיא קטן יורד מקרבת שער הגן הלאומי לחוף סידנא עלי ,  הנקרא כך על שם המסגד הגדול שניצב כאן .  רכס הכורכר מותיר רק פיסת חוף צרה ומרשימה ,  שאליה קרסו חלקים מחומת המבצר .  שרידי הנמל של אפולוניה נראים עד היום במים .
 לכבוד חג הפורים נארח בסמוך לשרידי המבצר הצלבני את האל הצידוני רשף ואת הלוחם הצלבני שלחם ונפצע בקרב ארסור .  בנוסף ,  ייערך במקום מופע ה"דרבוקומניה "  המשלב תופים ,  שופר וחצוצרה שינגנו את שירי החג .  הורים וילדים יוכלו להשתלב בחלוקת התפקידים והמקצבים ,  יצירת אנסמבל של כלי הקשה ומשחקי מוזיקה ,  כאשר בסופו של המופע תיערך תהלוכת תופים .  סיורים מודרכים בליווי השחקנים יצאו בשעות 11:00 ,  11:30 ,  13:00 ,  13:30 .  ניתן להירשם לסדנאות יצירה בתשלום .
 היכן :  גן לאומי אפולוניה 
מתי :  שבת ,  ה-27 בפברואר ,  בשעות 11:00- 15:00 .
 איך מגיעים :  גן לאומי אפולוניה שוכן בחוף הצפוני של הרצליה .  
מתאים ל :  כולם ,  באתר ישנה יש גישה לנכים .
 משך הטיול :  כשעה .
 לא לוותר :  תצפית על הווילה ועל השחזור מנקודת התצפית .
 שעות פעילות :  אפריל-ספטמבר :  08:00-17:00 ;  אוקטובר-מרץ :  08:00-16:00 ;  בימי שישי :  08:00-15:00 .  הכניסה לשמורה נסגרת שעה לפני שעות הסגירה הרשומות מעלה .
 
טיפ טיול - אפולוניה
על צוק תלול המשקיף על הים סמוך להרצליה ,  נמצא המבצר הצלבני באפולוניה .  בפורים יערכו במקום מופע דרבוקות וסדנאות

