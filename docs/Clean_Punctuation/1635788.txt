לא יודע מה זה - אבל אני רוצה כזה !  
המידע והמדיה
 >  >  אף אחד לא יודע מה מסתתר בקופסת ההפתעות שאפל מתכננת להציג לעולם ביום רביעי הקרוב ,  אבל כל חובבי הגאדג'טים והמחשבים בעולם לא מפסיקים לדבר על זה כבר כמה שבועות .  בתערוכת מוצרי האלקטרוניקה שהתקיימה בתחילת החודש בלאס וגאס דיברו על שני דברים בלבד :  טכנולוגיות תלת-ממד ועל המוצר המסתורי החדש של אפל .  האחד שלט בתערוכה עם מוצרים מוחשיים ובני-קימא ;  השני הציף את התערוכה במאות ספקולציות שונות .  לי זה לא משנה אם מדובר בקינדל משודרג ,  אייפון מוגדל או מחשב נייד ממוזער - אני רוצה אחד כזה .  לא אכפת לי אם יהיה לזה חיבור סלולרי ,  אפליקציות אייפוניות או מערכת הפעלה ייחודית - אני מתכוון להניח את ידי על המכשיר .  ולא מעניין אותי אם זה יחליף את המחברות ,  מגזיני הכרום או מערכת הבידור הביתית - אני חייב את זה .  אז למה אני כל כך רוצה את  " הדבר-הזה-של-אפל-שלא-כל-כך-ברור-מה-הוא-בעצם "?  כי אם משקללים את מה שכן ידוע על הטאבלט החדש של אפל ,  עם המוניטין של החברה בתחום החדשנות ועם הפוטנציאל הטכנולוגי שגלום בטאבלטים ,  נראה שהעתיד עשוי לזרוח מהמסך של המכשיר .  חוץ מזה ,  אפל הרי יודעת לייצר את המוצרים הטכנולוגיים הנחשקים ביותר ,  או לפחות ליצור סביבם את הבאזז השיווקי הנכון .  בעשור החולף הצליחה החברה לשנות את אופן צריכת המוסיקה בזכות האייפוד וחנות itunes ובשלוש שנים האחרונות חוללה שינוי עמוק באופן צריכת האינטרנט ,  שעבר מהמחשב אל מכשירי הסלולר .  אם להסתמך על המידע שדלף בעניין הטאבלט  ( או islate ,  כפי שמעריכים שייקרא המכשיר )  נראה שהפעם היא תיצור מהפיכה נוספת באופן צריכת מדיה .  התקווה היא שבפעם הראשונה זה שנים רבות ,  קיים סיכוי לשינוי אמיתי באופן קריאת ספרים .  רוב ההשערות ,  השמועות והרכילויות שמתגלגלות באינטרנט בשבועות האחרונים משוות את השימוש בטאבלט של אפל לקינדל  ( קורא הספרים האלקטרוני של אמזון )  ,  אבל לא סביר שחברה כמו אפל תטיל את כל יהבה על ערוץ אחד .  אמנם שוק הספרים האלקטרוניים נמצא כיום בעמדת זינוק מבטיחה ,  אבל המעריצים האופטימיים מקווים שהטאבלט יהיה הרבה יותר מסתם קורא ספרים .  ראשית ,  מכיוון שהקינדל הוא מכשיר פרמיטיבי  ( שלא לומר מכוער )  ,  לעומת היעילות  ( והסקסיות )  של האייפון ,  למשל .  שנית ,  מכיוון שהאייפון וה-ipod הקטנים כבר עושים הרבה יותר ממה שהקוראים האלקטרוניים המתוחכמים ביותר מציעים למשתמש .  בניגוד לשימושים של מחשב שולחני או של מחשב נייד ,  הגישה של אפל גורסת שאין צורך במפלצת זיכרון ,  אלא במכשיר חכם שיציג את התכנים בצורה האסתטית ביותר .  אין צורך לאחסן במכשיר שירים ,  סרטים ,  טקסטים או כל מידע כבד אחר - בשביל זה יש יישומים ,  שרתי אינטרנט וכונני usb .  המעבד הגרפי הוא זה שצריך לעשות את העבודה ,  ומסך המגע יתווך את התוכן לצרכן בחוויית השימוש .  מהפיכת האינטרנט - שהסיטה את הצרכנים מהנייר והטלוויזיה אל המחשב - היכתה קשות ביצרני המדיה הוותיקה - עיתונים ,  מגזינים ותכני וידאו .  מהפכת הטאבלט יכולה להיות קרש ההצלה של התעשייה ולסייע בשיקומה מכיוון שנראה שמדובר בפלטפורמה המתאימה ביותר להפצה ולצריכה אישית של מידע דיגיטלי .  ההתרגשות סביב כניסתו של טאבלט מבית היוצר של אפל מרמזת כי העתיד של תכני המדיה המסורתית מעולם לא נראה זוהר יותר .  אם אכן הטאבלט יעמוד בציפיות הגבוהות שתולים בו ,  ייתכן שזה יהיה הצעד הבא בשינוי של הרגלי צריכת המדיה והמידע .
 
לא יודע מה זה - אבל אני רוצה כזה !  
המידע והמדיה

