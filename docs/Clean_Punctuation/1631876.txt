אמה של בר רפאלי :  גם דליה איציק לא התגייסה
ציפי לוין זועמת על ראש אכ"א ,  שהאשים את בתה בהשתמטות מצה"ל וקרא להחרים מוצרים שהיא מפרסמת .  לדבריה , " לפני שתוקפים את בר ,  שיעשו בדק בית בממשלה ויראו מי שם לא מתגייס "
 ראש אגף כוח אדם בצה"ל ,  האלוף אבי זמיר ,  המתמודד בשבועות האחרונים עם משבר גיוס בני הישיבות ,  מסמן היום  ( רביעי )  יעד חדש במלחמתו של צה"ל בתופעת הסרבנות וקורא תיגר על אחד הסמלים המצליחים ביותר של עולם התרבות והבידור הישראלי :  הדוגמנית בר רפאלי .
 בהרצאה שנשא במרכז הבינתחומי בהרצליה נשאל האלוף זמיר על ידי סטודנט מדוע הצבא אינו פועל נגד רפאלי ,  שלדבריו הצהירה הצהרה כוזבת על נישואין כדי להתחמק מהשירות הצבאי . " בסוף אנחנו מדינת חוק והיא הביאה תעודה נישואין ואינני יכול לריב איתה ",  אמר זמיר אך הוסיף : " בסופו של יום היא זו שצריכה להסתכל על עצמה במראה .  אנחנו חברה שיש לה צבא ,  ובר רפאלי לא צריכה להופיע בפרסומות של 'פוקס' ,  ואם היא מפרסמת ב'פוקס' אז אתם אל תקנו את המוצרים שלהם .  זו תהיה התשובה .  הרי אני לא יכול להתמודד עם בר רפאלי אבל אתם כן ".  
בהתייחסו לנושא הוסיף זמיר ,  כי על פי מדיניות צה"ל זמר שלא מילא את חובת השירות הצבאי אינו מורשה להופיע בפני יחידות צה"ל  " אבל בחוץ אני לא יכול לעשות כלום ",  אמר . " אני לא יכול להגיש נגד בר רפאלי תלונה - היא הלכה והתחתנה עם בחור בן 37 ,  אז מה אני יכול לעשות ?  ". 
אמה של בר רפאלי ,  ציפי לוין ,  הגיבה בחריפות על דברי ראש אכ"א .  בשיחה עם וואלה !  חדשות היא טענה : " לפני שהם נטפלים לבר ,  שקודם כל יבואו בטענות לאנשים כמו דליה איציק שלא התגייסה לצבא ,  ולא שיש לי דבר נגדה .  נו באמת ,  הדברים של ראש אכ"א הם מגוחכים ובושה וחרפה .  לפני שהם תוקפים את בר ,  שיעשו בדק בית בממשלה ויראו מי שם לא מתגייס .  בר תמשיך להצליח ושהם ימשיכו לדבר ולהיטפל אלינו .  אנחנו מאלה שעושים ומצליחים ושהם ימשיכו לדבר ".  
תגובתה של דליה אציק לא התקבלה עד למועד פרסום הידיעה .
 ראש אכ"א הזהיר כי בתוך עשור כ-70% מבעלי זכות הבחירה בישראל לא יתגייסו לצבא : " אם נסתכל עשר שנים קדימה ,  החרדים המהווים 26% מהאוכלוסייה לא יתגייסו וכך גם ערביי ישראל המהווים 24% בעצמם .  בנוסף לאלה ,  17% נוספים מהאוכלוסייה אינם מתגייסים מסיבות כאלה ואחרות  התוצאה היא שנגיע למצב שבו רק 30% מהנוער מתגייס - זה כבר פער כמותי גדול .  זו מציאות שאנחנו לא יכולים להשלים איתה .  ולכן אנחנו צריכים לעשות הכל על מנת להביא את המגזר החרדי לשירות צבאי ,  אבל בהסכמה .  החברה החרדית בשלה לשינוי ,  ואפשר לגייס לפחות חצי מהם לצבא ומאידך להביא את הציבור הערבי לשירות אזרחי "
 עוד קודם לדברים ,  התייחס האלוף זמיר לסוגייה הבוערת של הוצאת ישיבת הר ברכה אל מחוץ להסדר הקיים עם צה"ל : " אם כל אחד יחליט לבדו מיהו המפקד שלו ,  הקצין או הרב ,  נהפוך לצבא דו ערכי ודו לאומי .  בסופו של דבר כל מי שמתגייס אלינו דעותיו חשובות אך ברגעים מסויימים הוא צריך לשמור אותן לעצמו והסמכות הקובעת היא המפקד ולא סמכות הרב .  אנחנו לא יכולים להרשות למחנך להטיף לסרבנות ,  מה גם שניתנה לו ההזדמנות לחזור בו מדבריו ". 
מדובר צה"ל ביקשו להבהיר כי  " ראש אכ"א הדגיש בתשובתו לסטודנט כי מדינת ישראל היא מדינת חוק ולפיכך לא ניתן לגייס את מי שרשומה במשרד הפנים כנשואה .  ראש אכ"א הוסיף כי בהיעדר אפיק חוקי לגיוס הדוגמנית ,  החברה צריכה להירתם ולהשמיע את קולה כנגד מי שמשתמטת ומה שהיא מייצגת ,  לרבות בתחום השיווקי ".  
" הפורום לשוויון בנטל "  הגיב לדבריו של ראש אכ"א ומסר כי  " ראש ממשלת ישראל בשנת 2020 יעמוד בפני שוקת שבורה לחלוטין- ללא צבא אמיתי ויכולת ניווט של המדינה .  הממשלה חייבת להתעשת ולקבוע בדחיפות את ביטול חוק טל ואת חוק שירות החובה אשר יחייב כל בן 18 להתגייס לצבא או לשירות אזרחי "  אמר איתי בן חורין מהפורום . " סיפור בר רפאלי חשוב גם הוא- בהיבט של המסר לצעירים והגברת היא דוגמה לכל מה שלא יפה בישראליות ,  אך הבעיה העיקרית היתה ונשארה גיוס החרדים לשירות ". 
 ( עדכון ראשון :  14:06 ) 

אמה של בר רפאלי :  גם דליה איציק לא התגייסה
ציפי לוין זועמת על ראש אכ"א ,  שהאשים את בתה בהשתמטות מצה"ל וקרא להחרים מוצרים שהיא מפרסמת .  לדבריה , " לפני שתוקפים את בר ,  שיעשו בדק בית בממשלה ויראו מי שם לא מתגייס "
 
