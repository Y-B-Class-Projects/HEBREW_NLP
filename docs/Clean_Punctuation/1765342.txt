ממש לא סוף פסוק
הפטריוטס והסטילרס נתנו הצהרת כוונות ,  אבל עד כמה באמת פחתו סיכויי הרייבנס והג'טס לזכות בסופרבול ?  יובל קליין בודק
במחזור האחרון קיבלנו שני משחקים בראשון ובשני בלילה בין אריות הליגה .  המפגשים בין ניו אינגלנד לג'טס ובולטימור ופיטסבורג טמנו בחובם ,  מעבר למאבק השוטף ,  גם פיקנטריה עם היסטוריה לא קטנה .  הפטריוטס הציגו פוטבול חד צדדי ויעיל ,  והמשחק בין הסטילרס לרייבנס היה יותר שילוב של משחקי הפלייסטיישן  " קול-אוף-דיוטי "  ו"מאדן 2011 "   פוטבול ,  אבל פיצוצים .  הערך המוסף של שני המשחקים הללו הוא התקדמותן של ניו אינגלנד ופיטסבורג לעבר יתרון הביתיות בפלייאוף .  במספר ראיונות לפני המשחק הזכירו שחקני ומאמני הקבוצות שוב ושוב שהם רוצים לנצח ,  לקחת יתרון ביתיות ובנוסף ליהנות משבוע חופש בפלייאוף .  האם יתרון ביתיות בפלייאוף הוא כל כך קריטי ,  ועד כמה חשוב באמת אותו שבוע חופש שמקבלות ארבע המובילות הבכירות של הבתים ?  יצאנו לבדוק .
 במבט על הנתונים מהעשור האחרון ,  הקבוצה הביתית מנצחת ב-67% מהמקרים .  יתרה מכך ,  בעשר השנים האחרונות ,  שש קבוצות שנהנו משבוע חופש הלכו עד הסוף והניפו את גביע לומברדי בתחילת פברואר .  אלה נתונים לא מעודדים לאוהדי הרייבנס והג'טס ,  אבל מצד שני ,  הסטטיסטיקה לא מספידה את הקבוצות ללא יתרון הביתיות או שבוע החופש .  שש קבוצות הגיעו לסופרבול אף על פי שלא נחו בין העונה הרגילה לתחילת הפלייאוף .  ארבע מהן  ( בולטימור ,  פיטסבורג ,  קולטס וג'איינטס )  גם כן הניפו את הלומברדי .  חשוב לציין שהג'איינטס של 2007 ופיטסבורג 2005 זכו בלי שום משחק פלייאוף ביתי .  אז הנתונים הנ"ל לא מספידים את רקס ריאן וג'ון הארבו ,  אבל כן מקנים יתרון לפטריוטס ולסטילרס .
 כעת נתמקד בקבוצות מסוימות כדי לראות אם נוכל ללמוד משהו לגבי העתיד שלהן בפלייאוף הקרוב .  במידה שהקבוצה של בן רות'לסברגר לא תפסיד עד סוף העונה ,  הסטילרס יארחו לפחות משחק אחד בהיינץ פילד .  אם חשבנו שהאיצטדיון על נהר אוהיו ,  עם מזג האויר האכזרי של ינואר ו-65 אלף מגבות צהובות ,  גורם לקבוצות לשקשק ,  המספרים אומרים אחרת .  ביג בן שיחק חמישה משחקי פלייאוף בהיינץ פילד וניצח בשלושה מהם ,  כולל אחד מול בולטימור .  עוד איצטדיון עם מזג אויר אכזרי הוא ג'ילט סטדיום של הפטריוטס  ( בתחילת המשחק בשני נרשם מינוס 3 מעלות על הדשא )  ,  וכאן טום בריידי נהנה שליטה מוחלטת ,  שנהרסה בשנה שעברה עם הפסד הראשון בתשעת משחקי פלייאוף ביתיים לרייבנס .
 לפי ההיסטוריה ,  לג'ו לפלאקו עדיף להיפגש עם ניו אינגלנד ,  אבל הקבוצה שלו ממש לא מתרגשת ממשחקי חוץ .  כשפלאקו על כסא הנהג ,  הרייבנס ניצחו שלושה מתוך חמישה משחקי חוץ .  גם לק"ב הצעיר של הג'טס מארק סאנצ'ז יש כבר רקורד חיובי במשחקי חוץ בפלייאוף .  בשנה שעברה ,  הג'טס ניצחו בסינסינטי וסן דייגו ,  רק כדי להפסיד לקולטס למרות מחצית ראשונה פנטסטית .  שני הק"ב הצעירים הללו השיגו מאזן חיובי בפלייאוף בעיקר בזכות משחק הריצה .  שון גרין סחף את הג'טס בשנה שעברה כולל ט"ד 53 יארד מול הצ'ארג'רס והריצה של ריי רייס ל-83 יארד בפוקסבורו בשנה שעברה עדיין מעירה את ביל בליצ'יק בלילות .  
הרייבנס ובעיקר הג'טס חייבים לתת לרצים שלהם את המפתחות במשחקים מסוג אלה .  ריי רייס לא יכול לסיים משחק עם 32 יארד והקבוצה לא יכולה להשיג רק פעמיים דאון ראשון בניסיונות ריצה ,  עם כל הכבוד להגנת הברזל של פיטסבורג .  הארבו החליט ללכת עם פלאקו לדאון רביעי כדי להבטיח ניצחון ולא ההארכה ,  אבל פלאקו נכשל  ( אגב ,  בשנה שעברה החלטה דומה של בליצ'יק גרמה לסערה יותר גדולה מויקיליקס )  .  כנ"ל אצל הג'טס ,  שם המצב טיפה יותר טוב אבל עדיין ,  הקבוצה מסתמכת יותר על רגעי קסם נדירים של סאנצ'ז-הולמס .  באמת יפה לראות את סאנצ'ז מתפתח כק"ב ממשחק למשחק ,  איך הוא רוקד בין שחקני ההגנה כדי לשחרר מסירה ,  אבל האם זה יותר יעיל מאשר חפירות של גרין-טומלינסון ?  רק קנזס-סיטי נהנית מקליבר כזה של שני רצים אחוריים שיכולים להתיש את ההגנה ,  אז למה לא להשתמש בהם יותר ? 
ארבעה מחזורים נשארו עד סוף העונה וכל משחק יכול להשפיע על גורל הפלייאוף ,  לא רק ממשית אלא גם מנטאלית .  עם כל הכבוד למספרים של יתרון הביתיות וטום בריידי בפוקסבורו ,  אנחנו עלולים למצוא את עצמנו בפברואר עם תמונה שונה .  אף על פי שבזמן האחרון יותר ויותר אנשים בספורט האמריקאי מסתכלים על הספורט כמדע ,  עם סטטיסטיקה לא הולכים למכולת .  התמונה של רקס ריאן ,  עם האפודה השחורה  ( שחור זה מרזה )  ,  פוצח בריקודים עם דריל ריוויס וניק פולק בדאלאס ,  בזמן שבליצ'יק מזמין את בריידי ,  ג'יזל ובנג'י הקטן לצפייה חגיגית של ה-3:45 ב-ESPN קלאסיק מאוד אפשרית .
 הפאול של פאט סימס מהבנגאלס ,  הוריד את הפאול של אלכס בראון מהקאובויס מול הרדסקינס מראש רשימת העבירה הטיפשית ביותר של השנה .  הסיינטס הסתדרו למהלך בדאון רביעי ,  אבל לכולם היה ברור שדרו בריס לא באמת יוציא את ההתקפה למהלך ,  אפילו הצופים בבית לא זזו מהספה כמו שסימס זז וקירב את סופו של עידן קרסון פאלמר בסינסי .
 האם אפשר להתחיל לדבר על  " אפקט שייע פייגנבוים "?  1:5 למאמנים הזמניים ,  וללא רוי ויליאמס הם היו במאזן מושלם .  השאלה עכשיו האם  " אפקט שייע "  יעבוד גם בדנבר ,  שבכל זאת ,  פוגשת את אריזונה בשבוע הבא .  רק שלא תחשבו שאתם הולכים לראות את קייל אורטון חוגג ניצחון עם דמעות כמו חזי שירזי על גדרות שכונת התקווה .
 מה כל שחקני הליונס התחילו לפצוח בריקודים ?  הם לא יודעים שהם גרים בדטרויט ? 

ממש לא סוף פסוק
הפטריוטס והסטילרס נתנו הצהרת כוונות ,  אבל עד כמה באמת פחתו סיכויי הרייבנס והג'טס לזכות בסופרבול ?  יובל קליין בודק

