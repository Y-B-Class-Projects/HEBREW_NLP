מבחן הפינצטה
מדור קוסמטיקה קלה מכין את עצמו לימים סוערים במיוחד ,  התיז על עצמו בושם לפרחות  ( הנצנצים בפנים !  )  וסידר גבות בעזרת ערכה מאוד מיוחדת
הגבות הן ראי לנפש האישה ,  אמר פעם חכם סיני עתיק שהמצאתי כרגע .  גם בקלרינס סוברים כך ,  ואת מוצר הדגל של קולקציית החורף שלהם החליטו להקדיש לגבות שבאמת כבר ראו הכל  קיט מיוחד המיועד לאיפור הגבות ולהן בלבד .  
הערכה ניתנה ל-מ' ,  ש"גבות  לאה "  נמצא אצלה בחיוג המהיר עוד לפני  " אמא "  ו-"בית "  ואת אוסף הפינצטות שלה חומדים גנבי מתכות : "  בערכה שלוש צלליות ,  בגוונים בהיר ,  חום ושחור ,  צללית נוספת בגוון בז' שמדגישה את הגבות ,  ווקס עמיד לעיצוב ,  מברשות לצלליות ,  מברשת לגבות ,  ואפילו פינצטה קטנטנה ומוצלחת להפליא ,  ששווה כשלעצמה את כל הקיט .  בקלרינס חשבו על הכל והשכילו לנצל אפילו את אותו פלסטיק שמכסה את הערכה ובדרך כלל הולך לפח ,  ושיבצו בו איורים שמסבירים להדיוטות היכן בדיוק שמים כל אחד מהמרכיבים .  
הצבעים נקיים וטבעיים ,  האביזרים נוחים  אם כי מיניאטוריים  ובאופן כללי מדובר בארגז כלי העבודה המושלם למי שכמוני ,  סוגדת לפס השיער החשוב ביותר בגוף .  מצריך תשומות זמן ,  יש מי שיחשבו שמדובר בניג'וס ,  אבל אם יש קצת סבלנות להתעסק עם זה ,  ולא להסתפק במריחה סטנדרטית של צללית - זה יופי של דבר ".  
מדד האשליות  ( עד כמה המוצר מצליח לגרום לך לחוש ולו לרגע כאשת אוליגרך ,  או שקר כלשהו )  :  8.5 .  המתנה המושלמת לגבות מפונקות שיש להן הכל ,  ולמי שמאמינה שהדרך לליבו של גבר עוברת דרך הגבה  ( רצוי שתיים )  .  
קיט איפור לגבות של קלרינס - 259 שקלים ,  בסופר פארם בלבד .
 ש' מנהלת מערכת יחסים חשדנית עם מסירי איפור העיניים שלה .  אחרי שכמה מוצרים גרמו לה עיוורון זמני ,  או שגרמו לה לשפשף עפעפיים עד לקבלת מראה של שפן ניסיונות אדום עיניים ,  כל מסיר הוא בחזקת אשם ,  עד אשר יוכח אחרת .  חשדנותה גברה כשגילתה שבביודרמה מכנים את מסיר האיפור שלהם בשם התמהוני  " תמיסת מיצלות ".  ומיד יגיע ההסבר : " התמיסה נראית צלולה לחלוטין אך מכילה בתוכה מיקרו-חלקיקים בצורת ספרות .  אלו הן המיצלות  ( כך במקור !  )  ".  ל' בהתה ובהתה בבקבוק ,  לא מצאה שום זכר למיקרו-חלקיקים בתוך הנוזל השקוף ,  אבל שמחה לשמוע שהמיצלות ,  כמו המומינים בשעתם ,  הן ידידותיו הטובות של העפעף .  הנוזל ,  מסדרת Sensibio של ביודרמה ,  המותאמת לעור רגיש ,  מבטיח להרגיע את העור בעזרת תמצית מלפפון ,  ולמנוע אובדן לחות .  
ש' ניסתה ונהנתה : "  שאני אשפשף ?  מה פתאום .  זהו מסיר האיפור הטוב ביותר בו נתקלתי .  הוא מנקה ביסודיות ,  ומספיק להעביר את צמר הגפן פעם או פעמיים על העיניים ,  ולאיפור לא נשאר זכר.הוא לא שורף ,  לא מייבש ,  ולא משאיר עקבות שמנוניים מרגיזים .  מושלם ".  
מדד האשליות :  10 .  כלל אצבע פולני ידוע אומר שמי שרוצה למצוא חתן ,  מוטב לה שלא תשאיר ערימת צמר גפן מטונף ליד כיור האמבטיה .  המיצלות החביבות בהחלט מקדמות את האג'נדה הזאת .
 מסיר איפור Sensibio  ,  ביודרמה - 123 שקלים
הבושם החדש של מותג האופנה Bebe נמסר לנסיינית א' ,  שנשבעה לא פעם ,  איך לומר בעדינות ,  כי כף רגלה לא תדרוך בחנויות הרשת ,  אלא אם תחפוץ להתחזות לגרושה בת 45 מרמת חן ,  אחרי הגדלת חזה ושיזוף בהתזה בגוון דונטלה ורסצ'ה .  ב- Bebe מספרים כי רקחו ביחד  " מנגו ,  פקעות ואדמונית צהובה ,  יסמין שחור וורד הפורח בלילה ",  וכי  " הניחוח מייצג את הערכים האסתטיים של המותג - מעודכן ,  סקסי ,  מתוחכם ".  מזה בדיוק פחדה א' : " הדבר הנחמד שיש לי להגיד על הבושם ,  הוא שיחסית לבגדים שלהם ,  הוא דווקא לא נורא .  הבקבוק הולם את הקו הכללי המוכר של המותג  לב ,  וורדרד ,  וגם לשם הם דחפו נצנצים .  הריח הוא מהזן מתוק ,  קצת אלים ,  אבל די נסבל .  לא מתכוונת לאמץ אותו ".  
BEBE EAU DE PARFUM  בקבוק של 50 מ"ל ב-399 שקלים ,  100 מ"ל ב-520 שקלים .
 כדי לפצות את א' על עוגמת הנפש הקלה ,  נמסר לה להתנסות גם הבושם החדש של לנקום ,  Hypnose Senses  .  א' שכחה וסלחה : " הבקבוק מהודר ומלא שיק  ( "בעל קימורים חושניים ורכים ",  היגגו בלנקום )  ,  והריח פשוט ,  נקי ואלגנטי .  השארתי אחרי שובל ריחני נעים של נסיכה ".  בלנקום מספרים שהחומרים מהן עשויות נסיכות ,  הם פטצ'ולי ,  אוסמנטוס  ( עץ הזית הסיני )  וזרעי פלפל ורוד .  
Hypnose Senses - בקבוק של 30 מ"ל ב-300 שקלים ,  50 מ"ל ב-470 שקלים ,  75 מ"ל ב-570 שקלים .
 
מבחן הפינצטה
מדור קוסמטיקה קלה מכין את עצמו לימים סוערים במיוחד ,  התיז על עצמו בושם לפרחות  ( הנצנצים בפנים !  )  וסידר גבות בעזרת ערכה מאוד מיוחדת

