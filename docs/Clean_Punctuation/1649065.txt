כדוריד :  ראשון לציון של הפועל ,  תל אביב של אס"א
האדומים של ראשון לציון גברו 25:26 על מכבי בדרבי ,  ויפגשו בגמר הגביע את אס"א ,  שניצחה 27:31 את מכבי תל אביב
הכדוריד הישראלי לבש חג הערב  ( שלישי )  לכבוד אחד האירועים המרכזיים של העונה ,  כשבאולם מטרו ווסט ברעננה נערכו צמד משחקי חצי גמר גביע המדינה .  המשחק שפתח את הערב היה הדרבי התל אביבי בו גברה אס"א תל אביב ,  מחזיקת הגביע בשנתיים האחרונות ,  27:31 על יריבתה העירונית מכבי תל אביב .  היריבה של אס"א תגיע כמובן מראשון לציון ,  כאשר במשחק השני ניצחה הפועל ראשון לציון 25:26 את האלופה מכבי במשחק דרמטי כמיטב המסורת .
 הפועל ראשון לציון - מכבי ראשון לציון 25:26
רק בשישי האחרון נפגשו שתי הקבוצות של ראשון לציון ,  והפגינו משחק לא מבריק שהסתיים בניצחון 22:26 של הפועל ,  שלא זכתה בגביע מאז 2001 וראתה את הצהובים מניפים בינתיים ארבע פעמים .  מכבי ,  שנטלה חלק בכל אחד מהגמרים מאז 2003 ,  הגיעה כפייבוריטית לשני הגמרים האחרונים ,  אך פעמיים נוצחה על ידי אס"א וירדה מתוסכלת בגלל שערים דרמטיים שספגה בדקות הסיום .  הפעם הסיפור שלה הסתיים כבר בחצי הגמר .
 כרגיל בדרבי של ראשון לציון ,  האווירה הלוהטת שלטה החל משריקת הפתיחה ,  עם כרטיסים צהובים מהירים והרחקה של חן בירנבוים ממכבי .  גל אברהם ואריאל רוזנטל העניקו למכבי יתרון קל ,  אבל הפועל לא נתנה ליריבתה לברוח וירדה למחצית ב-13:13 ,  הודות לארבעה שערים של יותם טל שעלה מהספסל .  
המומנטום האדום נמשך עם צמד של אמיר לנגליב בפתיחת המחצית השנייה ,  אך יואב נאמן דאג לשיוויון .  הפועל שוב ניסתה לברוח והפעם הצליחה ,  הודות ליכולת מצוינת של השוער אנדריי קמישב .  כשנותרו פחות מארבע דקות לסיום הוליכה הפועל 22:25 ,  אך מכבי נלחמה בשיניים וסחטה דרמה מורטת עצבים בדקות האחרונות ,  אם כי האדומים הם אלה שחייכו לבסוף עם 25:26 .  הפועל ,  שניצחה בשני המפגשים האחרונים בליגה ,  רושמת עוד ניצחון יוקרתי על יריבתה העירונית ותעניק לקפטן עידן מימון אפשרות להניף גביע מספר 11 בקריירה .
 אס"א תל אביב - מכבי תל אביב 27:31
שתי התל אביביות התחזקו לפני העונה הנוכחית ושמו להן למטרה לזכות באליפות ואולי להעביר את ההגמוניה אליהן ,  אך בליגה בינתיים הן נמצאות במקומות השלישי  ( אס"א )  והרביעי  ( מכבי )  .  אס"א המנוסה יותר ניצחה פעמיים העונה בליגה לעומת הפסד בודד ,  וגם הערב הראתה כי לפחות כרגע היא קבוצה יותר טובה .  המשחק החל בקצב טוב והמחצית הראשונה הייתה צמודה לכל אורכה ,  כאשר אס"א מובילה ומכבי מצליחה להישאר צמודה עם פיגור 17:16 במחצית .
 לאחר ההפסקה הקבוצה של אבי רש כבר לא החזיקה מעמד ,  ועם שער אחד בשש דקות היא נקלעה לפיגור של ארבעה שערים .  פסקי הזמן של רש לא הועילו מול ההגנה החזקה שהעמידו הכחולים-לבנים של אולג בוטנקו ,  שיצרו יתרון מבוסס של 18:24 .  מכבי תל אביב עוד ניסתה לחזור לקראת הסיום ,  אך בכל פעם שהחלה ליצור איזשהו מומנטום שחקני אס"א ,  בראשות איציק חליפי ומריו סאריץ'  ( 10 שערים ,  6 מ-6 בפנדלים )  ,  השיגו שער שהרגיע את העניינים בדרך לניצחון 27:31 .
 עדכון ראשון :  21:20

כדוריד :  ראשון לציון של הפועל ,  תל אביב של אס"א
האדומים של ראשון לציון גברו 25:26 על מכבי בדרבי ,  ויפגשו בגמר הגביע את אס"א ,  שניצחה 27:31 את מכבי תל אביב

