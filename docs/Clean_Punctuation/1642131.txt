יחס הסיכון סיכוי המוזר של פטרוכימיים 
BenchMarker
 >  >  חברת מידרוג העניקה אתמול דירוג a3 עם אופק שלילי לאג"ח בסכום של עד 190 מיליון שקל לאג"ח מסדרה ה' שחברת פטרוכימיים שוקלת להנפיק .  התמורה מיועדת למחזר חוב שפטרוכימיים חייבת לבנק ,  לפי הסכם מימון שנחתם בסוף 2009 .  לפי ההסכם ,  החברה אמורה לפרוע 189 מיליון שקל עד סוף אוגוסט 2010 ולשחרר חלק מהנכסים שמשועבדים כיום לטובת הבנק ,  כולל 431 מיליון מניות של חברת בתי הזיקוק .  פטרוכימיים מתכננת להרחיב את סדרת איגרות החוב ה' ,  שמשלמת ריבית משתנה במרווח של 3.8% בשנה מעל האג"ח הממשלתית 817 .  האיגרת תיפרע בין 2012 ל-2016 ,  משך החיים הממוצע שלה הוא 3.8 שנים ,  יתרתה הנוכחית היא 60 מיליון שקל ,  היא נסחרת בתשואה של 4.79% ואינה מובטחת בשיעבוד כלשהו .  משקיע צריך להאמין בעלייה משמעותית בריבית השקלית כדי להשקיע באג"ח ה' ,  לנוכח העובדה שפטרוכימיים עצמה מציעה למשקיעים אופציה של השקעה באג"ח צמודה למדד מסדרה ד' ,  שנושאת ריבית של 8% ,  הנסחרת בתשואה של 3.94% ,  בעלת מח"מ של 4.05 שנים - עם רמת סיכון אפסית .  אג"ח ד' מובטחת בשיעבוד על 77 מיליון מניות של חברת בתי הזיקוק .  שווי השוק של מניות אלו הוא 157 מיליון שקל ,  בעוד יתרת החוב היא 123 מיליון שקל .  כלומר ,  בידי משקיעי אג"ח ד' של פטרוכימיים יש ביטחונות שמכסים 128% מהחוב אליהם .  פטרוכימיים מציעה למשקיעי אג"ח ה' עסקה שבה ילוו לחברה עד 190 מיליון שקל ללא בטוחה שפטרוכימיים תפרע בכספם חוב של 190 מיליון שקל לבנק .  העסקה תגביר את גמישותה של פטרוכימיים ,  משום שתוכל לשעבד את מניות בתי הזיקוק לגורם בנקאי אחר ,  או לבעלי סדרה חדשה של אג"ח לצורך קבלת אשראי נוסף ,  אלא שנראה כי התמורה המוצעת לבעלי איגרות החוב מסדרה ה' דלה במקצת נוכח הסיכון .  בהיעדר ביטחונות הם יידרשו להישען על תזרימי המזומנים מהחברות הבנות של פטרוכימיים :  אבגול  ( 26% )  ,  שחילקה דיווידנד של 17 מיליון דולר מתחילת 2008 ;  ובתי הזיקוק  ( 30.7% )  ,  שהכריזה שלשום על תוכנית השקעות אגרסיבית של 500 מיליון דולר ,  שעשויה להגביל במידה מסוימת את יכולתה לחלק דיווידנדים .
 
יחס הסיכון סיכוי המוזר של פטרוכימיים 
BenchMarker

