 " מערכת החינוך מקשה על החרדים והערבים להשתלב "
 מדו"ח ה-OECD שהגיש מזכ"ל הארגון ,  עולה כי מערכת החינוך במגזר החרדי והערבי מביאה להרחבת הפערים החברתיים בישראל ולקשיים בהשתלבות בשוק העבודה
מערכת החינוך במגזר החרדי והערבי מביאה להרחבת הפערים החברתיים בישראל ,  לקשיים בהשתלבות בשוק העבודה ולאי-מימוש הפוטנציאל החינוכי - כך עולה מדו"ח ה-OECD שהגיש אתמול מזכ"ל הארגון אנחל גורייה .  לפי הדו"ח ,  קיימים  " חששות כבדים ביחס לחינוך הערבי והחרדי ,  המופרד מרוב האוכלוסייה ".  
שאר תלמידי ישראל מוכיחים יכולות נמוכות ביחס לתלמידים במדינות ה-OECD ,  במקצועות המדע ,  המתמטיקה והקריאה .  גם לימודים אקדמאים או הכשרה במקומות עבודה לא מצליחים לגשר על הפער בהשכלה .  לפי הדו"ח ,  הגידול בהוצאה על חינוך היה צנוע יותר בישראל לעומת מרבית המדינות החברות בארגון ,  ולעתים שיקף רק את העלייה בתמ"ג באותה שנה .  ההוצאה הריאלית לסטודנט במערכת ההשכלה הגבוהה בישראל צנחה ב-1995-2006 ב-15% .  
לפי הדו"ח ,  העוני במגזר הערבי נובע ממערכת חינוך עלובה ,  שתוצאותיה היא שכר נמוך של בוגריה בשוק העבודה .  מחברי הדו"ח מציינים כי התקצוב הממשלתי לתלמיד במגזר הערבי נמוך בשליש מאשר ביתר מערכת החינוך .  
לעומת זאת ,  באוכלוסייה החרדית משקיעה המדינה משאבים נכבדים ,  למרות המחויבות הנמוכה של מערכת הלימוד שלה לרכישת מיומנות מכווני תעסוקה .  בתי הספר החרדיים לא תמיד מלמדים מקצועות כמו מתמטיקה ומדע ;  ואילו הכישורים המקצועיים שנלמדים בבתי הספר לבנות לא תמיד ממומשים עד תום עקב נישואים וניהול חיי משפחה מגיל צעיר .  
הדו"ח מציין לטובה גם את רפורמת אופק חדש ,  שבמסגרתה חל שיפור בתנאי העסקת המורים בבתי הספר היסודיים ובחטיבות הביניים .  ב-OECD מבקרים את העובדה שבתיכונים לא יושמה הרפורמה .  
בארגון מציינים לטובה את התקצוב הדרפנציאלי באמצעות נוסחת שטראוס ,  שהפחיתה את הפערים בחינוך בפריפריה ,  באוכלוסיות המחולשות ובמגזר הערבי-ישראלי . " הדו"ח מצייר תמונה ברורה של מערכת החינוך שאומרת כי אנו נמצאים בפערים ענקיים ובהישגים מאוד נמוכים ",  אומרת ד"ר ענת גופן-שריג ,  מומחית למדיניות חינוך באוניברסיטה העברית .  
ההמלצה העיקרית של ארגון OECD על מערכת ההשכלה הגבוהה בישראל היא ליישם את דו"ח ועדת שוחט לבחינת מערכת ההשכלה הגבוהה ,  שנדון על ידי הממשלה ביולי 2008 ,  אך לא יושם מעולם .  בדו"ח שוחט נבחנו הבעיות שהביאו למשבר בהשכלה הגבוהה והאמצעים לפתור אותם ,  אך הוא עורר התנגדות רבה בקרב הסטודנטים בשל המלצתו להעלות את שכר הלימוד כדי להעלות את תקצוב המערכת ,  תוך גיבוש מנגנון להלוואות נוחות לסטודנטים .  
מהמועצה להשכלה גבוהה נמסר בתגובה : " דו"ח שוחט והמרכיבים שבו מהווים את הבסיס לגיבוש תוכנית חומש חדשה למערכת ההשכלה הגבוהה ,  אך בעת גיבושה מובאים בחשבון גורמים שלא באו לידי ביטוי בדו"ח שוחט ,  כמו דיאלוג פורה עם הסטודנטים ופתרון לסוגיית הפנסיה התקציבית ".  
גדעון סער מסר בתגובה : " בתקציב 2011 יש לשנות את סדר העדיפויות ולהגדיל את ההשקעה בחינוך ובהשכלה הגבוהה .  צריך להגדיל ההשקעה במורים ,  להוביל מהלך להקטנת הכיתות ,  ליישם את נוסחת שטראוס ולטפל באופן מואץ בחינוך החרדי והערבי ". 
רבים מהתלמידים הישראלים חסרים יכולות בסיסיות ,  ופערי ההשכלה בין האוכלוסייה הערבית והחרדית לבין שאר האוכלוסייה מגבילים את פוטנציאל הצמיחה של ישראל - כך טענו כלכלני ה-OECD פיטר ג'ארט ,  פיליפ המינגס ושרלוט מוזר ,  מחברי הדו"ח על כלכלת ישראל ,  בפאנל שנערך באוניברסיטה העברית בירושלים . 
" התוצאה הישראלית במבחן פיזה היא השלישית הנמוכה ביותר מבין מדינות OECD .  הדבר לא נוגע רק לאוכלוסייה הערבית והחרדית ,  שסובלות משיעורי עוני של 50% ו-60% ,  בהתאמה ",  אמר המינגס . 
" כסף רב הוענק לבתי הספר החרדים ,  ללא כל תנאי בנוגע לחומר שהם מלמדים .  רמה כזו של מימון ללא תנאים היא יוצאת דופן .  אנו ממליצים כי למרות הרגישות ,  יהודקו חוקי המימון למוסדות החינוך החרדיים ",  אמר המינגס .

" מערכת החינוך מקשה על החרדים והערבים להשתלב "
 מדו"ח ה-OECD שהגיש מזכ"ל הארגון ,  עולה כי מערכת החינוך במגזר החרדי והערבי מביאה להרחבת הפערים החברתיים בישראל ולקשיים בהשתלבות בשוק העבודה

