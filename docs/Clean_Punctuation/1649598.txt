תשכחו כל מה שסיפרו לכם על נשים מנהלות
גבר מנהל הוא סמכותי ,  אשה מנהלת היא סתם כלבתא .  גברים הם שקולים ,  נשים מנהלות על סמך תחושות בטן .  נשים מנהלות מפעילות קשרים אישיים כדי להתקדם ,  ולא ממהרות לקדם נשים אחרות .  הגיע הזמן לנפץ כמה מיתוסים על ניהול נשי
מנהלות חושבות מהבטן ,  לא מהראש המיתוס :  גברים הם אנליטים ומחושבים ,  בעוד נשים נוטות לקבל החלטות בהתבסס על אינטואיציה ,  שלא לומר על הורמונים .  זה נשמע מצוין כשאומרים שנשים מחוברות יותר לרגשות שלהן ,  אבל הרבה פעמים פשוט מתכוונים ל"עזוב ,  היא בטח במחזור ".  מחקר של אוניברסיטת פנסילווניה מצא שגברים שבוכים בעבודה נחשבים לרגישים ,  בעוד נשים נתפשות כחלשות - או כדבריה של שרלוט מסדרת הטלוויזיה  " סקס והעיר הגדולה ":  ברגע שבכית פעם אחת בעבודה ,  את תמיד תישארי 'זאת שבכתה בעבודה' .  דבר המומחה :  לפי מחקר בריטי ,  דווקא גברים הם אלה שנותנים להורמונים להשפיע עליהם :  בדיקת הרכב הרוק של סוחרי יום בבורסה הוכיחה שרמות גבוהות של טסטוסטרון בבוקר הובילו ללקיחת יותר סיכונים במשך היום - מה שהגדיל את הסיכוי להתנהגות לא רציונלית .  מחקר אחר מצא שגברים נוטים להתנהגות רבת סיכון הרבה יותר כשהם מוקפים בגברים אחרים מסטטוס דומה ,  בעוד נשים לא הושפעו כלל .  וכפי שלימדו אותנו זוכי פרס הנובל לכלכלה פרופ' דניאל כהנמן ופרופ' עמוס טברסקי - כולנו יצורים לא רציונליים ,  אפילו מנכ"לים עם mba מהרווארד .  נשים לא רוצות להתקדם למשרות ניהול המיתוס : " נשים שרוצות ומוכנות - מגיעות .  הבעיה היא שמעט מאוד נשים רוצות ",  אמרה בראיון מנכ"לית רשת חנויות סטימצקי ,  איריס בראל .  זהו הגביע הקדוש של תומכי הסטטוס קוו ,  לאמור :  אנחנו בסדר ,  העצלניות האלה פשוט לא רוצות לצאת מהבית .  דבר המומחה :  לפי נתוני הלשכה המרכזית לסטטיסטיקה  ( הלמ"ס )  ,  נשים אמנם עובדות פחות שעות מגברים ,  אבל יותר מבעבר ;  הן מתמנות פחות לתפקידי ניהול לעומתם ,  אם כי יותר מהאמהות שלהן ;  והן פחות פעילות בתחום היזמות העסקית מגברים ,  אבל גם כאן חל שיפור לאט לאט .  באופן כללי ,  נשים עובדות כיום יותר מאי פעם - בעיקר אם מחשיבים גם שעות כביסה ,  בישול וצפייה באלפי פרקים של סדרת הטלוויזיה לילדים  " דורה ".  מנהלות לא מקדמות נשים המיתוס :  נשים חשות מאוימות מנוכחות נשית דומיננטית לצדן ,  ורוצות להבטיח את מקומן בארגון .  פיתוח של הטענה :  המנהלת מקיפה את עצמה בגברים כדי להרגיש תמיד האשה הכי שווה .  דבר המומחה :  מחקר מאוניברסיטת הרווארד הראה כי במשרדים של עורכי דין שבהם שיעור הנשים בהנהלה היה פחות מ-10% ,  הנשים הזוטרות לא תמכו בבכירות ;  אבל כששיעור הנשים הגיע ל-15% ,  המצב התהפך .  משמעות הדבר ,  טוענת ד"ר רונית קרק ,  ראש מסלול מגדר בשטח באוניברסיטת בר אילן ,  היא שגם פרגון הוא עניין של מבנה ארגוני .  מנהלות קרועות תמיד בין הבית לעבודה המיתוס :  כשברק אובמה מפסיק דיונים ב-18:00 כדי ללכת לאכול עם המשפחה ,  כולם נמסים ;  כשמנהלת מודיעה שהיא צריכה לצאת מישיבה ב-16:00 ,  הדבר היחיד שנמס הוא הסיכוי שלה לזכות בקידום .  מנהלות תמיד נשאלות בראיונות על האיזון בין עבודה למשפחה ,  בעוד מנהלים מספרים בגאווה על חופשת הסקי שאליה יצאו עם הילדים .  האם זה מוביל לאחוות גורל נשית ?  לא תמיד .  נ' ,  יועצת ארגונית ,  מספרת על מנהלת שהיא מכירה ,  שהגיבה לבקשה של עובדת לשעות עבודה נוחות יותר בשאלה ,  'מי אמר לך לעשות כל כך הרבה ילדים ? ' "  דבר המומחה :  המנהלת הקרועה היא לא מיתוס אלא מציאות :  לפי הפסיכולוג חיים עמית ,  מעורבות האם בגידול ילדים עדיין היא עדיין 70%-80% ,  גם בבתים שבהם שני בני הזוג מפתחים קריירות .  האם הפתרון הוא להגר לסקנדינוויה ?  לאו דווקא :  מחקר שוודי מצא שחופשת לידה של שנה או יותר עיכבה התקדמות נשים ,  בניגוד למדינות שבהן חופשת הלידה קצרה יותר .  מנהלות מעדיפות שיתוף פעולה על הנחתת הוראות המיתוס :  סגנון הניהול הנשי הוא כמו ביגפוט :  הרבה אנשים נשבעים שראו אותו ,  אבל לא נמצאו הוכחות חותכות לקיומו .  האם גליה מאור אכן משתפת ,  מקבלת ומכילה ,  בעוד נוחי דנקנר נובח משפטים חדי הברה ?  היועצת הארגונית חנה בית הלחמי טוענת שיש הבדל בין סגנונות הניהול של גברים ונשים .  מצד שני ,  חגית לקר ,  יועצת ארגונית ומנכ"לית lead פיתוח ארגוני ,  טוענת שהיא מכירה גם מנהלים משתפים ,  אף שלדעתה הם עושים זאת לעתים משיקולי פוליטיקה .  בשנים האחרונות נהפך לאופנתי  " לנהל כמו אשה ",  ויועצת מיתוג אמריקאית בשם אליזבת קוזוול בסקין אף פירסמה ספר בשם  " איך לנהל את העסק שלך כמו בחורה ".  דבר המומחה :  מה שזה לא יהיה שנשים עושות - כנראה שזה עובד .  לפי ד"ר דיוויד רוס מאוניברסיטת קולומביה ,  ככל שמספר הנשים בהנהלה הבכירה גבוה יותר ,  כך הישגי החברה טובים יותר .  רוס מסביר זאת בכך שנשים מעודדות שיתוף פעולה ויצירתיות ,  מה שמוביל לחדשנות .  מנהלות טובות פחות בניהול משא ומתן המיתוס :  נשים מעדיפות שלא להיכנס לעימותים - אולי מכיוון שגם הן שמעו מספיק פעמים שאשה שעומדת על שלה היא תוקפנית .  דבר המומחה :  מיכל יוסף ,  מגשרת העוסקת במשא ומתן ובבניית הסכמות ,  טוענת כי ניהול משא ומתן דווקא דורש יכולות המיוחסות לנשים - כמו אמפתיה ,  יצירת אינטימיות ואמון - ומודה שפגשה גברים רבים ,  גם אנשי עסקים ממולחים ,  שסיגלו לעצמם תכונות אלה .  אבל לא הכל ורוד - מחקר בארה"ב הראה שנשים יכולות לנהל משא ומתן מרהיב ,  כל עוד המרוויח ממנו הוא אדם אחר .  מנהלות שהתבקשו לנהל משא ומתן בנוגע לתנאי השכר של עובדים שלהן הצליחו יותר מאשר כשהתבקשו לנהל משא ומתן על תנאי השכר שלהן .  הפסיכולוגית האמריקאית אנה פלס ניסחה זאת כך :  כשנשים רוצות להעניק למישהו משהו ,  הן נחשבות לנשיות - ואילו כשהן רוצות לקחת ממישהו משהו ,  הן בדיוק ההפך .  מנהלות לא מתמקחות על השכר שלהן המיתוס :  ראו עניין המשא ומתן ,  בתוספת הפחד הנשי הידוע לדרוש כסף וקורטוב של חוסר ביטחון עצמי .  התוצאה ?  לפי נתוני הלמ"ס ,  גברים השתכרו כ-35% יותר מנשים ב-2008 .  דבר המומחה :  בשלהי שנות ה-90 ,  הסטודנטיות של לינדה בבקוק ,  מרצה לכלכלה באוניברסיטת קרנגי מלון ,  פנו אליה בתסכול :  כל הגברים בתוכנית הלימודים לדוקטורט מלמדים קורס באוניברסיטה ואילו כל הנשים משמשות רק כעוזרות למרצים .  בבקוק התלוננה בפני הבוס שלה ,  וקיבלה ממנו את התשובה המפתיעה הבאה - הסטודנטים פשוט באו וביקשו להעביר קורס .  הסטודנטיות לא .  מי שביקש - קיבל .  בבקוק ערכה מחקר וגילתה שאכן ,  נשים דורשות לעצמן פחות - אלא אם מודיעים להן במפורש שהמחיר ניתן למיקוח .  אז הן אמנם ידרשו יותר - אך עדיין בשיעורים פחותים מגברים . " נשים לא מבקשות ",  ספר שכתבה בבקוק עם העיתונאית שרה לשבר ,  מציין כי ברגע שנשים מקבלות העלאה פעם אחת ,  הן יבקשו העלאות גם בהמשך .  אולי זו הסיבה לכך שלא נותנים להן מלכתחילה ?  נשים מתקדמות באמצעות קשרים אישיים המיתוס :  אולי נכון להגיד שאנשים מכל מין נעזרו בקשרים אישיים כדי להתקדם ,  עוד מאז שקליאופטרה עשתה עיניים ליוליוס קיסר ;  ואם אפשר גם להתחתן לתוך הדירקטוריון של הבנק - מה טוב .  ובכל זאת ,  לקר טוענת כשאשה יוצאת לצהריים עם קולגה גבר ,  היא תמיד נותנת ללשונות הרעות חומר לרכל עליו בפינת הקפה .  דבר המומחה :  אף על פי שבעידן הפייסבוק כבר ברור שהדרך להתקדם בחיים היא לרכוש כמה שיותר חברים - גם אם לא פגשת אותם בחיים - לפי קרק ,  ברגע שאשה מאמצת לה גבר כחונך או כתומך מקצועי בארגון ,  כולם מתחילים לצקצק .  הפתרון ?  למצוא אשה מנטורית .  שמענו שהן גם נורא מחוברות לרגשות שלהן .  מנהלות טובות יותר בניהול כמה מטלות במקביל המיתוס :  התנ"ך של אוחזי התפישה הזו הוא  " אין לי מושג איך היא עושה את זה "  מאת אליסון פירסון ,  שהציג לעולם את קיית רדי - מנהלת תיקי השקעות בריטית שגם מנהלת מיליוני ליש"ט ,  גם נראית כמו הנסיכה דיאנה ,  וגם זוכרת לקנות עוגה לגן של הילדה .  מה שנוטים לשכוח כל מפארי היכולות הנשיות הוא שעבור רדי ,  כמו עבור רוב הנשים העסוקות ,  מולטיטסקינג אינו כישרון מולד או בחירה בסגנון חיים אלא הרגל הישרדותי ,  שהיו מוותרות עליו ברצון לו רק היו יכולות .  דבר המומחה :  מחקרים שניסו לאמת את האגדה סביב סוגיית המולטיטסקינג  ( נשים מעולות בזה ,  גברים פחות )  הראו שהמיתוס אכן נכון - אצל עכברים :  עכברות תיפקדו טוב יותר מעכברים בריבוי משימות .  בבני אדם ,  לעומת זאת ,  דוווקא לא נמצאה הוכחה חותכת להבדלים בין המינים ,  אם כי מחקר שנעשה באוניברסיטת מיזורי המערבית העלה שבמצבי מולטיטסקינג - נשים דייקו יותר במשימות .  המסקנה ,  בכל מקרה ,  היא שלא מדובר במיומנות  " נשית ".  עכשיו רק צריך לסדר שגברים יוכלו ללדת ,  וכל האמהות המולטיטסקריות יוכלו לפרוש בשקט .  מנהלות לא טובות במתמטיקה המיתוס :  מאלברט איינשטיין ועד ביל גייטס ,  מג'ון קאש ועד וויל הנטינג - הוליווד והחיים לימדו אותנו שגברים ,  גם כאלה שחבריהם היחידים הם חברים דמיוניים ,  טובים לפחות בדבר אחד - במספרים .  דבר המומחה :  מחקר ידוע בתחום מ-2005 ,  שביקש לבחון מדוע נשים מראות ביצועים מתמטיים טובים פחות מאלה של גברים ,  הוכיח כי נשים שנדרשו לציין את מגדרן במבחן מתמטיקה הראו תוצאות טובות פחות באורח משמעותי מנשים שלא נדרשו לעשות זאת ,  מה שנקרא פחד סטריאוטיפי .  הנבואה ,  כידוע ,  נוטה להגשים את עצמה .  מנהלות הן מכשפות בחליפת עסקים המיתוס :  מנהלת קשוחה ותובענית נתפשת כאשה אגרסיבית ורעה .  גבר קשוח ,  לעומת זאת ,  הוא מנהל חזק ואסרטיבי .  אנה וינטור ,  העורכת הקשוחה של מגזין האופנה  " ווג ",  היא כלבתא מהגיהינום ;  לעומתה ,  סטיב ג'ובס ,  המנכ"ל הכוחני של חברת אפל הוא בעל חזון ,  ולא משנה מה עוברים המהנדסים שלו בדרך להמצאת הגאדג'ט הלבן הדקיק הבא .  דבר המומחה :  מחקר של ד"ר אביגיל מור ,  ראש המקבץ ללימודי נשים ומגדר במכללה האקדמית תל-חי ,  מאשר שאישה בעמדת סמכות נוטה להזכיר לנו את המורה הרעה מכיתה ו' :  45% מהנשאלים טענו כי שתלטנות מאפיינת מנהלות ,  לעומת 25% שטענו כי היא מאפיינת מנהלים .  מנהלים נתפשו כסמכותיים ,  לעומת מנהלות שנתפשו כאגרסיביות וכתוקפניות .  בית הלחמי טוענת שגם שם התואר  " אסרטיבית ",  המודבק תדיר למנהלות ,  הוא בעצם קוד מכובס ל"דרקון רושף אש ". 

תשכחו כל מה שסיפרו לכם על נשים מנהלות
גבר מנהל הוא סמכותי ,  אשה מנהלת היא סתם כלבתא .  גברים הם שקולים ,  נשים מנהלות על סמך תחושות בטן .  נשים מנהלות מפעילות קשרים אישיים כדי להתקדם ,  ולא ממהרות לקדם נשים אחרות .  הגיע הזמן לנפץ כמה מיתוסים על ניהול נשי

