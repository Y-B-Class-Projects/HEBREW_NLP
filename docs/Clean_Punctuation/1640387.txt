שוב עננים שחורים
ניתוח פיננסי
כמה מהפרשנים הידועים הגיעו לאותה המסקנה :  גל העליות הסתיים .  מאז המשבר של סתיו 2008 ,  כאשר נראה היה שהעולם עומד על פי תהום כלכלית ,  הצליחו השווקים להפתיע פעם אחר פעם .  באביב 2009 החלה התאוששות ,  ומשם המניות ואיגרות החוב בכל העולם רק עלו - ובדרך ניפנפו תחזיות למפולת בספטמבר ,  תיקון באוקטובר ,  וירידות בדצמבר .  לקראת 2010 השתנתה הגישה : " תהיה לנו מחצית ראשונה טובה בכלכלה ובשווקים "  - אמרו המומחים . " הקשיים ,  אם בכלל ,  יגיעו רק במחצית השנייה של השנה ".  הבורסה כמובן הגיבה בהתאם ,  בשבועיים הראשונים של השנה השווקים המשיכו לנסוק ,  ונראה היה שאי אפשר לעצור את החגיגה .  אלא ששבוע לאחר סיום כנס דאבוס שוב מצטברים עננים שחורים מעל שמי הכלכלה הגלובלית ושוב מתחזקים הקולות המזהירים :  חברים ,  הפער בין האופטימיות בעסקי האוויר של השווקים למציאות הכלכלית על פני האדמה הוא גדול מדי .  נכון :  זו לא תהיה הפעם הראשונה שבה הפרשנים מזהירים מפני ירידות בשווקים שלא התממשו בסופו של דבר .  אבל החובה שלנו היא לא לחזות במדיוק איך יראה הגרף של הבורסה בשבוע הקרוב ,  אלא להזהיר את המשקיעים המנסים לתמרן את דרכם בשוק ההון .  ועכשיו המומחים בשווקים אומרים :  זהירות ,  קטע הכביש הבא מלא מהמורות ,  סיבובים חדים ,  וסכנות החלקה .  1 .  ביל גרוס .  מלך האג"ח העולמי ,  המנהל יותר מטריליון דולר בקרנות חברת פימקו ,  סיים לקרוא את הספר של פרופ' קנת רוגוף ,  והוא קובע :  משבר החובות הממשלתיים של רבות ממדינות אירופה ,  ובמידה רבה גם של ארה"ב ,  עשוי להפוך לסאבפריים של 2010 .  לטענתו ,  כשם שב-2008 העולם עמד מלכת בגלל עודף חובות רעים של נוטלי משכנתאות ,  כך ב-2010 הוא עלול להיעצר בגלל החובות הרעים של יוון ,  ספרד ,  פורטוגל ,  בריטניה ,  דובאי ומדינות נוספות .  גרוס ממליץ להשקיע בניירות ערך של מדינות מתפתחות שבהן החוב הלאומי נמוך ביחס לתוצר ,  אבל בעיקר מתריע :  יש לברוח מאג"ח של ממשלת בריטניה .  לכולם ברור שכל משבר חובות חדש של מדינה זו או אחרת ישלח שוב את המשיקעים לאפיקי המקלט המסורתיים - פיקדונות ממשלתיים קצרים ודולריים - על חשבון שוקי המניות ועל חשבון היורו .  2 .  נוריאל רוביני .  הכלכלן נשמע סולידי למדי לפני עשרה ימים בדאבוס ,  ובשיחה אתנו חזה תיקון בשווקים במחצית השנייה של השנה - אם כי תיקון אגרסיבי .  אלא שבראיון טלוויזיה שהעניק שלשום ,  שאותו שיווק מבעוד מועד בקרב חסידיו באמצעות חשבון הטוויטר שלו ,  הוא שינה מעט את המנגינה .  המחצית הראשונה אכן תהיה בסדר ,  אמר רוביני ,  אבל הירידות במחצית השנייה ימחקו את כל הרווחים .  לדבריו ,  2010 כולה תסתיים ללא עליות בשוק המניות האמריקאי .  רוביני ,  המכונה  " ד"ר דום ",  ודאי לא רוצה לפספס גל ירידות מבלי שהתריע עליו מבעוד מועד .  3 .  נסים טאלב .  מחבר הספר  " הברבור השחור "  קצת נעלם מהמפה התקשורתית והיה בין הנעדרים הבולטים מדאבוס ,  אבל בסוף השבוע הוא חזר עם שתי המלצות השקעה על בסיס תחזית קודרת לשווקים .  הראשונה :  לכו על שורט על הבורסה האמריקאית ,  ולעומת זאת קנו סל של סחורות ,  כולל זהב .  השנייה :  כדאי להמר על תסריט של היפר-אינפלציה ועל צניחה במחירי איגרות החוב של הממשל האמריקאי .  טאלב מודה שההימור השני הוא מסוכן ,  אבל מצהיר שמי שיפגע נכון  " לא יצטרך לטוס יותר עם הציבור "  - כלומר הוא יוכל לרכוש ברווחים מטוס פרטי משלו .  הטכניקה :  אופציות על ירידת האג"ח הרחק מחוץ לכסף - למעשה השקעה עם פרופיל סיכוי-סיכון של כרטיס פיס .  4 .  הכסף החם יוצא .  כולם יודעים שאירופה בצרות ,  אבל השווקים המתפתחים יצילו את העולם .  האומנם ?  אם כך ,  מדוע נרשם בשבוע שחלף שיא במשיכת כספים מקרנות המשקיעות בבורסות של המדינות המתפתחות ?  על פי סוכנות  " בלומברג ",  משקיעים משכו 1.6 מיליארד דולר מהבורסות האלה ,  המשיכה הגדולה ביותר זה 24 שבועות .  5 .  הבורסות יורדות .  המחצית השנייה של ינואר והשבוע הראשון של פברואר לא היו נעימים למשקיעים ,  ודאי למי שהצטרף לבורסה בתחילת השנה .  מדד msci המשקלל את כל שוקי המניות בעולם ,  ירד ב-10% תוך שלושה שבועות בלבד .  זה לא מעט .  ברזיל ,  הלהיט החם ביותר של החודשים האחרונים איבדה 12% ,  והדולר התחזק לשיא של 8 חודשים מול היורו .  מדד דאו ג'ונס כבר חצה כלפי מטה את רמת 10,000 הנקודות ,  וחזר לרמה גבוהה יותר רק ביום שישי .  כל המספרים האלה משדרים מסר ברור אחד :  האי ודאות והלחץ של המשקיעים עולים במהירות .
 
שוב עננים שחורים
ניתוח פיננסי

