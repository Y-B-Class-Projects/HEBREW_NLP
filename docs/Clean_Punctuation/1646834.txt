מוכרים ובוכים
משקיעים נוהגים למדוד רווחים והפסדים ביחס למתחרים ולחברים .  איך מפחיתים את תחושת התסכול ?  נמנעים מלהסתכל לצדדים
בעשור האחרון חסכה יפעת סכום כסף נאה שיספיק לה ,  בתוספת מתנה מההורים ,  להון ראשוני עבור רכישת דירה .  יפעת היא צרכנית פיננסית נבונה והשקיעה את הכסף באפיקים שונים בשוק ההון.בדצמבר 2009 ,  לאחר שצברה רווח של כ20% על תיק ההשקעות שלה ,  עשתה יפעת את הצעד - וחתמה על חוזה לרכישת דירה .  את רוב הכסף היא אמנם תשלם רק בסוף 2010 ,  אבל מכיוון שהיא כבר לא יכולה להרשות לעצמה לקחת סיכונים ,  עוד באותו יום נתנה פקודת מכירה לכל התיק והעבירה את הסכום למק"מ לתקופה של חצי שנה בתשואה מובטחת של כ1%.בשבועות הבאים ראתה יפעת איך השוק ממשיך לעלות בעוד שהיא מתבוננת מהצד .  מדד המעו"ף מרוחק 10% מהשיא ,  ואז 8% מהשיא ,  5% מהשיא ..  .  יפעת מצאה עצמה בודקת מדי יום מה עשו האפיקים שבהם נהגה להשקיע ומחשבת כמה היתה יכולה להרוויח אם היתה ממתינה עוד קצת - עוד 1,000 ,  2,000 ,  3,000 שקל .  היא ראתה את הרווח הפוטנציאלי שפיספסה בזמן שלפיקדון אשר בו החנתה את הכסף נוספו רק כמה גרושים.נשמע מוכר ?  לכל משקיע קל להתחבר לתחושות של יפעת .  אף שהמצב הפיננסי שלה אחרי המכירה לא השתנה בעקבות תנודות השוק ,  היא לא הצליחה לנטרל את תחושת התסכול שקיננה בה .  זו בדיוק התחושה שעלול להרגיש כל מי שהחליט לא להשקיע בבורסה בזמן שהיא עולה וביום אחד נותנת תשואה של שנה במק"מ.ככה זה עובד .  אנו לא חיים בוואקום וגם בחיי היום יום כל דבר שאנו עושים או מקבלים נמדד באופן יחסי .  אם הצלחנו להתמקח עם המוכר בחנות ולהוריד את מחיר הספה שקנינו ב500 שקל ,  נהיה מאושרים .  ואולם אם נגלה שחבר שלנו קיבל על אותה ספה הנחה של 800 שקל ,  אז כבר תדעך השמחה.באותו אופן ,  לאחר שאנו קונים או מוכרים דירה אנו ממשיכים לעקוב בעיתון אחר העסקות ולחפש בכמה נמכרו דירות אחרות באותה השכונה ,  כדי לראות אם המחיר שקיבלנו או שילמנו טוב יותר או שיצאנו פראיירים .  כמובן שזה לא ישנה בכלום את התוצאה.באמצע ינואר הפך השוק בבת אחת את הכיוון והחל לרדת .  גם ההרגשה של יפעת השתפרה בבת אחת .  היא קיבלה חיזוק להחלטה שעשתה חודש קודם לכן והרגישה שלמה אתה .  האם זה שינה במשהו את התוצאה ?  כמובן שלא ,  ואולם באותה נקודת זמן זה שינה את תחושת ההחמצה של יפעת.לתחושה הזו קוראים דיסוננס קוגניטיבי - מושג ידוע בפסיכולוגיה ,  שרבים מכם ודאי שמעו עליו .  אנו מחפשים חיזוקים להחלטותינו לאחר שהן כבר הוצאו לפועל כדי להרגיש עמן שלמים יותר ,  ומנגד מתעלמים מממצאים הסותרים את ההחלטה או מייחסים להם משקל נמוך יותר.במלים אחרות ,  אפשר לומר שאנשים מחפשים אינפורמציה שיכולה לתת להם הרגשה טובה .  אם משקיע החליט לא להשקיע במניה מסוימת ולאחר זמן קצר גילה שהיא עולה ועולה ,  הוא כבר ימצא הסברים שיעידו על כך שהיא בכל זאת מסוכנת מדי ,  ויעשה הכל כדי להימנע מקריאת כתבות שסותרות את החלטתו.מחקרים רבים מראים שלא רק בעולם ההשקעות יש לאנשים נטייה להתאים בין האמונות שלהם לבין החלטות שהם מקבלים ,  ולעשות זאת לאורך זמן .  במקרה של יפעת ,  המתח שנוצר בין החלטתה למציאות שלא יכלה לחמוק ממנה יצר דיסוננס ,  שגרם הרגשה לא נוחה.יפעת קיבלה החלטה נכונה במכירת התיק .  באותה מידה שהשוק עלה הוא גם היה יכול לרדת - והפעם ,  שלא כמו במפולת של 2008 ,  היא לא היתה יכולה להמתין בסבלנות לשינוי המגמה .  הבורסה היא לא מקום לסיבובים מהירים עבור מי שלא יכול לסכן את כספו .  בטווחים קצרים ובינוניים שוק ההון יכול להפתיע ,  ובגדול ,  ובמיוחד בעידן הגלובלי שבו אירועים במקומות מרוחקים משפיעים כמעט על כל מקום בגלובוס.כשהשוק עולה או יורד ,  אנו גם נוטים לחשוב שכך יהיה בהמשך .  זאת הסיבה העיקרית לכך שציבור המשקיעים מתקשה להרוויח לאורך זמן :  הוא נכנס בשיא ,  לאחר תקופה של עליות ,  ובורח בשפל ,  מתוך מחשבה שהירידות יימשכו.מספיק להסתכל על השנים האחרונות כדי לראות שרק מעטים מצליחים לחזות מה יקרה .  קלישאה חבוטה בשוק ההון אומרת שלא כדאי לנסות לתפוס סכין נופלת - כלומר קשה לתזמן את סוף הירידות - ובאותה מידה קשה לתזמן את סיום העליות .  לא צריך ללכת רחוק כדי למצוא דוגמאות :  מעטים צפו את הקריסה בשוק בספטמבר 2008 ומעטים יותר צפו עליות של 50%80% ב2009.ובכל זאת ,  קשה להימנע מהתחושות של יפעת .  עם זאת ,  אפשר לנסות למזער אותן .  אם אנו מחליטים שהמקום של הכסף שלנו אינו בבורסה וחיסלנו השקעות ,  צריך להימנע מלהסתכל לעתים קרובות מה הן עשו לאחר המכירה .  דרך נוספת להימנעות מתחושת ההחמצה היא להשאיר סכום קטן של 5% או 10% באפיקים המסוכנים .  כך ,  אם השוק עולה ,  לא מרגישים החמצה - כי חלק מהכסף מקבל תשואה גבוהה יותר ;  ואם השוק יורד ,  ההפסד אינו גדול - ואפשר לשמוח ששאר הכסף בחוץ.יפעת נהגה כמו משקיע נבון ,  גם אם בדיעבד יתברר שהיא מנעה מעצמה רווח נוסף .  כשאנו משלמים ביטוח רכב איננו מצטערים בסוף השנה שלא ניצלנו את הביטוח ולא רואים בתשלום  " זריקת כסף ",  משום שאנו מבינים כי התשלום הכרחי כדי להגן על עצמנו במקרה של הוצאה גבוהה .  באותה מידה איננו צריכים להרגיש מתוסכלים אם אנו מחוץ לשוק כשהוא עולה .  הוויתור על רווח אלטרנטיבי הוא הביטוח של יפעת למקרה שהשוק ייפול עם הכסף שלה לדירה .
 
מוכרים ובוכים
משקיעים נוהגים למדוד רווחים והפסדים ביחס למתחרים ולחברים .  איך מפחיתים את תחושת התסכול ?  נמנעים מלהסתכל לצדדים

