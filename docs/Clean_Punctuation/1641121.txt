ציר ניו אורלינס-סן דייגו
איך קשורים הצ'ארג'רס לסופרבול ,  כמה גדול יצא הארטלי ומה יגרום להנהלת אינדיאנפוליס לשנות פילוסופיה בעתיד ? 
כשדרו בריס שיחק בפרדו ,  אמר לי חבר ותיק ,  גרופי אמיתי של פוטבול מכללות ,  שהאיש הזה יהיה שחקן אדיר  ( רגע לפני שתחזיקו מאותו פלוני אלמוני כסוג של אל ,  אומר גם שהוא הצהיר את אותו דבר בדיוק על כריס ווינקי )  .  אם היום אני עוד איכשהו מסוגל לזהות שחקן או שניים במכללות ,  אז לא היה לי חצי מושג ,  ולכן לקחתי את דבריו כאורים ותומים .  
בטרייד של סן דייגו על מייקל ויק ,  בדראפט 2001 ,  משכה בעיניי הבחירה של בריס תשומת לב גדולה יותר מזו של לדניאן טומלינסון .  ואז הגיעו ההתפתחות האיטית ,  החיסיון בצילו של דאג פלוטי ,  העליה המהירה לכביש הבאסטים ,  הבחירה באיליי מאנינג ששלחה לצ'ארג'רס את פיליפ ריברס ,  הפריצה ,  התיוג כשחקן פרנצ'ייז והמעבר לניו אורלינס .  לא בדיוק סינדרלה ,  אבל גם לא התפתחות קלאסית של כוכב .
 עד היום לקח בריס כל צ'אנס שנתנו לו בשתי ידיים .  האופי הבלתי מתפשר בא לידי ביטוי גם בסופרבול .  בריס הבין שאת גמר ה-NFC הסיינטס לא ניצחו בזכותו .  הבין ,  הפנים ולא נתן לאדרנלין שלו לצנוח מבעיטת הפתיחה .  עכשיו יש לו טבעת אליפות ,  ולא נותר אלא לתהות האם ,  לו נשאר בצ'ארג'רס ,  גם הם היו נרשמים בספרי ההיסטוריה כמחזיקי גביע וינס לומברדי .
 יש דברים שאתה שוכח אחרי שהערפל מתפזר .  כולם ,  למשל ,  זוכרים את החטיפה של טרייסי פורטר ,  שנעצה את המסמר האחרון בארון של אינדיאנפוליס ,  אבל לא מעריכים את המהלכים ה"קטנים "  יותר של ג'ונתן וילמה ,  לטעמי ה-MVP ההגנתי של המשחק .  וילמה היה בכל מקום ולא נתן לאף אחד מהתופסים של הקולטס לנשום  ( רק תחשבו איך הייתה הגנת הג'טס המפחידה ממילא נראית אתו )  .  מרקז קולסטון ,  אחרי פתיחה מהוססת ,  קלט מספר מסירות מפתח ,  לדברי הנדרסון היו את הרגעים שלו ,  לאנס מור נתן תפיסה וירטואוזית בהמרה לשתי נקודות ,  פייר תומאס ורג'י בוש הזיזו את השרשראות וג'רמי שוקי הרגיש שהוא חייב לסגור את המעגל ולזכות בסופרבול על אמת ולא מהיציע .
 אבל הביצועיסט המושלם ביותר בסופרבול הזה ,  לפחות במשוואת הניסיונות מול הצלחות ,  הוא גארט הארטלי .  לאמריקאים יש כל מני סטטיסטיקות מוזרות ,  אלא שזו שקובעת כי הארטלי הוא הבועט הראשון שכובש בסופרבול ביותר משני ניסיונות מ-40 יארד או יותר היא לא אחת מהן .  לא צריך להרחיק לכת עד לסקוט נורווד כדי לדעת כמה לחץ היה על כתפיו של הארטלי ,  וההישג שלו ראוי לציון במיוחד לאחר שראינו את שלל הבעיות שהיו לבועטים השנה .  מילא ,  לבעוט לשער שדה מ-40 יארד בגמר ה-NFC בבית ,  אבל להשחיל שלושה כאלה ,  שהקצר שבהם ל-44 יארד ,  במגרש פתוח במשחק החשוב מכולם ?  מדהים .
 לפני פתיחת המשחק ,  בתוכנית המקדימה של CBS ,  שודר ראיון עם פייטון מאנינג  ( היה ונשאר ווינר ,  גם אחרי אתמול )  .  כשנשאל מה הרגיש במחזור ה-15 ,  במשחק שבו נשלף ביתרון מול הג'טס ,  נשמעה ממאנינג לראשונה תשובה דעתנית בעניין : " מעולם לא הסכמתי עם המהלך הזה ",  אמר ,  ועורר שוב מחשבות על זריקת העונה המושלמת לפח .  
אפשר להגיד שההפסד של הקולטס הוא קארמה ,  סגירת מעגל ,  נקמה של אלי הפוטבול ,  אבל אתם יודעים ,  מיסטיקה היא הסבר לעניים ,  מה גם שהפציעה של ווס וולקר מניו אינגלנד במחזור האחרון של העונה הרגילה די שימשה כתשובה עבור המקטרגים .  עובדתית ,  הקולטס לא הצליחו במחצית השניה לעצור את התקפת הסיינטס כי דווייט פריני לא היה במשחק .  פריני היה מאוד אפקטיבי במחצית הראשונה ,  אבל ככל שנקפו הדקות ניתן היה להבחין כיצד יורדת היעילות שלו בהדרגה לאפס .  בריס הרגיש במחצית השניה נוח מאוד בכיס ,  ולא אויים אפילו פעם אחת ממשית על ידי הקו הקדמי של הגנת אינדיאנפוליס .  
הקולטס ניסו להפיק לקחים מעונת ה-1:18 של הפטריוטס .  עונה מושלמת יוצרת לחץ ,  אינטנסיביות יתר מגבירה את הסיכוי לפציעות .  בפועל ,  שתי הקבוצות עלו לסופרבול עם כוכבים שסובלים מפציעת רגל קשה  ( ב-2007 זה היה טום בריידי )  והפסידו את המשחק .  איפה נמצאת הנוסחה ?  אז זהו ,  שהיא לא באמת קיימת ,  לא לכאן ולא לשם .  התפישה שגורסת שיש ללכת על עונה מושלמת מוצדקת ,  אבל אפשר להבין את האסטרטגיה של ביל פוליאן .  ובכל זאת ,  בין השורות אפשר היה לקלוט אפילו ממאנינג שיש משהו נכון בכך שהקולטס לא ניצחו את הסופרבול הזה .
 - האם גם אתם סימנתם מיד את בעיטת האונסייד המוצלחת של פתיחת המחצית השניה כאחד מחמשת רגעי הסופרבול הכי יפים ומפעימים שחוויתם ?  
- אני מצטער ,  זה לא ראוי ,  אני יודע ,  אבל בכל זאת :  אני היחיד שחושב על כמות הדדים החשופים שנרשמה הלילה ברחוב בורבון ?  
- גרייזס ,  נתקעת עם ת'ייזמן כל השידור ,  הא ?  מגיע לך  ( אני לא יודע למה ,  אבל מגיע לך )  .  
- בישראל ,  כמעט כל מי שתמך בניו אורלינס בסופרבול הוא שונא קולטס ,  אבל גם אצלנו יש אוהדי סיינטס מקוריים ,  תתפלאו .  אני מכיר לפחות אחד :  אמיר בוגן ,  המתחרה הוותיק מ-Ynet .  אחרי שאכל מרורים שנים על גבי שנים מהקבוצה הזו ,  לאחר כל כך הרבה שנים בלי ציפיות ועם הרבה אכזבות ,  עכשיו גם הוא אלוף .  זה המקום לשלוח פרגון מהלב .  תנצור את הרגע ,  בוגן ,  כי ייתכן שהוא לא יחזור ,  וגם אם כן ,  זה אף פעם לא יהיה כמו הפעם הראשונה .
 
ציר ניו אורלינס-סן דייגו
איך קשורים הצ'ארג'רס לסופרבול ,  כמה גדול יצא הארטלי ומה יגרום להנהלת אינדיאנפוליס לשנות פילוסופיה בעתיד ? 

