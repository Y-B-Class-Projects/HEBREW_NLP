יקנעם עילית :  מעיירת פיתוח לעיר היי-טק
מדד השכונה
 >  >  יקנעם עילית התפתחה במהלך השנים ממעברה ,  לעיירת פיתוח ,  ולבסוף הוכרזה כעיר .  במהלך השנים נוספו אל התושבים הוותיקים גם עולים מברית המועצות לשעבר ומאתיופיה וכן עובדים ממתחמי ההיי-טק שהוקמו בעיר .  כניסה של אוכלוסייה חזקה לעיר תרמה לעליות מחירים בשנים האחרונות ,  שצפויות להתמתן בתקופה הקרובה .  מיקום :  יקנעם עילית ממוקמת בפינה הדרום-מזרחית של הכרמל .  העיר קרובה לחיפה ונמצאת על דרך המלך למרכז הארץ ,  צמודה למחלף כביש 6 וצירי תנועה נוספים .  היסטוריה :  יקנעם עילית נוסדה ב-1950 כמעברה ליד המושבה יקנעם ,  ועם הזמן גדלה ממעברה לעיירת פיתוח וב-2007 הוכרזה כעיר .  בשנות ה-90 הוקמו במקום מתחמי היי-טק ,  שתרמו להתפתחות העיר במקביל להקמת שכונות חדשות .  תכנון ובנייה :  יקנעם עילית משתרעת על שטח של 8,250 דונם ובה כ-22 אלף תושבים .  העיר התפתחה בהדרגה ,  ועם השיפור באופציות התעסוקה החלה למשוך משפרי דיור ואוכלוסייה חזקה ,  בעיקר מקרב עובדים בתעשיית ההיי-טק .  בעיר שכונות השונות מאוד זו מזו .  מצד אחד ,  מבני שיכונים ארוכים שהוקמו עד סוף שנות ה-70' בכניסה הצפונית לעיר ומהעבר השני - בנייה חדשה ,  רוויה וצמודת קרקע .  מבני השיכונים הם בני שלוש קומות ,  ובכל מבנה 24 דירות בשטח של כ-32 מ"ר .  העירייה ניסתה לקדם במקום תוכנית פינוי בינוי ,  אך כרגע ללא הצלחה בגלל שווי הקרקע הנמוך .  בהעדר אופציה כזו ,  אושרה לכל השיכונים תוכנית אב להרחבת הדירות עד 80 מ"ר ,  ורובן הורחבו .  בשנות ה-80' הקים משרד הבינוי והשיכון במרכז העיר ארבעה בניינים חריגים בגודלם ביחס לאופי העיר ,  שבכל אחד מהם 8 קומות .  הבניה המאסיבית החלה בשנות ה-90' באזור המערבי של העיר ,  סמוך לצומת אליקים .  אז נבנו השכונות גבעת יערה ,  גבעת אלונים וגבעת הכלניות  ( המאופיינת בכך שכל גגות המבנים צבועים ירוק )  .  בשכונות נבנו מבנים בני 3-4 קומות ובהם דירות בשטח 75-120 מ"ר לצד צמודי קרקע ,  חד ודו-משפחתיים על מגרשים של רבע דונם .  יקנעם תמשיך להתפתח בשנים הקרובות ,  עם הקמת שכונה אקולוגית ,  שתכיל 1,500 יחידות דיור .  בשנה הקרובה יחל שיווק של 450 יחידות דיור .  מוסדות ציבור :  ביקנעם שני מתחמי תעשייה ,  המשתרעים על שטח כולל של 300 דונם ,  אליהם נכנסו 145 חברות היי-טק ותעשיות עתירות ידע .  מרכזים אלה מזרימים לעיר כ-14,000 עובדים מדי יום .  כמו כן ,  בעיר שני קניונים ,  שני מרכזים מסחריים של ביג ושל גזית גלוב  ( שבנייתו תסתיים עד סוף השנה )  ועשרות מוסדות חינוך ,  ציבור ,  בתי קפה חנויות ומסעדות .  85% משטח העיר הם שטחים ירוקים .  יש במקום פארקים גדולים ומרכז טניס עם 10 מגרשים .  כמו כן ,  קיימת תוכנית להקמת קאנטרי קלאב .  אוכלוסייה :  בעיר מתגוררת אוכלוסייה ותיקה ,  לצד עולים חדשים מברית המועצות לשעבר ואתיופיה ,  וכן משפרי דיור שהגיעו מערי המרכז ,  השרון וחיפה .  דינמיקת מחירים :  כפועל יוצא מהקמת מתחמי ההיי-טק והשכונות החדשות ,  נכנסו לעיר הרבה משפרי דיור ,  שתרמו לעליות מחירים של נכסים בעיר בעשרות אחוזים בשנים האחרונות .  נכון להיום הנכסים בשכונות החזקות מוצעות במחיר גבוה ,  ולכן הערכות הן שהמחירים ישמרו על יציבות ,  עם עלייה מתונה .  ההיצע שייתוסף משיווק השכונה האקולוגית החדשה לא צפוי להוריד את המחירים שכן העירייה משווקת את המגרשים באופן מדורג - כ-450 דירות לשנה .  דירת גן ,  5 חדרים עם 120 מ"ר בנוי וגינה של 150 מ"ר ,  עלתה ב-2007 950 אלף שקל .  ב-2009 עלתה דירה דומה 1.08 מיליון שקל ,  וכיום מחיר דירה כזו מגיע ל-1.2 מיליון שקל .  קוטג' דו משפחתי בן 140 מ"ר בנוי על מגרש של 250 מ"ר עלה ב-2007 כמיליון שקל .  כיום מחירי של קוטג' דומה הוא כ-1.45 מיליון שקל .  - סייעו בהכנת הכתבה :  הבעלים ומנכ"ל ממי סוכנות נדל"ן מיכאל זיגמן ,  מהנדס עיריית יקנעם עלית האדריכל מייק סקה ,  שמאית המקרקעין אילנית ורבר רינגל ,  ורונן גבע ,  מבעלי  " תיווך מקומי "
 
יקנעם עילית :  מעיירת פיתוח לעיר היי-טק
מדד השכונה

