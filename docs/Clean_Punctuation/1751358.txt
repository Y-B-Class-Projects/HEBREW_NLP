בהשראת הפרופלור
הנשיות של שנות ה-20 וה-30 היתה תירוץ מצוין עבור פראו בלאו לקחת את החורף הנוכחי שלהם לכיוון גברי מבלי לוותר על השפעות מעולם הטיס
הלנה ופיליפ המעצבים למותג 'פראו בלאו' הם זוג מעצבים חושבים ,  שמעוניינים תמיד ללכת אל מעבר למה שהבגד יכול לעשות ביומיום שלו .  אם בפעמים רבות בעבר השתלט הרעיון שליווה את הקולקציה על הבגדים והפך אותם לקונספט שנחמד לדעת אותו ,  אבל פחות לראות או ללבוש אותו ,  הרי ששינוי המעיד על בגרות מסויימת חל כבר בעונה שעברה .  מה שעשה את העבודה היה בעיקר שימוש במשחקים של אור וצל ובדו-שכבתיות שתפסה את העין ,  יותר מאשר את המוח ,  שהיה צריך לזכור שיש לו שתי שמלות בפריט אחד  ( הפריטים היו ניתנים ללבישה משני הצדדים )  .  העובדה שהעונה שעברה הצליחה לשאת את האמירה של הלנה ופיליפ מבלי לוותר על המשמעות הבסיסית של הבגד ,  כמעניין ומחמיא ,  עוררה ציפיות גם ביחס לעונה הנוכחית .  
בחורף 2011 הלנה ופיליפ מפנים את המבט לנשים של שנות ה-20 וה-30 ,  בתקופה בה השתחררה הנשיות מהמחוך ,  וזכתה לגזרות שמתרחקות מהסילואט של שעון החול ,  לצד כניסתם של פריטים גבריים במהותם למלתחה הנשית .  הלנה ופיליפ מתייחסים לשינוי הזה באמצעים המוכרים שלהם ,  שמצליחים לשרת את הקולקציה ולא להכביד עליה .  הבגדים מתחברים לעולם הטיס של אותה התקופה ,  כסוג של גשר למגמת הצבאיות של העונה .  האיזכורים עדינים ,  ומופיעים בכותפות שמלוות חולצות ומזכירות דרגות צבאיות ;  חולצה לבנה וקצרה עם הדפס של עניבה ,  שביחד עם ז'קט קצר ומכנסיים גבוהים ורחבים ,  מייצרים את לוק האישה הצבאית של שנות ה-20 ,  אישה שלא באמת נכחה ביום יום של העשורים המדוברים .  גם חולצת טוניקה מניילון כהה מייצרת הקשר מעניין ,  בעיקר מתוך הקטלוג ,  שהצליח לחבר בין קווים ישרים למכנסיים רחבים שמזכירים את מכנסי ההרמון .  
הבעיה העיקרית של הקולקציה המוצלחת ,  מתחדדת בפריטי הערב .  בשמלה ורודה עם הדפסי פנינים ,  ובלוק של חצאית באורך הברך עם חולצה צמודה ונשית ,  המופיעים בקטלוג ,  משהו לא עובר ,  ונראה זר לרוח המותג כמו גם לקולקציה בכללותה .  ביתר הדגמים הנושא עובר כחוט השני בין הדגמים השונים ,  ומדגיש את הייחודיות של זוג המעצבים .
 מחירים :  ז'קטים ומעילים 650-1,250 שקלים ;  מכנסיים וחצאיות 550-750 שקלים ;  שמלות 550-1,250 שקלים ;  חולצות 199-499 שקלים .
 פראו בלאו .  החשמל 8 ,  תל אביב ;  דיזנגוף 236 ,  תל אביב .
 
בהשראת הפרופלור
הנשיות של שנות ה-20 וה-30 היתה תירוץ מצוין עבור פראו בלאו לקחת את החורף הנוכחי שלהם לכיוון גברי מבלי לוותר על השפעות מעולם הטיס

