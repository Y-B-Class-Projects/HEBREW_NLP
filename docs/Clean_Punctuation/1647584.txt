שנת 2010 :  שנת התחייה של ארגוני העובדים
נאבקים על כל עובד :  בשנת 2010 החזית החמה ביותר בתחום יחסי העבודה תהיה בין ההסתדרות הענקית לבין הרך הנולד שכבר מנסה לבעוט - ארגון כוח לעובדים
גם לאחר חמישה חודשים ,  ד"ר יוסף תומר ,  נטורופת מחולון ,  מתקשה להירגע מהתקרית שבה היה מעורב .  הוא עמד להעניק טיפול ללקוחה ,  אך לפתע פרץ לקליניקה שלו אדם ודרש ממנו לצאת מהחדר ולהסתלק מהמקום . " הרגשתי חוסר אונים ,  סוג של השפלה ",  הוא משחזר .
 האדם שפרץ לחדרו ומנע ממנו לטפל בלקוחה לא היה לבד . " הוא היה חלק מקבוצת אנשים שבאו למקום והכריזו :  'באנו לדאוג שלא תעבדו היום' .  לא הרגשתי מאוים פיסית ,  אבל בכל זאת פחדתי ",  מספר תומר .  קבוצת האנשים הזו הציגה את עצמה כנציגי ארגון כוח לעובדים - ארגון חדש שנוסד לפני שנתיים וחצי ומתחרה בהסתדרות העובדים הוותיקה .  כוח לעובדים ייצגו באותה עת את המטפלים האלטרנטיביים של ש.ל.ה  ( חברה בת של שירותי בריאות כללית )  במאבק לשיפור תנאיהם .
 אבל תומר התעקש להמשיך לעבוד : " החלטתי לחזור לחדר הטיפולים ,  אבל הם חסמו את דרכי .  בימים שלאחר מכן ראיתי שלקוחות אינם מגיעים אלי .  מתברר שמישהו לקח את רשימות המטופלים שלי והתקשר לכל אחד מהם כדי להודיע לו שלא לבוא למרפאה .  זה נשמע הזוי שכך פתאום מישהו מחליט למנוע ממך לקבל מטופלים ופוגע בפרנסה שלך ". 
המתח באוויר היה גבוה באותה תקופה .  פעילי כוח לעובדים פעלו בשתי חזיתות :  הם אמנם נאבקו לשפר את תנאיהם של עובדי הרפואה המשלימה כדי שיקבלו תנאים סוציאליים וששכרם לא ייקבע לפי מספר המטופלים המגיעים למרפאה  ( תשלום לפי תפוקה )  .  כחלק ממאבק זה נערכו עיצומים של המטפלים למשך שבועות רבים ,  שלאחריהם החליטו הצדדים לשבת למשא ומתן שטרם הגיע לסיומו ,  והמטפלים חזרו לעבודתם .  ואולם חזית נוספת של מאבקם היתה לצרף כמה שיותר מטפלים במרפאות ש.ל.ה לשורות הארגון ,  כחלק מהתחרות בינם לבין ההסתדרות - והחזית הזאת ,  כפי שעולה מסיפורו של תומר ,  היתה סוערת במיוחד .
 תומר טוען כי האווירה האלימה שסבבה את פעילות כוח לעובדים במרפאות ש.ל.ה .  גרמה לו לפעול נגד הארגון .  הוא החליט לעודד את הצטרפותם של עובדי המרפאות לההסתדרות ,  שבראשות עופר עיני .
 אנשי כוח לעובדים דוחים את תיאוריו של תומר על אודות אלימות שהופעלה מצד פעילי הארגון נגד עובדי ש.ל.ה .  שסירבו לשבות . " אלימות ?  אנחנו הכי חנונים בעולם ",  טוען יניב קלנר ,  35 ,  מטפל בשיאצו ומראשי המאבק של המטפלים למען זכויותיהם . " לא היתה שום הרמת ידיים ,  ואפילו לא דחיפה .  להיפך ,  מי שקיבל מכות אלה אנשינו - מידי המאבטחים ששכרה הנהלת ש.ל.ה ".  לדבריו , " כל מה שעשינו הוא לשבת במרפאות על הרצפה כשבידינו שלטים ,  כדי לעורר מודעות ציבורית לתנאים הנצלניים שבהם אנו מועסקים .  לקראת המאבק אפילו נפגשנו עם מומחים למאבק לא אלים ,  בעלי קשר לבודהיזם ,  שיעצו לנו איך לפעול ". 
על העובדות שמתארים שני הצדדים כנראה שאפשר להתווכח .  אבל דבר אחד בטוח :  המאבק בין שני ארגוני העובדים - ההסתדרות הוותיקה ,  הנשענת על מנגנון של כמעט 1,000 עובדים ,  וארגון כוח לעובדים ,  שכל פעיליו מתנדבים חדורי מוטיבציה ,  אך ברובם חסרי ניסיון - מתחמם והולך .
 2009 היתה אולי אחת השנים השקטות ביותר בישראל מבחינת מספר השביתות והעיצומים של עובדים .  גם 2010 מסתמנת ככזו ,  חרף האווירה המתוחה בנמלים ובחברת החשמל .  למרות זאת ,  חזית אחת בוערת בתחום יחסי העבודה - בין ההסתדרות הענקית לבין הרך הנולד שכבר מנסה לבעוט - ארגון כוח לעובדים .  לעתים נדמה שמדובר במאבק מהעולם העסקי שבה ניטשת תחרות על כל לקוח ,  תוך הכפשות הדדית .  השבוע היתה הסלמה במאבק בין שני הארגונים בשל הצלחת ההסתדרות לאגד לשורותיה את כל 3,000 עובדי ש.ל.ה ,  לאחר שארגון כוח לעובדים איגד בשנה שעברה חלק מעובדי החברה - את המטפלים ברפואה משלימה .
 זירת ש.ל.ה .  היא רק אחת מתוך כמה זירות סוערות שבהן קיימת התגוששות בין שני ארגוני העובדים .  דפוסי המאבק דומים מאוד בכל הזירות .  לטענת ארגון כוח לעובדים ,  בכל מקום עבודה שאליו הם נכנסים ,  ההסתדרות דוהרת בעקבותיהם ומנסה לגייס את העובדים דווקא לשורותיה .
" אני לא מבין את המלחמה שההסתדרות מנהלת נגדנו ",  אומר יניב בר-אילן ,  מרצה לתקשורת באוניברסיטה הפתוחה ומפעילי כוח לעובדים . " יש בישראל יותר מ-2 מיליון עובדים לא מאורגנים ,  רבים מהם בתנאים מחפירים .  חסרות להסתדרות זירות כדי לפעול בהן ?  דווקא במקום שאנו נמצאים היא צריכה להיכנס ?  המצב הזה של מלחמה בין שני ארגונים באותם מקומות עבודה פועל לטובת ההנהלות ". 
פעילים אחרים בכוח לעובדים בוררים את מלותיהם פחות בקפידה : " ההסתדרות פשוט באה וגונבת לנו עובדים ,  וההנהלות עוזרות לה בזה .  הן משתמשות בהסתדרות כבובה על חוט ". 
ההסתדרות מצדה לא טוענת דבר .  היא מכחישה את הטענות על  " גניבת עובדים ",  אך מסרבת להתייחס במישרין לארגון כוח לעובדים .  אולי מחשש להעניק לו בכך לגיטימציה . " אנחנו באים להיכן שהעובדים קוראים לנו ",  הם אומרים .
" באו אלינו עובדים מחברות שונות ואמרו שהם רוצים להתארגן אצלנו ",  אומר בכיר בהסתדרות . " לא מעניין אותנו אם ההנהלות תומכות בהצטרפות העובדים להסתדרות או לא .  מה שחשוב הוא במה העובדים תומכים .  לא פלשנו בכוח לשום מקום עבודה .  כל מקום שבו העובדים רוצים להתארגן ולהקים ועד - מחובתנו להיענות להם .  מה רוצים מאיתנו ,  שנגיד 'סליחה ,  ארגון עובדים אחר פועל כאן ,  אנא פנו אליהם ? ' ". 
יושב ראש אחד המרחבים הגדולים של ההסתדרות בצפון ,  המעורב בצירוף עובדים להסתדרות ,  בוטה וישיר יותר : " אנשי כוח לעובדים מכריזים שהם אלטרנטיבה ,  אבל אלטרנטיבה לא יכולה להיות חד-סטרית ,  אלא דו-סטרית .  כפי שהם מנסים להזדנב בנו ,  וזה בסדר ,  גם אנו נענים לקריאות של עובדים לצרפם אלינו ,  גם במקומות שאליהם הם נכנסים .  הם בכיינים וקטנים שצועקים 'שתו לי' ,  'אכלו לי' .  אלה ילדים שמשחקים במהפכות .  זה טוב לעיתונים ,  אבל לא כשאתה מתעסק בגורל של עובדים ". 
את הטענות ההדדיות בין הצדדים אפשר למצוא בזירת עימות פעילה נוספת - מפעל אקרשטיין תעשיות לייצור מרצפות בירוחם . " העובדים שם הועסקו מתוקף חוזה דרקוני שמנע מהם להתארגן ולהקים ועד ",  מספר בר-אילן . " כשהתגלו ליקויי בטיחות במפעל ,  קם ועד עובדים שניהל מאבק לשיפור התנאים .  הוועד החליט להצטרף לארגון שלנו ,  אחרי שאסף חתימות של לפחות שליש מהעובדים - התנאי להכרה בהצטרפות לוועד יציג על-פי החוק .  ההנהלה סירבה להכיר בהתארגנות הזו ,  בטענה שבקרב כלל עובדי אקרשטיין ,  עובדי המפעל בירוחם הם הרבה פחות משליש .  ואולם בית הדין לעבודה פסק שיש לראות בהתארגנות בירוחם כיחידת מיקוח בפני עצמה ולכן אנו ארגון יציג במפעל ". 
אלא שלדבריו ,  ההסתדרות לא ויתרה על העובדים : " מה עשתה ההסתדרות ?  היא שלחה את אנשיה למפעלים האחרים של אקרשטיין והם הצליחו לצרף את רוב עובדי המפעלים .  אבל אנו ממשיכים לראות את עצמנו כארגון היציג של עובדי המפעל בירוחם ". 
בתגובה מסרה הנהלת אקרשטיין תעשיות : " חוזה העבודה הנוכחי אינו מונע מהעובדים להתארגן .  המפעל לא סבל משום ליקויי בטיחות חריגים .  הטענות על החוזה וליקויי בטיחות כביכול נועדו לשמש תירוץ בידי אנשי כוח לעובדים לצרף אליהם עובדים ,  והם עשו זאת בדרכים אלימות ". 
באוניברסיטה הפתוחה יש התגוששות דומה .  המרצים באוניברסיטה הצטרפו לארגון כוח לעובדים ושבתו בשנה שעברה במשך שבועות רבים .  כעבור כמה חודשים הצליחה ההסתדרות לצרף לשורותיה את הסגל המינהלי של המוסד .  המלה האחרונה במאבק בין שני הארגונים על לבם של העובדים ,  עדיין לא נאמרה .
 עו"ד נחום פינברג ,  המייצג את המעסיקים הגדולים ביותר במשק ,  אומר כי  " תופעת ההתארגנות והקמת ועדי עובדים היא חיובית ככל שמדובר בקבוצות עובדים חלשות ,  כגון מאבטחים ,  עובדי מסעדות ועובדים במפעלים קטנים .  אבל בענף ההיי-טק ,  למשל ,  כל ניסיון להקים ועד או להנהיג הסכם קיבוצי ,  יהיה בגדר בלם לכושר התחרות של החברה וביכולתה לנהל את עצמה בהתאם לתנאי השוק המשתנים בקצב מסחרר ". 
העיתוי של המאבק בין ארגוני העובדים אינו מקרי .  אמנם מאז קום המדינה התאגדו העובדים בארגונים - אם כאשר חרב הפיטורים הונפה על צווארם ,  או כדי להקדים תרופה למכה - אבל הסיבה העיקרית לאופנת ההתארגנות היא ,  ככל הנראה ,  המשבר הכלכלי שזרע אי ביטחון בקרב עובדים רבים .
 סיבה נוספת לתנופת ההתאגדות הנוכחית היא חבילת החקיקה שיזם עיני ,  בהסכמת ראש הממשלה בנימין נתניהו ,  אנשי האוצר והמעסיקים הפרטיים .  חקיקה זו מקלה על התארגנות עובדים ,  מחייבת מעסיקים להיכנס למו"מ עם ועד חדש שקם במקום העבודה ,  ומטילה קנס של 50-200 אלף שקל על מעסיק שמונע מעובדיו להתארגן .
 אבל אולי התופעות בשטח של ההצטרפות לארגוני העובדים נטועות עמוק יותר בהלך הרוח הציבורי .  במשך שנים רבות היתה הסתייגות ממושגים כמו  " ועד ",  אך היא נחלשה .  מדוע ?  כי אם פעם ההסתדרות נהגה במיליטנטיות ,  לא חשבה פעמיים לפני כל שביתה ועוררה סלידה בדעת הקהל ,  כיום מדובר בארגון שהעומד בראשו מצוי ביחסים הדוקים עם המעסיקים .  העובדה שעיני הוא חביבם של התעשיינים ואפילו של פקידי האוצר ,  מסייעת להסתדרות ביצירת תדמית של ארגון שאינו מייצג חד צדדית את האינטרסים של העובדים ,  אלא גם מתחשב בשיקולי המעסיקים - ומכאן פתוחה הדרך להפחתת ההתנגדות של מעסיקים להקמת ועדים .
 במבחן התוצאה ,  ידה של ההסתדרות על העליונה ,  בינתיים .  20 קבוצות עובדים הצטרפו אליה ,  רובן בשנה האחרונה .  הגדולות שבהן :  עובדי ש.ל.ה רפואה משלימה ,  מפעל הטקסטיל תפרון ,  סונול ,  אקרשטיין תעשיות ,  חברת המתנ"סים וטכנאי yes .  בכל המקומות הללו מנהלת כעת ההסתדרות משא ומתן לחתימה על הסכם שכר קיבוצי לעובדים ,  שאם לא יבטיח להם תוספת שכר משמעותית ,  לפחות יעניק לעובדים האלה רשת ביטחון כלשהי מפני פיטורים .
 ארגון כוח לעובדים חתם בשנה האחרונה על הסכם אחד - בסינמטק ירושלים - וגם הוא לא נחתם סופית .  מספר חברי הארגון הוא 3,000 ואולי פחות ,  ואילו בהסתדרות חברים 650 אלף עובדים ,  כרבע עד חמישית מכלל העובדים בישראל .
 מעבר לשני הארגונים קיים גם ארגון הסתדרות העובדים הלאומית ,  שבה חברים 15-20 אלף עובדים .  ארגון ותיק זה ,  נאבק בכתם התדמיתי שדבק בו בפרשת המעילה של אברהם הירשזון - פרשה שמרתיעה עובדים מלהצטרף אליו .
 ככל הידוע ,  קבוצת העובדים היחידה שמנסה כעת להצטרף ללאומית הם עובדי HOT .  ועד הפעולה שהקימו העובדים אסף עד כה 1,000 חתימות של עובדים ,  מתוך יותר מ-6,000 עובדים המועסקים ב-HOT - כך שהדרך להשגת חתימותיהם של שליש מעובדי החברה ,  הדרושות כדי להפוך את ההתארגנות לחוקית ,  עדיין ארוכה .
 אבל לאור התעוררות של עובדים רבים וניסיונות ההתארגנות במגזרים חדשים ,  אפשר רק לצפות שהמאבקים בין ארגוני העובדים עוד לא אמרו את המילה האדומה האחרונה .  

שנת 2010 :  שנת התחייה של ארגוני העובדים
נאבקים על כל עובד :  בשנת 2010 החזית החמה ביותר בתחום יחסי העבודה תהיה בין ההסתדרות הענקית לבין הרך הנולד שכבר מנסה לבעוט - ארגון כוח לעובדים

