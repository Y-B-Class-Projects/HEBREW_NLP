מפגינים בניו יורק : " אשכנזי לא רצוי כאן "
 במלון וולדורף אסטוריה בניו יורק נערך הלילה ערב התרמה לצה"ל בהשתתפות הרמטכ"ל גבי אשכנזי .  מול המלון נערכת הפגנת שמאל . " אשכנזי הוא פושע מלחמה "
 מאות פעילים בארגוני זכויות אדם וארגונים פרו פלסטינים הפגינו הלילה  ( רביעי )  מול מלון וולדורף אסטוריה בניו יורק ,  שם מתקיים ערב ההתרמה השנתי של ארגון  " ידידי צה"ל "  בהשתתפותו של הרמטכ"ל גבי אשכנזי .  המפגינים הניפו שלטים הקוראים להעמיד את אשכנזי לדין בגין פשעי מלחמה .  עד כה לא נרשמו בהפגנה אירועים חריגים ,  אולם המשטרה בניו יורק הרחיקה את המפגינים מהמלון .  
ערב ההתרמה של הארגון נחשב לאירוע החשוב ביותר של יהודי ארה"ב ומדי שנה נתרמים במסגרתו כעשרים מיליון דולר לטובת צה"ל .  מחוץ למלון בו נערך האירוע הונפו שלטים בגנותו של אשכנזי ,  תמונות של ילדים פלסטיניים שנהרגו בעזה ,  וכן שלטים בהם נכתב  " הפסיקו את המצור על עזה ",   " ישראל מבצעת פשעי מלחמה "  וכן  " הכסף האמריקאי מממן פשעי מלחמה ישראליים ". 
בין המפגינים מחוץ לאירוע נמצאה ריחאם ברגותי ,  פעילה בארגון עדאללה ניו יורק . " במדינות אחרות בעולם הוצאו צווי מעצר כנגד אשכנזי ,  ואילו כאן יש אנשים שחוגגים את בואו ",  אמרה ברגותי לוואלה !  חדשות , " מכאן אנחנו רוצים לשלוח מסר לציבור האמריקאי שפושעי מלחמה אינם מקובלים בארה"ב .  הצבא הישראלי ביצע במהלך מבצע עופרת יצוקה עבירות קשות נגד החוק הבינלאומי ופשעים נגד האנושות ,  הרג ילדים תמימים ,  הפציץ מטרות אזרחיות ואמבולנסים בכוונה תחילה ,  אלה לא דברים שנכנסים תחת ההגדרה של הגנה עצמית ",  אמרה .
" איננו רוצים שאנשים כמו אשכנזי שעומד בראש צבא שמבצע פשעים נגד האנושות יבואו לניו יורק ",  אמרה ברגותי . " גם אם יאמרו שהכסף שייתרם כאן הערב יילך לטובת מלגות לחיילים הישראליים ,  בסופו של דבר מדובר בתמיכה בחיילים שביצעו במהלך עופרת יצוקה פשעים כנגד אזרחים .  ברגעים אלה ממש תושבי עזה נמצאים תחת מצור ,  חיים לא מים וחשמל וישראל מונעת את שיקומה ואי אפשר לשבת ולאכול ארוחת ערב בשווי אלף דולר עם האדם ששותף לעבירות נגד האנושות ". 
מפגינה נוספת היא דורות'י זלנר ,  יהודייה תושבת ניו יורק מארגון  " יהודים אומרים לא ",  שאמרה כי מדובר בהפגנה שקטה שבאה למחות בעיקר על עצם קיום ערב התרמה עבור צה"ל . " לצערי האנשים בישראל לא מבינים איך שאר העולם רואה את הפעולות שלהם ",  היא אומרת . " בישראל רואים את צה"ל כצבא הכי מוסרי בעולם ,  אבל צבא שהורג אזרחים תמימים בעזה איננו מוסרי כלל .  אשכנזי הוא אולי אדם פופולרי בישראל ,  אבל כאן הוא כלל אינו רצוי .  ובכלל ,  כל האירוע הזה הוא פשוט ביזארי .  איך אנשים יכולים לשלם עשרות אלפי דולרים עבור ארוחה ולתרום אותו לצה"ל ?  זה מגוחך אפילו במונחים אמריקאיים .  אתה רואה את צבא אחר בעולם שמגיע לארה"ב על מנת לגייס כסף ?  "  
לדברי זלנר ,  היא מתנגדת לירי טילים מרצועת עזה לישראל אך לדבריה ,  פשעי מלחמה כנגד פלסטינים איננה התשובה . " אם אני הייתי תושבת שדרות לא הייתי רוצה שיפלו טילים על הילדים שלי ,  אבל האם הדרך הטובה ביותר למנוע זאת היא על ידי הרג של אנשים נוספים ?  אני עצמי הייתי בעזה וראיתי את העוני ותנאי המחייה שישראל מביאה על התושבים במקום .  אין להם צבא ,  אין להם טנקים ,  אין להם חיל ים ואין להם שום דרך להגן על עצמם ,  ומנגד ישראל הפציצה אותם במשך 22 יום ,  אז לא פלא שהם הגיבו בטילים ". 

מפגינים בניו יורק : " אשכנזי לא רצוי כאן "
 במלון וולדורף אסטוריה בניו יורק נערך הלילה ערב התרמה לצה"ל בהשתתפות הרמטכ"ל גבי אשכנזי .  מול המלון נערכת הפגנת שמאל . " אשכנזי הוא פושע מלחמה "
 
