טבז : " מערכת היחסים שלי עם ההנהלה אינה ברת תיקון "
 קרלוס טבז מחריף את המלחמה עם סיטי ,  מתעקש לעזוב ומבהיר : " אין לי בעיה עם מאנצ'יני ".  אנצ'לוטי מרוצה מה-1:1 עם טוטנהאם
עכשיו זה רשמי .  הרומן בין קרלוס טבז למנצ'סטר סיטי מתקרב לסיומו .  החלוץ הארגנטינאי פרסם הערב  ( ראשון )  הודעה רשמית בה ציין כי הוא מעוניין להשתחרר מהקבוצה בגלל מה שהוגדר על ידיו  " מערכת יחסים עכורה שאינה ניתנת לתיקון עם מנהלים ואנשים במועדון ".  טבז טען כי אין סכסוך אישי בינו לבין המנג'ר רוברטו מאנצ'יני וביקש להודות לבעלים ,  שייח מנסור ,  על התמיכה וההבנה .  
ההודעה של טבז מגיעה כתגובה להחלטת הנהלת מנצ'סטר סיטי לדחות את בקשות העזיבה שלו .  בהנהלת המועדון האשימו את השחקן ונציגיו בחמדנות :  במהלך החודשים האחרונים ,  המועדון קיבל מספר פניות מנציגיו של קרלוס לדון מחדש בחוזה שלו ,  לשפר את התנאים ולהאריך אותו בשנה נוספת .  לפי המדיניות של המועדון , " אנחנו לא דנים עם שחקנים על חוזים במהלך העונה .  לקרלוס יש חוזה לחמש עונות במועדון ,  נותרו לו שלוש שנים וחצי והוא השחקן בעל השכר הגבוה ביותר במנצ'סטר סיטי .  הבקשה שלו היא מצערת ,  לא מתקבלת על הדעת ומסיחה את הדעת ,  אך המועדון יישאר מרוכז במשחקים שעומדים לפנינו .  אנחנו משאירים לקרלוס דלת פתוחה לחזור בו ". 
אלא שלא רק שטבז לא חזר בו ,  אלא הוא העלה את המלחמה מדרגה : " מאז שחתמתי במנצ'סטר סיטי ,  נהניתי לשחק עבור האוהדים ",  כתב . " הם קיבלו אותי בצורה נהדרת למועדון ואני מצטער שהדברים הגיעו למצב הזה .  האוהדים ראויים להצלחות על התמיכה שלהם והמועדון בר מזל שיש לו אוהדים שכאלה .  כל מי שראה אותי משחק במדי הסיטי לא יכול לפקפק במחויבות שלי בכל פעם שלבשתי את החולצה .
" עם זאת ,  אני יכול לאשר שביקשתי מהיו"ר להשתחרר מהמועדון .  אני צריך לנקות את הראש ולחשוב כי אני נמצא בשלב חשוב בקריירה .  אני מרגיש משהו כבר תקופה ארוכה והקדשתי שעות למחשבה על הנושא .  רציתי לעזוב כבר בקיץ ,  אבל שוכנעתי לחזור לקבוצה .  לצערי ,  המצב לא השתנה ".  
טבז תקף חלק מחברי ההנהלה : " אני מתנגד לטענה שלהם שאני מושפע מאחרים .  זו ההחלטה שלי ושלי בלבד .  חבל לי שבהנהלה מנסים להציג את העזיבה שלי באור אחר .  מערכת היחסים שלי עם מנהלים ואנשים אחרים במועדון לא ברת תיקון .  אני לא רוצה להרחיב בנושא ,  אבל אמרתי למי שצריך .  חשוב להבהיר שאין לי בעיה אישית עם מאנצ'יני ".  
החלוץ התייחס גם לעניין הכספי : " קיבלתי הצעה לחוזה משודרג ,  אבל ההחלטה שלי לא קשורה לכסף והבהרתי את זה להנהלה והצוות .  ההצעה של הבעלים הייתה נדיבה ואני רוצה להודות לו על התמיכה וההבנה ". 
טוטנהאם וצ'לסי נפרדו הערב ב-1:1 דרמטי בווייט הארט ליין ,  ועל אף ששתי הקבוצות איבדו שתי נקודות ,  על אף שטוטנהאם איבדה יתרון 0:1 והזדמנות לדרדר עוד יותר את מצב הרוח של האלופה ,  ועל אף שצ'לסי לא ניצלה את ההזדמנות להעפיל זמנית למקום הראשון - שני המאמנים מרוצים .
" היה חשוב מאוד מבחינתנו לנצח ,  ובאמת הגיע לנו לנצח ,  אבל בסוף זה לא קרה ",  אמר מאמן צ'לסי קרלו אנצ'לוטי ,  שראה את דידייה דרוגבה מחמיץ פנדל בדקה ה-90 , " אני חושב שאנחנו בדרך הנכונה ,  והמשחק הזה מראה שחזרנו למסלול הנכון .  שיחקנו טוב ,  פתחנו טוב ,  וגם כשהיינו בפיגור לא איבדנו את קור הרוח והמשכנו לשלוט במשחק .  היינו קרובים מאוד לניצחון ,  והיינו ראויים לו ,  אבל ננצח את המשחק הבא ". 
דרוגבה החטיא את הפנדל המכריע ,  על אף שהבועט הקבוע פרנק למפארד היה על המגרש ,  כשהקפטן חוזר למגרשים אחרי תקופה ארוכה . " למפארד לא בעט את הפנדל ,  בגלל שהוא לא היה חם ולא התאמן באופן סדיר .  דידייה החמיץ את הפנדל ,  אבל היה לו משחק טוב והוא כבש שער יפה ",  הסביר אנצ'לוטי .
 מנגד ,  גם הארי רדנאפ לא מתלונן ,  על אף שהוא וקבוצתו היו קרובים לניצחון שהיה מקרב אותם מאוד לפסגה . " הם לחצו אותנו במחצית השנייה ",  הודה רדנאפ , " הם היו בגישה התקפית והסתערו קדימה ,  ואנחנו נסוגנו אחורה .  אמרתי לשחקנים שאנחנו חייבים להישאר אופטימיים ,  אבל כל הכבוד לצ'לסי ,  היא האלופה והיא לא מוותרת .  היה משחק טוב ,  הם תקפו ואנחנו הגבנו בהתקפות .  זה רק הוכיח לנו שאנחנו חזקים כמו כל קבוצה אחרת בליגה הזאת ,  וזה רק יחזק אותנו לעתיד ". 

טבז : " מערכת היחסים שלי עם ההנהלה אינה ברת תיקון "
 קרלוס טבז מחריף את המלחמה עם סיטי ,  מתעקש לעזוב ומבהיר : " אין לי בעיה עם מאנצ'יני ".  אנצ'לוטי מרוצה מה-1:1 עם טוטנהאם

