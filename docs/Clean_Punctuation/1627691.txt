ארץ אמצע הדרך
עם חזרתה ללוח השידורים ,  פניה של  " ארץ נהדרת "  כפני המדינה :  בינונית ,  חסרת מודעות ועם כמה הברקות שמשכיחות את הבעיות האמיתיות .  פז חסדאי חי בין עמו
מערכון הפתיחה של  " ארץ נהדרת "  ייצג היטב את מעמדה של התוכנית .  הקטע הסאטירי על החייל שנחטף על ידי המתנחלים ,  תוך כדי שימוש בקלטת של גלעד שליט ,  שיקף את הביטחון של יוצריה ביכולתם לשחוט את הפרות הקדושות ללא חשש והבהיר שוב את הקונצנזוס שנוצר סביב התוכנית .  גם אם  " ארץ נהדרת "  נמצאת מעבר לשיאה ,  זו עדיין אחת התוכניות היחידות שלא צריכה לחשוש למעמדה ,  היא עדיין המאמי הלאומית ,  עדיין משודרת בפריים טיים של יום שישי בערב ,  עדיין מיועדת לכל המשפחה ולכל עם ישראל .  אלא שפה בדיוק טמונות גם מגבלותיה .  מצד אחד ,  הניסיון לפנות לקשת רחבה מדי של אנשים מותיר אותה עממית ,  פשוטה ומצליחה ,  אך מצד שני יוצר גם רדידות ובינוניות .  גם אם זה לא מתבטא ברייטינג ,  לקונצנזוס יש מחיר .
 לבה של התוכנית היא עדיין הפאנל המפורסם ,  שמאגד את הדמויות לשולחן הדיונים של קיציס ,  אך התחושה היא שהפאנל הזה מיצה את עצמו מזמן .  התזזיתיות שאפיינה אותו בעונות הראשונות אבדה ,  ואם בעבר הוא אופיין על ידי רצף בלתי פוסק של דמויות מטורפות וחיקויים מפתיעים ,  עתה הוא כבר מתיש וצפוי .  מחלקת האיפור ממשיכה לעשות עבודה נהדרת ,  אך לצערה זה כבר מתקבל כמובן מאליו ,  ומעייף לשמוע שוב את מריאנו מחקה את ביבי או את פרידמן מחקה את אפללו ,  מחיאות הכפיים באולפן שוב נשמעות כפויות ומאולצות ,  ונדמה שהפאנל כבר סחוט לחלוטין ,  שהוא נוצל עד תום ואף נמשך הרבה מעבר לנדרש .  
אבל אז מפציעה לה שוב ההברקה היומית ,  שמצליחה לחפות על הכל .  עלמה זק הנפלאה שולפת חיקוי מדויק של מרינה מקסימליאן בלומין ,  אלי פיניש קורע מצחוק בתור ארז מ"האח הגדול ",  אסי כהן מגחיך את חנוך מ"הישרדות "  ללא בושה ,  וברגע אחד הצופה סולח על דקות השיעמום שקדמו לזה .  אמנם עצוב לגלות שדווקא כוכבי הריאליטי הם אושיות התרבות שזוכות לחיקויים ,  אבל ככה זה כשמנסים לפנות לכל המשפחה :  פונים למכנה המשותף ,  ששוב מתברר כנמוך .  כאמור ,  יש מחיר לקונצנזוס .
 המעניין הוא שבמקביל לעממיות של התוכנית ,  ניתן גם לחוש בהתנשאות של כותביה ,  שכן רוב המערכונים נכתבים מתל אביב ומתייחסים בלעג לכל מה ששונה ממנה - חרדים ,  מתנחלים ,  מזרחיים .  המערכון של שדר הרדיו המזרחי שיקף נאמנה את רוח התוכנית ,  כשמומי  ( המבוסס על דמותו של אליקו כהן )  הוצג כמושחת העוסק בסוגה נמוכה ,  בעוד אריק איינשטיין התרבותי הוצג כקורבן של  " האנשים ההם ".  
האירוניה היא שכמו במקרים קודמים של עוזי כהן או שלי יחימוביץ' ,  מערכון ב"ארץ נהדרת "  זה הדבר הכי טוב שיכול לקרות לדמות ציבורית ,  כיוון שעל אף שלתוכנית אין את ההילה האינטליגנטית של  " החמישייה הקאמרית ",  את הנשכנות של  " שי ודרור ",  או את הסאטירה הנוקבת של  " דיילי שואו "    " ארץ נהדרת "  היא עדיין מעצבת דעת הקהל העיקרית של ישראל ,  ופניה כפני המדינה :  בינונית ,  חסרת מודעות ,  עם הברקות פתאומיות שנוטות להשכיח את הבעיות האמיתיות והעמוקות .
 
ארץ אמצע הדרך
עם חזרתה ללוח השידורים ,  פניה של  " ארץ נהדרת "  כפני המדינה :  בינונית ,  חסרת מודעות ועם כמה הברקות שמשכיחות את הבעיות האמיתיות .  פז חסדאי חי בין עמו

