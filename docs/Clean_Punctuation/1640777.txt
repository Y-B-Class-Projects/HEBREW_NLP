בקרוב :  מו"מ רשמי בין הבינלאומי לדיסקונט
המגעים בנוגע למכירת אחזקות דיסקונט בבינלאומי נעשים באווירה טובה והפערים בין הצדדים ניתנים לגישור ,  לאחר שהבשילו כמה תנאים
כבר יותר משבועיים מתקיימים מגעים בין הבעלים של הבינלאומי ,  צדיק בינו ויו"ר הבנק ז'אק אלעד לבין מנכ"ל דיסקונט גיורא עופר ויו"ר הבנק יוסי בכר ,  בניסיון לפתור את סוגיית המכירה של אחזקות בנק דיסקונט בבינלאומי  ( 26% )  .  
המגעים ,  שנעשים באווירה טובה ,  צפויים לפי הערכות להבשיל למו"מ רשמי כבר בימים הקרובים .  בעבר כבר עמדו הצדדים לפני הסכם ,  שלא יצא לפועל בשל המשבר הכלכלי .  כיום הפערים בין הצדדים נראים כניתנים לגישור ,  מכיוון שבשוק הבשילו כמה תנאים .  
התנאי הראשון שמאפשר את ההתקדמות במגעים הוא שווי השוק של הבינלאומי .  בנק דיסקונט רושם את השקעתו בבינלאומי לפי חלקו בהון העצמי .  כלומר ,  כל זמן שהבינלאומי נסחר בשווי שוק נמוך מההון העצמי שלו ,  דיסקונט היה צריך לרשום הפסד על המכירה ,  אך כעת הבנק מצוי במעט מעל ההון העצמי שלו .  הבינלאומי נסחר לפי מכפיל הון של 1.06 .  
לפי מתווה ההסכם המתגבש ,  תהיה ירידה הדרגתית באחזקות דיסקונט בבינלאומי ,  שנועדה לווסת את הלחץ על המניה ,  ולאפשר לדיסקונט למכור בתקופות הזמן שבהן הבנק ייסחר מעל ההון העצמי שלו .  מבחינת דיסקונט התנאים בשלים למכירת האחזקות ,  מכיוון שההון שמתפנה להם עקב המכירה יכול לשמש להתפתחות עסקית .  בקבוצת בינו מעוניינים במכירה ,  מכיוון שהיא תאפשר לבנק לבצע איחוד מניות - בין מניות הבינלאומי 5 לבין הבינלאומי 1 .  בנוסף ,  ירידה בהיקף האחזקות של דיסקונט תאפשר לבנק לעמוד בקריטריונים הנדרשים לשם כניסה למדד ת"א 25  ( מעו"ף )  .  
לפי המתווה ,  שזהה בבסיסו למתווה שעליו הסכימו הצדדים ערב המשבר ,  הבנק הבינלאומי יחלק דיווידנד של כ-800 מיליון שקל בגין שנים עברו ,  שיוכל להיות מוכר לצורכי מס לבנק דיסקונט .  על אף שלבנקים אסור לחלק דיווידנד עד סוף 2010 ,  ההערכות הן שאם יהיה הסכם ,  המפקח על הבנקים יאשר את חלוקת הדיווידנד לצורך זה בלבד .  בנק דיסקונט יסכים לאיחוד המניות באסיפה הכללית וימכור 6% מאחזקותיו - דבר שיאפשר את כניסת הבנק למדד ת"א 25 .  
לפי הערכת מקורב למגעים ,  כל הדברים האלו יקרו ב-2010 .  לאחר מכן יבצע דיסקונט ירידה הדרגתית באחזקות עד ל-11% לאורך כמה שנים .  כל עוד דיסקונט לא יירד מתחת ל-11% ,  הוא יוכל להחזיק דירקטורים בבינלאומי ולהציג את האחזקה בבינלאומי כאחזקת אקוויטי ולא השקעה פיננסית .
 
בקרוב :  מו"מ רשמי בין הבינלאומי לדיסקונט
המגעים בנוגע למכירת אחזקות דיסקונט בבינלאומי נעשים באווירה טובה והפערים בין הצדדים ניתנים לגישור ,  לאחר שהבשילו כמה תנאים

