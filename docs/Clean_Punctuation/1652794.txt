וושינגטון הגזימה בחוסר המדיניות
בסדר ,  אמריקה ,  ישראל קלטה את המסר במלואו .  גם התנצלה על המבוכה שגרמה לידידה ג'ו ביידן .  אכן ,  לא נוהגים כך באורח .  בוודאי לא באורח שהוא ידיד .
 בסדר ,  אמריקה ,  עלייך להגזים בגינוי מפני שצריך לספק לאבו מאזן חבל לרדת מן העץ שעליו הוא טיפס על אחריותו ,  אם כי יש לישראל חלק בגרימת הנזק .  אז פעם הגינוי מיוחס לברק אובמה ,  אחר כך ג'ו ביידן פעמיים ושלוש ,  ועוד הילרי קלינטון בשיחה עם בנימין נתניהו ובראיון טלוויזיוני .  אבל מספיק .  Enough is enough .
 הבעיה המעשית אינה שורת הגינויים .  ישראל יכולה לעמוד בה .  הקושי הוא שכאשר ארה"ב חורגת מן המידתיות הראויה ,  היא מעודדת בלי שהתכוונה לכך את העמקת ההתלהמות של הליגה הערבית ושל הפלסטינים ,  וגם את ההתבטאויות המאיימות על ישראל בלשונות אירופיות .
 אמריקה צריכה כבר ללמוד את הטכניקה המדינית של הפלסטינים :  הם תובעים עוד ועוד עד שנבלמים בקיר הברזל של הדיפלומטיה המערבית .  אם ארה"ב לא תיעצר ,  לא יהיה לדבר סוף ,  והיא עלולה להיקלע לעמדה אשר תמנע מאחד הצדדים לחזור אל שולחן שיחות הקירבה .
 אתמול כבר היה לכך המשך .  שרת החוץ של האיחוד האירופי ,  קתרין אשטון ,  התבטאה בלשון חריפה נגד ישראל .  בדבריה נכלל איום גלוי שאם ישראל לא תאמץ מדיניות התואמת את יעדיה של אירופה ,  היא עלולה להיפגע בתחום המסחר הענף ביניהן .  במחלקת המדינה בוושינגטון יודעים כי אירופה מקפידה לגנות את ישראל באוקטבה גבוהה אחת מעל ארה"ב ,  וריבוי דברי תוכחה באנגלית מעצים אותם בתרגום ללשונות של היבשת הישנה .
 רק שללב מתגנב חשד שמא ההחרפה בעמדה האמריקנית אינה רק נוהל להחזיר את הפלסטינים לשולחן המשא ומתן ,  אלא ניצול הזדמנות לשנות באורח מהותי חלק מהיחסים המיוחדים עם ישראל .  אמש הגיב אייב פוקסמן מהליגה נגד השמצה על גודש הגינוי .  יהיו עוד תגובות .  
אם אמריקה אינה יוזמת משבר אלא חותרת לחידוש המשא ומתן ,  כי אז הגיעה העת למתוח קו על האירוע המביך ולדרבן את הפלסטינים לחזור אל נקודת ההתחלה בתנאים אשר התקיימו לפני המשגה של 1,600 הדירות .
 גינוי נוסף ועוד אחד ועוד אחד לישראל לא יזרז את שובם של הפלסטינים למשא ומתן .
 
וושינגטון הגזימה בחוסר המדיניות
nan
