אבו מאזן :  על ישראל ליישם את הודעת הקוורטט
שר החוץ ליברמן מחה על הודעת הקוורטט לאחר כינוסו במוסקבה ,  בדבר הצורך בניהול מיידי של שיחות רבה בין ישראל והפלסטינים והפסקת הבנייה בהתנחלויות . " הקוורטט אינו מבין ששלום בונים מהיסוד ".  אבו מאזן בירך ,  ואמר כי עכשיו על ישראל להביע מחוייבות לדרישות
שר החוץ אביגדור ליברמן מתח היום  ( שישי )  ביקורת על הודעת הקוורטט כי יש להקפיא את הבנייה בהתנחלויות ,  ואמר כי ההודעה  " אינה מביאה בחשבון ששלום יש לבנות מהיסוד ואי אפשר לכפותו באופן מלאכותי או באמצעות לוח זמנים לא מציאותי ".  במהלך ביקורו בבריסל אמר ליברמן כי  " הודעות כאלה רק מרחיקות הסדר אמיתי בין ישראל והפלסטינים ,  ומספקות לפלסטינים תחושה מוטעית שאם יגררו רגלים ויסרבו למו"מ ישיר בתואנות שווא ישיגו את מטרתם ". 
יו"ר הרשות הפלסטינית אבו מאזן בירך על הודעת הקוורטט בדבר ההתנחלויות והבנייה בירושלים ועל ההוראה לפתוח בשיחות הקרבה ,  לקראת הסכם שלום תוך שנתיים .  אבו מאזן אמר כי  " מדובר בהודעה חשובה מאוד ,  אך מה שחשוב כעת הוא שישראל תמלא אחר דרישות הקוורטט ,  על מנת שניתן יהיה לפתוח במשא ומתן עקיף ".  
לדבריו ,  הבעיה המרכזית היא הבנייה בהתנחלויות ,  ובמיוחד הבנייה בירושלים . " אם ישראל תהיה מחוייבת לדרישות הקוורטט ,  יהיה זה צעד חיובי ".  אבו מאזן הוסיף בהתייחס למצבו הרפואי כי הרופאים המליצו לו לנוח וכי בריאותו תקינה .  מוקדם יותר יו"ר הרשות נפגע לאחר שנפל בבית מלון במהלך שהותו בירדן .  
בהמשך למסקנות כינוס הקוורטט ,  ברשת פוקס דווח כי נשיא ארצות הברית וראש הממשלה בנימין נתניהו ייפגשו ביום שלישי בארצות הברית ,  במטרה לדון במגעים בין ישראל והפלסטינים ובהמשך הבנייה בהתנחלויות ובמזרח ירושלים .  נתניהו יגיע לאזור במסגרת פגישתו עם השדולה למען ישראל בארה"ב ,  וייפגש עם אובמה ,  שמסעו המתוכנן לאינדונזיה נדחה .
 הקוורטט כולל בין נציגיו את שרי החוץ של ארצות הברית ,  האו"ם ,  רוסיה והאיחוד האירופי ,  אשר התכנסו מוקדם יותר בבירת רוסיה מוסקבה ,  כדי לדון בנושא המשא ומתן בין ישראל לפלסטינים .  בפגישה השתתפו מזכירת המדינה הילרי קלינטון ,  שר החוץ של רוסיה סרגיי לברוב ,  מזכ"ל האו"ם באן קי-מון ושרת החוץ של האיחוד האירופי קת'רין אשטון .  בפגישה השתתף גם שליח הקוורטט למזרח התיכון ,  טוני בלייר .
 במהלך הפגישה הצהיר מזכ"ל האו"ם באן כי על ישראל להקפיא את כל הבנייה בהתנחלויות ,  כולל בנייה לצורך גידול טבעי .  עוד נמסר בהודעה כי השיחות העקיפות בין ישראל לפלסטינים צריכות להוביל להסכם שלום בתוך שנתיים .  בנוסף הצהיר באן כי הרביעייה הבינלאומית מודאגת מההידרדרות במזרח התיכון .  בהודעה שפורסמה לאחר הפגישה גינו חברי הקוורטט את ההחלטה על תוספת של 1,600 יחידות דיור ברמת שלמה .
 בהודעה גינו חברי הרביעייה גם את ירי הרקטות מרצועת עזה וקראו לעצירה מוחלטת של האלימות והטרור ,  אך הוסיפו : " הקוורטט מודאג ביותר מהמשך המצור על עזה וכן מהמצב ההומניטרי וממצב זכויות האדם ברצועה .  הקוורטט מדגיש את חשיבות מתן הפתרון למשבר בעזה ".  
מזכירת המדינה קלינטון אמרה כי שיחתה עם ראש הממשלה בנימין נתניהו היתה  " מועילה ופרודוקטיבית "  וכי ראש הממשלה הרגיע את דאגותיה לגבי הבנייה במזרח ירושלים .
 שליח הקוורטט למזרח התיכון טוני בלייר אמר לאחר הכינוס כי  " ישראל סירבה לחזור בה מהחלטתה להרחיב את ההתיישבות במזרח ירושלים ,  אך היא הציעה לנקוט מספר צעדים כדי להתניע את תהליך השלום ".  בלייר הוסיף כי הוא מקווה שהצדדים יקבלו את הצעות הקוורטט ,  וכי אלו יובילו לפתיחה בשיחות הקרבה ואחר כך לניהול משא ומתן ישיר .
 עדכון ראשון :  11:26

אבו מאזן :  על ישראל ליישם את הודעת הקוורטט
שר החוץ ליברמן מחה על הודעת הקוורטט לאחר כינוסו במוסקבה ,  בדבר הצורך בניהול מיידי של שיחות רבה בין ישראל והפלסטינים והפסקת הבנייה בהתנחלויות . " הקוורטט אינו מבין ששלום בונים מהיסוד ".  אבו מאזן בירך ,  ואמר כי עכשיו על ישראל להביע מחוייבות לדרישות

