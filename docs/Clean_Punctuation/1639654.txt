פיצוי ,  גם בפגיעה נפשית
ההשלכות הבריאותיות של תאונות הדרכים אינן מתסכמות בפגיעות גופניות ,  אלא לעיתים קרובות גם בפגיעות נפשיות
מ' היא בחורה בת 30 ,  שעברה תאונת דרכים קלה בעקבותיה החלה לסבול מסיוטים אשר פקדו את שנתה באופן תדיר .  אם לא די בכך ,  הרי שלרוע מזלה ,  עצבנות יתר וכאבי ראש החלו לטרוף את מנוחתה וגרמו לה לדכאון .  מצבה הנפשי פגע ביכולת התפקוד היום יומי שלה והיא התקשתה להמשיך ולנהל את משק הבית ולטפל בילדיה .  בית המשפט שדן בתביעתה ,  מינה פסיכיאטר מומחה מטעמו שקבע כי היא סובלת מליקוי נפשי וקבע לה נכות רפואית בשיעור של 15 אחוזים ,  שמשמעותה הכספית היא פיצוי בגובה מאות אלפי שקלים .
 מקרה דומה קרה גם לא' בת ה-45 ,  אם לשני ילדים ,  אופטימית ,  חזקה ,  עצמאית ורבת פעלים שנפגעה בתאונת שרשרת .  עד לחילוצה ,  עברו דקות ארוכות ומחשבות איומות חלפו בראשה על כך שהרכב עומד להתלקח בכל רגע ,  כשהיא בתוכו .  למרות התאונה הקשה והנזק הרב לרכבה של א' ,  לא נגרמה לה חבלה גופנית קשה ,  היא לא איבדה את הכרתה ולא נגרמה חבלה ישירה לראשה ,  אם כי היא היתה נסערת מאד ,  מבולבלת ,  חשה סחרחורת וגופה רעד .  בחדר המיון היא אובחנה כסובלת מפגיעה קלה מאוד ,  לכל היותר צליפת שוט .  
לאחר התאונה החלה א' לסבול מהתקפי חרדה שנמשכו ימים שלמים ואשר לוו בלחץ חזק בחזה ,  קוצר נשימה ,  זיעה קרה ,  התפרצויות בכי ,  בחילות והקאות .  המראות ,  הקולות והריחות של התאונה חזרו אליה והיא החלה לסבול מתחושות דכאון .  א' איבדה כל עניין בפעילויות ובאנשים שבסביבתה ,  הפכה להיות מסוגרת ,  התקשתה לסבול מגע קרוב ,  הפכה רגישה לרעשים ,  לריחות ולחום והזניחה את מראה .  א' חדלה לתפקד בעבודתה ולא הייתה מסוגלת לתפקד בביתה ונדרשה לליווי צמוד של בעלה .  היא איבדה לחלוטין את כושר עבודתה בעקבות התאונה ומצבה הנפשי ,  ונזקקה לעזרה מלאה .
 א' הגישה תביעה כנגד חברת הביטוח אשר ביטחה את רכבה ומומחה בתחום הנפש מטעם בית המשפט קבע כי היא סובלת מ'תסמונת בתר חבלתית' ומדכאון המתבטאים בחוסר יוזמה ,  חוסר חשק וחוסר רצון לעשות דבר ואף ברעד תמידי בידה .  המומחה קבע לה נכות רפואית בת 70 אחוזים ופיצה אותה בסכום של 3.8 מיליון שקלים .
 הדוגמאות של מ' וא' מתארות מצב בו נפגע בתאונה סובל לאחריה מפגיעה נפשית אשר מונעת ממנו לחזור לשגרת חייו .  אין המדובר רק בפגיעות נפשיות חמורות .  רוב רובן של הפגיעות כלל אינן מגיעות לכדי אשפוזו של הנפגע בתאונה במוסד פסיכיאטרי ,  אם כי בליקוי נפשי כזה או אחר הבא לידי ביטוי בהפרעות שונות ,  תוך שדבר אחד מחבר בין כולן  נפש פגועה המייחלת לשקט שהופר בשל תאונת הדרכים .
 המציאות מלמדת כי בתי המשפט מאפשרים לנפגע בתאונה לקבל פיצוי כספי עבור נזקיו הנפשיים שנגרמו או החמירו בשל התאונה ,  ובלבד כי יוכיח כי קיים קשר סיבתי בין השניים .  ישנם שלל ליקויים נפשיים שנגרמים בשל תאונת הדרכים וקצרה היריעה מלהכיל את כולם .  להלן המרכזיים שבהם :
 הפרעת דחק נפשי פוסט טראומטי  פגיעה באיכות החיים הבאה לידי ביטוי בשלל אופנים ובכללם :  זיכרונות וחלומות חוזרים של תאונת הדרכים ,  אי נוחות כאשר הנפגע נזכר באירוע ,  מאמץ להימנע ממחשבות ,  רגשות או שיחות הקשורות לטראומה ,  גישה פסימית לעתיד .  כך גם באשר להרגשת ריחוק מאחרים ,  ירידה בתפקוד החברתי ,  התעסוקתי או כל פאן אחר חשוב של החיים ,  קשיי הרדמות ,  נטייה להתפרצויות כעס ,  קשיים בריכוז וכדומה .
 דכאון  מצב רוח ירוד לאורך רוב היום ,  הנמשך על פני תקופה ארוכה והמלווה בתיאבון ירוד או אכילת יתר ,  נדודי שינה או שנת יתר ,  חוסר אנרגיה ,  עייפות ,  קשיי ריכוז ,  קושי בקבלת החלטות ,  הערכה עצמית ירודה וחוסר תקווה .  
הפרעה נפשית הנובעת ממצב שלאחר חבלת ראש  במצב זה ,  סובל נפגע אשר חווה טראומת ראש שגרמה לזעזוע מוח או לנזק מוחי אחר ,  מבעיות קוגניטיביות ,  קשיי ריכוז או בעיות זיכרון ,  קשיים בשינה ,  כאבי ראש ,  חולשה ,  אגרסיביות או עצבנות יתר ,  שינויים באישיות ,  חוסר ספונטניות ,  אפתיות וכדומה ,  המשפיעים על התפקוד .
 נפגע שמעוניין למצות את זכויותיו ולקבל פיצוי עבור נזקיו הנפשיים ,  נדרש להגיש תביעה לבית המשפט עד שבע שנים ממועד התאונה והוכחת קיומה של נכות בשל התאונה תעשה באמצעות מינוי מומחה מטעם בית המשפט בלבד .  
על מנת שבית המשפט יאשר מינוי מומחה מטעמו ,  על הנפגע מוטלת החובה להוכיח בפניו כי קיימת אפשרות שהוא סובל מנכות נפשית באמצעות המצאת מסמכים רפואיים המלמדים על סיכוי לקיומה של נכות ועל קשר סיבתי אפשרי בין הנכות לתאונה .  המסמכים יכללו תיאור של הסימפטומים השונים ,  קיום רצף טיפולים ,  מתן טיפול  ( תרופתי או אחר כגון טיפול פסיכולוגי )  וכדומה .  
בית המשפט יטה לאשר מינוי מומחה ביתר קלות במצב בו הפנייה לטיפול נפשי נעשתה במועד הסמוך ליום התאונה ,  מהלך המלמד על האותנטיות של התלונה ועל קשר סיבתי .
 לאחר שבית המשפט שוכנע כי יש בסיס לטענותיו של הנפגע ,  ימונה מומחה מטעמו שיצטרך לקבוע האם קיימים אצל המתלונן תסמינים נפשיים והאם קיים קשר סיבתי בניהם ובין תאונת הדרכים .  ללא שיוכח קשר סיבתי ,  אין סיכוי כי בית המשפט יפסוק פיצויים בנושא זה לנפגע .  המציאות מלמדת כי נפגעים רבים סוברים לתומם כי הרופא המומחה הינו סטאז'ר אשר ניתן להערים עליו בקלות ולשכנעו כי קיים ליקוי נפשי ושיש קשר סיבתי ,  על אף שבפועל אין כל ליקוי ולבטח שאין קשר בין השניים .  
למי מבין הקוראים שמתכנן לממן את הטיול שלו מסביב לעולם באמצעות הפיצויים שהוא יקבל על  " נזקיו הנפשיים ",  הרי שמוטב שלא יאוץ לרכוש כרטיס טיסה ,  אלא יבין קודם לכן אילו משתנים נמצאים במשוואת הקשר הסיבתי .  
מה מקור הפגיעה הנפשית ?   המומחה יבחן האם לפגיעה הנטענת יש ביסוס פיזיולוגי כגון פגיעה בראש והאם ניתן לייחס את המאפיינים הנפשיים ל"חוויה "  שחווה הנפגע .  כך גם יעמוד המומחה על התגובה המיידית של הנפגע ,  שכללה לדוגמה פחד קיצוני ,  אין אונים או אימה שמהווים בסיס להתהוות של הליקוי הנפשי .  כך למשל ,  במקרה של א' ,  מצבה הנפשי הירוד הוא תולדה של תחושת חוסר אונים מוחלט שהתעוררה בעת שישבה דקות ארוכות במכוניתה עד אשר חולצה ,  תוך שהיא חוששת כי היא תישרף מבעירת הרכב .
 האם הנפגע סבל טרם התאונה מבעיה נפשית כלשהי ?   המומחה יבחן האם לנפגע יש בעיות נפשיות קודמות .  לצורך כך ,  יפנה בין היתר לרישומים הרפואיים של הנפגע בקופת החולים בה הוא חבר ,  בצה"ל ,  בביטוח לאומי וכדומה .  כמו כן ,  יבדקו תעסוקתו והכנסתו טרם התאונה ולאחריה .  מעבר לכך ,  יבחן האם קיים תיעוד טרם התאונה על הפרעות התנהגות ,  בעיות בהשתלבות חברתית ומקצועית ,  אלימות או כל בעיה נפשית אחרת שניתן לקשור בינה ובין הסימפטומים מהם הוא סובל לאחר התאונה או שמא מדובר בסימפטומים חדשים שניתן לקשור אך ורק לתאונה .  
אופן תפקודו של הנפגע טרם התאונה  במקרה של א' למשל ,  עד למועד התאונה היא הייתה בריאה לחלוטין והתנהלה היטב ,  למדה ,  הקימה משפחה והקימה עסק .  לאחר התאונה היא איבדה לחלוטין את כושר עבודתה וכושר תפקודה .  אין המדובר רק בעדותה של א' ,  אלא גם של בני משפחתה והגורמים אשר עבדו עימה .  
סמיכות הזמנים בין הופעת התלונות ובין מועד התאונה  הפרקטיקה הרפואית מלמדת כי מי שסובל מתופעות נפשיות שונות מדווח עליהן ,  בין לרופא המשפחה ובין לכל רופא אחר ,  ויש בדבר כדי להעיד על אמינות התלונות .  לפיכך ,  ככל שמועד תחילת הופעת הסימפטומים הוא מאוחר למועד התאונה ,  יהיה קושי לקשור בינם ובין התאונה ,  ויחשיד בניסיון לקבל רווח משני .
 הנפגע עבר את התהליך ושכנע את הרופא המומחה כי ישנו ליקוי נפשי שנגרם בשל התאונה ?  כעת ,  נותר לבית המשפט לקבוע את גובה הפיצוי ,  שיחושב על פי ראשי הנזק הבאים :  כאב וסבל ,  הפסדי השתכרות בעבר ובעתיד  ( כלומר האם נעשה שינוי לרעה בהכנסתו של הנפגע בשל הנכות הרפואית או אז יפוצה הנפגע בשל הפסדים אלו עד להגיעו לגיל הפנסיה )  ,  עזרת צד שלישי בעבר ובעתיד  ( כלומר האם נדרש לעזרה בשל הנכות הנפשית ואם כן לצורך מה ,  באיזה היקף ובאיזו עלות )  ,  הוצאות רפואיות שנגרמו וייגרמו לו בשל הפגיעה ,  הוצאות נסיעה שנגרמו וייגרמו לו בעטייה וכדומה .
 יודגש כי כפי שקורה בכל מקרה ביטוח ,  החישוב נעשה בהתאם לגופו של העניין הנדון ,  קרי בהתאם לנתוניו האישיים ולנזקים שנגרמו לכל נפגע ונפגע .  
 *  הכותבת היא עו"ד מומחית לדיני ביטוח ונזיקין

פיצוי ,  גם בפגיעה נפשית
ההשלכות הבריאותיות של תאונות הדרכים אינן מתסכמות בפגיעות גופניות ,  אלא לעיתים קרובות גם בפגיעות נפשיות

