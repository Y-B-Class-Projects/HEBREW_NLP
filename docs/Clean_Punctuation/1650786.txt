הקטל בכבישים :  כשמדינת ישראל רוצה ,  היא גם מסוגלת 
יממה קטלנית בכבישים מעלה לא מעט תהיות על יכולת ההנהגה להתמודד מול הקטל המתמשך .  האם ישראל מסוגלת להיהפך למדינה בטוחה לנהיגה ? 
תאונת הדרכים המזעזעת שבה נשרפו חמישה בני משפחה למוות בכביש הערבה ,  לאחר שמשאית שסטתה מהדרך מחצה אותם ,  עוררה את כל צקצוקי הלשון המקובלים לאחר תאונות קשות .  שוב נהג משאית ,  שככל הנראה נהג שעות ארוכות מדי איבד שליטה על המשאית שלו .  שוב מתברר כי אין אכיפה של שעות שינה אצל נהגים מקצועיים .  שוב הנהג הישראלי לא מציית לחוקי התנועה ועובר בין נתיבים גם כשהדרך אינה פנויה .  שוב התשתיות הלקויות של הכבישים - כביש בינעירוני ארוך עם מסלול אחד וללא גדר הפרדה - גובות מחיר דמים .  
כל הליקויים המאפיינים שנים ארוכות את הכבישים בישראל - נהיגה פרועה ,  היעדר אכיפה ותשתיות - לקויות חברו לתאונה הזאת ,  כדי להפוך אותה לעוד תאונה מזעזעת אך צפויה .  תאונה שאף אחד אינו באמת מתפלא שהיא קורית ,  וכולם רק מצפים לתאונה הנוספת שתבוא בעקבותיה .  
לציפייה הזאת יש היסטוריה ארוכה .  במשך שנים נחשבה ישראל לאחת מהשיאניות העולמיות בתאונות דרכים .  ב-2004 מספר ההרוגים בישראל לק"מ נסיעה היה גבוה ב-70% מזה של בריטניה או הולנד .  כל הניסיונות שנעשו להילחם בתאונות הדרכים עלו בתוהו .  ישראל הקימה מספר רב של ועדות ויזמה לא מעט תוכניות ,  שלא הועילו .  לאור הכישלון הנמשך ,  נחקק ב-1997 חוק  " המאבק הלאומי לבטיחות בדרכים ",  שמכוחו אף הוקמה הרשות הלאומית לבטיחות בדרכים .  החוק לווה ב-1998 בתוכנית רב שנתית למלחמה בתאונות הדרכים ,  שבמסגרתה הוקצה לנושא תקציב של 420 מיליון שקל בשנה ,  ונקבע יעד של הפחתה של 20% במספר ההרוגים בתאונות הדרכים .  
מכל ההכרזות הגרנדיוזיות לא נותר דבר .  הרשות החדשה לבטיחות בדרכים החליפה בפועל את מנהל הבטיחות שכבר היה קיים במשרד התחבורה - היא לא קיבלה עצמאות ,  או תוספת של תקציבים וסמכויות .  ההבטחה לתקציב שנתי של 420 מיליון שקל  ( 600 מיליון שקל במונחי 2005 )  הצטמקה עד 2005 לזרזיף תקציבי של 150 מיליון שקל בלבד .  בהתאם ,  מספר ההרוגים בתאונות הדרכים שהיה ב-1999 549 ,  נותר ללא שינוי ניכר ב-2004 - 518 .  ירידה המדרגה שהיתה בשנות ה-90 במספר ההרוגים - מרמה של 600 הרוגים בשנה לרמה של כ-500 הרוגים בשנה - כתוצאה משיפור בטיחות כלי הרכב וכן מתחילת הפעלתה של משטרת התנועה ,  נבלמה כליל .  
קשה לומר שהכישלון הנמשך הזה הפתיע .  ישראל חובבת  " זבנג וגמרנו ".  המלחמה בתאונות הדרכים מחייבת ניהול מדיניות שהוא בדיוק ההיפך מכך - מדיניות רב מערכתית ,  רב שנתית ,  לפי יעדים מקצועיים מוגדרים ותוך פעולה מתואמת של מספר רב של גופים בו זמנית .
 כדי להפחית את תאונות הדרכים צריך להגביר את האכיפה המשטרתית ,  לשפר את תשתית הבטיחות בכבישים הבינעירוניים שבטיפולה של מעצ וכן לשפר את הבטיחות בכבישים העירוניים שבסמכות הרשויות המקומיות ,  לערוך מסעי הסברה עקביים ,  לחנך בבתי הספר ,  לעודד המשך שיפורים בבטיחות כלי הרכב הנוסעים בכבישים ,  לסלק מכוניות מסוכנות מהכבישים ,  לייעל את מערכי החילוץ וההצלה לאחר שתאונת דרכים מתרחשת ולהפעיל אמצעי ענישה אפקטיביים נגד נהגים פרועים .
 מדובר במאמץ מתואם של עשרות גופים שונים ,  באופן עקבי ולאורך שנים ,  תוך הפעלת אמצעי אכיפה וענישה מאוד לא פופולריים נגד תרבות הנהיגה הישראלית .  בדיוק מתכון המדיניות שישראל הכי חלשה בו ,  וכל ניסיון להפעיל אותו נדון מראש לכישלון .  
ואז קרה הבלתי ייאמן .  ב-2005 הקימה המדינה ועדת מומחים נוספת בנושא המלחמה בתאונות הדרכים ,  בראשותו של הכלכלן יעקב שיינין .  בפעם הזאת המלצות הוועדה לא נקברו במגירה .  בארבע השנים שחלפו מאז הצליחה ישראל להפחית את מספר הרוגי תאונות הדרכים שלה מ-476 ב-2005 ל-348 ב-2009 ,  צניחה של 27% במספר ההרוגים .  גם תאונת הדרכים האחרונה בצומת הערבה אינה מהווה חריגה ססטיסטית מתוואי הירידה .  מספר ההרוגים ב-2009 הוא הנמוך ביותר בישראל מעולם ,  והוא גם מהווה הישג עולמי - הנתון הזה מדרג את ישראל שמינית בעולם במספר ההרוגים ביחס לק"מ נסיעה ,  והיא מובילה במספר ההרוגים הנמוך על מדינות כמו גרמניה ,  פינלנד ,  יפן וארה"ב .  
היהפוך נמר חברברותיו ?  האם ייתכן שמדינת ישראל מסוגלת להיהפך למדינה בטוחה לנהיגה ?  מתברר שכאשר נוקטים מדיניות עקבית ,  מקצועית ורצינית ,  אפילו ישראל מסוגלת .
 
הקטל בכבישים :  כשמדינת ישראל רוצה ,  היא גם מסוגלת 
יממה קטלנית בכבישים מעלה לא מעט תהיות על יכולת ההנהגה להתמודד מול הקטל המתמשך .  האם ישראל מסוגלת להיהפך למדינה בטוחה לנהיגה ? 

