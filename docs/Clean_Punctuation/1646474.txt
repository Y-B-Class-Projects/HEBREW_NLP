נהג המשאית חשוד בגרימת מוות ברשלנות
מעצרו של הנהג הוארך בשלושה ימים .  המשטרה חושדת כי הוא נהג במהירות שלא מתאימה לתנאי הדרך .  כמו כן ,  טוענת המשטרה כי לתאונה היו עדי ראיה ,  והחוקרים פועלים כעת לאתרם
 ( צילום :  שי מכלוף ,  עריכה :  עידן גוראל ) 
בית משפט השלום בבאר שבע האריך אחר הצהריים  ( שלישי )  בשלושה ימים את מעצרו של מוחמד אל ג'אבור ,  נהג המשאית החשוד בגרימת מותם ברשלנות של חמשת בני משפחת דהן בתאונת הדרכים שאירעה אתמול בצומת הערבה .
 מהדיון להארכת המעצר עולה ,  כי המשטרה חושדת שאל ג'אבור נהג במהירות שאינה מתאימה לתנאי הדרך .  כמו כן ,  במשטרה אומרים שישנם עדי ראיה לתאונה ,  אך בשלב זה לא נוצר עימם קשר ,  וחוקרי המשטרה פועלים לאתרם .  
עורך הדין כאמל אל-זיאדנה המייצג את הנהג אמר בצהרים כי אל ג'אבור שרוי בהלם ועדיין לא מבין ממש את משמעות התאונה : " הוא סיפר שמשהו נפל עליו בזמן הנסיעה מלמעלה ולכן דעתו הוסחה והוא סטה מהנתיב והתנגש במכונית שבאה מולו ",  אמר עורך הדין . " זה לא נכון מה שאומרת המשטרה שהוא נסע במהירות בלתי סבירה לתנאי הדרך  הוא לא נסע מהר ,  הוא נהג מקצועי וזה מה שקרה ",  הוסיף .  אל-זיאדנה אמר את הדברים טרם פתיחת הדיון בהארכת מעצרו של אל ג'אבור בבית משפט השלום בבאר שבע .  אל-זיאדנה הכחיש את הפרסומים לפיהם מרשו שינה את גרסתו במהלך החקירה וטען כי הוא דבק בדבריו מהם עולה כי בשל פתיחת הדלתית של תא הכפפות מעל תא הנהג במהלך הנסיעה הוא נפגע מחפץ שנפל עליו .
 בקרב משפחת קורבנות התאונה הביעו תקווה כי ייגזר על הנהג עונש חמור שימנע ממנו לשוב ולנהוג : " אני מקווה שהוא יקבל את העונש הכי גדול בעולם ",  הצהירה סימה אליעזר ,  אחותה של רותי דהן שנהרגה אמש . " לא מגיע לנהגים כאלה לנהוג :  המשטרה חייבת להוריד נהגים כאלה מהכביש ". 
ארבעה מתוך חמשת בני המשפחה שנהרגו בתאונה הובאו היום למנוחות .  טלי דהן ,  בעלה ליאור ובתם שילת הובאו למנוחות בבית העלמין שבעיר אופקים .  שרית כהן בת ה-19 ,  חיילת בשירות סדיר ,  הובאה למנוחות בבית העלמין הצבאי בחולון .  הלוויתה של רותי דהן תתקיים בבית העלמין כפר סמיר בחיפה בשעה 20:30 .
 
נהג המשאית חשוד בגרימת מוות ברשלנות
מעצרו של הנהג הוארך בשלושה ימים .  המשטרה חושדת כי הוא נהג במהירות שלא מתאימה לתנאי הדרך .  כמו כן ,  טוענת המשטרה כי לתאונה היו עדי ראיה ,  והחוקרים פועלים כעת לאתרם

