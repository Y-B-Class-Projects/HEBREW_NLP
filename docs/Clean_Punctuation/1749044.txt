 " הקמפיינים שלי מוכרים לישראל תקווה - הקומודיטי הכי טוב כאן "
 רגע אחרי שחתם על העסקה למכירת מניותיו במשרד הפרסום אדלר-חומסקי ,  בוחן ראובן אדלר את המיתוג של ראובן אדלר ■ אדלריזם ?   " בהתחלה זה הפריע לי "  ■ מנותק מהעם ?   " אני מאוד אוהב חומוס "  ■ קובע מדיניות ?   " אני רק מספר סיפור "  ■ ראיון סיכום עם אחד הא
על הקיר שמעל שולחנו של ראובן אדלר תלויים עשרות פריטים - פתק שנכתב במסעדה ,  תחזית בחירות ששורבטה בישיבה כלשהי ,  מכתב הוקרה מעניין ,  סטיקר עם רעיון מדליק ,  כתבת פרופיל מעיתון זר ,  תמונה עם אריק שרון ופיסת נייר שעליה נהגתה סיסמת בחירות שנחרתה בהיסטוריה של הפוליטיקה המקומית .  על כל אחד מהם אפשר לספר סיפור אישי-עסקי-פוליטי שלם .  סיפור של יצרים ,  חברויות ,  מלחמות ,  אכזבות וניצחונות .  מעטים המנהלים במגזר העסקי שיכולים להתגאות בקיר ותיק ובעל נסיון כל כך גדול ,  אך אדלר ,  כמו פרסומאי טוב שיודע למכור אשליות להמונים אבל מחובר היטב למציאות הפחות חגיגית - מוריד אותנו מיד אל הקרקע : " כן ,  אני אחד הזקנים שבשבט ",  הוא אומר .  ההכרה הזו ואולי עוד דחיפה כספית קטנה שקיבל כשהוצע לו ולשותפו אייל חומסקי למכור את משרד הפרסום שלהם לחברת פרסום בינלאומית גדולה  ( גריי )  ,  הן שהובילו אותו להבין ,  כנראה ,  שהפרק העסקי בחייו עומד לקראת סיום .  זה כמובן לא יקרה ביום אחד ,  אך בשנים הקרובות יעביר אדלר בהדרגה את מניותיו  ( 40% )  במשרד לידי חומסקי ועוד כמה מהמנהלים הצעירים בחברה תמורת כ-80 מיליון שקל במזומן . " העולם הזה באמת שייך לצעירים ,  זו לא רק סיסמה ",  הוא אומר כאילו כדי להסביר את החלטתו להוריד הילוך ,  לקחת את הכסף ולהתקדם הלאה .  מכירת המניות היא אולי הפעם הראשונה ב-14 שנות הזוגיות המוצלחות של אדלר וחומסקי שפער הגילים ביניהם - חומסקי בן 45 ואדלר בן 68 - בא לידי ביטוי . " גריי רצו לקנות אותנו .  אני הסכמתי למכור ,  אבל אייל לא רצה .  הוא חשב שהמשרד לא הגיע לשיא צמיחתו ,  ולכן ביקש להמתין עם המימוש ".  אלא שהפער הזה מתגמד מול הפרשי הגילים בין אדלר לבין מרבית עובדיו ,  שלהם שייך העולם לדבריו ,  שעשוי להגיע ל-30-40 שנה .  כשנכנסנו לראיון במשרדו של אדלר בתל אביב ,  נתקלנו בעשרות עובדים שהתקבצו באולם הכניסה לרגל עזיבתו של אחד מהם .  גילם הממוצע היה 30 .  אדלר מרגיש עם זה נוח . " יש לי שלוש בנות ,  כך שגם בבית וגם בעבודה אני מוקף צעירים .  אני אוהב את הקשר אתם ,  ואני לומד מהם לא פחות מאשר מלמד אותם .  גם כשהייתי מרצה בבצלאל ,  למדתי יותר מאשר לימדתי ".  מה אתה לומד מהם ?   " סלנג למשל .  השפה חשובה לנו ,  הפרסומאים ".  יש מעין מוסכמה שהצעירים של היום הם בורים ושטחיים . " נכון שהצעירים של היום לא יודעים הרבה דברים ,  למשל היסטוריה ותנ"ך .  אבל הם יודעים למצוא הכל באינטרנט .  גוגל ופייסבוק נהפכו לתנ"ך ולספר ההיסטוריה שלהם . " למרות זאת ,  לחלקם יש תחושות בטן מצוינות :  הם יודעים להגיד לי אם רעיון שהעליתי ענייני ,  ואם הוא יתפוס או לא יתפוס - ולרוב הם צודקים .  יש להם ציניות ממזרית .  למשל ,  עובד אצלנו נכד של פרסומאי גדול ,  קופירייטר מבריק  ( אמיר אריאלי ,  נכדו של אמנון אריאלי ,  מחלוצי ענף הפרסום בישראל )  .  כל היום הוא נובר באינטרנט ,  ויש לו ידע שגדול פי 200 מזה של האדם הממוצע .  הוא היה זה שהוליד בבחירות האחרונות את הרעיון של חיבור בין הפוליגרף לביבי נתניהו .  כתבנו אז שביבי משקר ,  הלכנו לו על הראש ,  וזה בין היתר מה שהביא לקדימה את הניצחון ".  עוד נחזור לאותו  " ניצחון של קדימה ",  ששלח את הלקוחה של אדלר ,  ציפי לבני ,  לספסלי האופוזיציה ,  ואת נתניהו והפוליגרף שלו ללשכת ראש הממשלה .  בינתיים אדלר מקפיד להדגיש שהוא לא הולך לשום מקום - ובוודאי שלא פורש .  סדר היום שלו קבוע :  הוא מתעורר בחמש וחצי .  בשש הוא כבר בבריכה ואחר כך הוא בדרכו למשרד ,  שבו הוא נמצא  " כמעט כל יום ".  אמנם מרבית הלקוחות שלו כבר עברו לטיפול המנכ"לים במשרד ,  אורי עייני ואמיר גיא ,  אך הוא מקפיד להישאר זמין ללקוחות האסטרטגים ,  בהם בנק הפועלים ומפעל הפיס .  עם שאר לקוחות המשרד נמנים כיום בזק ,  פלאפון ,  אלקטרה מזגנים ,  תמי 4  ( שטראוס )  ,  פרוקטר אנד גמבל ,  צ'מפיון מוטורס וביטוח ישיר . " אני הולך גם לפרזנטציות במכרזים שאנחנו מתמודדים בהם .  יש משקל סגולי לעצם הנוכחות שלי ",  מסביר אדלר .  ואולם ,  עם כל החיבה שלו לצעירים ,  אדלר אינו פעיל בפייסבוק ובטוויטר וגם אין לו אייפד או אייפון . " ראשית ,  אני לא רוצה שיידעו מי החברים שלי ,  וחוץ מזה אני לא מאמץ חידושים במהירות .  בכל זאת ,  גם אני מבין שזוהי מגמה שמתחזקת ,  ונראה לי שבסופו של דבר לא אוכל לוותר על זה ".   " אני איש עממי"את מרבית שנות הקריירה שלו העביר אדלר בתחום העיצוב .  סטודיו אדלר שהיה בבעלותו ,  וכיום פועל תחת משרד אדלר חומסקי ,  הנפיק כמה מהלוגואים הוותיקים והיציבים בישראל ,  בהם זה של מפעל הפיס ,  של הליכוד ,  של טבעול ואחרים .  במקביל ,  הוא לימד עיצוב במשך 19 שנה בבצלאל ,  שם פגש כמה מהדמויות הבולטות בעולם הפרסום כיום . " הייתי מרצה של תלמיד בשם גדעון עמיחי .  הוא היה מאייר מוכשר וחשב שבזה טמון עתידו .  המלצתי לו ללכת לפרסום ואני חושב שהוא לא מתחרט שהקשיב לי ",  הוא אומר בחיוך על מי שהקים את המשרד השלישי בגודלו בישראל ,  שלמור אבנון עמיחי .  המפגשים באקדמיה לעיצוב הובילו לא רק את עמיחי לפתוח משרד פרסום ,  אלא גם את אדלר עצמו .  אחת מתלמידותיו היתה תמי ,  לימים אשתו של אייל חומסקי שאחראית למפגש בין השניים בתחילת שנות ה-90 . " חומסקי עבד אז במקאן-קשר-בראל .  הוא היה אמור להיות 'אילן שילוח' שלהם  ( שילוח הוא כיום יו"ר משרד מקאן )  .  השותפים שם טיפחו אותו וייעדו אותו לתפקיד המנכ"ל ,  אבל יום אחד ב-1996 אייל הזמין אותי לארוחה במסעדת מול ים בתל אביב .  'בוא נקים יחד משרד' ,  הוא אמר לי .  הייתי כבר בן 53 ,  לא ממש צעיר ,  אבל אני אדם של אינטואיציות ותחושות בטן ,  וזה הרגיש לי נכון .  על השולחן במסעדה סיכמנו הכל ,  ותקענו כף .  פתחתי משרד עם אחד שיכול היה להיות הבן שלי ,  אבל ראיתי בכך יתרון ".  אחת הטענות הרווחות נגד פרסומאים בישראל היא שהם משווקים רק לתושבי  " מדינת תל אביב ",  שהם מנותקים מהפריפריה ושאינם מכירים מספיק טוב את  " מסעודה משדרות ",  כדי לדעת כיצד לפנות אליה ולשווק את מותגיהם .  אדלר ,  דייר מגדלי אקירוב שבצפון תל אביב ,  שנהפכו לסמל הניתוק מהעם ,  מתנער מהדימוי הזה : " אני מכיר מצוין את מסעודה משדרות .  אני מכיר טוב מאוד את הליכודניקים ואת חברי המרכז .  אני אוהב לדבר אתם .  אני אוהב מאוד חומוס ובכל מקום שאני מגיע אליו אני מחפש חומוסייה .  בעברי הייתי מבקר המסעדות של עיתון חדשות ,  ואהבתי לכתוב בעיקר על פלאפל ועל חומוס .  אני איש עממי ".  אם כך ,  מה רוצה הצרכן הישראלי ?   " הצרכן הישראלי הולך על קצוות :  מצד אחד הוא רוצה מוצר טוב וזול .  מצד שני ,  הוא מוכן לשלם הרבה כסף על מוצר איכותי .  דבר אחד ברור :  קשה לו מאוד להתפשר על בינוניות .  קמפיין שיעבוד על הצרכנים הוא זה שיהיו בו רגשות ,  כי מה שמחבר אנשים למוצרים הוא הרגש .  אבל חייבים לחבר היגיון לרגש ,  אחרת הקמפיין לא יעבוד ".  יש דווקא מוצרים בינוניים רבים בישראל שמצליחים מאוד . " כן ,  יש מוצרים ,  בעיקר בענף המזון ,  שמצליחים כאן ,  על אף שבעולם יש חברות עם טכנולוגיות מפותחות יותר ליצור מזון .  הסיבה היא טעם וריח :  הישראלי הורגל לטעמים שונים מהטעמים האירופיים ,  ולכן מעדיף אותם גם אם הם פחות טובים מהבינלאומיים ".  אדלר נותן דוגמה מקמפיין ותיק ,  שנחשב למצליח מאוד אך נכשל בגלל הטעם - הקמפיין למשקה קווינס ,  שהשיקה טמפו בסוף שנות ה-70 . " הסיסמה היתה 'דור הג'ינס שותה קווינס' ",  נזכר אדלר , " סיסמה מצוינת ,  שהגה מוטי מורל .  המוצר היה משקה מוגז המבוסס על טכנולוגיה שווייצית מתקדמת מאוד ,  בטעמי לימון ותפוזים .  הוא ניסה להתחרות בקינלי של קוקה קולה .  הקמפיין היה מבריק ,  הסיסמה היתה מבריקה .  ביחס לתקציבי הפרסום של אותם ימים ,  הוא גם היה גדול ויקר ,  ולכן צרכנים רבים רצו לנסות אותו וקנו אותו .  אבל הטעם לא התחבר לאנשים ,  לא היתה קנייה חוזרת וזה נפל ".  גם לאופן שבו המוצר נראה ומסודר על המדף יש חשיבות רבה ,  לדעת אדלר : " המוצר חייב להיות מאד בולט על המדף ,  וחשוב שיהיה נקי :  שהאריזה שלו תהיה נקייה ,  שלא יהיה רועש בעיניים .  מוצר שהאריזה שלו לא מסודרת ומוקפדת תמיד ימכור פחות ".  ומה יעבוד תמיד על ישראלים בקמפיינים מסחריים ?   " קמפיין עם סלבריטאים כמעט תמיד עובד .  הישראלי אוהב להתחבר למפורסמים ולהרגיש כמוהם .  גם מוצר שמספר סיפור טוב ,  קצר וממוקד ,  יצליח :  למשל ,  מלח :  אפשר לנסות למכור מלח רגיל .  אפשר גם לקרוא לו 'מלח ים' ואז סיפרת עליו סיפור .  אפשר לקרוא לו 'מלח ים-תיכוני' ,  ואז סיפרת סיפור שחיבר את הצרכן בישראל למקור המלח ".  קמפיינים ישראליים בשנים האחרונות נהפכים לפרובוקטיביים יותר ויותר .  מין עדיין מוכר בעינייך ?   " מין בהחלט מוכר ,  אבל רק אם הוא עשוי במינון הנכון ועם הומור והכי חשוב ,  שלא ייראה בוטה .  הישראלים אוהבים לחשוב על עצמם שהם מתירנים ומתקדמים ,  אבל בוטות מינית מרגיזה אותם .  קמפיינים מיניים מדי מרגיזים גם את הציבור הכי פתוח והכי מתקדם בישראל ,  וזה יפגע במכירות ".  כמי שליווה חברות ענק בהתהוותן ,  וכמי שפועל בעולם העסקי והפוליטי בישראל מזה ארבעה עשורים ,  אדלר יודע דבר אחד או שניים על שחיתות ,  סידור ג'ובים ויניקה מהמשאב הציבורי . " יש כאן שחיתות ,  זה נכון ,  אבל לא במידה העצומה כפי שאתם בתקשורת אוהבים להציג את זה .  אני קורא על שחיתות בעיקר בעיתונים ,  אבל ככל שעוברות השנים ,  אני פחות ופחות חש אותה על בשרי .  אני חושב שאנחנו מתמודדים עם זה טוב .  המצב כיום הרבה יותר טוב משהיה לפני 15-20 שנה .  אני קורא את המסמכים מימי מלחמת יום הכיפורים ,  ורואה איך הפוליטיקאים התערבו והשפיעו על מינויים צבאיים .  כולם התערבבו אחד בתחת של השני ,  מפני שאז התקשורת היתה קטנה יותר ,  והם היו יכולים לעשות מה שהם רוצים .  כיום המינויים של מרכזי המפלגות חלשים הרבה יותר .  הפוליטיקאים פוחדים מהחשיפה התקשורתית . " תראו את סיפור המינויים הפוליטיים של צחי הנגבי :  פעם הוא התגאה בזה .  כיום הוא לא יכול לעשות את השטויות האלה יותר .  אף אחד לא יכול לעשות את זה .  לימור לבנת עמדה לפני כמה שנים מעל הבמה וצעקה :  'אתם רוצים ג'ובים ? ' היא לא תעז לומר זאת שוב ".  ועדיין ,  לא חסרים מינויים פוליטיים של בעלי אינטרסים בחברות ציבוריות ,  במוקדי כוח . " נכון .  גם כיום יש מינויים ,  אבל לא באותה מידה שהיתה כאן פעם ".  הפרסום היטיב עם אדלר ,  והפך אותו לאיש עשיר .  מלבד הדירה במגדלי אקירוב ומניות בשווי של כ-80 מיליון שקל ,  הוא מחזיק עוד כמה נכסי מקרקעין ברחבי גוש דן ,  ויש לו השקעות פיננסיות נוספות .  במגדלי אקירוב הוא פוגש במעלית את השכן אהוד ברק . " הוא גר קומה מתחתיי .  יש לו בית מרשים .  הוא מנגן יפה על פסנתר .  אמנם הוא בנה קירות אקוסטיים ,  אבל אני עדיין שומע אותו ".  שכנים נוספים בבניין הם איש העסקים טדי שגיא ואלפרד אקירוב עצמו .  אדלר מקורב לכמה מהמנהלים הבכירים במשק ,  בהם מנכ"ל בנק הפועלים ציון קינן ;  הבעלים של יפאורה תבורי רוני גת ;  מנכ"ל מפעל הפיס שאול סוטניק ;  ויו"ר דש איפקס גבי רביד .  אבל חבריו הטובים ,  חברי  " הפרלמנט "  כפי שהוא מכנה אותו ,  הם קבוצה של אנשים שנפגשת באופן קבוע בסופי שבוע .  חברי הפרלמנט הם הניצב בדימוס אריה עמית ;  הצייר והפסל אורי ליפשיץ ;  איש העסקים טדי שאולי ;  שחקן העבר של מכבי תל אביב בכדורסל שנדד לעולם העסקי מולי אבישר ;  מפכ"ל המשטרה לשעבר רפי פלד ;  ולעתים מגיע גם איש העסקים אלי פפושדו .  גם ישראל פוליאקוב  ( פולי )  מהגשש החיוור היה חבר קבוע בפרלמנט ,  עד שנפטר .  הקבוצה נפגשת מדי שישי אחר הצהריים בחנות העתיקות של מוקי זמיר בתל אביב .  זמיר הוא אחיו של שופט בית משפט העליון לשעבר יצחק זמיר .  גם חומסקי הוא חבר אישי קרוב : " למרות פערי הגילים ,  אנחנו נפגשים עם המשפחות ,  נוסעים יחד לחו"ל ומבלים בסופי שבוע ".  במשך השנים צברת אלפי שעות ייעוץ לכמה מהמנהלים הבכירים במשק .  האם יש מכנה משותף לתחומים שמטרידים אותם ?   " יש הרבה מנהלים שבעיקר חושבים על הג'וב הבא ,  וזה מה שמניע אותם בתפקיד הנוכחי שלהם ".  גם סוגיית הריכוזיות אינה זרה לו .  הוא הפרסומאי של בזק ,  בזק בינלאומי ,  פלאפון ,  מפעל הפיס ,  בנק הפועלים וחברות נוספות שפועלות כולן בשוק מונופוליסטי ריכוזי . " אנחנו מדינה קטנה .  אי אפשר למנוע את הריכוזיות הזו .  יש בישראל כמה משפחות ששולטות כאן .  זה המצב גם בשוק האמריקאי .  גם שם אפשר להגיד שיש כמה קונגלומרטים ששולטים במשק .  גם כיום ,  כמו לפני 50 שנה ,  אותן חברות שולטות שם במשק :  פרוקטר אנד גמבל וג'נרל אלקטריק .  70% מחברות החזקות בדירוג פורצ'ון הן חברות בנות יותר מ-50 שנה ".  יש להערכתך סיכוי לשינוי ?   " בהחלט כן .  אף אחד לא חסין .  מה שעושה כיום שר התקשורת משה כחלון ישנה לדעתי את שוק התקשורת .  אני בהחלט רואה מצב שחברת סלולר גדולה כלשהי תיחלש ,  ואחרת תצמח במקומה ".   " נדיבות תביא שלום"ההצלחה של אדלר-חומסקי היתה מהירה למדי . " אייל העריך שאם נרשום בשנה הראשונה הכנסות של 5 מיליון דולר ,  זו תהיה הצלחה פנומנלית ",  נזכר אדלר , " בפועל עשינו 15 מיליון דולר .  הלקוח הראשון שלנו היה רוני גת עם חברת יפאורה שלו .  עד היום הם פה ".  תוך פחות מעשור התברג המשרד בחמישייה הפותחת של משרדי הפרסום ,  עם צמיחה מהירה משנה לשנה .  לפני כשנתיים הוא נהפך למשרד השני בגודלו ,  אחרי מקאן אריקסון ,  כשהוא עוקף משרדים ותיקים בהרבה .  החלוקה בין השניים הוגדרה בבירור :  אדלר אחראי על הקריאייטיב וחומסקי על הניהול העסקי .  אבל אדלר הביא אתו עוד משהו - קשרים . " זה השלב שבו אתם שואלים אותי אם זה קרה רק בזכות החברות שלי עם שרון ",  הוא מנחש .  כשהמשרד של אדלר וחומסקי נפתח היה אריאל שרון שר התשתיות .  החברות אתו סיפקה לאדלר קשרים בצמתים שבהם התקבלו החלטות ,  קשרים שחלקם הגדול באו לידי ביטוי גם בתקציבי פרסום גדולים שזרמו למשרד :  בזק  ( עוד מהימים שהיתה חברה ממשלתית )  ,  מפעל הפיס ,  רכבת ישראל והליכוד כמובן .  כל אותם חברות וארגונים ידעו כנראה שלא יזיק להפקיד את תקציב הפרסום שלהם אצל אדלר ,  בין אם שרון זורק מלה ובין אם הוא שותק .  אבל אדלר כבר רגיל לביקורת הזאת : " צמחנו לא רק בגלל הקשרים .  האמנו בעצמנו מהיום הראשון .  בהתחלה זה הפריע לי שדיברו על החבר שלי שמסדר לי עבודה ,  אחר כך כבר לא .  החברות שלנו נמשכה מאז 1976 ,  לפני ששרון היה שר ואני פרסומאי .  היתה בינינו ממש קירבה משפחתית .  הייתי מבלה ימים ארוכים בחווה ,  וכשפתחנו את המשרד הוא היה מגיע אלינו לעתים קרובות .  לילי שרון אפילו עיצבה את המשרד שלנו ".  אחד הפרויקטים הראשונים של אדלר וחומסקי היה בחירות 1996 .  המשרד הוביל את ניצחון הליכוד ובנימין נתניהו ,  שעמד בראש המפלגה ,  בקרב מול שמעון פרס על ראשות הממשלה - יחד עם אייל ארד וארתור פינקלשטיין .  זהו אותו קמפיין הזכור בעיקר בזכות השמשה הנשברת שמאחוריה רואים את פרס וערפאת יד ביד ,  ואת סיסמת  " נתניהו טוב ליהודים ",  ששטפה את ישראל ביממה האחרונה שלפני פתיחת הקלפיות .  שלוש שנים לאחר מכן סירב אדלר להשתתף בפארסת ההפסד של נתניהו לאהוד ברק בבחירות 1999 . " יכולתי לקחת את הקמפיין של ביבי .  הוא הציע לי ,  וסירבתי כי לא רציתי להיכנס שוב לעומק הפוליטיקה ".  במשך השנים צעד אדלר כתף אל כתף עם שרון ,  גם כששרון היה אישיות לא פופולרית וגם כשהיה בשיא האהדה הציבורית שלו .  במידה רבה הוא אחראי להפיכתו של שרון מאיש שאף אחד לא רוצה את קרבתו למנהיג הנערץ והחזק בישראל ,  אולי מאז דוד בן גוריון .  הוא הצליח למחוק את הדימוי השלילי הכוחני שהיה לשרון ,  ולהחליף אותו בדימוי הסבא החביב שמחבק ילדים ומרים כבשים על הכתפיים בחווה .  אדלר הוביל את הניצחון של שרון בבחירות האישיות של 2001 מול אהוד ברק ,  ובבחירות של 2003 נגד עמרם מצנע ,  והיה המנוע מאחורי הקמת קדימה וניצחונה בבחירות 2006 . " יום אחד ,  לקראת בחירות 2001 ,  ישבתי עם אריק כאן בחדר הזה במשרד .  רק שנינו ,  לבד .  שאלתי אותו 'אריק ,  מה דעתך על הסיסמה 'רק שרון יביא שלום' ?  ",  נזכר אדלר , " שרון ישב במשרד וגיחך ".  התקופה היתה של תחילת אינתפאדת אל-אקצה האלימה והכל סביב בער .  לחבר אז את המלה  " שלום "  עם  " שרון "  נשמע כמעט מופרך . " סע לחווה ותחשוב על זה לילה ",  אמר אז אדלר לשרון . " זה היה הפוך לגמרי מהתדמית שלו ",  משחזר אדלר . " הוא נחשב למר מלחמה ,  איש כוחני ,  אבל בסוף הוא אהב את הסיסמה .  אמרתי לו :  'אתה חייב לספק משהו שיעמוד מאחורי הסיסמה הזו ,  אחרת אנשים לא יקנו את זה' .  באותה שיחה כבר היה לי ולו ברור שהוא יוביל את תהליך ההתנתקות ".  הסיסמה תפסה עד כדי כך שייתכן שהיא אחראית גם לשכנוע העצמי של שרון כי עליו להביא שלום .  כשאדלר מנתח את הזירה הפוליטית ,  הוא משתמש בדימויים מעולם השיווק . " הקמפיינים שלי מוכרים לעם ישראל תקווה .  'רק שרון יביא שלום' זה למכור תקווה לאנשים .  תקווה היא הקומודיטי הכי טוב שיש כאן ".  אדלר הוא גם ההוגה של השם  " קדימה ",  שהקים שרון ב-2005 .  אחרי שנערכו סקרים ובדיקות רבות הוחלט לרשום את המפלגה החדשה בשם  " אחריות לאומית ",  אך ברגע האחרון הוא הרגיש שמשהו לא מסתדר לו .  אדלר התקשר ליורם ראב"ד ,  עורך הדין של המפלגה ,  שאמר לו כי המפלגה רשומה ואין לשנות את השם .  אבל אדלר התעקש והשם החדש יצא לדרך .  בעיצומה של מערכת הבחירות חטף שרון שבץ מוחי ,  שממנו לא קם עד היום ,  ואדלר המשיך את הקמפיין לצדו של אולמרט .  את מערכת הבחירות האחרונה - 2009 - הוא ניהל עבור ציפי לבני .  בין לבין הוא הספיק לנהל את מערכת הבחירות של פרס לנשיאות , " בהתנדבות ,  פרס הוא הרי איש קדימה ",  מדגיש אדלר .  אומרים עליך שאתה יודע לייצר קמפיין שיפגע בבטן הרכה של הישראלי הממוצע .  מה אנחנו רוצים ?  איך מוכרים לנו קמפיין בחירות ?   " לישראלים יש מכנה משותף אחד והוא גורף לימין לשמאל ,  לתל-אביבים ולפריפריה :  הישראלים רוצים שלום ,  רוצים להרוג את הערבים ורוצים להחזיר את השטחים .  קחו את שלושת המרכיבים האלו ,  נסו לבנות מהם מהלך אחד ,  ותראו שזה בלתי אפשרי ".  אז איך יהיה כאן שלום ?   " רק אם יהיה לנו מנהיג חזק יותר מבגין ולפחות כמו אריק שרון .  דרוש מנהיג שיהיה אהוד מאוד ,  ושיפעל תחת קונצנזוס רחב .  הוא צריך להיות בעל מספיק כוח כדי להחליט עבור העם מה טוב בשבילו .  הישראלים מחפשים מישהו שיחליט בשבילם .  הוא צריך להיות בעל מספיק כוח כדי להיות נדיב כלפי הצד השני .  הנדיבות הזו תביא שלום ".  כששואלים אותו אם הוא רואה מנהיג או מנהיגה כזו בהיצע הפוליטיקאים הקיים כיום ,  אדלר מתחמק מעט : " אני לא יודע אם יש אחד כזה כיום ".  מה לגבי ציפי לבני ,  אנחנו שואלים ,  והוא חוזר למכור : " היא המנהיגה של העת החדשה .  כרגע היא האלטרנטיבה היחידה .  היא ישרה ,  הוגנת ,  לא מסדרת ג'ובים לאף אחד ".  אתה בקשר טוב עמה ?   " כן ,  אנחנו בקשר טוב .  מדברים בעיקר בטלפון ,  לא נפגשים הרבה ,  רק פה ושם ,  ככה וככה ".  אתה מרגיש שאתה איש סודה ?   " לא .  מה גם שמבחינה פורמלית אני לא קשור בקדימה ".  בבחירות הבאות תנהל את הקמפיין של קדימה ?   " אני זוקף לזכותי חלק משמעותי בהקמת המפלגה ,  ולכן אני מניח שאלך אתה גם בסיבוב הבחירות הבא ".  מצנע עשה טעות שהוא לא נכנס לממשלת שרון ב-2003 ?   " טעות איומה ".  גם לבני עשתה את אותה טעות ?   " לביבי היו שתי הצלחות בלבד :  הצלחה אחת היא הממשלה שהרכיב ,  שהיא גדולה ויציבה .  ההצלחה השנייה היא העברת התקציב הדו-שנתי .  אלה שתי הצלחות שמאפשרות לו לשרוד ,  אבל כל שאר הדברים שעשה הם כישלונות גדולים ".  אחת העצות המפורסמות שנתת לשרון היתה לא לדבר יותר מדי בתקשורת ובעיקר לא להתראיין .  כעת גם לבני שותקת . " היא מדברת לא מעט ,  אבל התקשורת לא תמיד משמיעה את הדברים ".  מה שמפתיע הוא שהיא בכל זאת לא מאבדת גובה בסקרים . " קדימה מתחזקת .  אני מאמין שהיא תיקח את הבחירות הבאות .  לפי סקרים שיש לנו ,  קדימה מקבלת בערך 36 מנדטים ,  והליכוד רק 19 .  גם ליברמן נחלש .  היא לוקחת מנדטים מכולם ".  לבני תנצח את הבחירות ?  מה עם יאיר לפיד ?   " יאיר לפיד יכול להביא מספר דו-ספרתי של מנדטים .  אין לי ספק שהוא יתמודד בבחירות .  אין לי קשר אתו ואני לא מכיר אותו אישית ,  אבל אני מעריך שזה מה שיקרה .  בבחירות הבאות יהיה קרב מרכז בין לפיד ללבני ,  והיא תנצח ותלך אתו לקואליציה .  ביבי יפסיד את הבחירות וילך הביתה ".  באחרונה פירסם מגזין  " טיים "  - מהמשפיעים שבעיתונים בעולם - כתבת שער קשה על הישראלים .  הכותרת שעל השער היתה  " למה לישראלים לא אכפת מהשלום "  ונטען בה שישראלים אינם רוצים שלום ,  בעיקר משום שהמצב הנוכחי אינו מזיק להם .  הכתבה זכתה לתגובות רבות בעולם ,  הן בקרב תומכי ישראל שטענו שהמצב אינו כך ,  והן בקרב מתנגדיה ,  שטענו כי סוף סוף יוצאת לאור עמדתם האמיתית של הישראלים .  היא הסבה נזק לדימוי ישראל בעולם .  עמדתו של אדלר אינה רחוקה מזו שהוצגה במגזין : " יש כאן מצב כלכלי סביר ,  לא קרסנו במשבר הכלכלי ,  אין מיתון עמוק והאבטלה לא בשיאה .  לא נופלים עלינו קסאמים ואין קטיושות בצפון .  מחירי הנדל"ן ממשיכים לעלות אפילו בחיפה ,  שחטפה טילים במלחמה האחרונה .  הכל כאן בסדר אז הישראלים אומרים לעצמם :  'אין לחץ לעשות שלום' .  במצב שהכל בסדר ,  הישראלים נוטים לזוז ימינה ,  להקשיח עמדות .  אם תהיה כאן אבטלה ,  ייפלו קטיושות ויהיה פה רע ,  אז אנשים ייקחו שמאלה וירצו שלום ".  אז גם הישראלים מבינים רק כוח ?   " הישראלים נהפכים לאנשים טובים יותר כשיש עליהם איום של מלחמה ".  סמן את הפוליטיקאים שיירשו את נתניהו ואת ברק . " גדעון סער וסילבן שלום בליכוד .  לאבישי ברוורמן יש סיכוי טוב להיבחר ליו"ר מפלגת העבודה כי הוא מדבר נכון .  אמנם יש משהו לא טוב בהופעה שלו ,  אבל הוא מדבר היטב .  הוא נחוש .  אני מאמין בו ".  בכתבה שפורסמה באחרונה ב"מעריב "  על חוסר התפקוד של לבני ,  צוטטה ח"כית שסירבה להיחשף בשמה : " לקחו אותה אל ראובן אדלר ואל אייל ארד ,  לימדו אותה איך להתלבש ומה לאכול ,  עשו לה דיאטה חריפה והפכו אותה לגברת אופנתית עם גזרה מושלמת ,  הביאו אותה אל הספר ושינו את התסרוקת .  היה לה שיער מתולתל ,  יבש .  אז עשו לה החלקה כדי שתוכל לזרוק אותו הצדה בתנועת מיס פיגי אצילית .  אמרו לה מה להגיד ומתי לשתוק ".  אדלר מכיר את הציטוט היטב וניכר שהוא משועשע ממנו ,  בוודאי לא מוטרד .  ניהלתם את לבני עד לפרטי פרטים בקמפיין האחרון ?   " ציפי כותבת את הנאומים שלה לבד ,  אני חושב שהיא בסדר .  לא לקחתי אותה לספר ,  אם זה מה שאתם שואלים .  וחוץ מזה היום כבר לא צריך ,  יש כלים טובים יותר לשנות תסרוקת ,  כמו פוטושופ ",  הוא צוחק ועובר לטונים רציניים : " כיועץ תקשורת ,  יש לי עין בוחנת .  אני מגיע משטח העיצוב והפרסום .  אני נותן עצות ,  אני עושה את זה בקטנה ,  ואני גם מתדרך פוליטיקאים .  מתי לדבר ,  מתי לא לדבר .  מתי להתראיין ולמי ".  על בסיס העצות האלה ,  ובעקבות מעורבות של אנשים כמו אדלר ,  ארד ,  מורל ואחרים - נולד הביטוי  " אדלריזם ",  כתופעה של יועצים שנהפכו לאנשים בעלי כוח ,  מחוברים לעורקי השלטון ויונקים ממנו ,  מעורבים בתהליכי קבלת החלטות על אף שמעולם לא נבחרו על ידי הציבור .  מה אתה חושב על הביטוי אדלריזם ?   " בהתחלה זה הפריע לי .  כיום כבר פחות ".  יש ארבעה-חמישה יועצי תדמית בתל אביב שמחליטים על עתידה של מדינת ישראל . " אף אחד מכל היועצים שהיו ויהיו לפוליטיקאים לא מחליט על מדיניות ".  לפני חצי שעה סיפרת לנו איך היית מעורב בהחלטה של שרון לבצע את ההתנתקות . " שלום זה הרצון של כולם ,  כולל של הימין הקיצוני .  אני לא המצאתי את ההתנתקות .  את זה אריק עשה לבד .  אני רק לוקח את הקיים אצל הפוליטיקאי ומסדר את זה טוב יותר כלפי התקשורת .  אני לא מעורב מעבר לזה ,  אני מייעץ .  אני טוב בלתמצת את הסיפור .  לייצר סיסמאות ".  כמעט כל כתבה עליך תסתיים בשובל של טוקבקים שליליים ,  עליך אישית ועל התופעה .  למה לדעתך אנשים לא אוהבים אותך ?  אדלר שוב מחייך . " לפני כמה שבועות פורסמה בעיתון 'העיר' רשימת האנשים הכי שנואים בישראל .  גם אני הופעתי שם .  למזלי ,  אנשים כמו בן כספית עברו אותי בדירוג וגם גדעון לוי כיכב שם .  היתה שם רשימה טובה ,  לא רע לי להיות בה ".  ומה גרם לכך שהשתלבת במקום של כבוד ברשימת השנואים בישראל ?   " אנשים לא אוהבים אנשים כוחניים .  ייתכן שאני מצטייר ככוחני ,  ואני בכלל לא כזה ".  חשבת פעם על מעבר לפוליטיקה ?   " שום סיכוי .  אני לא אוהב את זה .  אני אוהב להסתכל על פוליטיקה מהצד ".  מפרגן להם שלוש הסיסמאות הטובות ביותר לדעת ראובן אדלר ,  שאינן שלו או של משרדו עוגת עלית - את אפית  ( של משרד הפרסום טמיר-כהן )  : " קמפיין מדויק לקטגוריה של מכירת עוגות מוכנות ביתיות .  האשה אז לא אהבה להודות בכך שהיא קונה עוגה מוכנה ולא אופה בבית ,  ולכן הסיסמה קולעת בול ".  פלאפון .  הופך שעה אבודה לשעת עבודה  ( משרד הפרסום טמיר-כהן )  . " הברקה ענקית ,  שתרמה רבות לבניית תחום הסלולר בישראל "  צריך פיס בחיים תקציב הפרסום של מפעל הפיס מטופל אמנם באדלר-חומסקי אבל את הסיסמה לא הגה אדלר ,  אלא נתן מרש ,  פרילנסר בתחום הפרסום דאז . " זו סיסמה שנועדה לבנות מותג ,  ונהפכה למטבע לשון שמחזיק כבר שנים רבות ".  החיים על פי אדלר מה גורם לך אושר ?   " חומוס טוב ".  מה התחביב העיקרי שלך ?   " ספורט .  בעברי הייתי אתלט - התמקדתי בקפיצות לרוחק ".  איזה סרט טוב ראית לאחרונה ?   " הסרט השוודי 'נערה עם קעקוע דרקון' ".  מהי ההצלחה הכי גדולה שלך ?   " המשרד הזה ".  מה הכישלון הכי גדול שלך ?   " קשה למצוא כישלון .  אולי ההנפקה של המשרד בבורסה .  כנראה שהשקיפות לא הולמת אותנו וזה היה מוקדם מדי .  השוק לא בנוי לכך שמשרדי פרסום יהיו חשופים ושקופים .  זו היתה צלקת כספית - קנינו חזרה - והפסדנו כסף ".  איך היית מגדיר את הראיון הזה ?   " הראיון הכי ארוך שנתתי בחיים .  לפחות לא השתעממתי ".  

" הקמפיינים שלי מוכרים לישראל תקווה - הקומודיטי הכי טוב כאן "
 רגע אחרי שחתם על העסקה למכירת מניותיו במשרד הפרסום אדלר-חומסקי ,  בוחן ראובן אדלר את המיתוג של ראובן אדלר ■ אדלריזם ?   " בהתחלה זה הפריע לי "  ■ מנותק מהעם ?   " אני מאוד אוהב חומוס "  ■ קובע מדיניות ?   " אני רק מספר סיפור "  ■ ראיון סיכום עם אחד הא

