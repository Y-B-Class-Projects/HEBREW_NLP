אנגליה :  אקסטרה סמולינג
שער עצמי של כריס סמולינג הצעיר סייע לצ'לסי לנצח את פולהאם 1:2 .  סיטי עדיין מושלמת תחת מאנצ'יני אחרי 0:3 על וולבס
מחזורי חג המולד באנגליה ממשיכים בקצב מסחרר ,  והקבוצות עולות למשחק נוסף 48 שעות בלבד אחרי שסיימו את משחקן הקודם .  במוקד משחקי היום  ( שני )  עמדו שני דרבים לונדוניים .  המוליכה צ'לסי ניסתה להוכיח שהיא באמת לא במשבר וניצחה את פולהאם 1:2 למרות יכולת פושרת .  טוטנהאם פגשה את ווסטהאם ,  שחיפשה ניצחון ראשון בווייט הארט ליין זה עשור ,  וגברה עליה ללא קושי 0:2 כדי לעלות למקום הרביעי .  במשחק המאוחר של הערב גברה מנצ'סטר סיטי 0:3 על וולבס .
 עם מאזן של ניצחון אחד בחמשת המשחקים האחרונים וכיממה אחרי שמנצ'סטר יונייטד צימקה ממנה את הפער בפסגה לשתי נקודות בלבד ,  שוב הציגה הערב צ'לסי יכולת לא משכנעת ,  אבל הפעם היא ניצחה 1:2 את פולהאם באחד ממשחקי הדרבי של מערב לונדון ואולי עכשיו היא תצא לדרך שתכלול הרבה פחות מהמורות .  
כבר בדקה הרביעית ניצלו הקוטג'רס רכות גדולה אצל ההגנה הכחולה כשריקרדו קרבאליו ,  ג'ון טרי ויורי ז'ירקוב לא הצליחו להגיע להרמה של פול קונצ'סקי ,  בובי זאמורה נגח וזולטאן גרה השתלט ובעס בסיבוב פנימה .  
הכחולים יצאו קדימה במטרה להשוות ,  אבל לא הצליחו עד שקרלו אנצ'לוטי הכניס בדקה ה-66 את ברניסלב איבנוביץ' במקומו של פאולו פריירה .  לכאורה היה זה חילוף של מגן ימני במגן ימני ,  אבל כעבור שבע דקות הגביה הסרבי כדור מצוין מימין ודידייה דרוגבה ניצל עלייה לא טובה של כריס ביירד לכדור כדי לנגוח את השוויון .
 בעקבות השוויון קיבלה צ'לסי הרבה ביטחון וגם רוח גבית גדולה ושתי דקות לאחר מכן ,  בדקה ה-75 ,  השיגה את שער הניצחון המיוחל ,  לאחר שדניאל סטארידג' ,  שבעצמו נכנס כמחליף ,  העביר כדור רוחב חזק ,  מארק שווארצר הדף על רגליו של כריס סמולינג הצעיר ,  הכדור התגלגל לכיוון הרשת וגם גלישה של האחרון לא מנעה את השער .
 סמולינג ,  שערך בכורה העונה בליגה ובסך הכל רשם את הופעת הפרמיירליג השנייה שלו בקריירה ,  הפך לדמות הטראגית אחרי שהחליף את ברדה האנגלנד הפצוע וכבש שער ניצחון דווקא לזכות היריבה ,  אבל לצ'לסי לא משנה איך כמה ולמה ,  העיקר הן שלוש הנקודות .
 בפעם האחרונה שבה הפטישים ניצחו בווייט הארט ליין ,  היה זה הצרפתי מארק קלר שהבקיע את השער המכריע .  מאז חלפו עשר שנים ,  כאשר טוטנהאם גילתה עליונות ברורה במשחקי הדרבי וניצחה בשישה משבעת האחרונים .  במחזור הבוקסינג דיי לא הצליחה טוטנהאם לנצח לונדונית אחרת ,  כשסיימה ב-0:0 עם פולהאם ,  אבל לשמחתה הסטטיסטיקה מול ווסטהאם נשמרה והיא הצליחה להעפיל זמנית למקום הרביעי .
 לוקה מודריץ' הקרואטי חזר להרכב לראשונה מאז שבר את רגלו באוגוסט ,  וכבר בדקה ה-11 נתן תמורה מלאה כשהכניע מ-10 מטרים תוך כדי כריעה את רוברט גרין ,  בעקבות עבודה טובה באגף ימין של ארון לנון .  המצב הלך והחמיר עבור ווסטהאם ,  שנאלצה לבצע שני חילופים כבר בדקה ה-20 ,  לאחר פציעות של סקוט פאקר והריטה אילונגה ,  והיא הסתפקה במגננה רבתי .
 השליטה המוחלטת של טוטנהאם ,  שהייתה היחידה שסיכנה את השער במחצית הראשונה ,  נמשכה גם לאחר ההפסקה .  טום האדלסטון בעט לקורה וג'רמיין דפו לא הפסיק להחמיץ ,  אבל אז הגיעה הדקה ה-81 .  דפו בעט למרכז השער מ-16 מטרים ,  גרין הדף רע והחלוץ ירה את הריבאונד לרשת כדי לסגור את הסיפור ולצבוע עוד דרבי בלבן .
 אחרי שהמשחק הראשון של רוברטו מאנצ'יני כמנג'ר הסיטיזנס הוכתר כהצלחה עם 0:2 ביתי על סטוק ,  המשיך המאמן האיטלקי באותו הקו גם במשחקו השני עם עוד ניצחון חלק על קבוצת תחתית שהמשיך את מגמת ההתקדמות של התכולים מאז שהחליף על הקווים את מארק יוז המפוטר .
 וולבס המתאוששת קיוותה לברוח מהתחתית עם עוד ניצחון אחרי חודש מוצלח ,  אבל לקרלוס טבז היו תכניות אחרות ,  ובדקה ה-33 הארגנטינאי מצא את הרשת בפעם הראשונה .  חאבייר גארידו כבש את השני של סיטי בבעיטה חופשית נאה בדקה ה-69 ,  וטבז חתם את התוצאה עם השני שלו ארבע דקות לסיום .
 משחקים נוספים :
 אברטון - ברנלי 0:2לאברטון :  ג'יימס ווהן  ( 83 )  ,  סטיבן פינאר  ( 90 ) 
סטוק סיטי - בירמינגהאם 1:0לבירמינגהאם :  קמרון ג'רום  ( 50 ) 
בלקבורן - סנדרלנד 2:2לבלקבורן :  מורטן גאמסט פדרסן  ( 53 )  ,  אל חאדג'י דיוף  ( 77 )  .  לסנדרלנד :  דארן בנט  ( 52 ,  65 )  .
 
אנגליה :  אקסטרה סמולינג
שער עצמי של כריס סמולינג הצעיר סייע לצ'לסי לנצח את פולהאם 1:2 .  סיטי עדיין מושלמת תחת מאנצ'יני אחרי 0:3 על וולבס

