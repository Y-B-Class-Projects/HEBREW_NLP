אגד איחרה ב-13 דקות - הקנס :  30 אלף שקל
בית המשפט לתעבורה גזר קנס של 30 אלף שקל על חברת אגד לאחר שאוטובוס מירושלים לגבעתיים איחר ב-13 דקות . " אם החברה לא תתחייב לא לאחר ,  מנהליה ייכנסו לכלא "
" שאלה שלפנינו נוגעת לעניינו של כל משתמש ומשתמש בתחבורה הציבורית .  מה צריך להיות עונשה של החברה המסיעה כאשר אוטובוס איננו יוצא בזמן שנקבע והנוסעים מבזבזים את זמנם בהמתנה ?  "   זאת השאלה שהציג אתמול  ( ראשון )  שופט בית המשפט לתעבורה בירושלים ,  אברהם טננבוים ,  בגזר דין בעניינה של  " אגד ".  התשובה :  קנס בגובה 30 אלף שקל .  
השופט טננבוים דן בכתב אישום שהוגש נגד  " אגד "  בגין עבירות של  " אי עמידה בתנאי הרישיון "  ו"אי הפעלת שירות סדיר ",  לאחר שאוטובוס קו 400 שיוצא מהתחנה המרכזית בירושלים לעבר גבעתיים יצא ב-13 דקות איחור לפני כשנתיים .  במהלך המשפט התברר שהקו יצא כמה פעמים באיחור מהתחנה . 
" תחבורה ציבורית יעילה היא אינטרס ציבורי חשוב ויש להגן עליו ",  כתב השופט טננבוים בגזר הדין . " זמנו של הציבור איננו הפקר ואין שום היתר לשום מסיע לזלזל בזמנם של הנוסעים ואפילו בדקה מזמנם .  אין מנוס מתגובה תקיפה וחד משמעית שתתבטא בקנס הולם וכן פיצויים למתלוננים .  זאת משום שהרתעה כזו הכרחית כדי להגן על הנוסעים ". 
בגזר הדין הבהיר השופט את החשיבת הרבה שהוא מייחס לתחבורה הציבורית . " עדיף כי יותר אנשים ישתמשו בתחבורה הציבורית מאשר בכלי רכבם הפרטי .  שימוש בתחבורה ציבורית מפחית את העומס בכבישים ,  ממעיט את זיהום האוויר והסביבה ,  מוריד את כמות תאונות הדרכים ואין כמדומני חולק שעל החברה לעודד שימוש זה ",  כתב .  
בנוסף ,  הוא מתריע מפני הסכנה הטמונה באיחורים . " אם התחבורה הציבורית איננה יוצאת בזמן ,  ברור הוא שהנוסעים יימנעו מלהשתמש בה .  אם תימשך מגמה זו ,  הרי כל מי שיוכל שלא להשתמש בתחבורה ציבורית יברח ממנה .  וכל שישארו להשתמש יהיו האוכלוסיות 'השבויות' שידן אינה משגת פתרון אחר .  וברור שלכך אין להסכים .  קווי שירות שאינם יוצאים בזמן ,  משנים את מסלולם וכיו"ב ,  פוגעים בראש ובראשונה בחלקים החלשים של האוכלוסיה ,  אולם הם גם פוגעים כלכלית בציבור ,  ומונעים מעבר רצוי לתחבורה ציבורית .  אשר על כן ,  אין מנוס מתגובה ציבורית תקיפה ולעיתים אולי קשה על אי יציאתם בזמן ".  
השופט טננבוים הדגיש  " שוב ושוב וללא לאות ,  כי אין כל סיכוי לתחבורה ציבורית תקינה בארצנו ,  אם לא תהיה זו יעילה ,  אמינה ,  ונוחה לכל הנוסעים .  מנקודת מבט זו צריכים אנו לצאת וממילא מובנת המסקנה שהגענו אליה .  
מלבד הקנס ,  השופט דרש מאגד לחתום על התחייבות בסך 50 אלף שקל שלא תעבור אף אחת מהעבירות שבהן הורשעה תוך שנה בכל הקשור לקו 400 . " לא תחתום ,  הרי לא יהיה מנוס ממאסרם של מנהליה ומנהל איזור ירושלים לתקופה של שלושים יום .  אני ער לעובדה כי יכולה להיטען טענה שקשה להתחייב על כך ,  אולם מן הראוי שחברה מכובדת תוכל להתחייב לפחות על קו אחד למשך שנה ". 

אגד איחרה ב-13 דקות - הקנס :  30 אלף שקל
בית המשפט לתעבורה גזר קנס של 30 אלף שקל על חברת אגד לאחר שאוטובוס מירושלים לגבעתיים איחר ב-13 דקות . " אם החברה לא תתחייב לא לאחר ,  מנהליה ייכנסו לכלא "
 
