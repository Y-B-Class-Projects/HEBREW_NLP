הממשלה אישרה תכנית חירום לשיקום לוד
השרים אישרו תכנית בהיקף של 161 מיליון שקלים להורדת מפלס האלימות והפשיעה בלוד .  בין הצעדים שיינקטו :  הקמת שיטור עירוני ושיקום תשתיות בעיר .  נתניהו : " משרדי ממשלה שלא יעבירו תקציב ללוד יאבדו את הכסף "
  ( עריכת וידאו :  יאיר דניאל ) 
הממשלה אישרה בצהריים  ( ראשון )  תכנית לשיקומה ולפיתוחה של העיר לוד .  התכנית ,  שהיקפה 161 מיליון שקלים בחמש השנים הבאות ,  כוללת בין השאר יעדים לצמצום הפשיעה בעיר ולחיזוק הביטחון האישי של התושבים .  התכנית ,  שהוביל ראש הממשלה בנימין נתניהו ,  מגיעה על רקע ריבוי מעשי הרצח והאלימות שאירעו באחרונה בלוד .
 ראש הממשלה בנימין נתניהו אמר בישיבה : " שאלתי את עצמי פעמים רבות בשבועות האחרונים ,  מדוע לא בוצעו בשטח החלטות קודמות שקיבלה ממשלת שרון לגבי העיר לוד ?  הרי לאריק היה רצון עז לשקם את העיר ,  היה לו אכפת מלוד ".  נתיניהו הסביר כי  " הפתרון שמצאנו לבעיה הזו הוא מנגנון לפיקוח ומעקב אחר ביצוע ההחלטות שקיבלנו היום .  פעם בחודש יתכנס הקבינט הכלכלי-חברתי ,  בראשות שר האוצר או בראשותי ,  ויקבל דיווח על התקדמות הטיפול בלוד .  בכל מקרה שבו נגלה שאחד ממשרדי הממשלה לא מעביר את התקציב שעליו התחייב ,  יהיה מנכ"ל משרד ראש הממשלה מוסמך להעביר את הכסף ללוד ולחייב את המשרד הרלבנטי .  מנגנון זה יגרום לכל הגורמים הממשלתיים להירתם לטובת לוד ,  כי מי שלא יעשה זאת ממילא יאבד את הכסף ".  
בין היתר ,  הורתה הממשלה לשר לביטחון הפנים יצחק אהרונוביץ' להגיש בתוך חודש תכנית לצמצום רמת הפשיעה ואלימות בלוד ולהקצות לשם כך עשרה מיליון שקלים במשך שנתיים .  לוד גם תיכלל בשלב הראשון של הפיילוט למערך השיטור העירוני .  אהרונוביץ' דיווח לשרים שהמשטרה החלה לפני שבועיים לאסוף כלי נשק בלתי חוקיים בעיר ,  וכי פעילות המשטרה מתוגברת בכוחות מג"ב ויס"מ .  
בנוסף ,  שר הפנים אלי ישי יגבש בתוך 30 יום תכנית אכיפה של הבנייה הבלתי חוקית והסגת גבול ולהתחיל בביצוע התוכנית עד לסיום שנת 2010 .  באכיפה תינתן עדיפות לקרקעות ציבוריות וקרקעות המתוכננות לשמש לדרכים ולמעבר תשתיות ציבוריות .  ראש הממשלה אימץ את הצעת שר החינוך גדעון סער ,  לפיה הקבינט הכלכלי-חברתי ילווה באופן שוטף את תכנית הממשלה בלוד ויקיים דיונים קבועים בנושא אחת לחודש .
 משרד הבינוי והשיכון יבצע פינויים ממספר מתחמים כדי שיוכל לשווק 500 יחידות דיור חדשות במרכז העיר .  לשם כך ,  משרד האוצר יעביר למשרד הבינוי והשיכון 40 מיליון שקל בשלוש השנים הקרובות ,  עם אופציה לעשרה מיליון שקלים נוספים .  כחלק מחיזוק לוד ,  תוקצה קרקע בעיר לטובת מגורים לאנשי כוחות הביטחון  צה"ל ,  המשטרה ושירות בתי הסוהר .
 הממשלה אישרה גם הקצאת 47 מיליון שקלים לשיפור תשתיות התחבורה בעיר ,  כולל חיבור לכביש 40 ופתרונות תחבורה מתחנות הרכבת והאוטובוסים למרכזי התעסוקה בעיר .  משרד התיירות יכין תכנית תיירות לעיר העתיקה בלוד בהשקעה של חמישה מיליוני שקלים במשך שנתיים .
 בפתח ישיבת הממשלה השבועית בירושלים התייחס נתניהו לתכנית ואמר כי  " לפני מספר שבועות ביקרתי בלוד .  אמרתי שאיננו יכולים לתת לעיר להמשיך להידרדר ולהיות מערב פרוע בלב הארץ .  בתום הסיור ביקשתי ממנכ"ל משרדי להכין תכנית כוללת שמובאת היום לאישור הממשלה ".  ראש הממשלה ציין ,  כי  " אני מקווה שהתכנית תוכל להניב פירות גם בזמן הקרוב ,  ואני מצפה מכל השרים לתרום את חלקם למטרה נעלה זו ". 

הממשלה אישרה תכנית חירום לשיקום לוד
השרים אישרו תכנית בהיקף של 161 מיליון שקלים להורדת מפלס האלימות והפשיעה בלוד .  בין הצעדים שיינקטו :  הקמת שיטור עירוני ושיקום תשתיות בעיר .  נתניהו : " משרדי ממשלה שלא יעבירו תקציב ללוד יאבדו את הכסף "
 
