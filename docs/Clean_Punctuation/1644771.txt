מועקה 2
מחזה בן 115 ,  שהמסר שלו נטחן מדי יום בתקשורת ,  יכול לעבוד רק עם בימוי נועז .  דוד רוזנטל חושב רמי הויברגר לא עמד במשימה ב"השחף "  של צ'כוב
לא צריך להיות מעריץ גדול או מומחה לכתביו של אנטון צ'כוב כדי לזהות את המאפיין הבולט בסיפוריו :  הצומת העומד במרכזה של הדרך אל האושר ומוביל לחוסר אונים במקרה הרע ולמוות במקרה הטוב .  כן ,  במקרה הטוב ,  שכן המוות ,  של הגיבור או של זולתו ,  הוא לא אחת האופציה היחידה להשיג את הסם המבוקש .  כזה הוא ,  לדוגמה , " לישון ",  הסיפור המדהים והמצמרר על וארקה היתומה ,  שכדי להגיע אל הנחלה  ( במקרה הזה ,  שינה טובה )  חונקת את התינוק המייבב שעליו היא שומרת ,  ורק לאחר ביצוע הפעולה המזעזעת חווה את התנומה המיוחלת .  כמו בכל ספריו או מחזותיו של צ'כוב ,  גם ב"השחף "  של תיאטרון  " הבימה ",  בתרגומו של יוסף אל-דרור ובבימויו של רמי הויברגר ,  הדמויות תועות ,  חסרות אונים ,  מבקשות למצוא פרצה שתוציאן מהווה נטול תקווה אל עתיד זוהר .  אין זה משנה כלל אם מדובר באמן כושל שסובל קשות מתסמונת  " הבן של ",  באמו השחקנית המפורסמת ,  בסלב וונאבי או בסופר עטור תהילה .  לכולם יש בעיני רוחם  " אני "  אחר ,  אולם הוא רחוק מהם כמרחק גן עדן מהגיהינום .  למעשה ,  חלקם אפילו לא מודעים לאפשרות לשינוי ומעדיפים לשקוע בהווה הבינוני .  מה טוב יותר ,  האמביציה או הקטטוניה ?  לא כל כך משנה ,  כך או כך התוצאה הצ'כובית היא של דשדוש במקום וחזרה לנקודת ההתחלה .
 קונסטנטין  " קוסטיה "  טרפליוב  ( מיכאל מושונוב )  הוא מחזאי כושל שסופג קיתונות של בוז מאמו ,  השחקנית המפורסמת אירינה ניקולאייבנה  ( אסנת פישמן )  .  לאירינה בן זוג ,  הסופר הנודע טריגורין  ( הויברגר )  ,  בו היא מרבה לרדות לאור אופיו הרך והכנוע .  נקודת האור בחייו של קונסטנטין היא נינה מיכאילובנה  ( דאנה איבגי )  ,  אולם משיכתה אל טריגורין ,  ובעיקר אל מעמדו כסופר מדובר ,  יוצרת מערכת יחסים מוזרה וסבוכה בין הארבעה .  הרופא ,  הרווק המבוקש דורן  ( אלי דנקר )  ,  מנסה לייצר נקודת מבט אופטימית עטופה בשפיות ולהחזיק את משק הבית על כנו .  זו משימה לא פשוטה בהתחשב בביצת האפרוריות שבה שוחים כל בני האחוזה .  הויברגר מפתיע בליהוק העצמי שלו לתפקיד טריגורין .  אם בעבר למדנו לצפות ממנו להיות הז'ונגלר ,  קאובוי חסר פשרות שעושה דברים בדרכו שלו ,  הפעם אנו מקבלים אותו בתור דמות מסמורטטת וחסרת ביטחון שנמשכת באפה .  מהרגע הראשון שבו הוא מופיע ,  ניתן להבין כי הויברגר/טריגורין מוותר מרצון על כל עימות ,  בכל אספקט .  הוא מעדיף לדוג בשעה שאחרים מתפלמסים ,  מסרב להזמנתו של קוסטיה לדו קרב ,  בורח מהביקורות ומההשוואות לסופרים אחרים ומתחמק מכל בחירה שעשויה להתברר כגורלית .  
אירינה מגלה עליונות מובהקת ביחסיה עם טריגורין ,  אבל דמותה בולטת במיוחד דווקא כשהיא מתעמתת עם קוסטיה .  היא משתמשת במניפולטיביות רבה בכישורי הבמה שלה והופכת במהירות מקלעפטע מרשעת וחסרת רגשות לאם דואגת ואוהבת .  פישמן הנפלאה כווננה מראש להיות הכוכבת הגדולה של המחזה ולקחה את ההזדמנות בשתי ידיים .  דנקר בהחלט מעורר אמינות כדון ז'ואן המזדקן שלעולם לא ימצא ,  כנראה ,  אהבה אמיתית ולמעשה כבר הפסיק לחפש .  אורי אברהמי ,  בתפקיד הדוד ,  מבצע מעולה את תפקידו כאדם היחיד שכבר אין לו ציפיות מהחיים ומספק בעיקר אתנחתאות קומיות ואבחנות כמעט חסרות משמעות .
 מושונוב ואיבגי פחות משכנעים ,  אולם לא הם הסיבה לכך שלמרות הליהוק המוצלח שמסביבם ,  העוגה הזו כלל לא יוצאת טעימה .  לקראת סיום המערכה השנייה נראה האולם כמו אולם הרצאות  הצופים החלו לבדוק הודעות SMS ,  חלקם אף שקעו בתנומה קלה .  החזרה מההפסקה מצאה רק כ-80 אחוזים מהם ישובים בחזרה בכיסאותיהם .  ייתכן שהמשפט  " אין הזדמנות שנייה לרושם ראשוני "  קיבל כאן משנה תוקף .  תיאטרון  " נא לגעת "  ביפו לא מתאים להצגה שכזו בשל חוסר היכולת שלו לספק תפאורה מתאימה  ( "מינימליסטית "  זו ממש לא המילה הנכונה להגדיר את הפיאסקו שהלך על הבמה )  ,  והדיאלוגים הסתומים בפתיחה הכתיבו שעמום גדול בעיקר בשתי המערכות הראשונות .  ההמשך השתפר מעט ,  ועדיין ,  קשה היה למצוא נקודות אור רבות בהצגה ,  מעבר ,  כאמור ,  למשחק המצוין של פישמן ,  הויברגר ,  דנקר ואברהמי .  
וכך יוצא שהויברגר הבמאי פגע בהויברגר השחקן ,  משום שהבחירה ב"השחף "  פשוט הייתה לו לרועץ .  כממציאן של מתודות תיאטרליות רבות ,  צ'כוב הוא ,  כמובן ,  לא הכתובת לטענות על מחזור חומריו .  אולם סיפור בן 115 שנים ,  שהמסר העיקרי שלו  לא משנה אם אתה עשיר ,  מפורסם או סלב ,  לעולם לא תזכה להגיע לאושר - נטחן כמעט בכל יום במדיה המודרנית ושעובד לא מעט פעמים להצגות גם בתיאטראות שלנו ,  יצליח להפתיע ולרתק רק עם בימוי יצירתי ונועז במיוחד .  הויברגר לא ממש מחבר בין התקופה ההיא לרלוונטיות של ימינו ,  העלילה לא מצליחה לרגש והתוצר הסופי סתמי ,  לא מחדש ולא מגרה את העין ואת האוזן .  בסופו של דבר ,  הביצוע הזה של  " השחף "  לאה ,  יגע ונופל בעצמו לתמה הצ'כובית :  כשעננה כבדה מרחפת מעליו לכל אורכו ,  הוא ממש לא מצליח למצוא את הדרך אל האושר .
 
מועקה 2
מחזה בן 115 ,  שהמסר שלו נטחן מדי יום בתקשורת ,  יכול לעבוד רק עם בימוי נועז .  דוד רוזנטל חושב רמי הויברגר לא עמד במשימה ב"השחף "  של צ'כוב

