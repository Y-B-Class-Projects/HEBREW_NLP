הערכה בצה"ל :  חמאס מתקשה להבעיר את השטח
קצין בכיר באוגדת יהודה ושומרון התייחס להתפרעויות הרבות שאירעו היום באזור ירושלים ובמקומות נוספים .  להערכתו , " לא נראה שהעימותים הולכים לקראת אינתיפאדה ".  הקצין הוסיף כי  " רמת האלימות בשטח תרד "
  ( צילום :  רויטרס ,  עריכת וידיאו :  יאיר דניאל ,  קריינות :  אילן שניג )  
" לפי מה שאנחנו רואים בשטח ,  לא נראה שהעימותים הולכים לקראת אינתיפאדה ",  כך אומר הערב  ( שלישי )  קצין בכיר באוגדת יהודה ושומרון .  זאת על רקע התקריות שאירעו היום בירושלים ,  בגדה המערבית ובמקומות נוספים ברחבי הארץ .  עוד אמר הקצין כי  " בחברון החמאס מתקשה להבעיר את השטח כי התושבים המקומיים מבינים שבשנתיים האחרונות רמת החיים שלהם עלתה והם לא יוותרו עליה בשביל כמה עימותים .  לפי מה שראינו היום  ,  רמת האלימות בשטח תרד אך הכל תלוי בשאלה האם האירועים באיזור הר הבית ייראו בימים הקרובים כי יש לכך השפעה ".  
לדברי הבכיר ,  חמאס אינו מצליח  " להבעיר את השטח "  כהגדרתו לא רק בשל חששם של התושבים המקומיים מהרעה במצבם הכלכלי ,  אלא גם בשל פעילות יעילה של מנגנוני הביטחון הפלסטיניים .  הבכיר טען כי  " הגורמים הדומיננטיים היום הם כוחות הביטחון ,  ונאומו של חאלד משעל  אין בכוחו להשפיע על השטח .  האלפים אינם יוצאים לרחובות .  בפועל ,  אנחנו רואים שהיכן שיש הפרות סדר - כוחות הביטחון הפלסטיניים מגיעים ופועלים היטב וביעילות .  הם מביאים כוחות גדולים ומשתלטים על האירוע ".  
הקצין התייחס גם לנעשה בחברון ,  שם עלה החשש כי החיכוך עם האוכלוסייה היהודית בעיר עלול להגביר את מספר העימותים .  הוא אמר כי ראשי היישוב היהודי בעיר מבינים שיש לרסן את קיצוני המתנחלים . " היהודים בחברון בוחרים לרסן אנשים שיכולים להתסיס את השטח ",  אמר . " אנחנו נערכים בכוחות מתוגברים גם לאירועי פסח בחברון המתקרבים ,  איתם יגיעו עשרות אלפי יהודים .  כל טעות עלולה להביא את המצב בעיר להידרדרות ". 
מוקדם יותר הערב נראה כי המחאה מתפשטת ללב ישראל .  ברחוב שדרות ירושלים ביפו הושלכו אבנים לעבר שלושה אוטובוסים של חברת דן בשלוש תקריות שונות .  לא היו נפגעים .  נגרם נזק לשמשות האוטובוסים .  כוחות גדולים של מרחב יפתח הוזעקו למקום ופתחו בסריקות אחר מיידי האבנים .  במקביל ,  פועלת המשטרה למנוע הסלמה בעיר בעקבות האירועים ברחבי ירושלים .  
כמו כן ,  סמוך לצומת להבים בנגב נרגמה משאית באבנים .  לא היו נפגעים ,  אך נזק נגרם למשאית .  המשטרה פתחה בסריקות ועולה חשד כי בדואים מהאיזור יידו את האבנים על רקע המהומות במזרח ירושלים .
 מוקדם יותר דווח כי שוטר יס"מ ממחוז מרכז נפצע הערב באורח קל עד בינוני לאחר שנורה בכף ידו בשכונת ראס אל-עמוד בירושלים .  מספר יריות נורו לעבר השוטר שהוצב באחד מכוחות התגבור בעיר .  ככל הנראה ,  הקליעים נורו מאקדח .  הוא פונה לבית החולים הדסה הר הצופים בעיר .  כוחות משטרה פתחו בסריקות אחר היורה וזירת האירוע נסגרה .  במשטרה הגדירו את הירי כפיגוע .
 מפכ"ל המשטרה רב-ניצב דודי כהן ,  שהגיע לזירת הירי ,  אמר כי  " מדובר באירוע חמור מאוד ולא נחסוך במאמצים להגיע למבצעים ". 
בתוך כך ,  המשיכו מתפרעים פלסטינים ליידות אבנים במהלך הערב לעבר כוחות הביטחון באזור ירושלים .  בעיסאוויה נמשכים יידויי האבנים בתוך הכפר ,  כוחות משטרה במקום .  במחנה הפליטים שועפט מיידים פלסטינים אבנים לסירוגין לעבר המחסום .  כמו כן ,  סמוך למחסום עטרות יודו אבנים לעבר כוחות משטרה ומשמר הגבול .  לדברי המשטרה ,  עד כה נעצרו 60 פלסטינים בחשד להפרות סדר ויידויי אבנים ו-14 שוטרים נפצעו ,  כולם באורח קל .  
עם זאת ,  הפלסטינים טוענים שעד כה נפצעו 91 בני אדם מאז שעות הבוקר בעימותים עם כוחות הביטחון הישראלים בירושלים .  אחד מהפצועים הוא ראמי גרבייה ,  בן 28 ,  שלטענת הפלסטינים איבד את עינו כתוצאה מירי גז מדמיע לעבר עינו .
 תושבים מכפר עיסאוויה שבמזרח ירושלים סיפרו לוואלה !  חדשות שמנוף הציב  " בטונדות "  בצד הכביש וכפי הנראה מתכוונים כוחות הביטחון להציב אותם על הכביש הראשי המוביל לכפר ובכך לחסום את הגישה המרכזית אליו . " אנחנו לא יודעים מתי הם מתכוונים לעשות זאת ,  אך ברור שאם הכוחות הציבו את הבטונדות בצד הכביש ,  הם מתכוונים לחסום בקרוב את הכניסה ",  אמר האני ,  תושב הכפר .  
לדברי האני ,  תושבי הכפר אינם יודעים מה הסיבה שבגללה מתכוונים כוחות הביטחון לחסום את הגישה המרכזית לכפר : " אולי הם רוצים להעניש את תושבי השכונה שהביעו היום מחאה על המדיניות הישראלית בירושלים .  חשוב לומר שאם הם אכן יחסמו את הגישה המרכזית לכפר ,  היציאה היחידה שתישאר פתוחה היא לכיוון כביש מספר 1  לכיוון מעלה אדומים .  מדובר ביציאה מסוכנת מאד .  יש שם צומת שקורות בו תאונות רבות ". 
הבוקר נפתח במזרח ירושלים  " יום הזעם "  עליו הכריז חמאס בהתפרעויות אלימות .  בכניסה למחנה הפליטים שועפט יידו כמה עשרות צעירים ערבים רעולי פנים אבנים לעבר לוחמי מג"ב והבעירו צמיגים .  הכוח פיזר אותם באמצעות רימוני הלם .  בכניסה הצפונית לעיסאוויה הבעירו כמה רעולי פנים צמיגים וכן יידו אבנים לעבר לוחמי מג"ב .  נכבדי הכפר הגיעו למקום והרגיעו את הרוחות .  מקורות פלסטינים מסרו כי יותר מ-20 פלסטינים תושבי עיסאוויה נפצעו בעימותים ובסך הכל מדווחים הפלסטינים על עשרות פצועים בעימותים עם כוחות הביטחון הישראלים .
 עדכון ראשון :  18:52

הערכה בצה"ל :  חמאס מתקשה להבעיר את השטח
קצין בכיר באוגדת יהודה ושומרון התייחס להתפרעויות הרבות שאירעו היום באזור ירושלים ובמקומות נוספים .  להערכתו , " לא נראה שהעימותים הולכים לקראת אינתיפאדה ".  הקצין הוסיף כי  " רמת האלימות בשטח תרד "
 
