ספין פוליטי
רועי כ"ץ חושב שהטענה שהפוליטיקאים אחראים לקריסת רשות השידור מגוחכת .  הם אחראים רק לפתיחת ערוץ 2 ,  שגנב את הכוכבים וחשף את כל הרעות החולות
ראוי היה שהמאבק על המשך השידור הציבורי בישראל ייהנה מרמת ויכוח וטיעונים גבוהה יותר מזו שמוצגת עד עתה .  אחרי הכל ,  מדובר בקרב חשוב מאין כמותו על נירמול שוק התקשורת בישראל .  זירה תקשורתית וכלכלית ,  בה צריך השידור הציבורי לעסוק בסוגה עילית ושאר מונחים שמפרנסים פקידים בגופי רגולציה ,  בזמן שהערוצים הפרטיים מתרכזים במה שהם אמורים לעסוק :  לעשות כסף .   אבל הספין המטופש שהצליח לתפוס את הכותרות הוא זה שמציג את קריסת רשות השידור כתוצאה ישירה של מעורבות הפוליטיקאים .  מישהו רוצה שנחשוב שהסיבה לניהול הירוד ,  למשכורות העתק ,  למוסר העבודה הנמוך ולמוצר שאין לו דרישה הם חברי הכנסת והשרים ששלחו ידם בעשורים האחרונים לחדרי השידור ולאולפנים .  אין ויכוח על כך שגורמים ממשלתיים ניסו ללא הרף ובהצלחה יתרה להתערב בענייני הרשות ,  אבל מי שמציג תמונה לפיה הפוליטיקאים ריסקו את השידור הציבור ,  טועה ומטעה .  ובכלל ,  ראוי שעיתונאים שעומדים בראש מאבק ציבורי ,  חשוב ככל שיהיה ,  יקפידו יותר על אמינות הטענות שהם מציגים .
 ממציאי התיאוריה כאילו הפוליטיקה הרגה את הרשות ,  והאנשים שחוזרים עליה כמוצאי שלל רב ,  שוכחים כמובן ששנותיה הגדולות של הטלוויזיה הישראלית היו דווקא בימים בהם כל שורה שנונה וארסית בתכנית  " ניקוי ראש "  עלתה על סדר יומה של הממשלה .  רק שכל עוד פעלה הטלוויזיה כמונופול ,  אפשר היה להסתיר את כל הרעות החולות :  תוכניות משמימות שנהנו מרייטינג מהסיבה הפשוטה שלא היה משהו אחר לראות ,  עיתונאים מוכשרים ועובדים מצוינים שנשארו בשידור הציבורי כי לא היה מקום עבודה אחר לערוק אליו וועדי עובדים שהלכו והתעצמו על חשבון משלם המסים .  את הכל ניתן היה לקבור עד שנפתח שידור הטלוויזיה לתחרות .   התחלת שידורי הכבלים בתחילת שנות התשעים והעלייה לשידור של ערוץ 2 מספר שנים מאוחר יותר פוצצו את כל המורסות .  הצופים יכלו לברוח לערוצים מתחרים בארץ ובעולם ,  העובדים יכלו לברוח למקומות עבודה בהם התוכן הוא המלך ,  במקום טכנאי השידור הכוחני שעומד בראש ועד כזה או אחר .  תוך זמן קצר נותרו בערוץ הראשון בלי צופים ובלי טאלנטים  ( נוח למישהו לשים את יעקב אחימאיר ,  דוד ויצטום וירון דקל בראש המאבק ,  אבל העיתונאים המצוינים האלו משמשים כעלה תאנה )  ,  אבל עם כל הבעיות שהיו שם תמיד .  אם הפוליטיקאים  " אשמים "  בפשע אחד כלפי עובדי רשות השידור ,  זו ההחלטה להקים סוף סוף ערוץ מתחרה .  הצופים עם השלט ביד הרגו את ערוץ אחד ,  לא הפוליטיקאים .    .
 
ספין פוליטי
רועי כ"ץ חושב שהטענה שהפוליטיקאים אחראים לקריסת רשות השידור מגוחכת .  הם אחראים רק לפתיחת ערוץ 2 ,  שגנב את הכוכבים וחשף את כל הרעות החולות

