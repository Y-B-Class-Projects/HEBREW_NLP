נס במילאנו 
זיכרונותיו של מנהל בהיי-טק
 >  >  המצב נראה כלאחר ייאוש .  הכישלון המביש בהתקנת גרסת הבטא במשרדי הלקוח גורם למשבר אמון שלא היה דוגמתו .  האיטלקים מסכימים לתת לנו הזדמנות אחרונה ,  ובשבוע הבא ייצא לשם הצוות החבוט שלי לעוד סיבוב ,  השמיני במספר .  מרקו פררו ,  איש חביב וסימפטי בדרך כלל ,  מזהיר אותי : " אם זה שוב ייתקע ,  זה יהיה הסוף .  קפיטו ,  מיקלה ?  ".   " קפיטו לגמרי ",  אני עונה ,  ואגב כך מחפש במילון איך אומרים  " סמוך "  באיטלקית .  עצוב לי .  כל כך התרגלתי למילאנו .  אני עושה לי מנהג לנסוע לשם לפחות פעם בחודש .  הפרויקט הזה חשוב לי ,  וצריך להפגין נוכחות .  אני מודע לכך שנשמות טובות מרמזות מאחורי גבי כי הסיבות האמיתיות לנוכחות האינטנסיבית שלי במילאנו הן הדואומו ,  ויטוריו אמנואלה ובתי הקפה . " מעניין שלבוקרשט הוא לא טרח להגיע ",  אומרים האנשים הקטנים .  ובשבוע הבא הכל הולך להיגמר ,  ועוד בגלגול מכל המדרגות של לה סקאלה .  אני נזכר בכאב בתוכנית הערמומית שלי לתזמן נסיעה בשבוע של הגמר בסן סירו ואז אפרת דופקת בדלת והעלילה מקבלת תפנית .  אפרת עובדת חדשה .  עדיין לא הספיקה להותיר רושם כלשהו ,  והנה הזדמנות לתהות מעט על קנקנה .  היא מבקשת לצאת מוקדם יותר היום .  יש לה סדנה שאינה יכולה להחמיץ .  אני מאשר שתצא מוקדם ומתעניין . " במה מדובר ?  " " סדנת נסים ",  עונה אפרת בלי למצמץ . " נשמע מרתק ,  ספרי לי על זה ".  היא לא זקוקה ליותר . " הנסים עומדים לשירותנו תמיד .  אנחנו רק צריכים להסכים לקבל אותם .  אם אינם קורים ,  סימן שמשהו בתוכנו מונע מהם להגיע ".  קורה דבר מוזר .  על אף העוינות שלי לדברי הבל מסוג זה ,  אני מוצא את עצמי קשוב ונרגש . " זאת אומרת שאם ,  נניח ,  בתור דוגמה ,  יש תוכנה שלא כתובה טוב ,  אפשר לבקש שהיא בכל זאת תעבוד ?  "  אפרת מתפלאת על השאלה ועונה : " ברור .  כל מה שצריך זה להאמין שחוקי העולם לא חלים עליה ".  זה נשמע פשוט מדי ,  ואני מנסה להקשות . " ונניח שהתוכנה לא מסוגלת לבצע פריסת תשלומים לפי החוק האיטלקי ?  "  אפרת מצטחקת , " אתה רק צריך לשאול את עצמך אם אתה רוצה שאי המסוגלות הזו תיעלם .  אם התשובה חיובית ,  בת קולו של האלוהים תנחה את התוכנה לפרטי פרטים ותאמר לה כל שעליה לדעת ".  זה מספיק לי .  אני מבקש ממאור ,  ראש הצוות הכושל ,  לבוא לחדרי ,  ומודיע לו : " אפרת מצטרפת לצוות מרגע זה .  היא נוסעת אתכם בשבוע הבא .  תכניס אותה לעניינים ".  מצב רוחי משתפר .  אני מתקשר למלכה מהנסיעות ומזמין טיסה למילאנו ,  לאמצע החודש הבא . " זה חייב להיות בשבוע של ה-15 ,  יש אילוץ ",  אמרתי .  מלכה מוטרדת , " זה שבוע לחוץ במיוחד .  הטיסות כולן מלאות .  אם אמצא לך מקום זה יהיה נס ",  היא אומרת ." אל דאגה ,  מלכה ,  את תחפשי מקום .  הנס עלי ".  - הכותב היה מנהל בחברת היי-טק גדולה וכיום עוסק בכתיבה ועריכה michael.tour@gmail.com

נס במילאנו 
זיכרונותיו של מנהל בהיי-טק

