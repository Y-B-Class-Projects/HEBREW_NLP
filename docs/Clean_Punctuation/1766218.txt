סערת מכתב הרבנים : " חבל שלא נשמע קולו של ברק "
 חברת הכנסת לשעבר מטעם העבודה נדיה חילו ,  הגישה תלונה נגד הרבנים שחתמו על איסור מכירת בתים לערבים ואף מתחה ביקורת נגד יו"ר מפלגתה : " ציפיתי שברק יוקיע את גילויי העוינות "
 חברת הכנסת לשעבר נדיה חילו הגישה תלונה במשטרה נגד הרבנים שחתמו על איסור מכירת בתים לערבים .  בראיון לוואלה !  חדשות אמרה היום  ( שישי )  חילו כי  " ביקשתי לחקור את כל אותם רבנים על הסתה ,  על פגיעה בזכות שלי כאדם ,  גם כתושבת ערבייה של ישראל וגם כאשת ציבור .  על המשטרה לא להמתין להמלצות היועץ המשפטי ולפתוח מיד בחקירה פלילית באשמת הסתה .  זאת פגיעה בקולקטיב וגם בזכויות היחיד ובאושיות הדמוקרטיה .  מחשבות כאלה וגילויי עוינות כאלה עלולים להוביל לסחף נוסף ולזחילה של רעיונות מעוותים כאלה ואחרים .  אולי מישהו יקרא מחר לא למכור סחורות לערבים או לא להעלות אותנו לאוטובוס .  אפנה לשר לביטחון הפנים אהרונוביץ' ואבקש למצות את החקירה עד תום ". 
חילו שיבחה את התבטאויותיו של השר לענייני מיעוטים אבישי ברוורמן נגד הרבנים ,  אך יחד עם זאת מתחה ביקורת על יו"ר מפלגתה אהוד ברק .  לדבריה , " לא נשמע קולו של אהוד ברק בעניין ואני חושבת שחובה על מפלגת העבודה ועל שריה ועל מוביליה להתבטא בעניין .  התקיימה השבוע ישיבת לשכה שבה נכחתי ,  נאמרו שם דברים בנושאים שונים ,  אבל ציפיתי שברק יוציא אמירה להוקעת גילויי עוינות כאלה ". 
חילו שכיהנה כחברת הכנסת ה-17 ,  מציינת שגם באופן אישי היא נתקלה בגילויי גזענות על רקע רצונה לרכוש בית : " עוד לפני מכתב הרבנים ,  הנושא הזה עלה לא פעם בשיח כזה או אחר עם חברים .  אחרי ששמעו שאנחנו ערבים ,  מנעו מאיתנו לרכוש בית .  היו מקרים ביפו וגם בערים מעורבות אחרות .  כמעט סגרנו חוזה על רכישת בית ביפו ובסופו של דבר נמנעה העסקה .  הדבר הזה קיים גם במקומות עבודה .  כעת ,  עם המכתב הזה ,  נתנו תשתית לגילויים האלה ולכן זו הסתה לגזענות ". 
לאחר שהיועץ המשפטי לממשלה יהודה וינשטיין נכנס לעובי הקורה ,  חילו סבורה שגם נציבות שירות המדינה חייבת להתערב בנושא מכתב הרבנים .  לדבריה , " היועץ המשפטי צריך להאיץ את הבדיקה שלו .  כמי שעבדה הרבה שנים בשירות המדינה ,  אני יודעת שעובד מדינה מחויב לנהלים .  מאחר שחלק מהרבנים הם עובדי מדינה ,  נציב שירות המדינה חייב להשעות אותם לאלתר ,  עד מיצוי החקירה .  הפגיעה בפועל היא נגד הערבים ,  אבל ההשלכות צריכות להדאיג בראש ובראשונה את כל המדינה .  ההיסטוריה מלמדת אותנו על הרבה תופעות שאנו זוכרים איך הן התחילו ולאן הן התגלגלו .  אבוי לנו אם נימצא במדרון הזה .  אני קוראת לכל ערביי ישראל בכל רחבי המדינה ,  למי שנפגע בפועל ולמי שנפגע מההסתה ,  שיגישו תלונות במשטרה ". 

סערת מכתב הרבנים : " חבל שלא נשמע קולו של ברק "
 חברת הכנסת לשעבר מטעם העבודה נדיה חילו ,  הגישה תלונה נגד הרבנים שחתמו על איסור מכירת בתים לערבים ואף מתחה ביקורת נגד יו"ר מפלגתה : " ציפיתי שברק יוקיע את גילויי העוינות "
 
