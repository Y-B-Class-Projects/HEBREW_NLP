גביע :  אשקלון עלתה לרבע הגמר עם 70:78 על הבקעה
הקבוצה של אריאל בית הלחמי לא הופתעה מול הקבוצה מהלאומית ,  ותפגוש מכבי ת"א .  פארמר הצטיין עם 29 נקודות
רק לפני יומיים ראתה עירוני אשקלון את הפועל תל אביב מהלאומית מפתיעה את הפועל חולון ומדיחה אותה בשמינית גמר גביע המדינה .  עם המטען הזה וכשברקע תבוסה למכבי תל אביב ביום שני השבוע ,  יצאו היום  ( חמישי )  שחקניו של אריאל בית הלחמי למשחק חוץ לא קל מול מ.כ .  הבקעה ,  אך עשו את העבודה וניצחו 70:78 .  אך הבשורה הפחות חיובית מבחינת הדרומיים הגיעה דווקא במחצית ,  כשהגרלת רבע הגמר הועידה להם מפגש כמעט בלתי אפשרי מול מכבי תל אביב ביד אליהו .
 מ.כ .  הבקעה ,  שוויתרה בתחילת העונה על מקומה בליגת העל ,  השקיעה כספים רבים ,  ומאז הגעתו של אבי אשכנזי באמצע העונה ,  רשמה רק הפסד בודד להפועל תל אביב בחוץ .  למרות הכל ,  הצליחו האשקלונים לשמור על קור רוח לאורך רוב שלבי המשחק ולא לאפשר למארחת להתקרב אליהם למרות שזו כבר צימקה להפרשים נמוכים ,  הרבה בזכות יתרון הזרים שלה .  דזמון פארמר ,  שהיה שתי דרגות מעל כולם ,  דאג להרגיע את האורחת ,  וביחד עם משחק טוב של תומאס טרל ואקינה איביקווה ,  שהיה בספק ,  הובילו את אשקלון לניצחון שייתן לה קצת ביטחון בליגה .
 מנגד ,  גם הקבוצה של אבי אשכנזי יכולה לצאת גאה מהמשחק הזה .  הקבוצה מהלאומית הצליחה להציג כדורסל טוב ולהישאר במשחק עד הסוף למרות העובדה שיש לה בסגל שני זרים בלבד ,  אך כשמדובר בפול דילייני המצויין וסטפון ברדפורד ,  גם שניים הם לפעמים יותר מחמישה לא איכותיים .  גם הישראלים נועם מטלון ,  גיא קנטור ,  יחזקאל סקוורר ,  מוטי מוסקוביץ' ואיתי גרינבוים ,  ששוחרר בתחילת העונה מאשקלון ,  היו טובים והוכיחו שיש עדיין שחקנים ישראלים איכותיים .
 המשחק נפתח בצורה צמודה מאוד ועמד על 14:15 לטובת הקבוצה של אריאל בית הלחמי אחרי פחות מחמש דקות ,  כשתומאס טארל מוביל אותה עם שמונה נקודות .  מנגד ,  נעזרה הקבוצה המקומית בפול דילייני ,  שפתח עם 10 נקודות .  שלשה של דילייני העלתה את הבקעה ליתרון הראשון שלה ,  15:17 .  המשחק המשיך להיות צמוד עד סוף הרבע ,  שנתחם בזריקת עונשין מדויקת של ג'אקס וביתרון 21:22 לאשקלון .
 הרבע השני נפתח בריצה של אשקלון ,  שעלתה ל-28:34 עם שלשה של פארמר ועוד קליעת עונשין מדויקת שלו לאחר חסימה ענקית של איביקווה .  פארמר המשיך להוביל את אשקלון ,  כשלאחר שתיים נוספות שלו ושל חג'ג' ואיבקווה ,  ברחה הקבוצה ל-28:40 .  הבקעה המשיכה להיראות רע מבחינה התקפית ואשקלון עלתה ל-32:43 עם פאול סל של מי אם לא פארמר .
 גם ברבע השלישי המשחק נותר שקול יחסית ,  כשאשקלון לא מצליחה להשיג את הבריחה הגדולה שתבטיח לה את הניצחון .  איביקווה ,  שגם רשם שתי חסימות ,  טארל וכמובן פארמר ,  המשיכו להוביל את האורחת ,  אך גרינבוים ,  דילייני וברדפורד השאירו את הקבוצה של אבי אשכנזי בחיים ובסיום הרבע זה 54:60 לאשקלון .
 הרבע האחרון לא היה שונה מהקודמים ,  כשבכל פעם שהבקעה הצליחה לצמק אשקלון התעוררה והגדילה מחדש את הפער ,  כשפארמר ,  טרל ואיביקווה היו שם בשבילה .  אפילו ליאור ליפשיץ ,  במשחק בינוני מבחינתו ,  תרם את שלו עם שלשה חשובה מאוד במאני טיים .  בסיום זה 70:78 לאשקלון ,  שממשיכה לרבע הגמר .
 קלעו למ.כ .  הבקעה :  פול דילייני 23 נקודות  ( 7 ריבאונדים )  ,  סטפון ברדפורד 14 ,  מוטי מוסקוביץ' 10 ,  איתי גרינבוים 8 ,  ניר מטלון 8 ,  אליעזר סקוורר 5 ,  אור שאלתיאל 2 .
 קלעו לאשקלון :  דזמון פארמר 29 נקודות ,  תומאס טרל 22 ,  אקינה איביקווה 12  ( 7 ריבאונדים )  ,  ראשון טרנר 5 ,  דרור חג'ג' 4  ( 6 ריבאונדים )  ,  ליאור ליפשיץ 3 ,  ג'יי ג'אקס 3 .
 
גביע :  אשקלון עלתה לרבע הגמר עם 70:78 על הבקעה
הקבוצה של אריאל בית הלחמי לא הופתעה מול הקבוצה מהלאומית ,  ותפגוש מכבי ת"א .  פארמר הצטיין עם 29 נקודות

