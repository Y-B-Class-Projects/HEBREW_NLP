אירוע הספורט הגדול בעולם
אחרי תחקיר ארוך שכלל צפייה מדוקדקת באולימפיאדת החורף ,  בליגת האלופות ובכדורסל מכללות ,  גם פז חסדאי הגיע למסקנה הבלתי נמנעת :  הדרבי התל אביבי הוא מעל לכל
באופן אירוני למדי ,  דווקא צפייה באירועי הספורט הגדולים בעולם היא זו שהביאה אותי למסקנה הנחרצת כי הדרבי התל אביבי הוא המשחק החשוב והמשמעותי ביותר ביקום כולו .  חשוב להבהיר כי אין מדובר בהנחה מוגזמת שמגיעה מלבו של אוהד לחוץ ומתוח ,  כי אם בתחקיר ארוך ומורכב ,  גדוש בדוגמאות והסברים ,  וגם אם כרגע זה יישמע מוזר כיצד חובב ספורט ותיק ומנוסה מגיע למסקנה שדווקא קרב עירוני בליגת העל הישראלית הוא זה שניצב  ( ללא תחרות !  )  בפסגת אירועי הספורט העולמיים ,  הרי שהשבוע הצטברו על מסכינו לא מעט הוכחות חותכות שמאששות את הטענה שעשרות אלפי אוהדים בתל אביב טוענים כבר שנים רבות :  הדרבי הוא מעל לכל .
 השבוע בחנתי בעניין רב את תנועותיו של ווין רוני ,  שכבש צמד מרהיב במדי מנצ'סטר יונייטד בסאן סירו הגדול ,  עם שני שערי נגיחה וירטואוזיים שהובקעו בביצוע מושלם ,  והבחנתי בדבר מעניין .  שמתי לב שלאחר כל אחד משעריו הוא רץ לחגוג עם מבשל השער ,  קפץ עליו בשמחה ,  וזהו ,  רק חיבק אותו עם חיוך גדול .  זה הכל ?  רק חיבוק וחיוכים ?  האם ,  לשם השוואה ,  ראיתם לאחרונה כיצד נראה חלוץ שכובש צמד בדרבי ?  מדובר באדם באקסטזה ,  שאינו יודע את נפשו ,  שרץ באמוק ובחוסר שליטה על הדשא ,  מתחמק כחתול חמקמק מחבריו לקבוצה שמנסים לתפוס אותו ,  תופס את הראש כלא מאמין בעודו משתטח על הדשא ,  ורק לאחר דקות ארוכות של חגיגות ,  שכוללות לעתים התעלפויות ובכי ,  הוא מואיל בטובו להתרומם על מנת לחדש את המשחק .  
אז נכון ,  יונייטד נגד מילאן בליגת האלופות עלול להיחשב בחוגים מסוימים למעמד יותר יוקרתי ,  אך האם אפשר להשוות את האקסטזה הייחודית של הדרבי לאושר המאופק של רוני ,  שיודע שזה רק עוד משחק בשרשרת של משחקים גדולים ,  שיודע שעוד מצפה לו גומלין מול מילאן ,  ושהעונה עוד ארוכה ,  ושיש עוד מונדיאל וליגה וכהנה וכהנה ,  בעוד אנחנו יודעים שזהו ,  שיש רק משחק אחד ,  ומלבדו כלום לא חשוב ?  לא רבותיי ,  אי אפשר להשוות ,  האמוציות של דרבי הן מעל לכל .
 צפייה מדוקדקת במשחקים האולימפיים בוונקובר מעלה מסקנות דומות .  תחרויות הסנואובורד ,  למשל ,  סיפקו רגעים ספורטיביים מרהיבים ויזואלית ,  כשארבע דמויות שלקוחות ממשחקי מחשב גולשות במיומנות בלתי נתפסת במורד המסלול הפתלתל ,  צמודות זו לזו בצורה מסוכנת בעודן קופצות לגבהים ומזגזגות בזוויות בלתי אפשריות .  אין ספק שאולימפיאדת החורף היא רגע השיא של הקריירה שלהם ,  לזה התאמנו וחיכו כל חייהם ועכשיו זהו רגע האמת שלהם לעיני העולם כולו ,  אך מה נאמר ,  לא התרשמתי .  
איפה הזיק בעיניים ?  איפה המלחמה ?  ככה מתנהגים ספורטאים ?  מתחבקים זה עם זה בסיום הקרב בג'נטלמניות ?  מניפים ידיים לקהל הניטרלי ?  מה זה ?  איך אפשר להשוות זאת לחגיגות בסיום הדרבי התל אביבי ,  שנמשכות שעות ארוכות ,  כשהמשתתפים רצים לעבר האוהדים ,  ואלה רק רוצים להתנפל עליהם באושר ?  איפה השירה והריקודים אל תוך הלילה ?  איפה הדגלים והצעיפים ,  ונערים שיכורים מאושר שלא יודעים את נפשם ולא מוכנים לעזוב את האיצטדיון ?  לא רבותיי ,  אי אפשר להשוות ,  שמחה של דרבי היא מעל הכל .
 נודה ונתוודה ,  ישנם מקומות אחרים בעולם שמתאפיינים באוהדים מסורים ונלהבים ,  וכאלה היו אוהדי מיסיסיפי סטייט שאירחו השבוע את מכללת קנטאקי במסגרת שבוע היריבות של כדורסל המכללות האמריקאי .  האולם כולו נצבע בצבעי המכללה ,  הקהל לא פסק מלקפוץ ולשאוג במשך שעתיים ,  והאווירה המחשמלת והבלתי נשכחת גרמה אפילו לחובב כדורסל במזרח התיכון להישאר ער עמוק אל תוך הלילה ולכסוס ציפורניו בעצבנות אל מול המסך .  
ועדיין ,  האם אפשר להשוות זאת לאווירת הדרבי ?  האם אוהדי מיסיסיפי זכו לראות את המראה הנורא מכל ,  של אוהדי יריבתם חוגגים לנגד עיניהם ?  האם שמעו את ההקנטות והעלבונות שהטיחו בהם ?  הרי ביום שלמחרת ,  כשתלמידי הקולג' חזרו לחייהם הרגילים ,  הם נותרו זה לצד זה ,  ולא נאלצו להתערבב ולהתחכך בעיר הקטנה באוהדי קנטאקי .  אז איך ניתן להשוות זאת לאוהדי הקבוצות בתל אביב ,  שגורל הדרבי יקבע אם חייהם יהיו סיוט מתמשך או אושר צרוף ?  אם יצטרכו להתחבא בחדרי חדרים או לצאת בראש מורם אל העיר הגדולה ?  לא רבותיי ,  אי אפשר להשוות ,  יוקרה של דרבי היא מעל הכל .
 הדיווחים מדובאי רמזו ששחר פאר נמצאת במוטיבציית שיא .  הטניסאית המצליחה  ( ברוך שובך שחר )  ,  שהוקפה בסביבה עוינת ,  מעולם לא הרגישה ישראלית כפי שהרגישה השבוע .  סביר להניח שנהנתה מדחיפה מנטלית אדירה ,  שקיבלה תמיכה גדולה ממקורביה ,  ושזכתה לעידוד מסיבי בשיחות טלפון נרגשות ,  באסאמאסים נלהבים ובאין ספור מיילים שקראו לה לנצח בשם תומכיה ואוהדיה .  
כל זאת גרם לה לפרוח והוציא ממנה את המיטב ,  אך האם אפשר להשוות זאת למה שעובר על שחקני הקבוצות התל אביביות ?  האם באימוניה של שחר פאר מתפוצצים חזיזים ונפתחים רימוני עשן ?  האם בכל פינה היא זוכה לטפיחות חברמניות מוגזמות על כתפיה ,  שדורשות ממנה ניצחון או מוות ?  האם הפסד אחד יגרום לאוהדיה להיעלב ?  האם היא רואה בקהל אוהדים על סף עילפון ?  האם מעידה אחת תשכיח מלבם את כל מה שהשיגה עד עתה ?  האם ברגע אחד לבם של אוהדיה ייסדק ,  ובלב שבור יישבעו כי לא יסלחו לה לעולם ?  לא רבותיי ,  אי אפשר להשוות ,  חשיבותו של דרבי היא מעל הכל .
 אינני נוהג לפרגן לאוהדי הפועל תל אביב ,  מבחינתי הם תמיד יהיו גוש אדום ושטני ,  נטול פרצוף וצלם אנוש ,  אך קשה היה שלא להתרשם ממחווה קטנה ומרגשת שערכו האוהדים לקבוצתם .  דווקא לפני משחקם מול קאזאן במסגרת הליגה האירופית ,  דווקא במהלך ההכנות להתמודדות המכריעה שכביכול אין ממנה דרך חזרה ,  דווקא שם הם בחרו להניף שלט קטן ונוגע ללב ,  עם הכיתוב  " רק הדרבי ".  זה מעט אירוני שאוהדים שהרחיקו עד לרוסיה הקפואה עשו זאת רק כדי להזכיר לשחקניהם שמדובר במשחק חסר חשיבות מבחינתם ,  אך המסר הובהר :  הכל זוטות ,  הכל הבל הבלים ,  אלה הרגעים בהם אנו גאים להיות פרובינציאליים .  רק תביאו את הדרבי .
 
אירוע הספורט הגדול בעולם
אחרי תחקיר ארוך שכלל צפייה מדוקדקת באולימפיאדת החורף ,  בליגת האלופות ובכדורסל מכללות ,  גם פז חסדאי הגיע למסקנה הבלתי נמנעת :  הדרבי התל אביבי הוא מעל לכל

