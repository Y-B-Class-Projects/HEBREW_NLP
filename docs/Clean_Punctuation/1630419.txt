האם חגיגת האקזיטים חוזרת ? 
מסקר שנערך בקרב מנהלים ושותפים בקרנות ההון סיכון בישראל ,  עולה כי ישנה תמימות דעים  ( 91% )  כי עסקאות המיזוגים והרכישות חזרו לעצמן
האקזיטים האחרונים מציתים את הדמיון של משקיעי הון סיכון הישראלים .  בעקבות כך ישנה תמימות דעים בקרב מנהלי ההון סיכון  ( 91% )  אשר טוענים כי עסקאות המיזוגים והרכישות חזרו לעצמן .  כך עולה מסקר ה-VC Indicator הרבעוני ,  שערכה פירמת ראיית החשבון והייעוץ Deloitte בריטמן אלמגור זהר במהלך חודש דצמבר בקרב מנהלים ושותפים בקרנות ההון הסיכון בישראל .  בד בבד ישנה ציפייה לסיום הבצורת הארוכה של הנפקות ראשוניות בנאסד"ק ,  שהחלה ביולי 2007 ,  כאשר 62% מאמינים כי נראה הנפקה עד מחצית השנה .  
התמונה העולה מהסקר אינה ורודה לחלוטין .  ישנה ציפייה מסוימת לסגירת חברות ,  כאשר 38% מהמשיבים מאמינים כי נראה עד עשר חברות אשר ייסגרו בחצי השנה הקרובה .  במקביל ,  מנהלי הון הסיכון חושבים כי פעילות הגיוסים לקרנות תהפוך קשה מבעבר לאור המשבר החריף ,  כאשר 28% מצפים שגיוס קרנות יהיה בתקופה הקרובה קשה מבעבר ו-34% צופים כי יהיה קשה בהרבה לעומת התקופה שקדמה למשבר .  
גם הציפייה לעלייה דרמטית בשוויים של ההשקעות ושל האקזיטים התמתנה ,  כאשר רק 42% מהמשיבים מאמינים כי נמשיך לראות צמיחה בשוויים של האקזיטים בחצי השנה הקרובה .  
השותפים והמנהלים בקרנות אינם ממהרים לשנות את אופי הפעילות שהתאים לרוח המשבר .  אמנם מרביתם חוזים כי נראה צמיחה בשיעורי ההשקעה בשלבים המוקדמים ,  כאשר 58% צופים בהשקעות סיד וסבב ראשון לעומת 50% ברבעון הקודם .  במקביל ,  65% מעידים כי ימשיכו להתמקד בניהול הפורטפוליו ,  19% יתמקדו בהובלת השקעות חדשות ו-13% יתמקדו בסינון חברות פוטנציאליות .  
לדברי רו"ח טל חן ,  ראש מגזר ההיי-טק ב-Deloitte , " המהירות בה חל שינוי המגמה לכיוון החיובי גרמה לכך שהמשבר לא נוצל עד תום מנקודת מבטם של המשקיעים .  היו מעט מאוד מכירות חיסול של חברות  ( fire sales )  ,  מעט מאוד סבבים בשווי נמוך מאלו שקדמו להם  ( down round )  ,  ולמעשה חזרנו במידה מסוימת לנקודת ההתחלה שקדמה למשבר ,  אך תוך הססנות מהציפיות מהשווקים ".  
התחומים החמים ימשיכו להיות הקלינטק והמכשור הרפואי עם 71% ו-68%  ( בהתאמה )  .  באשר לעניין הרב סביב תחום מחשוב ענן  ( Cloud Computing )  הדעות חלוקות ,  כאשר 13% מאמינים שמדובר בהמולה רבה סביב מונח שלמעשה מאגד טכנולוגיות קיימות ,  לעומת 47% אשר רואים בתחום ארכיטקטורה חדשה של טכנולוגיות מידע שתשפיע באופן דרמתי על התעשייה .  40% טוענים כי עדיין מוקדם לקבוע האם מדובר במהפכה של ממש .  

האם חגיגת האקזיטים חוזרת ? 
מסקר שנערך בקרב מנהלים ושותפים בקרנות ההון סיכון בישראל ,  עולה כי ישנה תמימות דעים  ( 91% )  כי עסקאות המיזוגים והרכישות חזרו לעצמן

