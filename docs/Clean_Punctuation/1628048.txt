תכירו :  ז'סטין הנין החדשה
היא הייתה צריכה לנסוע לקונגו וקמבודיה כדי להבין שהיא יכולה להתגבר על הבעיות הרגשיות שלה .  עכשיו ,  הטניסאית מספר 1 בעולם חוזרת לסבב כדי שזה יבוא לידי ביטוי גם על המגרש
כשז'סטין הנין הודיעה על פרישה קצת לפני טורניר הרולאן גארוס ב-2008 ,  היא זכתה לאלפי תגובות באתר הרשמי שלה .  היו שם הודעות תמיכה של כמה מגדולות המשחק בהיסטוריה כמו שטפי גראף ,  מרטינה נברטילובה ובילי ג'ין קינג .  מצד שני ,  לא היו שם הודעות מסרינה או ונוס וויליאמס ,  גם לא משראפובה .  
טניסאיות הצמרת הנוכחיות חשו הקלה גדולה כשז'סטין הנין פרשה ,  מה גם שהיחסים בינן לבינה מעולם לא היו חמים .  אומרים שז'סטין הנין היא הטניסאית הגדולה ביותר בעידן הנוכחי ,  למרות שזה לא מתבטא בסטטיסטיקה שלה .  מצד שני ,  יש הרבה שמעולם לא התרגשו ממנה .  ככה זה כשהטניסאית הטובה בעולם התייתמה מאמה בגיל 12 ,  ניתקה קשר עם אביה ואחיה ,  ולא הצליחה להחזיק מעמד גם בנישואין .  
ז'סטין הנין הייתה אדם קר וקשה והיא מעולם לא ביטאה את רגשותיה על המגרש .  זה גם מה שגרם לה להחליט ביום אחד לתלות את המחבט במטרה לגלות אם בועת הטניס הייתה זו שהפריעה לה להתפתח כאדם .  עכשיו היא חוזרת אלינו ,  אחרי שראתה את העולם הגדול ,  והיא מבטיחה להיות שונה .  מה שבטוח ,  כבר לא צריך לחכות שבועיים מפתיחת השנה האזרחית לאירוע הגדול הראשון בטניס .  הפעם ,  האירוע הזה יהיה משחק הקאמבק של ז'סטין הנין לסבב ,  וזה יקרה כבר מחר  ( שני )  בטורניר בריסביין באוסטרליה .
 הנין הודיעה באוקטובר האחרון על חזרה למה שהיא הגדירה כ"קריירה שנייה ".  בלגית אחרת ,  קים קלייסטרס ,  כבר זכתה לקאמבק מתוקשר בקיץ האחרון ,  ואחרי שני טורנירים בלבד זכתה בתואר הגרנד סלאם השני שלה באליפות ארצות הברית הפתוחה .  קלייסטרס ספק הפתיעה ספק ניצלה את החולשה של שחקניות הצמרת בסבב .  במקרה של הנין ,  אף אחד לא בונה על קאמבק לא מוצלח .  למעשה ,  נראה כי פרשני הטניס יופתעו מאוד אם היא לא תשפר את מאזן תארי הגרנד שלה  ( 7 במספר )  בקריירה השנייה .  לא רק זה ,  היא גם מתכוונת לזכות בתואר המשמעותי היחיד שחסר לה ,  בטורניר ווימבלדון .  
משחקה הראשון של הנין בעידן החדש יהיה מול נדיה פטרובה הרוסיה ,  המדורגת 20 בעולם ושנייה בבריסביין .  הדירוג הזה לא ממש אמור להפחיד את הנין ,  שמחזיקה במאזן של 2-11 לעומת הרוסייה ,  שהגרילה בעצמה את המשחק הזה בטקס חגיגי ,  תוך כדי שליפת כדור ופרצוף חמוץ במיוחד .  הנין כבר מחוץ לדירוג העולמי ,  אבל היא קיבלה ווילד קארד לטורנירי ההכנה בבריסביין וסידני ,  ולדבר האמיתי במלבורן בעוד שבועיים .  כשסרינה וויליאמס מגיעה להגן על התואר ,  שראפובה מגיעה אחרי מנוחה ראויה וסאפינה עדיין מחפשת תואר גרנד סלאם ראשון ,  נראה שסוף סוף סבב הנשים קם לתחייה - וזה עוד מבלי להזכיר את קים קלייסטרס .
 יהיו כאלה שיגידו שז'סטין הנין מעולם לא ריגשה אותם - אולי זה נכון .  היא אמנם רשומה על שבעה תארי גרנד סלאם ,  אבל לא על המשחקים המותחים והגדולים של העידן הנוכחי בסבב .  היא מעולם לא השתוללה משמחה ,  לא בכתה ולא קיללה שופטים - היא פשוט הייתה ז'סטין הנין הקרירה - סוג של פדרר נשית ,  שסבלה מיותר מדי כאבים רגשיים בחייה .  אבל יש לה את הבק-הנד הטוב ביותר בסבב הנשים ,  יש לה טניס מגוון ,  מעניין ואיכותי  ( הרבה יותר מזה של קלייסטרס לצורך העניין )  ולדעת רבים ,  גם אם זה לא מתבטא בסטטיסטיקה ,  היא שחקנית הטניס הטובה ביותר בעידן שלה ,  וזה כולל את סרינה וויליאמס .
 התקופה שבה הנין שלטה בסבב ,  הייתה גם תקופת הפריחה של כל טניסאיות הצמרת האחרות בעולם .  תמיד היה נראה שדווקא משחקה של הנין היה זה שנתן אתגר לכל השאר ולא להיפך .  זה מה שהפך את הקאמבק שלה לסבב לאחד מאירועי הספורט היותר מתוקשרים של פתיחת השנה החדשה ,  גם אם מדובר בטורניר זניח יחסית ,  על סך פרסים של 220 אלף דולר . 
" אני עדיין לא יודעת מה עומד להיות ,  אי אפשר לדעת מה יכול לקרות ",  אמרה הנין במסיבת עיתונאים בבריסביין לקראת הטורניר והוסיפה : " כמובן שאני צריכה קצת זמן כדי להיות בכושר של 100 אחוז ,  אבל אני מוכנה להכל ,  לדברים טובים וגם לרעים .  זה אמור להיות הטורניר שיכניס אותי לקצב ,  ואני מקווה שאני אוכל לעשות כאן את ההכנה הטובה ביותר לאליפות אוסטרליה ". 
קרלוס רודריגז ,  מאמנה של ז'סטין הנין ,  לא האמין לפני שנה שהקאמבק הזה יגיע ,  אבל כמו כולם גם הוא אופטימי בכל מה שקשור לעתידה של הטניסאית בסבב .  מצד שני ,  הוא מזהיר מפני ציפיות גדולות לסבב הטורנירים הנוכחי באוסטרליה . " מה שבטוח זה שבוערת בה אש ויש לה מוטיבציה ללכת הכי רחוק שאפשר ",  אמר רודריגז והוסיף : " נכון לעכשיו היא נראית מצוין ,  אבל היא עדיין לא קיימה משחק רשמי .  ז'סטין למדה בשנה האחרונה שהיא יכולה לעשות דברים אחרים פרט לטניס ,  הייתה לה הזדמנות לראות אנשים אמיתיים עם בעיות אמיתיות ".  
רודריגז התייחס לשנה החולפת ,  בה הנין הספיקה להשתתף בתכנית ריאלטי בבלגיה ,  ולהיות שגרירה של  " יוניצ"ף "  בקונגו וקמבודיה ,  שם גילתה עד כמה העולם יכול להיות אכזר .  צריך להבין שספורטאיות במעמדה של הנין ,  שמגיעות ממדינה מתוקנת ודבוקות לבועה שלא יכולה להתפוצץ ,  לא ממש מודעות לחיים בחוץ ,  כיוון שחייהן מוקדשים אך ורק לקריירה .  יכול להיות שהדברים האלה ישנו לה מעט את הפרספקטיבה למשחק ,  ויגרמו לה ליהנות יותר מטניס .  
בארבעת החודשים האחרונים היא חזרה לענף ,  וקיימה אימונים אינטנסיביים במיוחד ,  כשבאמצע היא גם טסה למשחק ראווה בקהיר וגברה בו על לא אחרת מאשר נדיה פטרובה ,  יריבתה בבריסביין . " אחרי 20 שנה של טניס ,  חוויתי את העולם הגדול והאמיתי .  לחזור עם כל זה לעולם הטניס זה דבר מדהים עבורי ",  סיפרה הנין שאולי רמזה לכך ש"ההנין החדשה "  תהיה הרבה יותר מרגשת גם על המגרש .  כך אפשר היה להבין גם מהמשפט הבא שלה : " כשאתה מרגיש שאתה יכול לעוף על המגרש ,  לשחק הרבה יותר אגרסיבי ,  ומסוגל לעבוד קשה מאוד - מדובר בהרגשה מדהימה ". 

תכירו :  ז'סטין הנין החדשה
היא הייתה צריכה לנסוע לקונגו וקמבודיה כדי להבין שהיא יכולה להתגבר על הבעיות הרגשיות שלה .  עכשיו ,  הטניסאית מספר 1 בעולם חוזרת לסבב כדי שזה יבוא לידי ביטוי גם על המגרש

