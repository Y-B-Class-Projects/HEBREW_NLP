בני יהודה-מכבי נתניה :  גנק תעקוב אחר גואטה וצעירי
קשר מכבי נתניה וקשר בני יהודה ייבחנו על ידי הסקאוט הבלגי במהלך המשחק הערב  ( 19:30 ,  ספורט1 )  .  ליפשיץ יפתח בשער
אחרי שני משחקים שבהם לא ניצחה ,  בני יהודה מקווה להגיע להתמודדות הערב  ( ראשון )  נגד מכבי נתניה  ( 19:30 ,  ספורט 1 )  עם ראש מורם .  המאמן גיא לוזון תירגל במהלך כל השבוע הרכב התקפי ,  כשמשה ביטון יפתח לצידו של אלירן עטר בחוד .  מי שישלם במקום בהרכב בשל השינוי הזה הוא הקפטן אסי בלדוט ,  שיפתח על הספסל .
 הקשר הקרואטי ,  סיניסה ליניץ' ,  שסוחב פציעה בברכו ,  קיים אמש  ( שבת )  אימון מלא והוא כשיר למשחק .  ליניץ' יפתח יחד עם לירוי צעירי בקישור האחורי ,  כשמהראן ראדי ,  שלא החלים לגמרי מהפציעה בשריר הירך האחורי ,  ימתין להזדמנות מהספסל .
 גיא לוזון ,  שידוע באסיפות הוידאו הלא שגרתיות שלו ,  הפתיע גם ערב המשחק את שחקניו כשהקרין להם קטעים מה'אל קלאסיקו' הספרדי מהעונה שעברה ,  בו ניצחה ברצלונה את ריאל מדריד 0:2 .  לוזון ביקש משחקניו לקחת דוגמא מאריות הכדורגל בכל הקשור לרמת המוכנות והדריכות למשחק .  בנוסף ,  ביקש לוזון מהשחקנים לשחק בחוכמה ולהתנפל על כל כדור שמאבדים בחלק ההתקפי .
 הרכב משוער :  דלה איינוגבה ,  עוז ראלי ,  איבן גארידו ,  דין מורי ,  כפיר אדרי ,  סיניסה ליניץ' ,  לירוי צעירי ,  עמרי אפק ,  פדרו גלבאן ,  משה ביטון ,  אלירן עטר .
 לאחר שחיברו ניצחון רביעי ברציפות בשבוע שעבר כשניצחו את הפועל פתח תקוה 0:1 ,  ינסו במכבי נתניה לשמור על המומנטום בבלומפילד .  הניצחון על המלאבסים אמנם עזר לנתניה להתרחק מהתחתית הבוערת ,  אך במהלך המשחק הם איבדו שני שחקנים חשובים אשר יאלצו להסתדר בלעדיהם - מלך השערים והבישולים של הקבוצה שלו מנשה והשוער אריסטיד זוגבו ,  שנחשב לאחד מהברגים המרכזים בהתייצבות הקבוצה .
 בעוד שאת מקומו של זוגבו יתפוס דניאל ליפשיץ הצעיר ,  שפתח את העונה כשוער הראשון של הקבוצה ,  עטר מתלבט לגבי מחליף לשלו מנשה המורחק בהרכב .  אחמד סבע ,  שסוחב פציעה בשרירי הבטן ,  ערך אימון מלא ויהיה כשיר ועטר מתלבט האם לתת לחלוץ לפתוח במקום הקשר ,  או האם לשבץ את טל מעבי כקשר הגנתי נוסף ולתת ליגאל אנטבי לפתוח כמגן שמאלי .
 פרט לכך צפוי ההרכב להישאר כמו בשבוע שעבר ,  כשביוואן פרנסמן ואוראל דגני יפתחו במרכז ההגנה וקלמי סבן באגף הימני .  אלמוג כהן ורביד גזל יפתחו במרכז המגרש כשמעליהם שניר גואטה ודלה ימפולסקי .  בחוד יפתח אבודו אוקוצ'ה לבדו או לצד סבע ,  בהתאם להחלטת עטר סמוך לשעת המשחק .
 הרכב משוער :  דניאל ליפשיץ ,  טל מעבי ,  ביוואן פרנסמן ,  אוראל דגני ,  קלמי סבן ,  אלמוג כהן ,  רביד גזל ,  שניר גואטה ,  דלה ימפולסקי ,  אבודו אוקוצ'ה ,  אחמד סבע  ( יגאל אנטבי )  .
 נציגי גנק הבלגית יגיעו הערב לבלומפילד על מנת לעקוב אחרי קשרה הצעיר של נתניה שניר גואטה ואחר לירוי צעירי מבני יהודה .  הבלגים אמנם יצפו בצמד הקשרים כבר כעת ,  אך לפחות את צעירי לא יוכלו להעביר לשורותיהם בחלון ההעברות הקרוב עקב היותו חייל .
 גואטה בן ה-21  ,  אשר מחזיק בחוזה עד סוף העונה הבאה בנתניה ,  כבש כבר שלושה שערים העונה ובנתניה מרוצים מאוד מפריחתו תחת ראובן עטר .  בקבוצה יעדיפו שלא לשחררו בינואר אלא רק בסיום העונה ,  אך אם הבלגים יגישו הצעה הם יעדכנו את הבעלים דניאל יאמר ,  שצפוי להסכים לשחררו תמורת סכום הוגן .
 הבלגים הגיעו בתיווכו של דודו דהאן ,  המייצג את שני השחקנים .  לאחר שהתרשמו מקלטות של השניים יצפו בהם הערב במהלך משחק שלם ,  ובהתאם לכך יחליטו האם לצרפם לקבוצה .  נציגי גנק ישהו בארץ בשבוע הקרוב ,  ובמידה שאחד מהשניים ירשים הם עשוים לפנות לקבוצתו כבר בימים הקרובים כדי לברר את עלויותיו .  במהלך השבוע ייפגשו גם עם הנהלת הפועל ת"א בנוגע לסמואל יבואה .
 עדכון ראשון :  26.12 ,  22:43עדכון אחרון :  27.12 ,  13:40

בני יהודה-מכבי נתניה :  גנק תעקוב אחר גואטה וצעירי
קשר מכבי נתניה וקשר בני יהודה ייבחנו על ידי הסקאוט הבלגי במהלך המשחק הערב  ( 19:30 ,  ספורט1 )  .  ליפשיץ יפתח בשער

