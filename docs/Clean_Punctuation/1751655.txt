תוכנית :  הטבות מס לפרויקטים למגורים בשכירות
משרד התמ"ת יוזם תוכנית לפיה יינתנו הטבות מס לפרויקטים להשכרה למגורים.המשרד מבקש לאשר נוהל המעניק הטבות גם על דירות להשכרה במחיר של עד 8,000 שקל בחודש
מרכז ההשקעות במשרד התמ"ת מוביל מהלך שיעודד יזמים להקים פרויקטים למגורים בשכירות :  בכוונת המשרד להסיר חלק מהמגבלות הקיימות כיום על הטבות המס לבנייה להשכרה ,  כך שיחולו גם על דירות להשכרה במחירים גבוהים של 6,000-8,000 שקל ,  בכל האזורים במדינה . 
" בכוונתנו לאשר נוהל שיכלול מגבלה אחת ויחידה - שגובה שכר הדירה בפרויקטים למגורים יהיה עד 6,000 שקל ,  עם אופציה להגדלת דמי השכירות ל-8,000 שקל .  המהלך יאפשר לנו להוביל לא מעט בקשות להקמת פרויקטים להשכרה ",  אמר מנהל מרכז ההשקעות במשרד התמ"ת ,  חזי צאיג ,  בכנס המסים השנתי של פירמת רואי החשבון BDO זיו האפט .  הכנס נערך השבוע בשיתוף משרד עו"ד זילגמן ושות' ובית ההשקעות אקסלנס .  המהלך החדש של משרד התמ"ת נעשה תוך בחינת השוק ושיחות עם יזמים ,  התאחדות הקבלנים ,  משרד הבינוי והשיכון ,  רשות המסים ומשכירי דירות .  
במשרד התמ"ת מעריכים כי באזור המרכז ייבנו לאחר אישור הנוהל כ-500 דירות להשכרה ,  וכי מספר דומה של דירות ייבנו גם בצפון ובדרום .  
המהלך של משרד התמ"ת ,  שלמעשה מקטין את המיסוי על הכנסה מדמי שכירות ,  מגדיל את האטרקטיביות של דירות להשקעה ואינו עולה בקנה אחד עם התוכניות להעלאת המסים על רכישת דירות להשקעה .  עם זאת ,  לדברי צאיג ,  בכוונת המשרד לבחון כל בקשה לגופה כדי למנוע מיזמים לנצל את תיקון הנוהל לרעה . 
" בניין חדש להשכרה "  הוא בניין להשכרה שקיבל אישור של מינהלת מרכז ההשקעות במשרד התמ"ת .  לפחות מחצית משטח המרצפות  ( מ"ר בנוי )  בבניין אמור להיות מיועד להשכרה למגורים ,  כאשר משטח זה מנטרלים שטחי מסחר ,  חנויות ,  מקלטים ועוד .  לפי החוק ,  לאחר תום בניית הפרויקט הדירות יושכרו לתקופה של חמש-שבע שנים .  
ב-2006 אישרה הממשלה הטבות מס עבור בניינים להשכרה ,  הכוללות פטור ממע"מ על מכירת הדירות שהושכרו בתום תקופת ההשכרה המינימלית ,  שיעורי מס מופחתים על ההכנסות מהפרויקט ,  שיעור פחת מואץ של כ-20% - שמאפשר לקבל החזר הוצאות על תיקונים כתוצאה מבלאי של דירה - ושיעור מס מופחת ליזמים בשיעור של 20%-24% ,  בהתאם לאופן ההתאגדות  ( יזם יחיד או בחברה )  .  
הממשלה קיוותה כי הטבות המס יעודדו הקמה של פרויקטים לשכירות ,  אך מנתוני משרד התמ"ת עולה כי בשנתיים האחרונות נבנו בישראל כ-10 פרויקטים להשכרה למגורים בלבד ,  בעיקר בחיפה וברחובות .  ההיענות הנמוכה ליוזמה הממשלתית נבעה בעיקר מחוסר כדאיות כלכלית ליזמים ,  בין היתר בשל המגבלות הקבועות בחוק .  
לפי המגבלות שקבעה הממשלה ,  עבור דירה בת שני חדרים בשטח של 40 מ"ר באזור דרום הטבת המס תינתן עד לגובה של 875 שקל משכר הדירה החודשי .  עבור דירה דומה במחוז ירושלים חלה ההטבה על דמי שכירות מקסימליים של 1,514 שקל בחודש ;  במחוז הצפון הוגבלה ההטבה לדמי שכירות של עד 938 שקל ,  במחוז תל אביב - עד 1,579 שקל ,  במחוז מרכז - עד 1,238 שקל ובמחוז חיפה - עד 1,013 שקל בדמי שכירות חודשיים .  הפירוט בחוק מתייחס לדירות של 3-5 חדרים . 
" יזמים טענו בפנינו כי ההטבות לא מספיק אטרקטיביות ,  ואכן היצע הדירות להשכרה בישראל לא גדל ",  אמר צאיג . " עם אישור הנוהל החדש בשנה הקרובה ,  יזמים יוכלו לבנות גם דירות גדולות ולהשכיר אותן - כך שהמהלך יהיה רווחי גם עבורם ".  
לדברי מנהל מחלקת תמריצים ממשלתיים מקבוצת BDO זיו האפט ,  ארז עיני ,  הנוהל החדש יאפשר ליזמים להגדיל באופן משמעותי את היקף הרווחים מפרויקטים להשכרה . " אם היזם משאיר אצלו את המע"מ ומס היזמות ,  הוא כמעט מכפיל את הרווח בפרויקט ",  אמר עיני . " גם המסלול לאישור פרויקטים כאלה קצר ,  מה שמונע הליכים ביורוקרטיים מסורבלים ".  
מרשות המסים נמסר בתגובה : " כיום מקבל בניין להשכרה הטבות מס לפי החוק לעידוד השקעות הון ,  בכפוף לקבלת אישור כנכס מאושר .  אחד התנאים לקבלת האישור הוא שהדירות יושכרו בסכומים שנקבעו בנוהל ,  המבוסס על קביעה של השמאי הממשלתי .  כדי לפשט את הנוהל ולעודד השכרה של דירות ,  הוחלט בימים אלה על ידי מרכז ההשקעות לבחון את הנוהל הקיים ולקבוע תקרה אחידה ופשוטה .  עד כה לא התקיימו דיונים בנושא ". 

תוכנית :  הטבות מס לפרויקטים למגורים בשכירות
משרד התמ"ת יוזם תוכנית לפיה יינתנו הטבות מס לפרויקטים להשכרה למגורים.המשרד מבקש לאשר נוהל המעניק הטבות גם על דירות להשכרה במחיר של עד 8,000 שקל בחודש

