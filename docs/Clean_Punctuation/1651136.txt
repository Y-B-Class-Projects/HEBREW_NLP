שמים באזז על הפרטיות 
משפט וטכנולוגיה
 >  >  באחרונה הרגישו שלושה מנהלים בכירים בגוגל את נחת זרועה של רשות אכיפה אירופית .  לתדהמתם - ולתדהמת אלפי מנהלים של אתרי אינטרנט וספקיות שירותי ווב 2.0 - גזר עליהם בית משפט איטלקי שישה חודשי מאסר על תנאי בשל העלתו של סרטון לאתר יוטיוב ,  שבו מתועדת התעללות בילד הסובל מתסמונת דאון .  כמובן שהמנהלים בגוגל ,  בעלת יוטיוב ,  לא העלו את הסרטון לרשת בעצמם .  הם אף לא ידעו על קיומו .  גוגל גם הורידה אותו לאלתר כשיודעה על כך .  עם זאת המנהלים הורשעו באחריות פלילית על פגיעה בפרטיותו של הילד עקב אי מניעת הפצתו של הסרטון .  בארה"ב תביעה כזאת לא היתה חוצה את סף בית המשפט .  ספקיות שירותי אינטרנט נהנות שם מפטור רחב מאחריות לתוכן שהעלו גולשים .  מומחים ברוב מדינות העולם - וגם באיטליה - יסכימו כי להטלת אחריות במקרה כזה יש אפקט פוגעני על חופש הביטוי .  אם חברות יחששו מאחריות לתוכן גולשים הן יצנזרו את הרשת ללא רחם .  אבל גם אם פסק הדין אינו נכון וייהפך בערעור ,  השיעור תקף :  מה שנהוג באימפריית חופש הביטוי האמריקאית אינו מקובל בהכרח בשאר העולם .  גוגל הופתעה גם מגישתן של רשויות הגנת המידע האירופיות לשירות הצפייה הווירטואלית street view ,  המתממשק עם google maps ו-google earth ,  ומאפשר תיירות וירטואלית במדינות שונות בעולם .  תשומת לבם של הרגולטורים הופנתה לשירות עקב תלונות של אנשים שכעסו לראות את עצמם מצולמים מבעד לחלון ביתם ,  או כאלה שצולמו יוצאים ממועדון חשפניות או מקיאים בפינת רחוב .  כעת דורשים הרגולטורים בצרפת ובגרמניה כי גוגל תודיע מראש בעיתונות המקומית על כל סשן צילום ,  וכי תמחק את התמונות תוך שישה חודשים ממועד צילומן .  חלקם אף דורשים ,  כי גוגל תבטיח הסכמה מראש של כל אדם שתמונתו מופיעה בשירות .  התקריות הללו מצטרפות להודעה על פתיחתה של חקירה של רשות ההגבלים העסקיים האירופית ,  בחשד שגוגל מטה את תוצאות החיפוש כדי לפגוע במתחרותיה .  אלה באות שבוע אחד בלבד לאחר הפרשה העגומה של שירות גוגל באזז ,  שהתקבל בצוננים לנוכח התעלמותו מעקרונות של פרטיות משתמשים .  גוגל אינה יכולה להרשות לעצמה כשלים יסודיים כאלה בהבנה של תפישת הפרטיות מחוץ לארה"ב .  חברה המבוססת על מידע אישי של גולשים ,  המעוניינת לשלוט בשירותי מיחשוב ענן צרכניים ,  חייבת לשמור על סטנדרטים קפדניים של הגנת מידע .  חישבו בעצמכם :  האם תהיו מוכנים להפקיד את המסמכים ,  תמונות וקבצי המדיה שלכם בידי חברה שעלולה לעשות בהם שימוש בניגוד לרצונכם ?  כדי לגייס את תמיכת הציבור נגד החלטות מנותקות מהמציאות כגון זאת של בית המשפט האיטלקי ,  חייבת גוגל לשמר את אמונו ולא לזלזל בו .  - הכותב הוא מרצה למשפטים במסלול האקדמי המכללה למינהל

שמים באזז על הפרטיות 
משפט וטכנולוגיה

