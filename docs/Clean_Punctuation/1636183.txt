הח"כים מתחרים :  מי יצנן את שוק הנדל"ן
מגרשים בחינם ,  איגרות חוב צמודות למחירי הדירות וביטול מסים לרכישת דירות - חברי הכנסת נאבקים ביניהם מי יציע רעיון מקורי יותר להוזלת דירות ולחיזוק הפריפריה
שוק הנדל"ן מטריד את חברי הכנסת ,  והם ממטירים הצעות חוק ורעיונות לצינונו ולחיזוק מעמדה הנחלש של הפריפריה .  בחצי השנה האחרונה הציעו הח"כים לחלק מגרשים בחינם לחיילים משוחררים ,  להנפיק אג"ח צמודות למחירי הדירות ,  לבטל מסים לרכישת דירות להחזיר את מענקי המקום - שניתנו בעבר לרוכשי דירות באזורי עדיפות - ועוד שלל הצעות שונות ומשונות .  
במרבית המקרים ההצעות לא מתואמות עם תוכניתו של שר הבינוי והשיכון ,  אריאל אטיאס ,  שמקדם מהלך נרחב להורדת מחירי הדירות על ידי הצפת השוק בקרקעות .  
בדיקת TheMarker מעלה שבמרבית המקרים הצעות הח"כים נועדו לכישלון מראש .  רובן הועלו לפני שהמציעים הכינו את שיעורי הבית הדרושים .  
אתמול פורסם שסגנית השר לקידום צעירים ,  סטודנטים ונשים ,  גילה גמליאל  ( ליכוד )  ,  מקדמת יוזמה להעניק לכל חייל משוחרר רבע דונם בגליל או בנגב .  בדברי ההסבר שצורפו להצעה נאמר ששווי ההטבה יכול להגיע עד 150 אלף שקל .  גמליאל צירפה רשימה של 58 יישובים שבהם ניתן יהיה לקבל מגרשים .  אלא שבחלק ניכר מהיישובים מחיר הקרקע נמוך בהרבה מ-150 אלף שקל - ובחלקם הוא אף שואף לאפס .  
מעבר למחיר הקרקע יש לשלם הוצאות פיתוח ,  שכיום מסובסדות ברבים מהיישובים ,  כך שעלותן אינה גבוהה מ-100 אלף שקל .  בנוסף שטח המגרשים הסטנדרטי בגליל הוא חצי דונם .  אם ההצעה תתקבל ,  יהיה צורך לתכנן מחדש את מתחמי הדיור .  
במועצה האזורית גליל עליון מיהרו לברך על היוזמה - אך מקור במועצה הודה שהיא ריקה מתוכן . " זו הצהרה פופוליסטית שלא מגובה בשום סעיף תקציבי ",  הוא אמר . " אם רוצים לקדם את הגליל צריך לתת הטבות לאנשים שגילם גבוה בעשור ".  מעבר לכך ,  מעירים ראשי ייישובים ,  קהל היעד שלהם הוא משפחות צעירות וממוסדות .  
יזם הנדל"ן חיים אוחיון ,  שמשווק ובונה ברבים מהיישובים המוזכרים אומר : " הלוליינות של הממשלה נועדה לצורכי תעמולה ,  שהיא די דומה לתעמולה הסובייטית .  אין בזה שום דבר אמיתי .  זה נועד סתם לייצר ציפייה .  למה שבן אדם יבוא בשביל רבע דונם למקום שבו יש מספיק קרקע וממילא אנשים גרים בחצאי דונם ומעלה ?  מי שמציע הצעות כאלה לא מבין את הד.נ.א של המקום ".  גם מקור במינהל מקרקעי ישראל הודה כי קרא על היוזמה בעיתון והוסיף שהוא אינו מבין כיצד ניתן ליישמה .  
אגב ,  הצעתה של גמליאל אינה ייחודית .  לפני שנתיים היה זה יו"ר מפלגת צומת עו"ד משה גרין שאמר כי מפלגת צומת תחוקק חוק בכנסת לפיו כל חייל משוחרר יקבל 250 מ"ר קרקע .  ההצעה לא יושמה .  
הצעה אחרת שפורסמה השבוע ,  של ח"כ מירי רגב  ( ליכוד )  ,  מבקשת לבטל את המע"מ על רכישת דירה ראשונה עד מחיר של 600 אלף שקל .  לחילופין ,  רגב מציעה שהמדינה תחזיר את מענקי המקום ותגדיל את הסיוע בשכר דירה .  
הבעיה היא שכיום יש מספר קטן בלבד של פרויקטים שבהם ניתן להשיג דירות חדשות בפחות מ-600 אלף שקל .  רוב הדירות שנמכרות במחירים כאלה הן דירות יד שנייה ,  שעליהן אין מע"מ .  
הצעה נוספת ,  שעלתה בשבוע שעבר ,  היא זו של ח"כ כרמל שאמה  ( ליכוד )  .  שאמה מציע להנפיק אג"ח שצמודות למחירי הדיור ,  שישמשו חלופה להשקעה בדירות .  שאמה אמר כי מטרת הצעתו היא יצירת תשתית למכשירים פיננסיים המדמים השקעה בנדל"ן למגורים . 
" ההצעה תביא להגדלת ההיצע בשוק הדירות ",  טוען שאמה , " שכן רבים מהמשקיעים יעדיפו את האג"ח - ולא יקנו דירות בפועל ,  וכך יגדל ההיצע בשוק הדירות - מה שיביא להורדת המחירים ".  
הצעתו של שאמה זכתה לביקורת בשוק ההון .  בכיר בשוק אמר : " יש כיום מכשירים פיננסיים מגוונים - לרבות בתחום הנדל"ן - כך שגם אם בית השקעות מסוים ירים את הכפפה וייצור מכשיר שכזה ,  מדובר יהיה במכשיר זניח .  בנוסף לא ברור איך אפשר להצמיד את האג"ח למדד שיודע לכמת עליות וירידות מחירים במקומות שונים ".  
זו לא ההצעה היחידה שהעלה בחודשים האחרונים ח"כ שאמה ,  שמאי מקרקעין במקצועו .  באוקטובר 2009 הציע שאמה להגדיל את מס הרכישה על דירה שנייה ל-7.5% כדי לצנן הביקושים לנדל"ן ולסייע לזוגות צעירים .  זאת ,  בניגוד למצב כיום - שבו מוטל מס של 3% על דירה שנייה שערכה עד 873,500 שקל ,  ו-5% על דירה ששווייה גבוה יותר .  
גם הצעה זו זכתה לביקורת נוקבת ,  למשל ממומחים למסים שטענו שהיא עשויה להביא לעיכוב ניכר בביצוע עסקות ודורשת היערכות מיוחדת של רשות המסים .  
הצעה נוספת שהועלתה באחרונה היא למתן הקלות על קבלת היתר בנייה להוספת קומות ויחידות דיור בבניינים קיימים והפחתת מסים לרכישת דירה  ( ח"כ אופיר אקוניס )  .  הצעה אחרת היא זו של ח"כ יואל חסון  ( קדימה )  שלפיה הריבית על משכנתאות תוכר כהוצאה לצורכי מס .  
אף שההצעה הוגשה לפני כמה חדשים ,  לא חלה עד היום התקדמות בעניין .  גם בקדנציות הקודמות של הכנסת הועלו כמה הצעות חוק דומות - אבל כולן נדחו בשל התנגדות הממשלה .  לפי הערכות באוצר ,  עלות יישום ההצעה היא כ-2 מיליארד שקל .  
ויש גם מי שלא מציעים ,  אלא דורשים - ואף ומאיימים במשבר קואליציוני .  יו"ר שדולת הדיור בכנסת ,  ח"כ מנחם מוזס  ( יהדות התורה )  תבע בשבוע שעבר  " הקצאת 500-600 מיליון שקל לסיוע לזוגות צעירים לרכישת דירה ".  
מוזס הציע לקחת את הסכום מעודפי תקציב בסך 1.5 מיליארד שקל שהצטברו במינהל מקרקעי ישראל כתוצאה משיווק קרקעות מאסיבי ב-2009 .  מוזס גם תבע שהמדינה תממן תשלום מחצית מעלויות הפיתוח של קרקעות בייישובים חרדיים ,  תעמיד משכנתאות מסובסדות על ידי המדינה לזכאי הדיור ותפשיר קרקעות במודיעין ,  נצרת עילית ,  חריש וצפת .  
לדברי מקור בכנסת לא סביר שהאיום יתפתח למשבר קואליציוני ,  אם כי לדבריו אין ספק שיימצא לכך ביטוי בדיוני התקציב שיחלו בקרוב .  
ח"כ שאמה מסר בתגובה שהצעתו להעלות את מס הרכישה על דירה שנייה זכתה להתנגדות משרדי השיכון והאוצר ,  אלא שכיום : " מתקיימים דיונים מול רשות המסים והאוצר למתווה שייגע בשורש העניין בצורה רחבה יותר ".  
לגבי הטענה שלפיה אין מדד שניתן להצמיד אליו אג"ח כאלה השיב שאמה : " אין בעיה לייצר מדד על בסיס אינספור העסקות הקיימות ".  
ח"כ המקורב למירי רגב הודה שלא הכיר את ההצעה עד שקרא עלייה בעיתון .  לדבריו מדובר בהצעה  " לא רלוונטית ".  רגב מצדה אמרה אתמול ל-TheMarker : " לא צריך להיצמד למספר 600 אלף .  אם אין כאלה דירות ,  ההצעה תדבר על דירות של 700 או 800 אלף שקל .  הכוונה היא לתת משהו לזוגות צעירים ".  
גילה גמליאל מסרה בתגובה : " מרכיב הדיור הוא נטל נכבד ומרכזי ביותר .  בדרך זו נוכל להקל בצורה משמעותית על הצעירים ובמקביל לפתח ולעודד את ההתיישבות המבורכת בנגב ובגליל .  המטרה בתוכנית היא להעניק קרקעות לחיילים משוחררים ללא עלויות פיתוח .  רשימת הייישובים היא ראשונית ".  

הח"כים מתחרים :  מי יצנן את שוק הנדל"ן
מגרשים בחינם ,  איגרות חוב צמודות למחירי הדירות וביטול מסים לרכישת דירות - חברי הכנסת נאבקים ביניהם מי יציע רעיון מקורי יותר להוזלת דירות ולחיזוק הפריפריה

