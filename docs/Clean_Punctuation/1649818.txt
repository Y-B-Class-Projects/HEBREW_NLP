כל ישראל אחים
הבלוג של דודו עזריה מסכם שבוע שכולו רשמים של ישראל הראשונה מאירוע ספורט אלים שהתרחש בישראל השלישית .  כל קשר למציאות עצוב בהחלט
לפני שנתחיל ,  חידה  :  
איזו קבוצה הועמדה הכי הרבה פעמים לדין ב-10 השנים האחרונות עקב התנהגות אוהדיה :  
1 .  הפועל תל אביב
2 .  מכבי תל אביב
3 .  בית"ר ירושלים
4 .  הפועל באר שבע 
תשובות בסוף .  
שורה מעל הודעת העזיבה הדרמטית של אלונה ברקת ,  עמדה לה ידיעה שסיפרה על 13  " בני טובים "  שאנסו נערה במשך שנים .  בני טובים הוא ,  כידוע ,  שם קוד לאנשים ממעמד סוציו אקונומי מסוים .  הם אף פעם לא יבואו מבאר שבע ,  דימונה וירוחם ,  למרות שאני מכיר לא מעט אנשים טובים שגרים שם .  לפעמים צריכים לדעת לקרוא את הביטויים הללו על מנת להבין דברים .  נניח את הצורה האנתרופולוגית בה מתייחסים לא מעט מכותבי הטורים לאוהדי הפועל באר שבע .  אלו מ"ישראל הראשונה ". 
ב"ישראל הראשונה "  אוהדי הפועל באר שבע באים בחבילה אחת ,  עם תדמית אחת ופרצוף אחד .  עבורם ,  אוהדי הפועל באר שבע הם אלו שניסו לתקוף את גיא עזורי ,  למרות שהם גם ה-200 שהגיעו לתמוך באלונה ברקת מול בניין העירייה כשהיה ספק אם ראש העיר יעביר לה את מה שהעירייה התחייבה בהסכם העברת הבעלות ;  למרות שהם גם ה-12 אלף שבאו לראות משחק נגד רמת השרון וסיכנו את חייהם בכניסות למגרש ;  למרות שהם גם ה-2,000 שנסעו ביום הכי סוער של השנה לתמוך בקבוצה בבלומפילד ועודדו אותה גם בפיגור של 4:1 .  בעיניים של  " ישראל הראשונה "  לכולם אותם פנים .  גזענות ?  בורות ?  אטימות ?  טיפשות ?  אלימות מילולית ?  לא ב"ישראל הראשונה ". 
מהי ישראל השלישית לפי ישראל הראשונה  לפי מה שקראתי ,  מדובר בזן לא מפותח של בני אדם .  בישראל הראשונה הכל דבש .  אין אלימות ,  פרט כמובן לבני טובים שאונסים פה ושם נערה או רוצחים נהג מונית .  פרט לכמה עיתונאים שמשתמשים במונחים גזעניים ואלימים שגם המקללים שבאוהדי הפועל באר שבע עדיין לא למדו .
 מה שהכי עצבן בצביעות התל אביבית הלבנה היה בעיקר חומרת המקרה של עזורי ,  מקרה שגרם לבני הטובים להוציא את המקלדות ולכתוב את הסטריאוטיפים שלימדו אותם מילדות .  היו מקרים חמורים בהרבה מתקרית הרכב של עזורי ,  שאפילו לא נכנסת לטופ 10 של המקרים האלימים בהיסטוריה של הכדורגל הישראלי .  לא נזרק שם רימון הלם על ידי קהל מתורבת ולא נרמס שם ילד על ידי המון אדם שפורץ למגרש .  בסך הכל דביל אחד ניסה לתקוף מאמן  עובדה שגם לא התבררה לעומק על ידי המשטרה  באירוע שלא תוכנן מראש .  אף אחד לא הכין אמל"ח ולא טשטש ראיות ,  למעשה התקיפה המטומטמת הזו הייתה כל כך שלומיאלית ,  שבתוך 13 שניות מרגע סיום שיחת הטלפון אפשר היה לדעת מיהו בעל הרכב התוקף .  הייתי אומר מעשה פוחז ,  אלמלא היה משתמע מכך שיש בכך צידוק .  
אפשר היה כאן להוסיף את העובדה לפיה הפועל באר שבע כמעט ולא זומנה לוועדת המשמעת בשנים האחרונות בשל התנהגות אוהדיה ,  אבל עובדות אף פעם לא עניינו את אנשי  " ישראל הראשונה ".  רק סטריאוטיפים .  אפשר היה גם להתקשר לניר קלינגר ולקבל ממנו קצת פרופורציות ,  ושיספר מה עושים בישראל הראשונה כשרוצים לסלק מאמן .  אבל בישראל הראשונה לא יודעים מהן פרופורציות כשמדובר בישראל השלישית .  אפשר היה גם לנסות לקחת את המקרה הזה לכיוון אחר .  למשל ,  לקשר בין מקרה החזיז של אוהדי הפועל חולון לסיפור של אוהדי הפועל באר שבע ,  ולנצל את המקרה לטובת מיגור כיסי האלימות .  כמו מיקי דורסמן .  כמו רוני שאטן ,  שמינף את תקרית האבנים שזרקו אוהדי בני יהודה על אוהדי הפועל תל אביב .  אבל בישראל השלישית אין סיכוי לשינוי .  אולי בגלל זה ראשי המדינה שגרים ,  משום מה ,  בישראל הראשונה ,  לא עושים מספיק כדי לשנות את מה שכן צריך לשנות בישראל השלישית ? 
פלא שגם ברקת בחרה לנהוג כך בסוף ?  הרי מי שמעוניין לעשות שינוי חברתי ו"זורק "  מיליוני שקלים ,  לא נוטש את הספינה בשל אירוע אחד ,  חמור ככל שיהיה .  גם דורסמן הוביל מהלך גדול בחולון אחרי אירועי מלחה ,  רוני שאטן הקדים אותו אחרי שאוהדים של בני יהודה זרקו אבנים על היציע של אוהדי הפועל תל אביב .  אבל לא בבאר שבע .  את באר שבע אי אפשר לשנות .
 ובכן ,  לא נעים להגיד ,  אבל אין לי מושג ,  פרט לעובדה שבאר שבע הייתה זו שהועמדה הכי מעט פעמים לדין .  אכן ,  מחדל .
 
כל ישראל אחים
הבלוג של דודו עזריה מסכם שבוע שכולו רשמים של ישראל הראשונה מאירוע ספורט אלים שהתרחש בישראל השלישית .  כל קשר למציאות עצוב בהחלט

