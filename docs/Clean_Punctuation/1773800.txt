האפליה נמשכת :  20 תלמידות ספרדיות מבני ברק יושבות בבית
הסמינרים האשכנזיים לבנות בבני ברק מפעילים שיטת מכסות ,  לא מקבלים את כל התלמידות הספרדיות בעיר ,  ונותנים מקומות לאשכנזיות מערים אחרות .  אביהן של אחת הבנות :  היא יושבת בבית ובוכה
עשרים תלמידות תיכון חרדיות מבני ברק יושבות בביתן מאז תחילת השנה ואינן הולכות לבית הספר ,  וזאת ,  לטענת הוריהן ,  בשל סירובם של סמינרים  " אשכנזיים "  לקבלן ,  בשל מוצאן המזרחי .  הורי התלמידות ,  שאינן פוקדות את בית הספר כבר כארבעה חודשים ,  הסכימו לשוחח עם וואלה !  חדשות ,  אך התנו זאת בהסתרת כל פרט מזהה ,  מחשש שמנהלי המוסדות יראו בפרסום תירוץ נוסף שלא לקבל את בנותיהן ללימודים .   אביה של אחת הבנות סיפר היום  ( רביעי )  לוואלה !  חדשות ,  שבתו יושבת בבית ובוכה כל היום . " אנחנו מרגישים מאוד לא טוב ,  אנחנו פגועים ונבגדים ",  אמר האב . " האשמים הם מנהלי הסמינרים המרושעים שנמצאים בראש המערכת הזאת ללא שום פיקוח מעליהם ." 
בבני ברק קיימים שלושה סמינרים מרכזיים ,  שלטענת ההורים מפעילים מכסות לקבלת בנות ספרדיות .  הסמינר הגדול ביותר הוא 'סמינר בית יעקב על שם הרב י.א .  וולף זצ"ל'  ( או בקיצור :  'סמינר וולף' )  ברחוב הירש ,  והשניים הנוספים הם 'סמינר בית יעקב בהנהלת הרב מאיר' ברחוב אהרונוביץ' ו'סמינר בית יעקב בהנהלת הרב כהנא' ברחוב כהנמן .  לטענת ההורים ,  ב'סמינר וולף' מופעלת מכסה של 20 אחוזים לקבלת בנות ספרדיות ,  ובשניים הנותרים המכסה היא כ-40 אחוזים .  אחד ההורים ,  שבתו לא התקבלה בשנה שעברה ל'סמינר וולף' סיפר לוואלה !  חדשות : " אמרו לי במפורש שעברתי את מכסת האחוזים לספרדיות ולכן בתי לא תוכל להתקבל ".  רק לאחר חצי שנה ,  שבמהלכה ביתו ישבה בבית ,  היא התקבלה לבסוף לסמינר בעקבות לחץ כבד שהופעל על מנהליו .  אב אחר ,  שבתו עדיין יושבת בבית ,  סיפר שנאמר לו מ'סמינר וולף' שבתו לא התקבלה בגלל ש"אין מקום ",  זאת בזמן שהסמינר קיבל ללימודים תלמידות מאלעד ,  מאשדוד ,  מתל אביב ומנתניה .
 ההורים מפנים אצבע מאשימה גם לעבר משרד החינוך ,  שלטענתם לא עושה די להפסקת התופעה . " גם משרד החינוך פושע בעניין הזה ",  סיפר אחד ההורים בכאב לוואלה !  חדשות , " הם שלחו בעבר פקחים וביניהם גם פקחית חרדית שהלכה לטובת הסמינרים "  והוסיף : " אם רוצים ,  אפשר לבדוק את הנושא הזה תוך חמש דקות .  הפקחים פשוט צריכים להגיע לסמינרים בהפתעה ,  לראות ביומני הכיתות את רשימת השמות של התלמידות ולבדוק כמה אחוזים מתוכן ספרדיות ".  
לדברי מספר הורים ,  מפקחת על בתי הספר העל יסודיים באגף ה'מוכר שאינו רשמי' ,  קרי החינוך החרדי ,  מעלימה עין במכוון מהתנהלות הסמינרים החרדיים ,  וזאת כיוון כי היא עצמה חרדית ממוצא ספרדי שבנותיה לומדות באחד הסמינרים ה"אשכנזיים "  בירושלים .
 עו"ד יואב ללום ,  מנכ"ל עמותת נוער כהלכה ,  שחשף את פרשת האפליה בבית הספר  " בנות יעקוב "  בהתנחלות עמנואל ,  אמר לוואלה !  חדשות : " מצער לראות שלמרות שעברו חודשים מאז הבטחתו של יו"ר ש"ס אלי ישי להקים ועדת רבנים ,  שתסיים את הסאגה הבלתי נתפסת הזאת בה הבנות נאלצות להישאר מעל שנה בבית ללא מוסד חינוכי מתאים ,  לא נעשה דבר ".  ללום הוסיף כי  " ראשי ש"ס הפוליטיים הן בהנהגה הארצית והן בהנהגה המקומית רוחצים בניקיון כפיהם ובאים בטענות כלפי ההורים מדוע אינם מתפשרים ללכת לסמינרים הפחות נחשבים בה בעת שבנותיהם לומדות בסמינרים היוקרתיים האשכנזיים ". 
הרב אליהו דדון ,  יו"ר תנועת ש"ס בבני ברק שמכהן כסגן ראש העיר וכראש אגף החינוך בעירייה ,  מסר בתגובה לוואלה !  חדשות : " נכון להיום ישנן תשע בנות שלא משובצות עדיין בסמינרים ,  זאת בזמן שלכל התלמידות הללו ישנם שני סמינרים שמוכנים לקלוט אותן ,  אחד מהם סמינר חדש שנפתח על ידי עיריית בני ברק השנה ".  דדון הוסיף : " ההורים מתעקשים על סמינרים מסוימים .  סמינרים אלה נמצאים בתפוסה מלאה ולכן הוצעו סמינרים נוספים .  ההורים צריכים לענות תשובות חיוביות ובזה יבוא הנושא על פתרונו ".   הרב זאב וולף ,  מנהל 'סמינר וולף' סירב להגיב לדברים ,  וטען  " תפנה לעירייה ,  זה לא שייך אלי ".  מלשכת הרב אברהם כהנא ,  מנהל 'סמינר בית יעקב בהנהלת הרב כהנא' ,  נמסר שהוא אינו מתראיין לכלי תקשורת .  את תגובתו של הרב שמואל מאיר ,  מנהל 'סמינר בית יעקב בהנהלת הרב מאיר' ,  לא היה ניתן להשיג .  ממשרד החינוך נמסר בתגובה : " המשרד יערוך בדיקה יסודית ופרטנית בנוגע לכל תלמידה אל מול הסמינרים ,  ואם אכן יתברר כי המוסדות פעלו בניגוד לקריטריונים ,  המשרד יפעל באופן נחרץ ". 
בהכנת הידיעה השתתף בועז ווליניץ

האפליה נמשכת :  20 תלמידות ספרדיות מבני ברק יושבות בבית
הסמינרים האשכנזיים לבנות בבני ברק מפעילים שיטת מכסות ,  לא מקבלים את כל התלמידות הספרדיות בעיר ,  ונותנים מקומות לאשכנזיות מערים אחרות .  אביהן של אחת הבנות :  היא יושבת בבית ובוכה

