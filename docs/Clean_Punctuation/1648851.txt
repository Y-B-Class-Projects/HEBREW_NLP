את מוכרת לי מפעם
עומר דיקמן לא רוצה לבטל את הסלטיקס אבל אחרי המפלות האחרונות ,  קשה לו שלא .  בדאלאס ,  עם זאת ,  הסיפור שונה לגמרי
דוויט הווארד :
 לפחות עד פגרת האולסטאר ,  עונת 2009/10 היתה בבחינת צעד אחורה בקריירה של סופרמן .  לא ברור אם האשמה היא בריבוי הכלים ההתקפיים של אורלנדו או בדוויט עצמו ,  שפשוט לא דורש את הכדור כמתבקש משחקן פרנצ'ייז כמוהו ,  אבל התוצאה היתה פגיעה משמעותית ביכולתו ההתקפית .  בחלק הראשון של העונה הסתפק הווארד ב- 9.5 זריקות שדה בסה"כ ,  פחות מוינס קרטר ,  רשארד לואיס ואפילו ג'אמיר נלסון ,  והרבה פחות מכמות הזריקות הממוצעת של השנה שעברה  ( 12.5 )  .  אלא שמאז הפגרה מדובר בשחקן אחר לגמרי .  אולי זו היכולת הלא משכנעת של המג'יק ,  אולי הביקורת שהעביר עליו שאקיל ,  אבל מאז האולסטאר ,  אם נתעלם מהמשחק האחרון בו הסתבך בבעיית עבירות וכמעט שלא שיחק ,  העלה דוויט את כמות הזריקות שלו ל-16 למשחק ,  וזאת מבלי לפגוע במאום באפקטיביות שלהן שאף עלתה מ-60% העונתי ל-65% .  גם מהקו עלו וצצו ניצנים של תקווה כשבמהלך רצף המשחקים הנ"ל עומד הווארד על 70% מכובדים שמשלימים ממוצע של 28 נקודות ,  15 ריבאונדים ו-4 חסימות למשחק ,  כולל מפגש מוצלח במיוחד שבו נקם בקליבלנד ובשאק והראה לכולנו מי הוא סופרמן האמיתי .
 ראסל ווסטברוק :
 אוקלהומה סיטי לוהטת .  11 נצחונות מתוך 13 המשחקים האחרונים הופכים באופן רשמי את הת'אנדר לקבוצת צמרת לכל דבר ועניין ,  ומעידים על כך שככל הנראה היא תישאר איתנו גם בחודש מאי .  להצלחה הזו ישנם אבות לא מעטים ,  אולם מעל כולם עומד טריו הצעירים שאספה הקבוצה בדראפטים של 2007 ו-2008 :  דוראנט ממשיך ביכולת ה-MVP שמציג לאורך העונה כולה ,  ג'ף גרין העלה הילוך ומזכיר לכולנו שמדובר בשחקן שהיה מתברג למרבית חמישיות הליגה ,  אבל מעל כולם נוצץ בשבועיים האחרונים כוכב נשכח בשם ראסל ווסטברוק .  הרכז האתלטי ,  שעבר עונה בלתי יציבה בעליל עם כמעט טריפל דאבלים לצד תצוגות שמזכירות ילד וראייטי ממוצע ,  מעמיד ב-7 משחקים מאז האולסטאר ממוצעים אדירים של 20 נקודות ,  11 אסיסטים ו-6 ריבאונדים למשחק ,  ובעיקר רמת קבלת החלטות שמעולם לא ראינו ממנו בעבר ;  מי שהתפרסם רבות בזכות יכולתו לקלוע 1 מ-17 במשחק נתון ולתבל ב-8 איבודי כדור קולע לפתע ב-48% מהשדה לעומת 40% בעונה כולה ,  ואף צמצם את כמות האיבודים שלו מ-3 למשחק ל-2 בלבד ,  עליהם הוא מחפה ב-2 חטיפות משלו ,  ומראה לכולנו שבחירת הדראפט הרביעית שבוזבזה עליו היתה קצת פחות הזויה משחשבנו לפני שנה וחצי .
 דאלאס מאבריקס :  
ומקבוצה לוהטת אחת לאחרת .  בניגוד למרבית הליגה שניצלה את הטרייד דד-ליין כדי להיפטר מחוזים ולחסוך כמה שקלים ,  המאבס ניצלו את הפגרה כדי להתחזק ,  ובינתיים נראה שזה עובד להם יופי .  בשבעת המשחקים האחרונים ניצחה דאלאס 7 פעמים ,  כשהחלק המרשים במיוחד הוא ששישה מהמפגשים האלו היו מול קבוצות עם מאזן חיובי ,  ביניהן הלייקרס ,  אורלנדו ,  אטלנטה ופיניקס .  מה שמעניין במיוחד זה שבזמן שההשתלבות של קארון באטלר מתנהלת בעצלתיים בין יכולת בינונית לבעיות בריאותיות ,  דווקא ברנדן הייווד ,  שהגיע כפרס ניחומים ,  מתגלה בתור החיזוק המשמעותי יותר .  היווד הוא אולי לא שחקן המטרה המיוחל בצבע ,  אבל בשבעת המשחקים בהם פתח בהרכב נראה שהוא מספק לקבוצה הרבה יותר קשיחות בשני צידי המגרש ,  וגם מהווה שחקן מטרה לגיטימי יותר מאשר אריק  " חורים בידיים "  דאמפיר .  מי שעוד נהנים מהשינוי הפרסונלי הם דירק נוביצקי ,  שחזר באחת לכושרו הפנומנלי מתחילת העונה ,  ובעיקר ג'ייסון קיד ,  שנראה מבסוט במיוחד מהצעצועים החדשים שקיבל ודפק מול אטלנטה את אחד הטריפל דאבלים המדהימים שזכורים בליגה :  19 נקודות ,  16 כדורים חוזרים ו-17 אסיסטים .  ומה שהכי חשוב  עוד כמה נצחונות כאלה וייתכן ודאלאס סוף כל סוף תמצא את עצמה במירוץ המיוחל אל התואר .
 אנדריי בלאץ' :  
אם השאלה  " מי ?  "  עלתה במוחכם ,  דעו שאתם לא לבד :  מסקר שנערך לפני מספר שעות התגלה שגם 74% מבני משפחת בלאץ' עצמם אינם יודעים במי מדובר ,  ועל כן קשה לי להאשים את מי מביניכם שנוטשים כעת את הכתבה והולכים להוריד פורנו .  אבל לטובת אלו מביניכם שנשארו ,  הנה כמה מספרים :  בשבעה משחקים מאז שקודם לעמדת הפאוור פורוורד הפותח של הוויזארדס מעמיד בלאץ' את השורה ההזויה הבאה :  27 נקודות ,  11 ריבאונדים ,  57% מהשדה ,  80% מהעונשין ,  1.5 חטיפות ,  1.5 חסימות .  אחסוך ממכם את החיפוש  מדובר בשורה הסטטיסטית הטובה ביותר של שחקן גבוה בליגה כולה ,  אולי למעט דוויט הווארד .  האם מדובר כאן פשוט במקרה של שחקן בואקום ?  אולי ,  במיוחד לאור העובדה שהחמישיה של וושינגטון כוללת בין היתר שחקן בגובה מטר וחצי ,  חתול ,  ואת ג'וש הווארד ,  אבל מנגד יטענו אחרים שבשבעת המשחקים המדוברים ניצחה וושינגטון 4 פעמים שלמות ,  ובשניים מהם אחראי בלאץ' על סל הנצחון עצמו .  כוכב נולד ?  מוקדם לדעת ,  אבל עוד יותר מוקדם לפסול .
 בוסטון סלטיקס :  
להלן רשימת הקבוצות שהפסידו העונה לניו ג'רזי :  שיקגו ,  ניו יורק ,  הקליפרס ,  שארלוט ,  בוסטון .  אם נצמצם את הרשימה לאלו שהפסידו לגדולת נמושות הליגה בבית היא תיראה קצרה עוד יותר ,  וכן ,  בוסטון עדיין תישאר בה .  ואפילו אם נצמצם אותה לקונטנדריות שבמשחק קודם לכן חטפו 20 הפרש בבית לקונטנדרית אחרת ועדיין נשארו אפאטיות וחסרות מוטיבציה מספיק כדי לחטוף בראש מהאחרונה בטבלה במשחק שאפילו לא היה צמוד ,  בוסטון עדיין תישאר שם .  אז לא ,  אין לי לב להגיד שהקבוצה המרגשת שהתאגדה לפני שנתיים כדי להביא טבעת לשלושה שחקנים ראויים היא כבר פגר שעבר זמנו ,  או שההגנה הטובה של העשור האחרון לא מסוגלת למנוע אפילו מהניקס ומהנטס לטייל ל-100 נקודות ,  או שהחבורה המגובשת עם הלב הגדול בליגה הפכה לערימת של שחקנים מעצבנים ונפוחים  ( כן ,  גארנט ורונדו ,  אני מדבר אליכם )  שמעוררים סימפטיה כמו נאשם ממוצע במשפטי נירנברג .  אה רגע ,  בעצם יש לי לב להגיד את זה ,  אבל דווקא במקרה הזה אשמח מאד להיות בצד שייצא טמבל .
 דנילו גלינארי :  
קיר הרוקיז ,  אותו מחסום דמיוני מפורסם שמפיל חללים בקרב שחקני שנה ראשונה שלא רגילים לעונה הארוכה והמפרכת של ה- NBA  אגדה אורבנית או שמא אמת לאמיתה ?  אם אתם סקרנים לשמוע את התשובה אתם מוזמנים לשאול את דנילו גלינארי מהניקס ,  אם כי סביר שמרוב עייפות הוא אפילו לא יוכל לענות לכם .  אז נכון ,  גלינארי נמצא למעשה בשנתו השניה בליגה ,  אולם זו הפעם הראשונה בה הוא משחק לאורך העונה כולה ,  וברוטציה של מייק ד'אנטוני מצאו את מותם כבר רבים וותיקים ממנו .  ילד הפלא האיטלקי שפתח את העונה בסערה והוביל את הליגה בשלשות כמעט לכל אורכה ,  נמצא בדעיכה הדרגתית כבר מזה כמעט חודשיים ,  אולם מאז חופשת האולסטאר הפך דנילו באופן רשמי למת מהלך ,  או לפחות לעיוור :  35% מהשדה ו-15% אומללים מחוץ לקשת מעמידים את יקיר הגארדן על 8 נקודות למשחק בלבד ולסטטיסט בשני צידי המגרש ,  ועושה רושם שכבר לא נזכה לראות את חורך הרשתות מניו יורק קולע 7 ו-8 שלשות למשחק .  לפחות עד לעונה הבאה .
 ג'וש הווארד :  
3 משחקים ,  זה מה שהספיק הווארד בן ה-30 להפיק מעצמו במדי הוויזארדס לפני שקרע רצועה בברך ונשלח לניתוח המי יודע כמה שלו בשנתיים האחרונות .  בכך ,  ככל הנראה ,  הקיץ הקץ על הקריירה של מי שעד לפני שלוש עונות היה אחד השחקנים העולים המדוברים ביותר בליגה ,  והסייד קיק שהיה אמור להביא לדאלאס ולנוביצקי אליפות .  שתי העונות האחרונות של הווארד היו מהמגוחכות ביותר שזכורות לשחקן ברמתו ,  במהלכן הספיק להצהיר בתקשורת על חיבתו למריחואנה ,  לצאת נגד ההמנון האמריקני ,  להיפצע אינסוף פעמים ולשחק ממש גרוע בין לבין ,  וכאילו שזה לא מספיק ,  השבוע נחשף סיפור לפיו לאחד המשחקים העונה הגיע הווארד שיכור כלוט ונשלח הביתה תחת התואנה הרשמית של  " וירוס בקיבה "  משל היה אולסי פרי בשנות השמונים העליזות .  וכמובן ,  את כל הדברים האלה השכיל הגאון לבצע בעונת סיום החוזה שלו ,  מה שככל הנראה ישלח אותו בעונה הבאה להתדפק על דלתות בשביל חוזה מינימום ,  אם כי אפילו זה נשמע כרגע כמו הרבה יותר מדי עבורו .
 שוויון ההזדמנויות הכלכלי ב-NBA הוא ככל הנראה האלמנט החשוב ביותר שהופך את הליגה לכה רב גונית ומתחדשת משנה לשנה .  חוקי הטריידים הנוקשים שהובאו על ידי דייויד שטרן בתחילת שנות ה-80 נועדו כדי ליצור איזון בין הקבוצות ולמנוע מקבוצה אחת להתחזק באופן משמעותי על חשבון האחרת ,  אלא שלאחרונה נראה שהחוקים האלה כבר לא מספיקים .  הטרייד המפורסם ששלח את פאו גאסול מממפיס ללייקרס נראה בזמנו כמו טרייד חריג בנוף הליגה שבו היינו רגילים למצוא תמיד הגיון מקצועי לצד האיזון הכלכלי בעסקאות שבין הקבוצות ,  אלא ששנתיים מאוחר יותר נראה כי היוצא מן הכלל הפך לכלל  העובדה שחוקי הטריידים אינם מתייחסים למשך החוזה הנותר ,  יוצרת מצב שבו ניתן למעשה  " לפרוץ "  את החוקים ולאסוף כמות בלתי מוגבלת של שחקנים מוכשרים לקבוצה אחת בתמורה לחוזים נגמרים ולרווחה כלכלית .  
הסדק הזה היה קיים בחוק מאז ומעולם ומן הסתם עסקאות רבות כללו שיקולים כלכליים מובהקים לצד שיקולים של שיפור הסגל ,  אולם עד לעסקת גאסול היה נדמה שלפחות כשמדובר בשחקנים מהשורה הראשונה והשניה ,  הקבוצות אינן מעזות לשלוח אותם מבלי לקבל לכל הפחות שחקנים צעירים ו/או בחירות דראפט משמעותיות .  עסקה אשר אחד הצדדים מקבל בה חוזה נגמר שקולה למעשה למה שמוכר לנו מאירופה וישראל כקנייה של שחקן ,  ויוצרת מצב שבו הקבוצות הגדולות והעשירות קונות את השחקנים הטובים כמעט ללא הגבלה בשעה שהאחרות חושבות בעיקר על הישרדות ועל רווחה כלכלית .  
אז נכון ,  זה חוקי ,  ונכון ,  המשבר הכלכלי בהחלט משחק כאן תפקיד ,  ונכון ,  חלק נכבד מהבעיה ,  מקורה במשכורות המנופחות של השחקנים שרבים מהם חתומים על חוזים גרועים ולא מוצדקים ,  אבל תהיו בטוחים שכששטרן הביא לליגה את תקרת השכר וחוקי הטריידים ,  הוא לא חלם ששחקנים כמו אנטואן ג'יימסון יעברו בחינם מיד ליד בזמן שאף אחד לא מניד עפעף .  עד לפני שנתיים ,  גם קליבלנד לא חלמה .
 
את מוכרת לי מפעם
עומר דיקמן לא רוצה לבטל את הסלטיקס אבל אחרי המפלות האחרונות ,  קשה לו שלא .  בדאלאס ,  עם זאת ,  הסיפור שונה לגמרי

