בשר בכל שעה 
אמיר נוסל מנכ"ל רשת טופ תיק
לאמיר נוסל ,  מנכ"ל רשת טופ תיק ,  לא היתה ברירה אלא ללמוד לבשל . " מיד לאחר הצבא עברתי לגור לבד וחייתי שנים רבות בבריטניה .  מי שמכיר את האוכל המקומי - יודע שעדיף ללמוד להכין אוכל בבית ",  הוא מספר .  בשלהי שנות ה-20 שלו ,  לאחר לימודי פוליטיקה בלונדון ,  חזר נוסל ארצה והשתלב בעסק התיקים המשפחתי שהוקם בשנות ה-80 .  לפני ארבע שנים הוא הרחיב את סל המוצרים כשהחל לייבא את המותג האיטלקי מנדרינה דק .  אחרי עשור בתחום ,  נוסל יודע מה הישראלים אוהבים בתיק שלהם :  בעל קווים נקיים ,  קל לנשיאה ,  שיקי ,  מותאם לצרכים ,  אקולוגי ועם תג מחיר נוח .  כיום עובד נוסל בצמידות לאביו : " זה לא קל ,  יש חילוקי דעות וקשיים בהאצלת סמכויות ,  אבל מסתדרים ".  עושים עסקים בארוחת שישי ?   " אנחנו משתדלים שלא להגיע לזה בשולחן בכלל ,  ובשישי בפרט ,  אבל איכשהו זה תמיד קורה ".  למה אתה מבשל ?   " אוכל הוא אחת התשוקות הגדולות בחיים .  אני אוהב לאכול ונהנה גם לבשל .  אף על פי שאני רווק ואוכל המון במסעדות ,  עבורי בישול בבית הוא סוג של יצירה ויציאה משגרת היום העמוסה ".  מתי אתה מבשל ?   " בעיקר בסופי השבוע ,  כשיש לי זמן .  אני נהנה להיכנס למטבח ,  להכין ארוחה מושקעת ולהזמין חברים ".  מה לקחת מבית אמא ?   " אצלנו דווקא אבא הוא הבשלן .  המתכונים שאימצתי הם גולש הונגרי ביין אדום ,  דגים אפויים במלח גס וירקות ממולאים ".  מה מבשלים בבית ?   " בשל חיבתי לבשר אני מבשל הרבה תבשילי קדרה עם בשר אדום ,  כמו גולש ותפוחי אדמה ותבשיל בשר עם פירות יבשים .  אני אוהב דגים אפויים ונאים ,  ומכין סשימי ,  סביצ'ה וטרטר דג .  אני מכין גם פסטות ,  ובעיקר לזניה .  בכל הקשור לקינוח ,  הקרם שניט הוא שחקן מנצח .  גיליתי אותו בטיול בצרפת לפני כשמונה שנים :  קליל ,  טעים וסיום מתוק לכל ארוחה .  לפני כשנתיים קיבלתי את המתכון מחבר שהוא שף ".  סדר יום קולינרי : " בכל בוקר אני שותה מים מינרלים עם לימון וכוס קפה עם חלב סויה ,  ואוכל פרי בדרך למשרד .  בצהריים אני אוכל בחוץ בשר או עוף בליווי ירקות מאודים או סלט כתוספת .  בערב זה משתנה :  אם אני יוצא זה יכול להיות סטייק ,  אם אני בבית זה מסתכם בסלט ".  איך אתה עורך קניות לבית ?   " בעיקר בסופי השבוע בשוק הכרמל .  אני אוהב לטייל בשוק ,  לטעום ולקנות תבלינים מיוחדים ,  ירקות ,  פירות ולחמים טריים .  בשר אני קונה טרי במסעדת meat bar בתל אביב ".  מצרכים מועדפים לקנייה : " שמן זית איכותי ,  ביצים אורגניות ,  נתחי סינטה טרייה ,  יין אדום ,  תבלינים וירקות טריים מהשוק ".  הכי אוהב לאכול ?   " בשר ,  בשר ובשר .  מוכן לאכול בכל שעה ".  מאכלים מוקצים : " ארטישוק .  כי אני לא מבין מה יש לאכול שם ;  וקארי ,  כי אני אלרגי ".  מסעדה מועדפת : " meat bar ובית תאילנדי ,  שתיהן בתל אביב ".  מהי פילוסופיית הניהול שלך ?   " שירות ,  שירות ושירות .  להיות קשוב ונגיש הן לעובדים והן ללקוחות ".  איזה מנהל אתה ?   " פרקטי ,  קשוב לעובדים ,  זמין להם בכל שעות היום ודואג לתת פתרון מעשי לכל בעיה ".  רגע משמעותי בקריירה : " פתיחת הסניף הראשון של המותג מנדרינה דק בישראל .  האמנתי במותג במשך שנים ,  והרגשתי שהגשמתי חלום ".   קרם שניט של אמיר נוותר על מתכון לבצק עלים ,  מפני שהכנתו בבית מורכבת .  אפשר להשיג בצק עלים בכל קונדיטוריה .  המצרכים לתבנית בגודל 30x30 ס"מ :  מצרכים :  ליטר חלב | 1.5 כוסות סוכר | 4 חלמונים | 7 כפיות קורנפלור  ( 90 גרם )  | 1 מקל וניל | 2 מכלים של שמנת מתוקה  ( 500 גרם )  אופן ההכנה :  1 .  אופים את עלי בצק העלים לפי ההוראות ומצננים .  אפשר לחלק מראש למנות בסכין את העלה העליון ,  הדבר יקל על חיתוך העוגה .  2 .  מרתיחים 4/3 ליטר חלב עם הסוכר ועם מקל הווניל ,  ומבשלים שתי דקות נוספות .  מוציאים את מקל הווניל ,  חורצים אותו לשניים ומגרדים את הגרגרים השחורים לתוך החלב .  3 .  מערבבים את יתרת החלב עם הקורנפלור ועם החלמונים .  מוזגים תוך ערבוב לחלב הרותח .  ממשיכים לערבב עד שהרוטב מסמיך .  4 .  מכבים את הלהבה ,  מעבירים את הקרם לכלי פלסטיק ,  עוטפים בניילון נצמד ומקררים .  5 .  מקציפים את השמנת המתוקה לקצפת חזקה ,  ומקפלים לתוך קרם הווניל .  6 .  מניחים את הקרם על משטח של בצק עלים ומכסים בעוד שכבת בצק .  מכניסים למקרר לכמה שעות עד שהקרם מתייצב .
 
בשר בכל שעה 
אמיר נוסל מנכ"ל רשת טופ תיק

