יהודה המכבי
על אף שהוא גוי וגר ,  האהבה לשחורציאניטיס מוכיחה שאוהדי מכבי ת"א מעדיפים כדורסלנים מצוינים על פני ישראלים בינוניים 
בראש עדיין מהדהד המשפט של דייויד פדרמן מתחילת העונה , " לא נורא אם נצליח פחות ,  כל עוד יהיה כיף ".  זו כמובן אמירה אנטי מכביסטית במהותה - הרי איך יכול להיות כיף אם נצליח פחות - אבל כל עוד לא נפתחה העונה ,  אוהדי מכבי תל אביב נתנו לפדרמן ליהנות מהספק .  מי יודע ,  אולי אוסף הישראלים הבינוניים יצליח להתחבר ולהשיב את הכבוד לעם היהודי ,  אולי טל בורשטיין יוכיח שרק במקרה הוא היה שחקן ספסל בקבוצת תחתית בספרד ,  אולי יניב גרין ילמד לעשות את הבלתי אפשרי ויצליח להשחיל את החפץ הכתום לתוך הטבעת מבלי לשבור אותה .  בינתיים נראה שככל שהקרב על הזהות הישראלית מחריף ,  כך מכבי מאבדת את הזהות שלה .
 כל אוהד ישראלי של מכבי תל אביב מעדיף שישחקו בה ישראלים ,  אבל לפני הכל אוהד מעדיף שהקבוצה שלו תנצח .  זו לא דוקטרינה מכביסטית קיצונית ,  זו המהות הספורטיבית .  פדרמן ,  לצערנו ,  כבר מזמן זנח את הספורט ועבר למציאות שיווקית .  כשהוא אומר  " כיף ",  כבר לא ברור למה הוא מתכוון .  לרייטינג או לניצחונות ?  לפופולריות או לפיינל פור ?  כמה מצערת ההכרה בכך שבימינו כבר אי אפשר לקיים את החזון של פדרמן ,  ולשלב בין חומר מקומי להנפת גביע .  רגע ,  עוד מדברים שם בכלל על הגביע ?  מישהו עוד זוכר את הימים שזו הייתה המטרה ? 
אמש  ( חמישי )  ,  בזמן שידור המשחק מול ז'לגיריס ,  נראה מיקי ברקוביץ' קולע לסל במהלך אחד מפסקי הזמן  ( בסצינה טלוויזיונית מרגשת ,  שמשום מה נקטעה )  .  שיערו מאפיר ,  תנועתו מוגבלת ,  כרס קטנה מבצבצת מתחת לגופיה ,  אבל הידית עדיין עובדת .  האם בורשטיין ,  כיום ,  מסוגל לקלוע בכאלה אחוזים ?  האם אהבנו את מיקי בגלל שהוא ישראלי ,  או בגלל שהוא ידע לקלוע ?  האם הוא אליל בזכות מבטאו הצברי ,  או בגלל שהביא את הגביע לתל אביב ?  דורון ג'מצ'י ,  למשל ,  שהיה קלעי מוכשר יותר ואתלט מרשים יותר ממיקי ,  לעולם לא ייזכר כגיבור רק בגלל המבחן הספורטיבי המטופש הזה ,  מבחן התוצאה .  ג'מצ'י ,  אגב ,  במתכונתו הנוכחית כפובליציסט ,  הוא גם ההוכחה שישראליות לאו דווקא מבטיחה נאמנות .
 בכל אופן ,  את הגישה של האוהדים ניתן לזהות באהבה הטהורה לשחורציאניטיס .  הוא שכיר חרב ,  הוא גוי שחום עור ,  הוא לא גדל על ברכי הציונות וסיפורי מורשת וירטון ,  אבל הוא כוכב .  הוא דמות מסקרנת .  הוא חיה רעה .  הנוכחות שלו היא מעבר לפיזיות ,  זו כריזמה של סופרסטאר .  הוא לא מנהיג ,  הוא לא שחקן שאפשר לבנות עליו ברגעי ההכרעה ,  אין לו אחריות או ראייה קבוצתית ,  הוא פשוט אוהב מאוד לשים את הכדור בסל ,  וגם מצליח לעמוד במשימה .  אם תשאל היום אוהד ממוצע של מכבי אם הוא מעדיף בקבוצה את גרין או שחוריציאניטיס ,  רק בודדים יעדיפו את אחיהם היהודי .  פה זה לא בית חב"ד .
 זו גם הייתה מהות האהבה לשאראס .  הוא היה אגוצנטרי ,  הוא נמלט מפה ברגע שנגמר לו החוזה ,  הוא מעולם לא התיימר ליישב את הנגב או דיבר בשבחי החומוס ,  אבל הוא היה אליל .  לא זכור לי שבפסקי הזמן של הקבוצה הזו  אולי הפופולרית ביותר בתולדות המועדון  דיברו בשפת הקודש .  גם וויצ'יץ' ,  עוד דמות מיתולוגית במעלה שער 11 ואחד שייזכר לנצח כאהוב ונערץ ,  הוא גוי מקרואטיה .  אהבנו אותם בזכות האופי ,  לא בגלל המוצא .  אוהדי מכבי הם הרבה פחות גזענים ממה שמייחסים להם .  חוסר הסובלנות שלהם היא רק כלפי בינוניות .
 אפשר להבין מה הלחיץ את דייויד פדרמן .  בעונה שעברה השחקנים היו גם זרים ,  אך גם נמושות .  גם חסרי מחויבות ,  אך גם לוזרים .  סגל כזה ח ? ייב לעבור שינוי ,  אין ספק ,  אבל כשאוהד רואה קבוצה מקרטעת ,  הוא לא מתנחם בעובדה שלפחות הקרטוע נעשה עם חומר מקומי .  גם מבחינת רייטינג ,  מבחן התוצאה של פדרמן ,  בטוחני שניצחון עם שאראס שווה יותר מהפסד עם בורשטיין .  
מבחינת רבים מאוהדי מכבי ,  בשנים האחרונות ישראליות הפכה שם נרדף לחמיצות .  אפשר לראות את זה על פרצופו של אלישי כדיר ,  שעושה טובה כשהוא קם מהספסל עם פנים מרירות וחיוך קודר .  אלישי ,  יקירנו ,  הלוואי והיית מספיק טוב כדי לסחוב אותנו לפיינל פור .  בינתיים ,  כאחיך היהודים ,  ודאי תבין שאין לנו על מי להישען ,  אלא על סופוקליס היווני .
 
יהודה המכבי
על אף שהוא גוי וגר ,  האהבה לשחורציאניטיס מוכיחה שאוהדי מכבי ת"א מעדיפים כדורסלנים מצוינים על פני ישראלים בינוניים 

