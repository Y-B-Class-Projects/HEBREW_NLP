ביהמ"ש העליון :  אסור לעיריית ת"א להפלות לטובה את תושבי העיר בגרירה מ"אדום-לבן "
 בפסק הדין נקבע כי העירייה תחזיר לתושב מבשרת ציון את הקנס ודמי הגרירה - מכיוון שמכוניות תושבי ת"א שחנו ברחוב לא נגררו
 >  >  החיפוש הסיזיפי אחר מקומות חנייה בתל אביב ,  כך מתברר ,  גוזל שעות רבות לא רק מתושבי העיר ומהמבקרים בה - אלא גם מפרקליטות המדינה ומשופטי בית המשפט העליון .  בפסק דין תקדימי שניתן בסוף שבוע שעבר בביהמ"ש העליון קבע הרכב השופטים אדמונד לוי ,  חנן מלצר וניל הנדל כי עיריית תל אביב אינה רשאית להפלות בין תושבי העיר שחונים במקומות המסומנים באדום-לבן לבין מבקרים החונים במקומות אלה ,  בהחלטה האם לגרור את רכבם ,  בייחוד אם אין כל שילוט בעניין .  השופטים קבעו כי עיריית תל אביב תשיב לתושב מבשרת ציון את מלוא התשלום בגין קנס ודמי גרירה ,  ששילם לאחר שמכוניתו נגררה .  ביוני 2006 החנה ראובן לסקוב את רכבו ברחוב מלצ'ט בתל אביב ,  הסמוך לרחוב שינקין ,  כששני גלגליו על שפת מדרכה הצבועה אדום-לבן .  לפניו ואחריו ,  בשורה ,  חנו כלי רכב נוספים - כולם על שפת המדרכה המסומנת אדום-לבן .  כששב לרכבו גילה לסקוב כי מכוניתו נגררה בידי קבלן העירייה ,  והוא נדרש לשלם 500 שקל בגין הדו"ח ועוד 260 שקל הוצאות הגרירה .  לסקוב הבחין כי רכבו היה היחיד שנגרר מהמקום .  כלי הרכב האחרים ,  כולם של תושבי תל אביב ונושאים תו חניה ,  נותרו במקומם - אף שגם הם חנו במקום המסומן כאסור לחניה .  בעיריית תל אביב מיאנו להטות אוזן לטענתו בדבר אכיפה סלקטיבית .  בתשובה לפניותיו הוא נענה : " החניה על המדרכה מפריעה ומסכנת את המעבר החופשי של הולכי הרגל "  וכי  " לאור חומרת העבירה "  אין מקום לביטול הדו"ח .  בית המשפט לעניינים מקומיים בתל אביב הרשיע אותו בעבירת החניה ,  אבל הפחית את הקנס ל-300 שקל .  בית המשפט המחוזי אישר את פסק הדין ולסקוב הגיש בקשת רשות ערעור לבית המשפט העליון .  שופט העליון לוי ,  שכתב את פסק הדין ,  ציין כי הגברת הבטיחות בסביבה עירונית היא שעומדת בבסיס הטעם לצביעת מקומות החנייה באדום-לבן - אבל הוסיף : " שמא בכוחו של תו חניה אזורי ,  המודבק אל שמשת הרכב ,  לסלק הפרעה לתנועת הולכי הרגל ?  כלום נשקף מתושבי מבשרת ציון ,  החונים על המדרכה ,  סיכון מיוחד ,  שלמזלם של תושבי תל אביב לא דבק במכוניותיהם ?  התשובה לשאלות אלו ברורה מאליה .  אשמת המבקש ,  כך דומה ,  היתה אחת :  בכך שחנה במקום השמור ,  הלכה למעשה ,  למתגוררים בסביבת המגורים בה הוא חנה ".  השופט לוי קבע : " לא רק שלא היה מקום להרשיעו בעבירת החניה החמורה יותר ,  אלא שלא נמצא כל יסוד לפעולת הגרירה ".  השופט החמיא למנהלת המחלקה הפלילית בפרקליטות המדינה ,  עו"ד אפרת ברזילי ,  שהודיעה לבית המשפט העליון כי אינה עומדת על הרשעתו של לסקוב בעבירות החנייה .  הפרקליטות הבהירה בדיון שהתקיים כי היא מוכנה להשיב ללסקוב את הקנס ואת דמי הגרירה שנגבו ממנו - וכך קבעו שופטי העליון .
 
ביהמ"ש העליון :  אסור לעיריית ת"א להפלות לטובה את תושבי העיר בגרירה מ"אדום-לבן "
 בפסק הדין נקבע כי העירייה תחזיר לתושב מבשרת ציון את הקנס ודמי הגרירה - מכיוון שמכוניות תושבי ת"א שחנו ברחוב לא נגררו

