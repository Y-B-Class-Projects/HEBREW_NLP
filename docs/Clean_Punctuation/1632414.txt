הוצאות ארה"ב על המלחמה בטרור חצו את הטריליון דולר ;  עלות המלחמה בעיראק - יותר מוויטנאם
סך הוצאות הממשל על המלחמות בעיראק ואפגניסטאן הגיע ל-1.05 טריליון דולר
הוצאותיה של ארה"ב על המלחמה בטרור חצו את טריליון דולר ,  לפי נתוני נשונל פריוריטיס פרוג'קט  ( npp )  - ארגון העוקב אחר היקף ההוצאות הצבאיות של הממשל בארה"ב .  מאז 11 בספטמבר 2001 ועד סוף שנת התקציב הנוכחית ,  אשר תסתיים בסוף ספטמבר ,  הסתכמו הוצאות ארה"ב על המלחמה בטרור - ובכלל זה הפלישות לעיראק ולאפגניסטאן והיבטים אחרים של המלחמה הגלובלית נגד הטרור שמנהלת ארה"ב - ב-1.05 טריליון דולר .  סכום זה כולל את עלות הגדלת מספר החיילים של ארה"ב באפגניסטאן ב-30 אלף שעליו הודיע הנשיא אובמה בחודש שעבר ,  ואשר לפי ההערכות צפוי להגיע ל-30 מיליארד דולר.בשנת התקציב הנוכחית אישר הקונגרס כ-137 מיליארד דולר למימון המלחמות ,  מהם 65 מיליארד דולר לעיראק ו-72 מיליארד דולר לאפגניסטאן .  סך ההוצאות על המלחמה בעיראק מסתכמות ב-747.3 מיליארד דולר - יותר מסך הוצאות ארה"ב על המלחמה בוויטנאם ,  החל מתחילת התגבור של כוחות צבא ארה"ב במדינה ב-65' ועד לנפילת העיר סייגון ב-75' ,  אשר הסתכמו ב-662 מיליארד דולר במונחים דולריים של ימינו ,  לפי נתוני שירות המחקר של הקונגרס האמריקאי .  סך הוצאות ארה"ב על המלחמה באפגניסטאן הסתכמו עד כה ב-299 מיליארד דולר.מומחים מעריכים כי הוצאות ארה"ב על המלחמה בטרור גבוהות למעשה בשיעור ניכר .  כך למשל ,  מחקר חדש של חתן פרס נובל לכלכלה ג'וזף שטיגליץ ,  ומומחית התקציב לינדה בילמס מאוניברסיטת הארוורד ,  אשר פורסם לפני כשנתיים ,  העריך כי הוצאות ארה"ב על המלחמה בעיראק צפויות להסכם ב-3 טריליון דולר ,  פי 5 מהוצאות ארה"ב על מלחמת ווייטנאם וכ-60% מסך הוצאות ארה"ב במלחמת העולם השנייה - המלחמה היקרה ביותר בתולדות ארה"ב ,  עם הוצאות של כ-5 טריליון דולר במונחים דולריים של ימינו .  המחקר - אשר כלל בחישוב עלויות המלחמה גם הוצאות רפואיות וקצבאות נכות לחיילים אמריקאים שנפצעו במלחמה - קבע כי הערכות הממשל האמריקאי לגבי עלות המלחמה נמוכות באופן ניכר מעלותן בפועל.ערב הפלישה האמריקאית לעיראק ,  בשנת 2003 ,  העריך יועצו הכלכלי של הנשיא ג'ורג' בוש ,  לארי לינדסי ,  כי עלות המלחמה צפויה להגיע לכל היותר ל-200 מיליארד דולר .  עם זאת ,  שר ההגנה דאז ,  דונלד רמספלד ,  אמר באותה עת כי מדובר בסכום מופרז ,  והעריך כי הוצאות המלחמה יסתכמו ב-60 מיליארד דולר לכל היותר.עם זאת ,  הערכות אלו לא כללו הוצאות עתידיות רבות אשר כן נכללו במחקר של שטיגליץ ובילמס .  כך למשל ,  בעקבות השיפור באמצעי מיגון של הצבא האמריקאים ,  אחוז גבוה מהרגיל בקרב עשרות אלפי החיילים האמריקאים שנפצעו עד כה בעיראק ,  סובל מפציעות קשות הכוללות נזק מוחי ,  פגיעות בחוט השדרה וקטיעות גפיים .  לפי הערכות קודמות של שטיגליץ ובילמס ,  עלות הקצבאות והטיפולים לחיילים הסובלים מנזק מוחי בלבד עשויה להגיע ל-35 מיליארד דולר .
 
הוצאות ארה"ב על המלחמה בטרור חצו את הטריליון דולר ;  עלות המלחמה בעיראק - יותר מוויטנאם
סך הוצאות הממשל על המלחמות בעיראק ואפגניסטאן הגיע ל-1.05 טריליון דולר

