 " בקיבוצים כבר לא תהיה קריסה כלכלית "
 מנהל אגף כלכלה בתנועה הקיבוצית דורון סט פורש לאחר שלוש שנים וחצי של מהפכות בכלכלה הקיבוצית :  מכירת מפעלים יצרניים במיליארדי שקלים ,  סגירת החובות לבנקים והבטחת פנסיה לחברים
 >  >   " יהיו קיבוצים שיאלצו לבצע הסדרי חובות נוספים ,  אבל קריסה קולוסאלית של כל המערכות הכלכליות הקיבוציות כפי שהתרחשה לפני 20 שנה ,  לא תחזור ",  אומר דורון סט ,  מנהל אגף כלכלה בתנועה הקיבוצית ,  הפורש מתפקידו לטובת חברת  " ביטוח חקלאי "  הנתונה בקשיים .  סט ,  50 ,  חבר קיבוץ יגור ומנכ"ל לשעבר של המפעל הוותיק לאריזות  " לגין "  שבבעלות יגור ,  מסיים שלוש וחצי שנים סוערות שבהן חלו מהפכות של ממש בכלכלה הקיבוצית .  בתקופתו צמחו הכנסות הקיבוצים בקצב של 5%-7% לשנה והגיעו ב-2008 לכ-30 מיליארד שקל ובצירוף הכנסות התאגידים הכלכליים האזוריים ל-37 מיליארד שקל .  למרבה הפרדוקס ,  במקביל לגידול החד בהכנסות גברה בקיבוצים מגמת התפרקות מעסקים ,  מגמה שהסתמנה מתחילת העשור ושווי מפעלי הקיבוצים שנמכרו הגיע למיליארדי שקלים .  מספר המפעלים בבעלות מלאה או בשליטת הקיבוצים ירד בעשור האחרון מ-356 ל-257 ,  ירידה של 35% .  ההתפרקות הזו מעסקים לא תוכל שלא להתבטא בהכנסות הקיבוצים בשנים הבאות .  גולת הכותרת של המכירות ,  היתה הפרטת תנובה שהכניסה לקיבוצים כ-1.5 מיליארד שקל והפרטות בולטות נוספות היו מכירת השליטה ב"מעבדות מטרנה "   ( קיבוץ מעברות )  לאסם-נסטלה ,  מכירת  " פלסטרו גבת "   ( גבת )  לג'ון דיר ,  השלמת מכירת השליטה ב"פריגת "   ( גבעת חיים )  לקוקה קולה ומכירת 50% מ"נען דן השקיה "   ( נען )  לחברה הודית ולאחרונה השלמת מכירת תמי 4  ( נתיב הל"ה )  לשטראוס .  לא ניתן לנתק את הפרטת מפעלי הקיבוצים מהפרטת הקיבוצים עצמם שהואצה בחמש השנים האחרונות שבהן הופרטו או  " התחדשו "  27 קיבוצים נוספים ומספרם הגיע ב-2009 ל-188 ,  כ72% מכלל הקיבוצים .  קונפליקט מתוקשר היה לראשי התנועה הקיבוצית ולסט בתחילת כהונתו בנושא מניות דור-אלון ,  שתאגידי הקיבוצים מחזיקים כ-35% מהן .  שווין נאמד אז במיליארדי שקלים .  ראשי התנועה ביקשו מראשי התאגידים לממש חלק מהאחזקות בחברה כדי לממן את הפנסיה לחברי הקיבוצים ונתקלו בהתנגדות עזה .  מנהלי התאגידים מנעו את המכירה ,  בטענה ששווי החברה רק יעלה וכך התנועה הקיבוצית תשיא את אחזקותיה .  בתקופתך הואצה הפרטת הקיבוצים והתפרקותם מנכסים משותפים .  לאן זה מוביל ?   " בראש וראשונה מדובר בשינוי אורחות חיים ,  מהלך שלא ניתן לעצירה .  כ-75% מהקיבוצים היום הם קואופרטיב בתוספת ערבות הדדית רבה יותר .  ב-10 השנים הבאות ,  להערכתי ,  95% מהקיבוצים יעברו את השינוי . " תוצאה נגזרת של השינוי הזה היא מתן זכויות קניין לחברים ,  זכויות שלעולם לא היו להם .  מדובר בהפרטת ההכנסות מעבודה ,  בהעברת הבעלות על הדיור מהקיבוץ  ( האגודה השיתופית )  לחבר ,  בזכויות הורשה וגם בתוספת משמעותית לפנסיה ומעבר לניהול כלכלי רציונלי - של הפרט ושל הקיבוץ . " אני רואה בהגדלת זכויות הפנסיה את אחד המהפכים הגדולים .  לאחר המשבר הכלכלי הקשה שפגע בקיבוצים ,  הבינו שהקיבוץ זה לא לעולם ועד .  היום פועלים הקיבוצים להגיע לפנסיה של 4,000-5,000 שקל לחודש לחבר .  הם הבינו שחייבים להבטיח את עתידו של החבר ".  בשנים האחרונות רבים מהקיבוצים מוותרים על נכסים יצרניים לטובת הכנסות חד-פעמיות ,  מה דעתך על כך ?   " השינוי הוא חלק מהמגמה הכללית לסגור חובות לבנקים .  חלק מהקיבוצים מתקשה לשרת את החוב הזה מפני שנקבע להם כושר החזר לא-ריאלי וחלק אחר צבר חובות חדשים . " החזר החוב הוא תנאי להעמדת מקורות לפנסיה ,  אז יש קיבוצים שמקבלים החלטה אסטרטגית למכור נכסים כנגד החזר החוב .  קיבוץ בית השיטה הוא אחת הדוגמאות הבולטות .  הוא מכר את מפעל השימורים שלו לאסם ואת תעשייות מתכת לג'ון דיר .  גם הקיבוצים נתיב הל"ה וגבעת חיים שמכרו לאחרונה אחזקות בתמי 4 ובפריגת ולוחמי הגטאות שמכרו את טבעול - הם עשו זאת בראש וראשונה כדי להעביר מקורות לאפיקי חיסכון ".  ממה יתפרנסו הקיבוצים שמכרו את הנכסים היצרניים ?   " משפחה ממוצעת בסקטור הלא-קיבוצי מתפרנסת מעבודה .  בקיבוצים שמכרו נכסים יתפרנסו משכר עבודה ,  מחקלאות ומעסקים קטנים שחברים פותחים וכל מיני יזמויות עסקיות .  אפשר לחיות בלי מפעלי תעשייה גדולים ולהיות שקטים כי יש רשת ביטחון ,  יש צבירה לפנסיה ואין חובות יתר ".  בשנים האחרונות ניהולו הקיבוצים מאבק עיקש על קבלת זכויות קניין בקרקעות שנמסרו להם לעיבוד . " לפני קום המדינה וגם לאחר מכן התיישבו הקיבוצים באזורים שלא היה שום היגיון כלכלי להתיישב בהם .  הם החזיקו שם בקרקעות כי התנועה הציונית אמרה ,  שחשוב להיות שם .  עצם האחזקה בהן וההגנה עליהן מקנה זכויות .  כשיש לקרקעות הללו פוטנציאל נדל"ני באה המדינה ולוקחת אותן .  הכושי עשה את שלו .  אנחנו טוענים שאי-אפשר לדרוס זכויות היסטוריות ברגל גסה כי זה שווה היום יותר ".  מה חלקה של המערכת הכלכלית המרכזית של התנועה הקיבוצית בהכוונת התהליכים הכלכליים עליהם דיברת ?   " התקופה שהמערכת המרכזית נתנה לקיבוצים הוראות איך לעשות ומה לעשות נגמרה .  תפקידה היום הוא ללוות תהליכים ולסייע לקיבוצים מול המערכות השלטוניות .  דוגמה טובה היא מכירת תנובה .  הצלחנו לקבל הארכת תקנה בחוק ההסדרים שמקנה פטור ממס על רווחי הון להסדרי חוב .  הארכת התקנה אפשרה לקיבוצים לנצל את התמורה ממכירת תנובה להסדרי חובות .  ללא הארכת התקנה ,  קשה היה ואולי בלתי אפשרי למכור את תנובה . " המערכת המרכזית היתה מעורבת בהצלחה להביא 250 קיבוצים למסור לממשלה ולבנקים רבע ממניות תנובה ,  סכום עתק של 110 מיליון דולר .  אלה דוגמאות לערך המוסף שהקיבוצים מקבלים מהמערכת המרכזית .  היא יודעת לבצע מהלכים מורכבים שכל קיבוץ לבד לא היה מצליח בהם . " עסקות עושים ,  בסופו של דבר ,  על בסיס של אמון אישי .  ירון זליכה ושוקי אורן אחריו  ( החשבים הכלליים ,  ע"כ )  ידעו שאצלי הבטחה זו הבטחה ומלה זו מלה ובלי האמון הזה תנובה לא היתה נמכרת .  אני משוכנע שהמחליף שלי ישמור על האמון האישי הדו-צדדי שיצרנו עם האוצר ומערכות השלטון האחרות כדי לקדם נושאים ".  האם הכהונה שלך התאפיינה בהשלמת הסדרי החובות ?  זה בהחלט היה אחד המאפיינים .  מכירת תנובה איפשרה לקיבוצים להוריד מגבם את שארית החוב שהוטל עליהם בהסדר חובות הקיבוצים .  הישג נוסף היה הסדר חובות בין הסוכנות לכ-50 קיבוצים של 150 מיליון שקל שלא היו מצליחים להביא אותם בלי המערכת המרכזית .  אחד הבונוסים הגדולים של ההסדר הזה היה השחרור מ'החוזה המשולש' ,  ששיעבד את קרקעות הקיבוצים לסוכנות ".  העובדים באגף הכלכלי חשופים ללחצים פוליטיים של הנהגת התנועה ושל גורמים עסקיים פנימיים וחיצוניים ,  האם סבלת מלחצים כאלה ?   " ניסו לצרף לאגף אנשים מחשבונות פוליטיים בתוך התנועה .  מנעתי את זה ללא פשרות .  אנחנו מעסיקים מטה קטן של שניים וחצי אנשים ולוקחים עובדים על בסיס פרויקטים . " קיבלנו החלטה אסטרטגית לא לאפשר יותר גירעון כספי בפעולות התנועה .  אני סבור שעל התנועה לצמצם את התמיכות בתנועות הנוער ובגופי תרבות .  כבר הודענו לתנועות הנוער שעליהן להצטמצם והתמיכה שהיתה להם לא תהיה יותר . " גם התמיכות לתזמורת הבין-קיבוצית ,  ללהקת המחול הקיבוצית ולתיאטרון הקיבוץ ,  שהרוב המוחלט של האמנים בגופים האלה הם לא חברי קיבוץ ,  לא יכולות להימשך .  לא נאפשר מצב שבעמק בית שאן יש קיבוצים שהפנסיה לחברים מגיעה שם ל-1,000 שקל ופחות מכך ,  כשהתנועה הקיבוצית מחזיקה על כתפיה תזמורת ברמה ארצית ומשלמת למנהל שלה שכר גבוה ומחזיקה לו רכב .  העסק הזה צריך להיפסק ".  

" בקיבוצים כבר לא תהיה קריסה כלכלית "
 מנהל אגף כלכלה בתנועה הקיבוצית דורון סט פורש לאחר שלוש שנים וחצי של מהפכות בכלכלה הקיבוצית :  מכירת מפעלים יצרניים במיליארדי שקלים ,  סגירת החובות לבנקים והבטחת פנסיה לחברים

