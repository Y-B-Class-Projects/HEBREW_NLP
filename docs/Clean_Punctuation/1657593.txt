חשד :  דנקנר הגיש הצהרת עושר שגויה לפועלים
המשטרה בודקת האם דני דנקנר ,  בהיותו יו"ר בנק הפועלים ,  הגיש לבנק הצהרת עושר שגויה ,  עליה התבסס הבנק כאשר העמיד לדנקנר הלוואה אישית של 12 מיליון שקלים
דני דנקנר ,  בהיותו יו"ר בנק הפועלים ,  הגיש על פי החשד לבנק הצהרת עושר שגויה - שעליה התבסס הפועלים כאשר העמיד לדנקנר הלוואה אישית של 12 מיליון שקל .  לפי החשד ,  הצהרת העושר של דנקנר היתה גבוהה משמעותית מעושרו האישי ,  ככל הנראה בסכום של עשרות מיליוני שקלים .  מידע על הצהרת העושר השגויה מצוי בידי המשטרה ונבדק על ידה .  
ב-2008 קיבל דנקנר הלוואות אישיות מבנק הפועלים ,  בסכום של 12 מיליון שקלים .  כדי לקבל את ההלוואות היה צריך דנקנר להציג ביטחונות ,  ולשכנע את הבנק ביכולת הפירעון שלו .  לשם כך הוא הציג לבנק הצהרת עושר ,  ובה פירט את כל נכסיו .  אחד הנכסים הללו הוא אחזקות בחברה הציבורית אלרן ,  שבה מחזיק דנקנר ביחד עם בני משפחה אחרים - אחיו ,  אמו וגם בני דודיו .  
במקביל ביקשו בני משפחת דנקנר לקבל הלוואות מהבנק הבינלאומי ,  כדי לממן את השקעתם בשליטה באלרן .  לשם קבלת ההלוואות היו צריכים בני המשפחה להגיש הצהרת עושר משפחתית .  הצהרת העושר המשפחתית כללה ,  בין השאר ,  הערכת שווי של אחזקות המשפחה כולה במניות ובאג"ח של אלרן .  
השוואה שנעשתה בין שתי הצהרות העושר ,  שהוגשו בסמוך זו לזו ,  העלתה חשד כי חלק מהנתונים שהציג דנקנר בהצהרת העושר האישית שלו היו למעשה חלק מהעושר של המשפחה כולה .  משמע ,  במקום לייחס לעצמו את חלקו היחסי בעושר המשפחתי ,  דנקנר זקף בהצהרת העושר האישית לעצמו את מלוא האחזקה המשפחתית .  
כתוצאה מכך ,  העושר שדווח על ידו לבנק - שבאותה עת הוא עמד בראשו כיו"ר - היה גדול מעושרו האמיתי בסכום של 17-37 מיליון שקל .  מדובר בתוספת של 30%-65% לעושרו של דנקנר ,  שעל פי הצהרת העושר שלו עמד באותה עת על 56 מיליון שקל .  בניכוי הטעות ,  עושרו של דנקנר היה עומד על 19-36 מיליון שקל .  
ההצגה המוטעית ,  על פי החשד ,  של העושר האישי סייעה לדנקנר לקבל את ההלוואה בסך 12 מיליון שקלים מבנק הפועלים .  יש לציין כי מדובר בהלוואה המהווה 60% מעושרו של דנקנר ,  לפי סכום של 19 מיליון שקלים - וכי לא בטוח שהבנק היה מעמיד לו הלוואה כה גדולה לו היה יודע כי מדובר היא מהווה 60% מעושרו האישי .  
דני דנקנר מסר בתגובה : " כידוע ,  מאז פתיחת החקירה נקטתי בקו ברור של שיתוף פעולה מלא עם הרשויות ,  מתוך אמונה מלאה בניקיון כפיי ובציפייה כי בירור מהיר וממצה של הסוגיות שנבדקות ,  יעלה כי לא דבק רבב במעשיי . 
" לפיכך ,  קראתי לכבד את החקירה ולאפשר לגוף הבודק להשלים את מלאכתו ללא הפרעות וללא השפעות מטעם בעלי אינטרס כזה או אחר . 
" לצערי ,  סביב החקירה פורסמו בתקשורת פרטים שונים ומשונים ,  רבים אינם נכונים ,  מגמתיים וכוללים מסקנות שווא . 
" אין בכוונתי להיגרר אחר הדלפות ולהגיב עליהן .  תשובותיי נמסרו לגורמים המוסמכים ואני סמוך ובטוח כי לכשתסתיים הבדיקה יוכח כי לא היה מקום להיחפז ולהסיק כלפי מסקנות שווא בטרם עת .  כפי שציינתי ,  אני בטוח בניקיון כפיי וכי האמת תצא לאור ".  
מבנק הפועלים לא נמסרה תגובה לידיעה .
 
חשד :  דנקנר הגיש הצהרת עושר שגויה לפועלים
המשטרה בודקת האם דני דנקנר ,  בהיותו יו"ר בנק הפועלים ,  הגיש לבנק הצהרת עושר שגויה ,  עליה התבסס הבנק כאשר העמיד לדנקנר הלוואה אישית של 12 מיליון שקלים

