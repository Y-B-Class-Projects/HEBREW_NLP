 " נראה שבאקסלנס מבינים שיש בעיה בהשקעת בכירים בטן "
 בית ההשקעות מעמיד לפישמן אשראי לרכישת ניירות ערך - ומשקיע באמצעות חשבון הנוסטרו שלו בחברות שבשליטת פישמן
 >  >  העסקה שביצע מנהל ההשקעות הראשי של אקסלנס ,  גילי כהן ,  ובכירים נוספים בחברה  ( ובהם מייסדי בית ההשקעות ,  רוני בירם וגיל דויטש )  עם אליעזר פישמן בחברת טן ,  במקביל לעסקה שביצעו קופות הגמל להשקעה במניותיה - המשיכה לעורר אתמול הדים בשוק ההון .  זאת על אף שכהן מסר ל-themarker כי בכוונתו למכור את מניות טן שברשותו .  בכיר באוצר אמר ל-themarker אתמול : " העובדה שכהן מיהר להודיע כי הוא מוכר את המניות מעידה כי גם באקסלנס מבינים היטב ,  כי גם אם מדובר בנראות בלבד יש בהשקעה הזו בעיה גדולה ".  אתמול נודע ל-themarker כי כהן וסוחר מניות בכיר בחברה ,  דני אלט ,  הידוע כברוקר בעסקות של אליעזר פישמן שנים רבות ,  מחזיקים יחד ב-1.3% בחברה  ( כהן מחזיק ב-0.3% מתוך זה - ש.ש )  .  האחזקות האלו נוספו לאחזקות של עוד שלושה בכירים בחברה - רוני בירם וגיל דויטש ודירקטור באקסלנס השקעות ,  אריה ובר ,  המחזיקים יחד ב-7.6% .  דויטש ובירם מחזיקים ב-3.33% כל אחד .  ההשקעה של בכירי אקסלנס התבצעה במקביל לכניסה של קופות הגמל לטן .  קופות הגמל המנהלות את כספי העמיתים מזחיקות בכ-5% בחברה .  אחד המנהלים הבכירים בבתי ההשקעות אמר ל-themarker : " כל בר דעת מבין שהשקעה כזו ,  גם אם היא חוקית ,  עדיף שלא תיעשה ,  אף אם נעשתה בתום לב מוחלט .  שכן פוטנציאל ניגודי העניינים בעסקה מסוג זה הוא מאוד גדול ".  הקשרים בין אקסלנס לפישמן מסועפים .  במקביל להשקעה של מאות מיליוני שקלים של קופות הגמל וקרנות הנאמנות בניירות ערך של חברות שבשליטת פישמן ,  וכן קשרים נוספים הכוללים הובלת הנפקות של פישמן ועבודת ברוקראז' עמו ,  נודע עוד כי גם הנוסטרו של אקסלנס מחזיק בניירות ערך של חברות שבשליטת פישמן .  בנוסף לכך מעמידים מפעם לפעם בבית ההשקעות אשראי לפישמן בהיקף המוערך במיליוני שקלים לאורך תקופה ארוכה .  ההשקעה של בכירי אקסלנס ,  ובהם מנהל ההשקעות הראשי האמון על קבלת החלטות לגבי השקעת כספי העמיתים המנוהלים באקסלנס בחברות השונות ,  חשפה לאקונה בספר החוקים .  אמנם חוקית מותר למנהלי השקעות להשקיע בניירות ערך לא סחירים  ( למשל ,  מניות טן )  ,  אבל ברוב בתי ההשקעות מדובר בהשקעה שאינה מותרת לפי נוהלי התאגיד .  שכן ,  כאמור ,  אף שהיא חוקית יש בה כר נוח לפוטנציאל ניגודי עניינים .  מאקסלנס נמסר בתגובה : " כל פעולות אקסלנס מבוצעות בהתאם להוראות החוק ,  לפי נהלים מסודרים ובאישור האורגנים המוסמכים בקבוצה .  אקסלנס קבעה לעצמה מדיניות ברורה ומוסדרת בכל הנוגע לחשיפה לקבוצות לווים .  הניסיון לצייר את אקסלנס כבעלת חשיפה חריגה לקבוצת פישמן הוא נואל ומנותק מן העובדות ".  

" נראה שבאקסלנס מבינים שיש בעיה בהשקעת בכירים בטן "
 בית ההשקעות מעמיד לפישמן אשראי לרכישת ניירות ערך - ומשקיע באמצעות חשבון הנוסטרו שלו בחברות שבשליטת פישמן

