שלא יעשו מכם שטיח
אם עד עכשיו לא ניקיתם את השטיח ,  יום אחרי מסיבת הסילבסטר שערכתם בסלון ,  לא תהיה לכם ברירה .  טיפים לתחזוק וניקיון
החלטתם ללכת על האופציה הביתית השנה במקום המסיבות ההמוניות של הסילבסטר ?  סחטיין .  עכשיו הגיע הזמן להתמודד עם התוצאות .  מרבית עבודות הניקיון אחרי אירוע מהסוג הזה לא נורא מסובכות ;  לזרוק את הכוסות ,  לטאטא ,  לעשות ספונג'ה ולנער את הספות .  אבל מה עם הכתמים על השטיח ?  זה כבר קצת יותר מורכב .  אז לכבוד  " ההזדמנות "  שנפלה בחלקכם ,  החלטנו לרכז עבורכם טיפים לטיפול ותחזוק השטיחים בבית .
 רוב הלכלוך על השטיח נגרם כתוצאה מהליכה עליו ,  וקשה מאוד להסירו אם לא טיפלתם בעניין הרבה זמן .  חלקיקים של חול ואבק שנוחתים על השטיח מפתחים מעליהם שכבה נוספת של לכלוך היוצרת חיץ בינם לשואב האבק .  לכן ,  אם אתם מעוניינים שהשטיח שלכם יאריך ימים יש לטפל בשטיח על בסיס קבוע ולהסיר את הכתמים בעודם טריים .  בשלב ראשוני ,  כשהשטיח חדש יחסית ,  רצוי להבריש אותו מדי פעם במברשת או מטאטא קש ורק לאחר זמן מה לעבור לניקוי בשואב אבק חשמלי .  בשטיח מקיר לקיר אפשר לשאוב כבר מיום ההתקנה .  בשטיחי אריגה ביד ,  מומלץ להפוך את השטיח ליומיים שלושה ולדרוך עליו ,  כדי שהלכלוך שהצטבר בתחתית ייפלט .  אם יש לכם כוח ,  מומלץ לשנות את כיוון השטיח פעם בשבועיים לערך כדי למנוע בלאי במקומות שעליהם אתם צועדים באורח קבע .  
יש לשטוף את השטיח לפחות 4 פעמים בשנה ,  כדי למנוע הצטברות אבק ולשמור על צבעו ורעננותו .  שטיפה סדירה ,  תדגיש את צבעי השטיח ,  תנטרל ריחות ותסיר שומנים ולכלוך ובכך תאריך את חיי השטיח .  אם יש לכם חיות מחמד בבית - הטיפ הזה הוא בגדר חובה .
 גם אם אתם ממש ממהרים - לאחר שטיפת הרצפה רצוי להמתין עד שהיא תתייבש לחלוטין ורק אז להניח את השטיחים בחזרה .  הסיבה לכך היא שבסיום האריגה ,  גב השטיח עובר תהליך שנקרא  " אשפרה "  שבו נמרחת שכבה של דבק בתחתית השטיח ומים ממיסים את הדבק .  כפועל יוצא מכך יכולה להיגרם נשירת סיבים והתקרחות של השטיח .
 שטיחים שעשויים בעבודת יד מומלץ לשאוב מהקצה אל הקצה מבלי  " לטייל "  עם השואב על השטיח לכל הכיוונים .  הימנעו מלהגיע לפרנזים עם שואב האבק מאחר שהם נשחקים במהירות .  אחת לשנה רצוי לקחת את השטיח לניקוי מקצועי כדי לשמר את המרקם הצמרי .  מאחר ששטיחים בעבודת יד נחשבים עדינים ,  רצוי לא לנקות אותם עם חומרי ניקוי שמבוססים על נפט הגורם להיווצרותם של כתמים ,  חומץ במקרה הזה הוא האידיאלי .  במקרה של כתם העבירו מגבון לח בהתאם לכיוון הסיבים - עדיף שלא בתנועות סיבוביות .  אם מדובר בשטיח דק ,  הימנעו מלהניח עליו ריהוט כבד .
 במקרה של כתמים על שטיחי משי ,  הניחו מטלית לחה וספגו את הכתם בתנועות טיפוף עדינות .  יש להימנע מלשפשף את המגבון על הכתם באופן ישיר .  במידה והכתם עקשן והמגבון לא עושה את העבודה ,  אל תתעצלו והזמינו איש מקצוע .  בשטיחי משי לא לוקחים סיכון אם הטיפול בהם לא נעשה באופן מיידי הכתם עלול להישאר אתכם תמיד .  שטיחי משי ניתן לשאוב בשואב אבק ,  אך לא מומלץ להשתמש בשואב- חובט ,  מאחר שהוא מסיבי מדי ועלול לגרום נזק לשטיח .  במידה והשטיח קטן ,  עדיף שפשוט תנערו אותו באופן ידני ותחסכו לעצמכם את הדאגות  ( והחשמל )  .
 שטיחים סינתטיים ,  שאינם עשויים מצמר ,  נחשבים אידיאליים למשפחות עם ילדים קטנים ,  מאחר שקל לנקות ולתחזק אותם .  כל מה שנשפך עליהם ,  לרבות יין אדום ,  ניתן לנקות באמצעות כל חומר ניקוי שמיועד לשטיחים .  בכל מה שקשור לשואב אבק- תרגישו חופשי לשאוב לכל כיוון שמתחשק לכם ,  ואפשר להתפרע גם על הפרנזים .
 שימוש בחובט שטיחים אמנם ינקה את השטיח מפירורים למיניהם ,  אבל יגרום לו להתבלות ולהיראות כמו סמרטוט שעיר לאחר הרבה חבטות .  
אם החלטתם לעצב את החדר מחדש ולהוציא את השטיח הישן משימוש ,  אל תקפלו אותו כאילו היה חולצה .  פעולה זו תיצור סימני קיפול על השטיח .  לאחסון נכון גלגלו אותו כאילו היה רולדה .  
גם אם יש בחוץ יום שטוף שמש וכיבסתם את השטיח ,  אל תייבשו אותו בחוץ .  קרני השמש יגרמו לו להתקשות ולאבד מחיוניותו .  
 *  הטיפים ניתנו באדיבות  " שטיחי כרמל ",   " צמר שטיחים יפים "  ומומחים של חברת  " ווקס "  מבית ניופאן .
 
שלא יעשו מכם שטיח
אם עד עכשיו לא ניקיתם את השטיח ,  יום אחרי מסיבת הסילבסטר שערכתם בסלון ,  לא תהיה לכם ברירה .  טיפים לתחזוק וניקיון

