ליגת האלופות :  הסיפור האמיתי
כולם דיברו על בקהאם ,  אבל ווין רוני הנפלא נגח פעמיים לרשת ב-2:3 של מנ' יונייטד על מילאן .  ליון גברה 0:1 על ריאל מדריד
אחרי פגרה ארוכה ,  יש שיאמרו ארוכה מדי ,  ליגת האלופות שוב איתנו .  משחקי שמינית הגמר יצאו לדרך הערב  ( שלישי )  בקול תרועה רמה .  מנצ'סטר יונייטד הגיעה למילאנו למפגש פיקנטי עם דייויד בקהאם ומילאן שלו ,  כבשה לראשונה בסן סירו מול הרוסונרי והשיגה 2:3 גדול בכיכובו של ווין רוני .  גם ריאל מדריד חלמה על ניצחון חוץ ,  אך היא תצטרך לעבוד קשה בגומלין לאחר הפסד 1:0 לליון ,  שנהנתה ממשחק מצוין ושער אדיר של ז'אן מאקון .
 כולם דיברו על דייויד בקהאם לקראת המשחק ,  אבל לחלוץ שבכושרו הנוכחי הוא הטוב בעולם היו מחשבות אחרות לגמרי .  מנצ'סטר יונייטד מעולם לא כבשה לרשתה של מילאן בסן סירו או עברה אותה בליגת האלופות ?  עבור ווין רוני מדובר בפרטים שוליים לגמרי .  הסקורר המחונן נגח פעמיים לרשת של דידה ,  בדרך ל-2:3 שכולו הפגנת כוח והצהרת כוונות מצד מנצ'סטר יונייטד .  
מילאן פתחה נהדר עם השער של רונאלדיניו שבא בעקבות כדור חופשי ששלח לרחבה דייויד בקהאם .  השליטה של הרוסונרי נמשכה גם בדקות הבאות ,  כאשר מרבית ההתקפות הגיעו מצד שמאל ,  שם התקשה להתמודד פטריס אברה שביצע את הטעות בשער המוקדם .  גם ריו פרדיננד אכל כמה הטעיות מצד רונאלדיניו שהבריק ,  אבל אז ,  בדקה ה-36 ,  הגיע השיוויון בניגוד למהלך המשחק ,  והפך את היוצרות לגמרי .  
פול סקולס ,  שניסה בכלל לבעוט מהאוויר בימין ,  ראה את הכדור שהעביר לרחבה דארן פלטשר פוגע לו ברגל השמאלית ומתגלגל לאיטו פנימה .  אז לאונרדו הבין שהמטרה - שמירה על שער נקי במשחק הבית - כבר לא ברת השגה .  רוני דאג במחצית השנייה למחוק למאמן הברזילאי את החיוך מהפנים לגמרי ,  אבל שער של המחליף קלרנס סיידורף השאיר תקווה לגומלין .
 דקה 3 :  גול !  איזו פתיחה למשחק הזה .  בקהאם שלח כדור חופשי לעבר הרחבה ,  אברה הרחיק רע בניסיון מספרת והכדור הגיע לרונאלדיניו שבעט פנימה בעזרת הסטה מרגלו של קאריק .  0:1 מהיר למילאן .
 דקה 7 :  שוב רונאלדיניו היה קרוב לכבוש ,  אבל הפעם הבעיטה שלו מתוך הרחבה נעצרה בידיו של ואן דר סאר .
 דקה 11 :  טיאגו סילבה שעט קדימה והשאיר כדור למגן אנטוניני ,  שבעט החוצה ממצב טוב .
 דקה 19 :  אחרי שבצד אחד רונאלדיניו דרש פנדל ובצדק לא קיבל ,  רוני בצד השני בעט מ-18 מטרים והחטיא במעט את המסגרת .
 דקה 34 :  הונטלאר התגבר על פרדיננד ומזווית אלכסונית בעט כדור שחמק ליד הקורה .
 דקה 36 :  גול !  פלטשר העביר כדור רוחב מצד ימין ,  סקולס ניסה לבעוט מחמישה מטרים בימין ,  אך הכדור פגע ברגלו השמאלית ואיכשהו התגלגל פנימה .  שער מוזר משהו ,  יונייטד משווה ל-1:1 ומשיגה שער חוץ חשוב .
 דקה 60 :  עוד עימות בין רונאלדיניו לוואן דר סאר .  הברזילאי סובב מקצה הרחבה ,  אבל השוער הוותיק זינק והדף לקרן .
 דקה 66 :  גול !  ולנסיה שרק נכנס הגביה מימין לעבר תיבת החמש ,  ורוני התרומם מעל בונרה ההמום ונגח לרשת .  המהפך הושלם ,  1:2 למנצ'סטר יונייטד .
 דקה 74 :  גול !  פלטשר הגביה לרחבה ורוני שחמק נסטה נגח נהדר לרשת .  1:3 גדול ליונייטד .
 דקה 85 :  גול !  רונאלדיניו מסר לסיידורף המחליף ,  ששלח אל הרשת עם העקב והחזיר את התקווה למארחים .  שער נפלא ,  רק 2:3 ליונייטד .
 דקה 86 :  אינזאגי ,  עוד מחליף של לאונרדו ,  יכול היה להשיג שיוויון דרמטי ,  אך בעט החוצה מתוך הרחבה .
 דקה 90 :  טיאגו סילבה הגיע ראשון לכדור הקרן שהוגבה ,  אבל הנגיחה החזקה שלו יצאה החוצה .
 דקה 90+3 :  קאריק קיבל צהוב שני על עבירה מיותרת והורחק .  הקשר ייעדר מהגומלין .  
הרכב מילאן :  דידה ,  דניאלה בונרה ,  אלסנדרו נסטה ,  טיאגו סילבה ,  לוקה אנטוניני  ( ג'וזפה פבאלי ,  37 )  ,  מאסימו אמברוסיני ,  אנדראה פירלו ,  דייויד בקהאם  ( קלרנס סיידורף ,  72 )  ,  רונאלדיניו ,  פאטו ,  קלאס יאן הונטלאר  ( פיליפו אינזאגי ,  77 )  .
 הרכב מנצ'סטר יונייטד :  אדווין ואן דר סאר ,  רפאל  ( ווס בראון ,  90 )  ,  ג'וני אוואנס ,  ריו פרדיננד ,  פטריס אברה ,  דארן פלטשר ,  פול סקולס ,  מייקל קאריק  ( הורחק ,  90 )  ,  נאני  ( אנטוניו ולנסיה ,  64 )  ,  ג'י סונג פארק ,  ווין רוני .
 עם התזכורת הלא נעימה כי הודחה בשלב שמינית הגמר בכל אחת מחמש השנים האחרונות ,  הגיעה הערב ריאל מדריד לסטאד דה ז'רלאן שמעולם לא האיר לה פנים .  הביקור הזה ,  מה לעשות ,  לא היה שונה מקודמיו .  ריאל שיחקה כדורגל חסר השראה ,  מיעטה ליצור מצבים וירדה עם הפסד מינימלי של 1:0 .  אמנם תוצאה שאפשר וצריך למחוק בגומלין ,  אך עכשיו כל הלחץ על מנואל פלגריני ושחקניו .
 הבלאנקוס הגיעו במצב רוח טוב מאוד ,  אחרי צמצום הפער בליגה מברצלונה ורצף ניצחונות משכנע ,  אבל למשחק הזה הם פשוט לא הגיעו .  ריאל החזיקה בכדור מעל ל-60 אחוז מהזמן ,  אבל עם שליטה אופטית לא מגיעים לגמר ליגת האלופות .  ליון ,  שהודחה משני הגביעים וגם בליגה מתקשה לשחזר את ימיה הגדולים ,  הגיעה בתחושה כי כל שנותר לה זה ליגת האלופות והציגה את אחד ממשחקיה הטובים העונה .  הפרס היה שער נפלא של ז'אן מאקון בדקה ה-47 ,  שיאפשר לה להגיע לברנבאו עם יתרון קל ,  בתקווה שכריסטיאנו רונאלדו לא יתעורר והאקס קארים בנזמה לא יקלקל .
 דקה 9 :  ליון היא הראשונה לאיים על השער .  הכדור הגיע לגובו בצד ימין ,  והקשר ירה מהאוויר לרשת החיצונית .
 דקה 19 :  שוב הרשת החיצונית של קסיאס היא זו שמזדעזעת ,  הפעם מבעיטה של ליסנדרו לופז .
 דקה 41 :  ליון מתקרבת .  דלגאדו ירה מהאוויר כשהוא נמצא מחוץ לרחבה ,  אבל לצערו הבעיטה המצוינת נעצרה בקורה .
 דקה 47 :  גול !  מאקון הקמרוני התקדם באין מפריע ומ-20 מטרים הניף את רגל ימין וניתב את הכדור לחיבורים של קסיאס .  שער נפלא ,  0:1 לליון .
 דקה 58 :  לופז ניצל טעות של בלמי ריאל ,  ובעט כדור שעבר סמוך לקורה .
 דקה 61 :  רונאלדו תיעתע בהגנת ליון ומחוץ לרחבה שיחרר כדור אדיר שלא הלך לעבר המסגרת ,  אבל לוריס בכל זאת זינק והדף יפה .
 דקה 62 :  עוד התקפתה נהדרת של ליון .  המגן השמאלי סיסוקו הצטרף לעזרת ההתקפה ,  אבל נעצר אצל קסיאס .
 דקה 63 :  פינג פונג השוערים נמשך .  היגואין דהר למתפרצת וניסה להקשית לפינה הרחוקה ,  אבל נבלם אצל לוריס המצוין .
 הרכב ליון :  הוגו לוריס ,  אנתוני רבייר ,  כריס ,  ז'אן אלן בומסונג ,  עלי סיסוקו ,  ז'רמי טולאלן ,  ז'אן מאקון ,  סידני גובו ,  מיראלם פיאניץ'  ( קים קלסטרום ,  79 )  ,  סזאר דלגאדו  ( מישל בסטוס ,  90 )  ,  ליסנדרו לופז  ( בפטימבי גומיס ,  82 )  .
 הרכב ריאל מדריד :  איקר קסיאס ,  אלברו ארבלואה ,  סרחיו ראמוס ,  ראול אלביול ,  מרסלו  ( אזקיאל גאראי ,  46 )  ,  ממאדו דיארה ,  צ'אבי אלונסו ,  אסטבן גראנרו ,  קאקה ,  כריסטיאנו רונאלדו ,  גונזלו היגואין  ( קארים בנזמה ,  64 )  .
 
ליגת האלופות :  הסיפור האמיתי
כולם דיברו על בקהאם ,  אבל ווין רוני הנפלא נגח פעמיים לרשת ב-2:3 של מנ' יונייטד על מילאן .  ליון גברה 0:1 על ריאל מדריד

