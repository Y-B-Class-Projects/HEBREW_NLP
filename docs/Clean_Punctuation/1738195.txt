המפץ הגדול
מחממים את הפרקט :  אם וויד ולברון יצליחו לשתף פעולה ,  מיאמי תשייט על אוטומט במאבק על האליפות .  אם לא ,  השאר לא חשוב
מאזן בעונה שעברה :  35-47 .
 סיימו את העונה :  במקום החמישי במזרח ובהפסד 4:1 לבוסטון בסיבוב הראשון .  
בעונה שעברה מיאמי הייתה קבוצה ..  .  רגע ,  זה בכלל מעניין מישהו ?  טוב ,  נעשה את זה קצר :  בלי ששמנו לב ובלי סיבה נראית לעין ,  מיאמי ניצחה 18 מ-22 המשחקים האחרונים של העונה הרגילה והפכה לאחת ההפתעות הנעימות של העונה .  בטח כשפרט לדווין וויד צריך להתאמץ כדי לציין עוד שחקן לטובה - ג'רמיין אוניל היה די בסדר כזה ,  קוונטין ריצ'רדסון קלע שלשות ויודוניס האסלם עשה מה שיודוניס האסלם עושה .  זהו ,  פחות או יותר .  בפלייאוף המחסור בכישרון בלט לעין כשההיט קלעו 87.6 נקודות למשחק מול בוסטון והצליחו לגרד ניצחון בזכות הצגה של וויד .  
אז איך ,  בכל זאת ,  47 ניצחונות ?  כאן נכנסת מילה שכבר צריכה לעניין אותנו יותר :  הגנה .  מיאמי הייתה בקלות אחת מחמש קבוצות ההגנה הטובות בליגה בהנהגת וויד ,  שהפך משומר טוב שמהמר יותר מדי למועמד לגיטימי לחמישיית ההגנה של העונה .  זה היה אחד הסודות השמורים של העונה שעברה - הפלאש עשה את הסוויץ' בהגנה .  גם ג'וניל שמר טוב מאי פעם וביחד הם הפכו קבוצה עם חומר הגנתי בינוני  ( קרלוס ארויו ומייקל ביזלי היו שחקני חמישייה )  לקבוצה שמשאירה את היריבות על אחוזי השדה הנמוכים בליגה עם הכי מעט אסיסטים .  רבים נותנים את הקרדיט למאמן אריק ספולסטרה .  כאשר ג'ף ואן גנדי הימר שמיאמי תשבור השנה את שיא 72 הניצחונות של שיקגו בעונה הרגילה ותטייל לאליפות ,  אחת הסיבות שהוא ציין היא שעם ספולסטרה על הקווים להיט תהיה אחת משלוש ההגנות הטובות בליגה .  ו-JVG הוא אחד שמבין דבר או שניים בהגנה .
 באו :  לברון ג'יימס  ( סיין אנד טרייד מקליבלנד )  ,  כריס בוש  ( סיין אנד טרייד מטורונטו )  ,  מייק מילר  ( חופשי ,  מוושינגטון )  ,  זידרונס אילגאוסקס  ( חופשי ,  מקליבלנד )  ,  אדי האוס  ( חופשי ,  מהניקס )  ,  ג'ואן הווארד  ( חופשי ,  מפורטלנד )  ,  דקסטר פיטמן  ( רוקי ,  בחירה 32 )  ,  דשון באטלר  ( רוקי ,  בחירה 42 )  .
 עזבו :  ג'רמיין אוניל  ( חופשי ,  לבוסטון )  ,  מייקל ביזלי  ( בטרייד למינסוטה )  ,  קוונטין ריצ'רדסון  ( חופשי ,  לאולרנדו )  ,  דקוואן קוק  ( בטרייד לאוקלהומה סיטי )  ,  דורל רייט  ( חופשי ,  לגולדן סטייט )  .
 תוך יומיים פט ריילי הפך מאסון לגאון .  שנתיים שאף אחד לא הבין מה הוא עשה - במקום לארגן סביב וויד סגל ראוי שישכנע אותו להישאר בקיץ 2010 ,  הוא רק צבר חוזים גמורים ושחקנים גמורים .  רוב הזמן הזה נדמה היה שמיאמי היא זו שתגמור כמו שקליבלנד וטורונטו גמרו את הקיץ .  בתחילת הקיץ המגמה המשיכה - הוא שלח את דקוואן קוק ,  מייקל ביזלי המאכזב והבחירה ה-17 מערבה מכאן ובעצם נשאר עם סגל של שחקן אחד - מריו צ'אלמרס .  הרעיון ששלושה סופרטארים יחתמו באותה קבוצה הייתה אז הזיה וקוריוז שלא זכה להתייחסות רצינית .  
ואז הגיעו ה-7 וה-8 ביולי ואחריהם היו למיאמי בסגל ארבעה שחקנים .  יש בדיוק שלוש אופציות לאיך זה קרה - או שריילי היה בסוד העניינים ,  או שהוא בר המזל  ( באנגלית זה בא בתוספת קללה )  הגדול בהיסטוריה של הספורט או שהוא גאון שראה את הנולד לפני כולם .  מכיוון שהשמועות מדברות על מהלך שהשלושה תכננו כבר לפני שנתיים ,  אני מהמר על האופציה הראשונה .  יום אחד נדע את התשובה .  
מספיק דיברנו על התהליך שבסופו לברון ,  וויד ובוש הגיעו ביחד למיאמי .  זה היה מקרה קלאסי של פרה שרוצה להניק ועגל שרוצה לא פחות לינוק .  השלישייה יצאה למסע מגלומני שהגיע לשיאו בתוכנית ההחלטה של לברון ,  הקהל והתקשורת הגיבו בהרעשה כבדה שנמשכה שבועות ארוכים ובה כל רבע ציוץ של סבתא של חבר טוב של לברון מבי"ס יסודי הפך לכותרת וזכה לדיון נרחב .  אבל זה נושא לסוציולוגים ,  אנחנו כאן כדי לדבר על כדורסל .
 הטענה שמעבר לסופרסטארים אין למיאמי כלום החזיקה מעמד רק למספר ימים .  השלושה ויתרו על כמה מיליונים וחתמו על חוזים נמוכים מהמקסימום  ( לברון ובוש- 110 מליון ל-6 שנים ,  וויד- 108 )  כדי לעזור לריילי לחזק את הקבוצה .  החיזוק העיקרי יהיה מייק מילר המגוון - קלע שלשות אדיר ,  מוסר נהדר ובאופן כללי שחקן משלים אידיאלי שירוויח 30 מליון דולר ב-5 שנים וצ'אנס נפלא להיות חלק מההיסטוריה .  ביג זי הגיע עם לברון על תקן גבוה שקולע מבחוץ ואדי האוס על תקן נמוך שקולע מבחוץ .  לאחר עבודה מרשימה ,  ריילי הצליח להשאיר יותר מחצי מהסגל של העונה שעברה - האסלם ,  ג'ואל אנתוני ,  ג'יימס ג'ונס ,  קרלוס ארויו ,  ג'מאל מגלור ושבליק רנדולף חתמו מחדש ויצטרפו לוויד וצ'אלמרס .
 זה לא הצוות המסייע הטוב ביותר בליגה ,  אבל ליד שלושה שחקנים כל כך דומיננטיים יש להיט מספיק שחקנים ראויים שעושים קצת מהכל .  מילר והאסלם הם שחקני חמישייה לגיטימיים בקונטנדרית שייתנו הרבה דקות טובות ,  מילר ,  האוס וג'ונס יקלעו שלשות חופשיות שאמורות להגיע בכמויות ,  ביג זי והאסלם יקשו על גבוהי היריבות לצופף ,  צ'אלמרס יספק הגנה והחמישייה שתכלול אותו ,  את וויד ואת לברון תהיה החוטפת הטובה בליגה ותייצר משחק ריצה בלתי ניתן לעצירה .  סימן השאלה העיקרי נמצא בעמדת הסנטר ,  שם ריילי החליף איכות בכמות - אנתוני ,  ביג זי ,  מגלור והרוקי המאסיבי דקסטר פיטמן ינסו להתיש סנטרים דומיננטיים .  למשבצת הסנטר תהיה משמעות בעיקר בשלבים המכריעים של העונה ,  כי כל הקונטנדריות הרציניות מחזיקות בשחקני פנים שדורשים תשומת לב .  
את שלושת הגדולים צריך לחלק לשניים ובוש .  בזמן שההיררכיה בין וויד ללברון עוד לא ברורה ,  אין ספק שהפאוור פורוורד המוכשר יירד לתפקיד של מספר 3 .  אני לא מאלה שמודאגים מבעיות אגו מצידו של בוש .  אמנם הוא היה פרנצ'ייז פלייר לכל אורך קריירת ה-NBA ,  אבל משהו בו נותן תחושה שהוא ירגיש הרבה יותר בנוח ליד כוכבים אחרים .  הוא כבר שיחק עם וויד ולברון בנבחרת האמריקאית ב-2008  ( גם ב-2006 ,  אבל אז התפקיד שלו היה שולי )  והיה אחד השחקנים הבולטים לאחר שהסתגל בזריזות לתפקיד הרול פלייר .  הוא קלע כ-9.5 נקודות ב-17 דקות ב-78 אחוזים מדהימים מהשדה ,  כל הנקודות שלו הגיעו בזכות תנועה בלי כדור לחדירות של הכוכבים וריבאונד התקפה והוא הפתיע לטובה גם בהגנה  ( היה יותר טוב מדוויט הווארד )  .  הפוטנציאל להיות שחקן הפנים המושלם ליד שני סופרסטארים בהחלט קיים .  
את העסק ינהל ,  כאמור ,  ספולסטרה ,  שעדיין נראה כמו ילד מבוהל .  האם זה האיש הנכון לסיטואציה כל כך מורכבת ,  מלחיצה ועמוסה באגואים ?  לא בטוח שלא .  הוא לא מוסיף עוד אגו משמעותי ,  הוא מכיר את וויד מהרגע שהגיע לליגה  ( ובכלל ,  הוא נמצא במערכת של מיאמי מ-1995 כשהוא היה בן שלוש )  והוא יוכל להתמקד בצד ההגנתי כי תרגילי התקפה לא ממש יצטרכו במיאמי השנה .  לא כדאי לשכוח שוויד ולברון הם שני שחקני הגנה נפלאים שמעדיפים להיות בתפקיד העוזרים אבל יודעים גם לשתק שחקן כשצריך ושיש מספיק שחקני פנים כדי למצוא פתרון הגנתי לכל סיטואציה .
 חמישייה :  מריו צ'אלמרס ,  דווין וויד ,  לברון ג'יימס ,  כריס בוש ,  ג'ואל אנתוני .
 ספסל :  קרלוס ארויו ,  אדי האוס ,  ג'יימס ג'ונס ,  מייק מילר ,  יודוניס האסלם ,  שבליק רנדולף ,  ביג זי ,  ג'ואן הווארד ,  דקסטר פיטמן ,  ג'מאל מגלור .
 מאמן :  אריק ספולסטרה  ( שנה שלישית )  .
 מועמד לפריצה :  
ג'ואל אנתוני .  הסנטר המחליף מהעונה שעברה נקלע לסיטואציה חלומית .  מכיוון שלא תידרש ממנו שום יכולת התקפית ,  יש לו צ'אנס להתפתח לסוג של קנדריק פרקינס שיתמקד בהגנה ובדברים הקטנים .  מכיוון שבעונה שעברה הוא סיפק ריבאונד התקפה ובלוק כמעט כל עשר דקות ,  יש לו סיכוי כלשהו להתברר כסנטר סביר .
 מועמד לדעיכה :  
אין ממש .  לרוב שחקני המשנה אין יותר מדי לאן לדעוך ,  אפשר לציין כאן את מיודענו קרלוס ארויו שהפך לשחקן חמישייה בעונה שעברה כי הוא מסוגל לייצר מצב זריקה וצפוי לחזור למעמקי הספסל השנה כי הוא לא עושה שום דבר אחר .
 אקס פקטור :  
בסופו של דבר ,  הסיפור הוא וויד ולברון .  הם חברים טובים ,  הם יודעים ואוהבים למסור והם בחרו לשתף פעולה ,  אבל הם הולכים לנסות משהו חדש לחלוטין בספורט האמריקאי - מערכת דו ראשית .  היו כבר קבוצות של שני כוכבים ,  אבל לא עם שניים כל כך גדולים בשיאם .  הפעם ,  קשה לי לראות אחד מהם מסתפק בתפקיד של מספר 2 לכל דבר ,  תצטרך להיות חלוקה מסוימת - למשל ,  לברון כפוינט פורוורד סטייל מג'יק ו-וויד כמוציא לפועל העיקרי ,  או חלוקת תפקידים בהתאם לדקות ולמאצ'-אפים .  שניהם נטועים חזק מדי בעולם של הסופרסטארים שהם ,  עולם בו לקבוצה יש פנים מסוימות .  הם חיים גם בעולם בו כל מבט שלהם מצולם וכל מילה מתועדת ,  כל רגע של כעס או חוסר שביעות רצון יהפוך לסאגה תקשורתית .  האם יש להם את תעצומות הנפש הנדרשות לסיטואציה כל כך מורכבת ?  לברון לא נתן עד כה שום סיבה להאמין שיש בו את זה .  האם יש מבוגר אחראי שיידע להשאיר את המערכת רגועה ויעזור לכוכבים להתמודד עם משברים ?  פט ריילי צריך להיות האיש .
 סביב השניים האלה יש מערכת טובה .  אפילו טובה מאוד ,  הרבה יותר מהנדמה לרבים .  בוש ,  הרול פליירס ,  המאמן ,  ההגנה ,  הסנטרים - סימני השאלה נוטים לכיוון תשובה חיובית .  אם שניים משלושת השחקנים הטובים בעולם יצליחו להתגבר על הבעיות ולשתף פעולה ביחד בצורה מוצלחת ,  כל השאר יעבוד על אוטומט .  אם הם לא יצליחו ,  כל השאר לא חשוב .
 התסריט האופטימי :
 7:75 בעונה הרגילה ,  2:16 בפלייאוף .  להתראות ב-2016 .  
התסריט הפסימי :  
לא כל תסריט שלא נגמר באליפות יהיה אסון ,  הם יכולים להרשות לעצמם שנת הרצה .  מה כן יהיה אסון ?  כותרת עסיסית כל שבוע ,  לברון מתפרק מנטלית ,  ריילי מחליף את ספולסטרה תוך חודשיים ,  הפסד בסיבוב השני לבוסטון תוך הבנה שזה לא הולך לעבוד .
 תחזית :  
זה עוד לא זמן לשיאים וטיולים ,  זאת כן שנת הרצה והתחברות ,  אבל אני נוטה לכיוון האופטימי .  מיאמי תשרוד פציעה או שתיים ומשבר או שניים ,  לברון ו-וויד יותר ייהנו אחד מהשני מאשר יסבלו ובוש ישבור שיאי אחוזים .  באזור ה-65 נצחונות ,  מקום ראשון בליגה והפייבוריטית לאליפות .
 
המפץ הגדול
מחממים את הפרקט :  אם וויד ולברון יצליחו לשתף פעולה ,  מיאמי תשייט על אוטומט במאבק על האליפות .  אם לא ,  השאר לא חשוב

