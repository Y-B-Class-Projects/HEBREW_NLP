ראגבי :  אלה ,  לה בלו ! 
שש האומות :  צרפת נתנה תצוגת תכלית ב-10:33 המהפנט על אירלנד ,  ווילס נמנעה מהפסד מביך וניצחה את סקוטלנד 24:31
מול סטאד דה פראנס מלא ,  במשחק המרכזי של המחזור השני בשש האומות אם לא בטורניר כולו ,  הביסה צרפת את האלופה אירלנד בתוצאה 10:33 .  החלוצים האירים המגודלים התקשו באופן מפתיע בסקראמים מול הצרפתים בעלי היתרון הטכני ,  שנוצר בין היתר בשל היותם נמוכים יותר .  הקו האחורי הצרפתי ניפק תצוגת תכלית של ממש ,  והראה כי אינו מוכשר פחות ממקבילו האירי .  מורגן פארה ופרדריק מישאלאק השחילו בעיטות ,  פרנסואה טרין-דו הפליא בפריצות ,  ומאתיו בסטארו הצטין שוב והיה גורם מפתח בטריים שהניחו יאניק יאוזיו וקלמנט פויטרנו .
 בתחילת המשחק ניטרלו הקבוצות זו את זו באופן מושלם ,  והתוצאה היתה 0:3 לצרפת מבעיטת עונשין של פארה ,  עד שבדקה ה-26 הניח וויליאם סרבה הנחוש את הטריי הראשון .  רונאן אוגארה צמצם ל-10:3 ,  שתי דקות לפני שפריצה של בסטארו הביאה את המשחק ליד קו הטריי האירי ,  ויאוזיו היה זה שסיים את המהלך שהושלם על ידי בעיטה מוצלחת של פארה .  בדקה ה-59 מהלך  " קראש בול "   ( עמידה מול תיקול ומשיכת מגנים נוספים לעזרה )  של בסטארו הותיר את פויטרנו פנוי להנחת הטריי השני .  פארה הגדיל את היתרון בבעיטת הטלה יפהפיה לפני שטריי של דיויד וואלאס שהומר על ידי אוגארה הכניס את האירים לאשליות למשך מספר דקות .  עונשין של פארה בדקה ה-71 סגר את הסיפור ,  והטלה של מישאלאק חתמה את התוצאה .
 במשחק המוקדם של היום גברה ווילס על סקוטלנד 24:31 לאחר דרמה אדירה .  עד הדקה ה-49 שלטו הסקוטים הנחותים ללא עוררין במגרש ,  והובילו בפער משפיל ממש של 9:21 ,  גם לאחר שטריי משוגע שלהם נפסל .  באותה הדקה עלה למגרש גתין ג'נקינס העוצמתי ,  שלא שיחק במחזור הראשון עקב פציעה .  7 דקות לאחר מכן פריצה של שיין וויליאמס איפשרה ללי ביירן להניח את הטריי הראשון של נבחרתו .  הסקוטים עוד הגדילו את ההפרש על ידי הטלה של דן פארקס ,  אך בדקה ה-74 ספג סקוט לוסון כרטיס צהוב והורחק עד סוף המשחק .  כעבור שלוש דקות הניח לי האף-פני את הטריי השני ,  ובדקה ה-80 השווה סטפן ג'ונס את התוצאה ל-24:24 בבעיטת עונשין .  עמוק בתוספת הזמן הניח שיין וויליאמס טריי משל עצמו ,  ושניות לאחר מכן התקשה לעצור את הדמעות כאשר ווילס שמרה על סיכוי מעשי לזכות בטורניר לאחר ההפסד מול אנגליה .
 מחר ב-16:30  ( ישיר ב-France 2 )  ייערך המשחק השלישי של המחזור ,  כאשר אנגליה המעודדת מהמחזור הקודם תשחק באיטליה .  הקפטן לשעבר מרקו בורטולאמי ,  אשר ישב על הספסל מול אירלנד ,  יחליף בהרכב את קרלו אנטוניו דל פאבה הפצוע .  אנדראה מאסי ,  ששיחק כבר בנבחרת כרכז ,  קשר ומאסף ,  יפתח בכנף הימנית דוקא במקום קיין רוברטסון .  זאת עקב כך שהוא שוקל כ-20 ק"ג יותר ממבקיע הטריי מול אירלנד ומסוגל להתמודד בצורה טובה יותר מול אוגו מוניה המאים .  באנגליה יפתחו הקשר ריקי פלוטי שחזר מפציעה ושחקן הציר דן קול ,  שערך את הופעת הבכורה שלו כמחליף בשבוע שעבר .
 
ראגבי :  אלה ,  לה בלו ! 
שש האומות :  צרפת נתנה תצוגת תכלית ב-10:33 המהפנט על אירלנד ,  ווילס נמנעה מהפסד מביך וניצחה את סקוטלנד 24:31

