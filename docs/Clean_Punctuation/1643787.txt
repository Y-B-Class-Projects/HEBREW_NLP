בדיקת נוכחות
לא ברור מה מדהים יותר - העובדה שדניאל כהן נולדה כחלק מרביעייה או התכשיטים הפומפוזיים שלה - היכרות עם מעצבת צעירה ומבטיחה
על שולחן קטן בבית קפה הומה במרכז תל אביב ,  פורשת לפני דניאל בת ה-21 את התכשיטים שלה .  ברגע ששלפה את הפריטים הרומנטיים ,  העשירים והשופעים שלה ,  הפכנו שתינו למרכז ההתעניינות .  מבטים מלאי סקרנות ננעצו ,  כרטיסי ביקור נשלפו  ( איש עסקים עם לקוחות ביפן  " שמתים על דברים כאלו ")  ,  ומלצריות התפתו .  
דניאל כהן ,  ילדה- אישה ,  מעצבת צעירה שבדיוק עכשיו החלה את צעדיה הראשונים בעולם האופנה ,  היא מעין ילדת פלא .  סיפור חייה מתחיל עם העובדה יוצאת הדופן שהיא חלק מרביעייה  ( "השנייה בתל אביב ")  .  היא נולדה וגדלה בשכונת בבלי ,  לאמא עטרה ,  מעצבת אופנה ותיקה ,  הפועלת בצפון דיזנגוף ,  ולאב המעורב גם כן בתעשיית האופנה .  מהדוד הקומיקאי שלה ,  יעקב כהן ,  אנחנו מהמרים שהיא לקחה את הקול הצרוד והמגניב שלה .
 מאז שהיא זוכרת את עצמה עוד בתור ילדה היא תמיד גוזרת ותופרת .  מצה"ל היא השתחררה רק לפני מספר חודשים וכבר ממש בער לה לעשות משהו באופנה .  היא סיפרה לאבא שיש לה רעיון והוא עודד אותה ללכת על זה .  היא התחילה ליצור שרשראות ,  רובן על בסיס דגם של צווארונים עשויים לבד או עור ,  עליהן היא מדביקה אבנים ,  פנינים ותחרות ומשלבת את כל אלו עם סרטי סטן או שרשראות מתכת עד לכדי יצירות קומפוזיציות עשירות בעלת גוון רומנטי ועומס בארוקי .  
השרשראות של כהן ניחנות ביופיין בעיקר בזכות המסה והנוכחות שלהן .  למרות שהן מאוד גדולות ,  השימוש בחומרים רכים ועדינים מקנה להן עדינות ונשיות ,  אשר מסתכמת במראה הרמוני וסקסי .  קסמן הרב של השרשראות מפתה ,  הן קורצות אליך כמו שפע ממתקים שרק מחכים שירימו אותן ויניחו סביב הצוואר .  ובכל זאת ,  מבט מפוקח מקרוב יגלה משהו בוסרי שעדין לא לגמרי פתור מבחינת אופן הביצוע והיכולת לתרגם את העומס לכדי תכשיט אחד מוגמר .  אך ללא ספק גם כשרואים את כהן עצמה עונדת שרשרת צווארון מרשימה וגדולה ,  הרושם הראשוני שנוצר אצל המתבונן הוא מהפנט וקסום .
 בנוסף לשרשראות העמוסות כל טוב ,  כהן יוצרת גם ביריות שהן פריט אופנתי משלים מעניין וכיפי .  באותו קו רומנטי של השרשראות ,  הביריות שלה עשויות רובדי תחרה בצבעוניות של שחור ולבן עם נגיעות של אבנים ,  פנינים וסרטי סטן .  גם כאן הביצוע מעט מרושל לעיתים ,  ובכל זאת בירית שחורה קטנה וחצופה תהיה מתנה מושלמת במסיבת רווקות .  
כהן כאמור נמצאת בצעדיה הראשונים .  היא יוזמת מכירות פרטיות מתואמות מראש ומוכרת במספר חנויות מצומצם בתל אביב . " פשוט החלטתי להסתובב ולהציע לחנויות את הפריטים שלי .  הסתובבתי בכיכר [המדינה] .  אמרתי אם כבר נלך ישר על הגדול וכולם היו מאוד נחמדים והתלהבו ".  בנוסף לשרשראות היא גם שוקדת על תיק עבודות ומתכוננת מבחני קבלה ללימודי אופנה בשנקר . " זה החלום שלי ,  או אופנה או עיצוב טקסטיל .  זה מאוד קשה ,  אבל אני ממש מקווה שאתקבל ללימודים ".  מילה שלנו :  קבלו אותה היא עוד תגיע רחוק .
 מחירים :  100-300 שקלים .
 להשיג ב"נוני ",  כיכר המדינה ,  ה' באייר 20 ,  תל אביב ;   " סיפורי תחרה ",  בזל 2 ,  תל אביב.לפרטים נוספים :  טל' 0526414498 ,  danielaa10@walla.com

בדיקת נוכחות
לא ברור מה מדהים יותר - העובדה שדניאל כהן נולדה כחלק מרביעייה או התכשיטים הפומפוזיים שלה - היכרות עם מעצבת צעירה ומבטיחה

