 " נשבר קשר השתיקה בצה"ל על הטרדות מיניות "
 כך אמרה מיכל רוזין ,  מאיגוד מרכזי הסיוע לנפגעות מינית .  ב-2009 התקבלו 445 דיווחים על הטרדות מיניות בצה"ל - עלייה של 22% .  מתוך התלונות שנחקרו רק אחת התבררה כתלונת שווא
הדיווחים על הטרדות מיניות בצה"ל בשנת 2009 עלו בכ-22% ,  כך עולה מנתוני יחידת יועצת הרמטכ"ל לענייני נשים .  מהנתונים שהגיעו לידי וואלה !  חדשות עולה כי ב-2009 התקבלו 445 דיווחים על הטרדות מיניות ,  זאת לעומת 363 דיווחים ב-2008 .  מניתוח הדיווחים עולה כי מרביתם המכריע של המקרים אירעו לכאורה במסגרת צבאית ושמחצית מהם כללו גם מגע פיזי .  עם זאת ,  כארבעים אחוז מהמתלוננות ביקשו שלא להמשיך בטיפול ובדיקת הטענות הופסקה ,  כך שרק כ-250 מכלל הדיווחים הגיעו לכדי תלונה במשטרה הצבאית .  
על פי יחידת יועצת המטכ"ל לענייני נשים ,  93% מהמתלוננות היו חיילות בשירות חובה ,  כשכמחצית מהמטרידים בתלונותיהן הם חיילים בשירות חובה .  מבין יתר המטרידים היו כ-15% נגדים ו-11% נוספים היו מאוכלוסיית הקצינים .  בין הדיווחים התקבלה גם תלונה כנגד אל"מ אחד החשוד שהטריד מינית .  נתון מעניין נוסף העולה מן הממצאים הוא כי אחת מכל עשר הטרדות שבוצעו לכאורה ,  הופנתה כלפיי חיילים בנים וכי מכלל הדיווחים שנבדקו נמצאה רק תלונה אחת שהסתברה כתלונת שווא .  כלל הנתונים הוצגו באחרונה לרמטכ"ל כאשר כל תלונה על הטרדה מינית מגיעה לדיון מיוחד אצל ראש אכ"א המכנס מדי כמה שבועות פורום מיוחד המטפל בנושא ההטרדות המיניות בצבא .  
את העלייה החדה מסבירים בצה"ל דווקא בפתיחות שיש לנושא ההטרדות המיניות בצה"ל וכן בעידוד חיילות וחיילים להתלונן על המטרידים אצל מפקדי היחידות או בגורמים הרלוונטיים .  בשנים האחרונות מקיימים מפקדים בכל יחידות צה"ל שיחות עם החיילים בנושא הטרדות מיניות ,  ובחודשים הקרובים אף צפוי לקום גוף צבאי בשם מהו"ת  ( מרכז התמודדות ותמיכה )  שאמור לתת סיוע וליווי בעזרת אנשי מקצוע לחיילות שהוטרדו מינית .  
מדובר צה"ל נמסר בתגובה לדברים כי  " בצה"ל נעשית פעילות ענפה על מנת לעורר מודעות בקרב כלל המשרתים בנושא הטרדות מיניות .  העלייה במספר הדיווחים משקפת את העבודה הנעשית ומורה על מגמת פתיחות בנושא ועידוד חיילים להתלונן ולקבל אוזן קשבת ". 
מיכל רוזין ,  מנכ"לית איגוד מרכזי הסיוע לנפגעים ונפגעות מינית ,  סיפרה לוואלה !  חדשות כי  " העובדה שצה"ל מצביע על עלייה בדיווחים מראה על טיפול בתופעה ,  מה שאומר כי קשר השתיקה נשבר .  החיילות מדווחות והצבא מתחיל לנקות את שורותיו .  אולם חשוב לציין שישנן הרבה יותר הטרדות בצבא .  לפי מה שידוע לנו אחת מכל שבע חיילות הוטרדה מינית בזמן שירותה הצבאי .  מעבר לזאת ,  ומבלי לבטל את חשיבות הפעולה של הצבא ,  העובדה שיש יותר דיווחים לא מראה כי יש יותר טיפול ".  רוזין הוסיפה כי  " לפי נתוני הצבא הדיווחים היו בעיקר כנגד חיילים ,  אבל חשוב לומר כי ישנן באופן חד משמעי פגיעות מיניות של מעבידים ובעלי מרות .  לאיגוד מרכזי הסיוע הגיעו רק בשנת 2008 כ-30 מקרים כאלו ,  מתוכם כ-17 ניסיונות אונס .  המידע הזה סותר את הנתונים שלנו ויש לתהות אם החיילות חוששות לדווח על מפקדיהן ".  
עדכון ראשון :  11:40
פניות לכתבנו הצבאי :  joshjosh@walla.com 

" נשבר קשר השתיקה בצה"ל על הטרדות מיניות "
 כך אמרה מיכל רוזין ,  מאיגוד מרכזי הסיוע לנפגעות מינית .  ב-2009 התקבלו 445 דיווחים על הטרדות מיניות בצה"ל - עלייה של 22% .  מתוך התלונות שנחקרו רק אחת התבררה כתלונת שווא

