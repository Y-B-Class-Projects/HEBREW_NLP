טיפ טיול - גן השלושה  ( הס'חנה ) 
לצד בריכות חמימות וטבעיות ומוזיאון לארכיאולוגיה ,  נמצא שחזור מדויק של הראשון ביישובי חומה ומגדל - הצעה לטיול חורפי
גן השלושה ידוע גם בשם ס'חנה ,  שפירושו בערבית הוא חם .  השם הזה מתאר נאמנה את הטמפרטורה הגבוהה יחסית של מי המעיינות  ( 28 מעלות )  ,  הנשארת קבועה כל ימות השנה .  בדרך כלל אנחנו רגילים לצאת לפארקי המים בקיץ ,  אבל הסח'נה מציע לכם את מימיו גם בחורף .  זהו מקום נופש ובילוי אידיאלי לכל המשפחה ,  החל מביקור בן כמה שעות וכלה בשהות ארוכה יותר של יום ואפילו יומיים .  
המים בשלוש הבריכות הגדולות והטבעיות של הפארק הם מי המעיין השופע עין עמל  ( אסי )  ,  הצפוני בסדרת המעיינות הנובעים לרגלי הגלבוע .  לאחר שהמים מילאו את ייעודם בגן השלושה ,  הם ממשיכים לזרום דרך קיבוץ ניר דוד ואחר כך משמשים להרוויית שדות בקעת בית שאן .  בגן הלאומי שוחזרה גם טחנת קמח ,  שגילה כ-200 שנה .  הטחנה הוכשרה לעשות את עבודתה בכוחם של מי עין עמל .  על יופיו של הפארק מעיד המגזין TIME ,  שבחר בו כאחד מעשרים פארקי המים היפים בעולם .
 בתחום הגן הלאומי נמצא גם מוזיאון לארכיאולוגיה .  במוזיאון מוצגים ממצאים ארכיאולוגיים מארצות הים התיכון ,  בכללם ממצאים מהתקופה הישראלית שנחשפו באתר ניר דוד .
 בתחום הגן הלאומי נבנה דגם המשחזר במדויק את תל עמל ,  הראשון ביישובי  " חומה ומגדל ",  שעלה על הקרקע בשנת 1936 .  בדגם מוצגים שלושת צריפי המגורים שנבנו במקום ,  צריף חדר האוכל ,  המגדל וחומת העץ הכפולה שמולאה בחצץ .  החדרים מרוהטים בחפצים מאותה תקופה .  בצריף חדר האוכל מוקרן סרט בן 15 דקות המתעד את ימי  " המרד הערב ",  שפרץ בשנת 1936 .  השם  " גן השלושה "  מנציח את זכרם של חיים שטורמן ,  אהרון אטקין וד"ר דוד מוסינזון - שלושה מאנשי העמק שנהרגו בשנת 1938 בעלות רכבם על מוקש .
 איך מגיעים :  גן לאומי גן השלושה שוכן סמוך לקיבוץ ניר דוד .  גישה מהכביש המוליך מצומת בית השיטה לשלוחות  ( כביש 669 )  .
 מתאים ל :  כולם .
 שעות פעילות :  אפריל - ספטמבר 08:00-17:00 ,  אוקטובר - מרץ 08:00-16:00 .  בימי שישי ובערבי חג הסגירה מוקדמת בשעה .  הכניסה לשמורה נסגרת שעה לפני שעת הסגירה הרשומה .
 משך הטיול :  כמה שרוצים .
 כדאי לקחת :  ציוד לטבילה במעיינות ,  ציוד לפיקניק ואפשר גם מנגל .
 לא לוותר :  ז'קוזי טבעי מתחת למפל .
 
טיפ טיול - גן השלושה  ( הס'חנה ) 
לצד בריכות חמימות וטבעיות ומוזיאון לארכיאולוגיה ,  נמצא שחזור מדויק של הראשון ביישובי חומה ומגדל - הצעה לטיול חורפי

