שייח ג'ראח :  צדק היסטורי או תקדים מסוכן ? 
המחאה סביב שכונת 'שמעון הצדיק' בשייח ג'ראח צוברת תאוצה בכל שבוע ,  כשמפגיני השמאל ניצבים מול המתנחלים .  אז מה הצית את הבעירה הנוכחית ? 
הפגנות ומעצרים ,  פלסטינים שהושלכו מבתיהם ,  פעילי שמאל מול מתנחלים ומאבק עיקש על צביונה של מזרח ירושלים .  אלו הן רק חלק מהחומרים המרכיבים את הדרמה המתחוללת בשבועות האחרונים בשכונת שייח ג'ארח בירושלים .  בתקופה האחרונה אנחנו שומעים עוד ועוד על נקודת המחלוקת החדשה ישנה בבירה ,  אבל מה בעצם קורה שם ?  מי נגד מי ?  ומדוע למאבק המתחולל בשכונה יש השפעה כה מכרעת על הסכסוך בין שני העמים ? 
המשפחות היהודיות התגוררו במתחם שנים רבות ,  אולם לאחר מלחמת העצמאות נאלצו להימלט ממנה מאימת פורעים ערבים .  הבעלות על השטח עברה לחזקת הירדנים ,  וב-1956 ממשלת ירדן וסוכנות הפליטים אונר"א העבירו למתחם 28 משפחות של פליטים פלסטינים .  לאחר מלחמת ששת הימים חזרה הבעלות על השטח לישראל .  וב-1972 הוחזרה הקרקע לבעליה - ועד העדה הספרדית ,  ואלו החלו בהליכים להחזרת היהודים לשכונה .  ב-1988 ,  אחרי דיונים שנמשכו שנים ,  פסק בית המשפט העליון כי ל-28 המשפחות הערביות ששוכנו בדירותיהן על ידי ממשלת ירדן ,  יש מעמד של דיירים מוגנים ,  אולם הקרקע לא שייכת להם .
 מאז ועד היום החל תהליך איטי שמטרתו להחזיר את התושבים היהודים לשכונה .  נקודת המפנה התרחשה ב-2001 .  ועד העדה הספרדית מכר את הזכויות על הקרקע לעמותה יהודית שהחלה לפעול לפינוי התושבים הערבים ,  ולשיכון יהודים במקומם .  אמנם המשפחות הערביות נהנות ממעמד מוגן ,  אך לטענת העמותות היהודיות הן לא שילמו שכירות במשך שנים ארוכות .  בסופו של קרב משפטי ממושך שהגיע עד לבית המשפט העליון היתה ידם של העמותות על העליונה .  
בית המשפט קבע כי הבעלות של הבתים היא יהודית והורה לפנות את הפלסטינים מהבתים .  הפינוי האחרון התרחש בחודש אוגוסט והוביל לעימותים קשים בין המשפחות למשטרה .  לעזרת המשפחות שפונו מבתיהן הצטרפו ארגוני שמאל ובשבועות האחרונים ,  מדי יום שישי ,  מתקיימות באזור משמרות מחאה נגד הפינוי .
 מדוע משמרות מחאה ולא הפגנות ?  עד לשבוע האחרון לא אישרה המשטרה כלל את ההפגנות וטענה שהן לא חוקיות .  לפני שבועיים ,  דחתה המשטרה פעם נוספת את בקשת המפגינים לקיים תהלוכת מחאה ממרכז ירושלים לשייח ג'ארח .  בהתאם לזאת ,  החליטו כ-150 מפגינים לקיים משמרת מחאה בשייח ג'ארח עצמה ולמרות שמדובר בהפגנה שאינה טעונה רישיון ,  הורה קצין משטרה למפגינים להתפזר .  אלו סירבו ,  וכעבור זמן קצר נעצרו 17 מהמפגינים .  בין העצורים היה גם חגי אלעד ,  מנכ"ל האגודה לזכויות האזרח .  
המעצרים העלו את המאבק בשייח ג'ארח לכותרות והפכו את העניין למאבק נגד צמצום המרחב הדמוקרטי בישראל .  בשבוע שלאחר מכן הוכפל כבר מספר המפגינים ,  אולם המדיניות הקשוחה של המשטרה המשיכה ואיתה גם המעצרים - 15 מפגינים נעצרו בעצרת המחאה .  מספר המפגינים שנעצרו עד כה בהפגנות עומד על למעלה משבעים .
 בשבוע שעבר קבע בית משפט השלום בירושלים כי משטרת ירושלים לא צריכה לפזר את הפגנות השמאל בשכונת שייח' ג'ראח במזרח ירושלים .  זאת ,  כל עוד הן אינן גורמות להפרעה בתנועה או לסדר הציבורי .  למרות קביעת בית המשפט ,  הודיעה המשטרה כי תמשיך לפעול ולפזר את ההפגנות .  ההפגנה שנערכה ביום שישי האחרון הסתיימה בשעה 15:30 זאת לאחר שהמשטרה הודיעה כי במידה וההפגנה תתקיים מעבר לשעה זו היא תפוזר בכוח .
 ההפגנות בשכונה מצליחות למשוך גורמים מכל גווני השמאל וכך ניתן למצוא זה לצד זה אישים כמו יוסי שריד ,  אברום בורג ,  דוד גרוסמן אילן גילאון ואורי אבנרי יחד עם צעירים מ"אנרכיסטים נגדר הגדר ",  סטודנטים לאמנות מבצלאל ,  ירושלמים ותיקים וכמובן את תושבי השכונה .  לטענת המפגינים ,  התקדים לפיו יוחזרו יהודים לבתים שהיו שייכים להם לפני 1948 יכול להוביל לדרישה דומה מצד הפלסטינים לחזור לבתים מהם גורשו במלחמת העצמאות ובעצם להכשיר את  " זכות השיבה "  שממנה כל כך חוששים הישראלים .  מנגד ,  טוענים המתנחלים ,  כי בסך הכול מדובר בצדק היסטורי .  פתרון למשבר לא נראה כרגע באופק .
 
שייח ג'ראח :  צדק היסטורי או תקדים מסוכן ? 
המחאה סביב שכונת 'שמעון הצדיק' בשייח ג'ראח צוברת תאוצה בכל שבוע ,  כשמפגיני השמאל ניצבים מול המתנחלים .  אז מה הצית את הבעירה הנוכחית ? 

