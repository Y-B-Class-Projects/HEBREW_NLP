ואן ניסטלרוי עשוי לעזוב כבר בחלון ההעברות
ריאל מדריד לא תאריך את חוזהו של החלוץ ,  שהורשה לנהל מו"מ עם קבוצות ואולי יעבור לליברפול .  פרננדו גאגו לא ישוחרר
חלוצה של ריאל מדריד ,  רוד ואן ניסטלרוי ,  קיבל אישור מהמועדון לנהל משא ומתן עם כל קבוצה ,  וההולנדי כבר החל לתכנן את עתידו .  לשחקן חוזה במועדון מהבירה הספרדית עד סוף העונה הנוכחית  ( 2009/10 )  ,  כאשר בקבוצה לא מתכוונים להאריך לו את החוזה מעבר לתאריך זה .
 אמנם מנואל פלגריני התבטא לאחרונה ואמר כי ריאל לא תשחרר אף שחקן בחלון ההעברות הנוכחי ,  אולם במועדון מקווים שוואן ניסטלרוי ימצא קבוצה שתחפוץ בשירותיו כבר עכשיו ,  זאת כדי שריאל תוכל לקבל עליו כסף ,  כי בקיץ הוא יהיה שחקן חופשי .
 מי שמעוניינת כרגע בשחקן היא ליברפול ,  ובאנגליה התפרסם כי האדומים רוצים להתחיל במהרה במגעים עם 'ואן גול' .  התכנית של רפא בניטז היא להשאיל את השחקן כבר עכשיו ,  כדי שיעזור לפרננדו טורס בהתקפה ,  ואז ,  לפי התצוגות שלו ,  יחליטו במועדון מאנפילד אם להמשיך את ההתקשרות עימו ולהחתימו לעונה הבאה .
 ואן ניסטלרוי הגיע למדריד בתחילת עונת 2006/7 ועזר לריאל לזכות בשתי אליפויות רצופות .  בעונה הראשונה ,  תחת פאביו קאפלו ,  הפגיז החלוץ 33 שערים .  מאז הלך ודעך ,  כשאשתקד והעונה ממעט הכוכב לשחק עקב פציעות חוזורת ונשנות .  האם הוא ישוב לאנגליה ,  לאחר שבילה במנצ'סטר יונייטד חמש שנים ? 
מי ששש לעזוב את ריאל בחלון ההעברות הוא פרננדו גאגו ,  אלא שדלתות המועדון סגורות בפני הקשר הארגנטינאי .  גאגו מאוד לא מרוצה ממעמדו בקבוצה של פלגריני וכמות הדקות המועטה שהוא מקבל ,  אלא שהסוכן שלו התבשר כבר על ידי המועדון הספרדי שהוא לא ישוחרר ,  זאת לאור היעדרותו של מאמדו דיארה ,  שהמריא לאחרונה לאליפות אפריקה .
 עם זאת ,  הפרגון בריאל ממשיך כל העת ,  כאשר לבלם הארגנטינאי של הקבוצה ,  אזקייל גאראי ,  הייתה בקשה מיוחדת לקראת השנה הקרובה . " הדבר הראשון שאני מבקש השנה זו בריאות ואושר למשפחתי ,  וכן החלמה מהירה עבור פפה ",  ריגש גאראי .  כזכור ,  פפה נפצע בברכו במשחק נגד ולנסיה והושבת עד סיום העונה ,  כאשר קיים גם חשש גדול שהוא עלול להחמיץ גם את המונדיאל בדרום אפריקה ביוני השנה .
 בשורות משמחות נוספות שיצאו מריאל הן שהכוכב קאקה החלים מהפציעה ושב להתאמן בימים האחרונים .  כמוהו גם הקשר ההולנדי רפאל ואן דר וארט ,  שחזר לאימונים מלאים .
 
ואן ניסטלרוי עשוי לעזוב כבר בחלון ההעברות
ריאל מדריד לא תאריך את חוזהו של החלוץ ,  שהורשה לנהל מו"מ עם קבוצות ואולי יעבור לליברפול .  פרננדו גאגו לא ישוחרר

