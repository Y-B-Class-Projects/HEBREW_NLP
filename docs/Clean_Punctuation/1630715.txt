נשואים פלוס : " סיפור נישואים "  של אנדרו שון גריר הוא פנינה אמיתית
ספק אם נתקלתם בשנים האחרונות בספר כל כך מפתיע ועוצר נשימה כמו  " סיפור נישואים "  של אנדרו שון גריר .  דוד רוזנטל מכתיר
ב-1953 עיבד המפיק ג'ורג' פאל את  " מלחמת העולמות "  לסרט .  ספרו המפורסם של הבריטי ה.ג .  וולס ,  שראה אור ב-1898 ,  נחשב לפורץ דרך וגרם למהפכה תודעתית רחבה בדבר האפשרות של השתלטות חוצנים על כדור הארץ ,  והעיתוי של פאל ,  55 שנים לאחר שהספר יצא לאור ,  לא היה מקרי .  אולי על פני השטח החוצנים הללו הגיעו ,  כמו ברומן המקורי ,  ממאדים ,  אולם לפאל היה ברור שהאמריקאים רואים ברוחם פולשים אחרים שהסכנה מהם גדולה ומוחשית בהרבה  הסובייטים נושאי דגל הקומוניזם .  הכמיהה לראות את הטובים משמידים את הרעים בעיצומה של המלחמה הקרה שלחה מיליוני צופים לבתי הקולנוע ,  והפכה את הסרט להצלחה כבירה .   1953 היא גם השנה שעליה מבסס אנדרו שון גריר את ספרו  " סיפור נישואים ",  שלכאורה ,  על פי שמו ועלילתו ,  עוסק במערכת היחסים המורכבת בין זוג נשוי ,  אולם בעיקר פוער מחדש את פצעיה של אומה שהייתה פגועה ופגיעה ,  מדממת ורדופה .  פרלי ,  בחורה צעירה מקנטאקי ,  מאבדת את עקבותיו של אהוב ילדותה הולנד קוק ,  שגויס לחזית במהלך מלחמת העולם השנייה .  מספר שנים לאחר מכן ,  כשהיא כבר גרה בסן פרנסיסקו ,  מזהה פרלי את הולנד ברחוב ,  וכעבור זמן קצר הם מתחתנים ומביאים ילד לעולם .  יום אחד מידפק איש זר הנושא סוד על דלת ביתם ,  ובן רגע משתנה עולמה של פרלי .  העסק מסתבך עוד יותר כשהברנש מציע הצעה שקשה מאוד להגיד לה כן ,  אבל קשה לא פחות לסרב לה .   דרך הדילמות של פרלי קוק חוזר גריר לראשית שנות ה-50 ,  אחת מתקופות השפל בהיסטוריה של העם האמריקאי .  מקארתיזם ,  הומופוביה ,  הלשנות ,  שנאת יהודים ושחורים ,  פטריוטיזם מוגזם שמתבטא בתיעוב כלפי משתמטים ,  מלחמת קוריאה והפחד מהסובייטים ומהיפנים - כולם יצרו אז מתווה אימה של אומה פרנואידית ושסועה . " נולדנו בתקופה קשה ",  אומר הזר לפרלי  ( עמוד 49 )  , " החלטנו את ההחלטות שלנו ,  הן היו החלטות קשות ,  והיה נחמד לחשוב שהכל כבר מאחורינו ,  אבל עכשיו יש עוד החלטה שצריך להחליט ".  הזמנים הקשים וההחלטות הקשות הם לא רק מנת חלקם שלו ושלה ,  אלא של כל מי שחי בארצות הברית בזמנים ההם .  לא במפתיע מפנה פרלי אצבע מאשימה לעידן הזה ,  כשסופם הטרגי של יוליוס ואתל רוזנברג ,  שהוצאו להורג באשמת סיוע לברית המועצות ,  משמש עבורה כסימפטום העיקרי לחשיפת החולשה של ממשל שהיה כל כך אבוד באותה עת .
 ואולם ,  כאמור , " סיפור נישואים "  הוא  " גם "  רומן על יחסים אישיים ,  והטוויסטים המפתיעים בו לא נועדו רק כדי להרשים .  כדורגלן העבר האגדי שייע גלזר אמר פעם : " איך המגן יידע מה אני עומד לעשות אם אני בעצמי לא יודע מה אני עומד לעשות ?  ".  פרלי קוק בטוחה שהיא יודעת הכל על בעלה ,  אבל האומנם אנחנו יכולים בכלל להכיר את בן הזוג שלנו ?  האם הוא בכלל מכיר את עצמו כדי לגרום לנו לדעת טוב יותר מה מתרוצץ במוחו ?   " אני חושבת שכל האנשים הם אשליה אופטית ,  אפילו האנשים שאנחנו אוהבים ",  אומרת פרלי  ( עמוד 57 )  , " אנחנו חושבים שאנחנו מכירים אותם ,  חד וחלק  בכלל לא .  הם מלוטשים בדרכים גאוניות ויש להם מאות צדדים חבויים ,  שאי אפשר לגלות ,  גם לא במהלך חיים שלמים ".   אל תקבלו ,  חלילה ,  את הרושם שבסרט הזה כבר הייתם ,  גם אם זה נראה כך בחלק הראשון .  ספק אם נתקלתם בשנים האחרונות בספר כל כך מפתיע ועוצר נשימה כמו  " סיפור נישואים ".  גריר ,  שמתמחה בעיקר בסיפורים קצרים ,  הפיק פנינה אמיתית ,  ספר מדהים ורצוף פואנטות .  הוא שוזר רמזים ,  מטפטף תשובות במומחיות רבה ומגלה פרפקציוניזם ששמור ליצירות הגדולות ביותר .  למרות קו קוהרנטי ורציף בעלילה ,  כל אפיזודה היא סיפור בפני עצמו ,  ומעשרות הפרקים הקצרים מרכיב גריר קולאז' מרשים שהופך את הספר למאסט ריד .  רב הנסתר על הגלוי ,  וכדי לדעת יותר תצטרכו גם אתם לקרוא את  " סיפור נישואים ",  שיצא בעיתוי מושלם ,  סוף 2009 ,  כדי להפוך את עצמו למועמד מוביל לתואר הספר הטוב ביותר שתורגם לעברית בשנה שחלפה .
" סיפור נישואים ",  אנדרו שון גריר ,  מאנגלית :  דנה אלעזר - הלוי // כנרת זמורה ביתן


נשואים פלוס : " סיפור נישואים "  של אנדרו שון גריר הוא פנינה אמיתית
ספק אם נתקלתם בשנים האחרונות בספר כל כך מפתיע ועוצר נשימה כמו  " סיפור נישואים "  של אנדרו שון גריר .  דוד רוזנטל מכתיר

