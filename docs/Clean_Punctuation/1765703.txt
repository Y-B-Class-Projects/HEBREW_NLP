ביטוח איילון מתנערת :  הסוהרים יצאו מהאוטובוס
חברת הביטוח איילון ,  שביטחה את האוטובוס שנשרף באסון הסוהרים בכרמל ,  מסתייגת מהאחריות לסוהרים שנהרגו בשריפה :  מרבית הסוהרים שנהרגו שהו מחוץ לאוטובוס - זה לא מכוסה
אסון אוטובוס הסוהרים בשריפה בכרמל מתגלגל לקרב משפטי משולש בין חברת הביטוח איילון ,  משרד הביטחון וקרן הפנסיה מבטחים - סביב השאלה מי ישלם למשפחות הנספים את תשלומי הביטוח והפיצויים ,  בהיקף של עשרות מיליוני שקלים .  במוקד המחלוקת עומדת השאלה אם הסוהרים נשרפו בתוך האוטובוס או מחוצה לו ,  ואם מדובר בסוג של תאונת דרכים . " כזה מקרה מסובך עוד לא היה ",  אמר אתמול בכיר בענף הביטוח .  
משרד הביטחון ,  שאחראי על אוכלוסיית עובדי שירות בתי הסוהר  ( שב"ס )  כפי שהוא אחראי על חיילי צה"ל ,  וקרן הפנסיה מבטחים ,  שבה היו מבוטחים 20 מהרוגי האסון ,  אמורים לשלם בקרוב עשרות מיליוני שקלים למשפחות הנספים באסון - אך הם אינם מתכוונים לשאת לבד בנטל .  קרן הפנסיה ומשרד הביטחון צפויים לגלגל חלק גדול מהתשלום שיועבר למשפחות הנספים לפתחה של חברת הביטוח איילון ,  בגל של תביעות ביטוח רכב חובה .  
חברת הביטוח איילון ביטחה את האוטובוס שנשרף ,  ותשלם מיליון שקל על נזקי הרכוש של האוטובוס ,  אך זהו הכסף הקטן .  ביטוח רכב חובה שעשתה איילון לאוטובוס ,  חושף אותה לתביעות בהיקפים של עשרות מיליוני שקלים .  ביטוח רכב זה כולל פיצוי על כאב וסבל של הנספים קודם שמתו ,  בהיקף של כ-300 אלף שקל להרוג ;  פיצוי על אובדן השתכרות ,  שצפוי להגיע בממוצע ליותר ממיליון שקל לאדם שמת ;  וטיפולים והוצאות למשפחות ההרוגים בסכומים משתנים .  בסך הכל ,  החשיפה של איילון לתביעות ביטוח רכב חובה עקב אסון האוטובוס צפויה להגיע לסכום של 50-70 מיליון שקל .
 באיילון טוענים כי כלל לא מדובר בתאונת דרכים ,  וביטוח רכב חובה לא אמור להיות מופעל במקרה זה ,  כך שהכסף שאמור לעבור למשפחות נמצא באחריות משרד הביטחון . " האוטו נעצר בגלל השריפה .  אחרי כן הסוהרים יצאו מהאוטובוס ורצו לכיוון חומת האש .  עדויות של אנשים שהיו שם דיברו על 20-30 איש שהתחבקו יחד ונשרפו על הכביש ,  כך שעיקר הקבוצה נשרפה באש שהיתה מחוץ לאוטובוס .  זה לא ביטוח חובה ,  זו לא תאונת דרכים ",  אמרו אתמול בחברת הביטוח איילון .  
גם אם האירוע יוכר כתאונה ,  וביטוח רכב החובה שעשתה איילון לאוטובוס יופעל ,  עדיין לא בטוח שהיא תישא בכל הנטל הנובע מהביטוח .  תשלומי ביטוח רכב חובה יכולים לעתים להיות מקוזזים בתגמולים אחרים שמקבלות משפחות ההרוגים .  לפיכך ,  איילון תנסה לקזז מתשלומי הביטוח כל תשלום אחר שיקבלו משפחות ההרוגים ,  כמו קצבאות שארים וקצבאות משרד הביטחון .  
עד שיוכרע המאבק מתכוננים בקרן הפנסיה מבטחים להעביר בקרוב למשפחות ההרוגים שהיו מבוטחים אצלה סכום כולל של 18-20 מיליון שקל .  אף שמבטחים מנוהלת על ידי חברת הביטוח מנורה מבטחים ,  למנורה אין חשיפה לאסון האוטובוס .  הסיבה :  בקרנות פנסיה קיים מנגנון ביטוח הדדי ,  שבו העמיתים ערבים אחד לשני ,  וחברת הביטוח נהנית רק מדמי ניהול שהיא גובה על ניהול הקרן .  בשונה ממנורה מבטחים ,  החשיפה של איילון היא ברמת חברת הביטוח ממש ,  וכל תשלום שהיא תעביר למשפחות הנספים ישפיע על שורת הרווח שתציג החברה בדו"חותיה הכספיים הבאים .  
ממנורה מבטחים ,  המנהלת את קרן מבטחים החדשה ,  נמסר : " מבטחים תשלם לשארי העמיתים את מלוא התשלומים המגיע להם .  לעניין השיבוב  ( זכותו של מבטח לתבוע מצד שלישי האחראי לנזק שנגרם לרכב ,  את נזקיו בשם המבוטח וזאת לאחר שתגמולי הביטוח שולמו על ידו למבוטח ,  נ"ב )  ,  הקרן תבדוק את הנושא ובכל מקרה השאירים יקבלו את מלוא התשלומים מהקרן ,  ללא קשר לנושא השיבוב ".  
ממשרד הביטחון נמסר : " משפחות הנספים באסון האוטובוס מהשב"ס ומהמשטרה יוכרו כמשפחות שכולות ". 

ביטוח איילון מתנערת :  הסוהרים יצאו מהאוטובוס
חברת הביטוח איילון ,  שביטחה את האוטובוס שנשרף באסון הסוהרים בכרמל ,  מסתייגת מהאחריות לסוהרים שנהרגו בשריפה :  מרבית הסוהרים שנהרגו שהו מחוץ לאוטובוס - זה לא מכוסה

