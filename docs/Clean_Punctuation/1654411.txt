עסקה עם טעם :  אסם רוכשת את טבעול
החברה תרכוש 42% מטבעול לפי שווי חברה של 1.1 מיליארד שקל .  הקיבוץ יקבל 462 מיליון שקל עבור יתרת מניותיו בחברה וטבעול תהפוך לחברה בבעלות מלאה של אסם
חברת אסם תקדים את מימושה של אופציה לרכוש 42% ממניותיה של חברת טבעול מידי קיבוץ לוחמי הגטאות ,  על פי שווי חברה של 1.1 מיליארד שקל .  כלומר ,  הקיבוץ יקבל 462 מיליון שקל עבור יתרת מניותיו בחברה .  בעקבות מימוש האופציה תהפוך טבעול לחברה בת בבעלותה המלאה של אסם .
 מועד המימוש המקורי של האופציה היה ב-2013 ,  אולם אסם פנתה לקיבוץ בבקשה להקדים את מימושה ל-2010 .  אסיפת חברי הקיבוץ אישרה את ההצעה בשבוע שעבר .  אסם ,  שמנוהלת על ידי גזי קפלן - חבר הקיבוץ - מסרה בתגובה כי החלטתה של אסיפת חברי הקיבוץ טרם התקבלה .
 מימוש האופציה נעשה על פי הסכם מספטמבר 2005 .  העסקה האחרונה בין אסם לבין לוחמי הגטאות התבצעה במארס 2006 ,  כאשר אסם רכשה 7% ממניותיה של טבעול תמורת 71 מיליון שקל והגדילה בכך את החזקותיה בטבעול ל 58% .
 טבעול עוסקת בייצור של תחליפי בשר וארוחות מוכנות .  החברה מחזיקה מפעלים בקיבוץ לוחמי הגטאות ,  בעיר טפליצה שבצ'כיה ובארה"ב .  טבעול גם מחזיקה בבעלות המלאה בחברת סלטי צבר ,  שהיא החברה הדומיננטית בשוק הסלטים בישראל .
 החברה הרחיבה את נוכחותה לארה"ב ב-2008 כאשר רכשה את חברת Tribe שמייצרת סלטים מצוננים תמורת 57 מיליון דולר באוגוסט 2008 .  שלושה חודשים מאוחר יותר רכשה טבעול את חברת פודטק שמייצרת תחליפי בשר קפואים ומצוננים תמורת 20 מיליון דולר .  טבעול השלימה באפריל 2007 הקמת מפעל חדש בצ'כיה בהשקעה של 50 מיליון דולר .
 מחזור המכירות של קבוצת טבעול מגיע ,  על פי הערכות בענף המזון ,  ל-200 מיליון דולר בעקבות הרכישות בארה"ב וההשקעה בצ'כיה .  רכישת טבעול נעשית בהתאם לאסטרטגיה העסקית של אסם ,  שרוכשת בהדרגה את הבעלות המלאה בחברות כדי לאפשר לבצע את מיזוגן המלא לתוך קבוצת אסם .  בכך עשויה החברה לחסוך עד עשרות מיליוני שקלים לשנה על ידי איחוד מפעלים ,  חיסכון בהוצאות מטה ושרותים ,  ורכש משותף .  טבעול סיימה את 2008 ברווח לפני מס של 54 מיליון שקל וברווח נקי של 39 מיליון שקל .
 
עסקה עם טעם :  אסם רוכשת את טבעול
החברה תרכוש 42% מטבעול לפי שווי חברה של 1.1 מיליארד שקל .  הקיבוץ יקבל 462 מיליון שקל עבור יתרת מניותיו בחברה וטבעול תהפוך לחברה בבעלות מלאה של אסם

