אילון :  המטרה לא היתה השפלה אלא העברת מסר
סגן שר החוץ דני אילון זימן את השגריר הטורקי לשיחת נזיפה .  מיקרופון של אחד הכתבים קלט את אילון כשהוא אומר לעוזרו  " צריך שהוא יישב נמוך ואנחנו גבוה ושיראה שאנחנו לא מחייכים ".  מלשכת אילון נמסר כי המטרה לא היתה להשפיל אף אחד אלא להעביר מסר תקיף לממשלה הטורקית "
  ( צילום :  רויטרס .  עריכה :  לירז ליבנה ) 
מלחמת השפלה ואמירות חריפות בין טורקיה לישראל .  משרד החוץ פרסם אמש  ( שני )  הודעת גינוי חריפה לדברי ראש ממשלת טורקיה רג'יפ טייפ ארדואן בפגישתו היום עם ראש ממשלת לבנון לפיהם ישראל משתמשת בכוח לא מידתי נגד הפלסטינים . " טורקיה היא האחרונה שיכולה להטיף לנו מוסר ",  נמסר . " דברי הביקורת החריפים של ארדואן ",  לטענת משרד החוץ , " עלולים לפגוע ביחסים בין המדינות .  ישראל מכבדת את טורקיה ומעוניינת להמשיך בקשרים התקינים עימה ,  אולם אנו מצפים להדדיות ".  
הדברים הללו מגיעים לאחר שיחת הנזיפה שערך סגן שר החוץ דני אילון לשגריר טורקיה בישראל אחמט אוגוז צ'ליקול .  שיחת בירור שנראתה למצלמות יותר כהשפלה פומבית .  במהלך השיחה קלטו מכשירי ההקלטה את אילון כשהוא אומר לעוזרו כי  " העיקר שיראו שהוא  ( השגריר הטורקי )  יושב נמוך ואנחנו גבוה ושיש פה רק דגל אחד ,  ואתה רואה שאנחנו לא מחייכים ".  מלשכתו של אילון מסרו לוואלה !  חדשות כי  " המטרה לא היתה להשפיל אף אחד אלא להעביר מסר תקיף לממשלה הטורקית ". 
אילון זימן את השגריר הטורקי בעקבות שידור תכנית טלוויזיה אנטי ישראלית בטלוויזיה הטורקית .  בתוכנית הטורקית מתוארים סוכני מוסד ישראלים התוקפים את השגרירות הטורקית בארץ וחוטפים את השגריר ומשפחתו כבני ערובה .  בתכנית משולבים גם אלמנטים גרפיים חזקים כגון דם המותז על דגל ישראל .
 אילון אמר לצ'ליקול ,  כי  " התבטאויות אלו אינן מקובלות והן צומחות על קרקע של התבטאויות קשות מפי בכירים טורקיים הדבר מסכן את חיי היהודים בטורקיה ועלול לפגוע ביחסים הבילטראליים ". 
לצד היחסים ההולכים ומתערערים בין ישראל לטורקיה ,  מתחממים היחסים בין טורקיה ללבנון .  ראש ממשלת טורקיה רג'יפ טייפ ארדואן ועמיתו הלבנוני סעד חרירי תקפו מוקדם יותר את ישראל במסיבת עיתונאים משותפת שערכו באנקרה ,  והזהירו כי פעולות צה"ל בעזה ובלבנון מאיימות על הסיכוי להשיג שלום במזרח התיכון .  ארדואן אף טען כי ישראל משתמשת בכוח לא מידתי ,  כהגדרתו ,  כלפי הפלסטינים .
" המתקפות בלבנון הן פעולות טרור ",  אמר חרירי בהתייחסו לדיווח של גורמים בצבא לבנון לפיו כוחותיו ירו הבוקר אש נ"מ לעבר ארבעה מטוסי חיל האוויר הישראלי ,  שחגו מעל דרום לבנון . " יש לעמוד כתף אל כתף נגד תוכניות האויב ולעצור את ישראל ",  אמר חרירי .
 ארדואן הצטרף לביקורת הלבנונית על ישראל ואמר כי ארצו  " לא תעמוד מנגד בשקט "  כל עוד ישראל מפרה את ריבונותה האווירית של לבנון ותיאר את פעולות חיל האוויר הישראלי כ"בלתי מקובלות ומאיימות על השלום העולמי ".  ארדואן אף הוסיף ותקף את פעולת צה"ל בעזה בתחילת השבוע ,  אותה ביצע חיל האוויר בתגובה לשיגור ארבע פצצות מרגמה לעבר ישראל . " האם ממשלת ישראל בעד שלום או בעד טרור ?  ",  תהה ארדואן , " עזה שוב הותקפה אתמול .  למה ?  לא הייתה כל מתקפת רקטות .  לישראלים יש יכולות בלתי מידתיות של כוח שהם משתמשים בו .  הם לא מקשיבים להחלטות האו"ם .  הם אומרים שהם יעשו כל מה שהם רוצים .  אנחנו לא נסכים לגישה שכזו ",  קבע ראש ממשלת טורקיה .  
ארדואן האשים בנוסף את ישראל בשימוש בפצצות זרחן במבצע  " עופרת יצוקה "  בעזה : " איש אינו יכול לטעון שפצצות זרחן אינן נשק להשמדה המונית ",  אמר
ראש ממשלת טורקיה גם הזהיר מפני תקיפה באירן : " האזור אינו יכול לקבל סינדרום עירק חדש .  כל מי שמזהיר מפני גרעין באירן אינו משמיע את אותן אזהרות מפני ישראל .  חמש החברות הקבועות של מועצת הביטחון חייבות להיות הוגנות .  ישראל לא הכחישה את קיומו של ארסנל גרעיני .  נהפוך הוא ,  היא הודתה בכך ". 
עדכון ראשון :  20:15

אילון :  המטרה לא היתה השפלה אלא העברת מסר
סגן שר החוץ דני אילון זימן את השגריר הטורקי לשיחת נזיפה .  מיקרופון של אחד הכתבים קלט את אילון כשהוא אומר לעוזרו  " צריך שהוא יישב נמוך ואנחנו גבוה ושיראה שאנחנו לא מחייכים ".  מלשכת אילון נמסר כי המטרה לא היתה להשפיל אף אחד אלא להעביר מסר תקיף לממשלה הטורקית "
 
