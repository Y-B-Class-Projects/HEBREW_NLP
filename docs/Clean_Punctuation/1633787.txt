שוב הם כאן :  הנפקות ללא דירוג ומינופי ענק
שום דבר בתחילת 2009 לא יכול היה לרמוז על חזרתו של עידן הכסף הקל לישראל .  מה שהתחיל בזרזיף הנפקות של בנקים עם דירוגים גבוהים עבר במהרה לחזרתן של החברות הקטנות לשוק ,  ואיפשר למנף עסקות ענק בהלוואות בנקאיות וגיוסי אג"ח .  גם הסטרקצ'רים חוזרים
 >  >  אחת מאבני היסוד של שוק ההון המקומי היא הזיכרון הקצר של המשקיעים .  קצר ,  אבל מי היה מאמין שהוא יהיה עד כדי כך קצר ?  זר שהיה נוחת בשוק ההון הישראלי בחודש האחרון לא היה מאמין שבמקום שבו החליפו כמעט כל קבוצות התקשורת המקומיות ידיים בעסקות ממונפות של מיליארדי שקלים ,  וחברות עם דירוגים נמוכים שוב מצליחות לגייס ללא בעיה וללא ביטחונות מיליארדי שקלים מכספי הפנסיה ,  עמלו רק לפני כמה חודשים על תוכניות סיוע והצלה ממשלתיות .  הריבית הנמוכה והעובדה שהכסף חזר להיות מצרך קל להשגה מדליקות מחדש את המשקיעים ,  שמצדם חוזרים לימי הגאות התוססים .  הסימנים הראשונים להפשרת שוק האשראי המקומי התגלו בתחילת הרבעון הראשון של 2009 ,  כאשר חברות בעלות דירוג גבוה הצליחו לשוב לגייס הון מהמשקיעים המוסדיים .  ואולם שום דבר לא רמז על שובה של מכונת ההלוואות של שוק ההון ,  שנותנת בחודשים האחרונים תחושה שבקרוב היא תשוב לפעול במלוא העוצמה .  כמה חודשים לאחר פרוץ המשבר דובר על כך שיד הגופים המוסדיים היתה קלה על הכסף הציבורי שהם מנהלים .  לצורך כך הוקמה ועדת חודק ,  שאמורה לעשות סדר בשוק הנפקות האג"ח .  לפני חצי שנה ,  עם הטפטוף המתחדש של גשם הנפקות האג"ח ,  נראה היה שאולי חודק מיותר - המוסדיים והחברות המנפיקות למדו בעצמם את הלקח מהמשבר .  בזו אחר זו ניגשו חברות מהשורה הראשונה ,  בהיסוס ובחשש ,  לבדוק מחדש את שוק הנפקות האג"ח המשותק .  גיוסי החוב כללו גם שיעבודים וביטחונות .  מרווחי הריבית שדרשו המשקיעים ניסו לפצות על התקופה הבעייתית .  תצלומים :  מוטי קמחי ,  עופר וקנין ויח"צהראשון היה בנק מזרחי ,  שגייס בפברואר 400 מיליון שקל בדירוג aa .  לאחר מכן הופיעה חברת החשמל ,  שגייסה 500 מיליון שקל עם דירוג aa פלוס .  גם גזית גלוב הצטרפה לחגיגה וגייסה 400 מיליון שקל עם דירוג aa מינוס - לא לפני שגיבתה את האג"ח שהנפיקה בביטחונות .  בסך הכל גייסו ברבעון הראשון של 2009 11 חברות ב-16 הנפקות .  נוסף לאלו שהוזכרו ,  היו שם חברות כמו מכתשים אגן ,  מקורות ,  הבנק הבינלאומי ,  בנק אוצר החייל ודלק ישראל - שגייסה בדירוג a פלוס ,  הנמוך ביותר בהנפקות של אותו רבעון .  ברבעונים הבאים נהפך הטפטוף לגשם .  מספר ההנפקות הרבעוני יותר משילש את עצמו ,  והתחומים שמהם הגיעו המנפיקות נהפכו למגוונים יותר - מנדל"ן ועד לחברות הון סיכון מתחום הביומד .  גם הדירוג הממוצע של החברות המנפיקות ירד .  פה ושם הופיעו חברות שהנפיקו עם דירוג bbb ו-bbb פלוס בלבד .  גם אופנת ההצמדה למדד שהקיפה את כל ההנפקות של הרבעון הראשון התחלפה באג"ח שקליות .  כך היה למשל עם חברת צרפתי ,  שגייסה בנובמבר 100 מיליון שקל שקלי בדירוג bbb פלוס .  מישורים ,  לעומת זאת ,  הסתפקה בגיוס שקלי של 50 מיליון שקל בדירוג bbb .  גזית גלוב חזרה לגייס בדצמבר ,  אך הפעם כבר ללא ביטחונות .  אבל זה לא הכל .  היו גם חברות ללא דירוג שלא חששו לבקש את אמון המשקיעים ,  וגם נענו בגיוסים של מאות מיליוני שקלים .  ירידת התשואות בשוק האג"ח והריבית הנמוכה דחפו את המשקיעים להיענות גם לחיזורים הפחות מרשימים .  כיום חברות המדורגות נמוך כבר לא מתביישות לגייס ,  והריבית המוצעת כבר אינה מה שהיתה .  על ביטחונות כבר אין מה לדבר . " בגיוסים של אג"ח בדירוגים סבירים לא מקובל לתת ביטחונות ",  אומר פעיל בשוק ההון .  דני ברק ,  מנכ"ל לידר שוקי הון ,  מסביר כי  " קיימים התנאים לבצע הנפקות בהיקפים גדולים .  החלופות שעומדות כיום בפני המשקיעים הן בעייתיות בגלל הריבית הנמוכה .  המחצית השנייה של 2009 התאפיינה בגיוסי חוב גדלים והולכים .  זה תהליך שרואים בכל העולם ,  יש התאוששות עולמית בשוק ההנפקות ".  שובן של הנפקות המניות כל הגיוסים שהתבצעו ב-2009 בתל אביב היו גיוסי חוב באמצעות הנפקות אג"ח .  ברק צופה שבקרוב תתרחב המגמה גם להנפקות של מניות : " השוק מתחיל להתארגן להנפקות כאלה .  עד היום רמות המחירים היו נמוכות והסיכוי להנפיק מניות היה נמוך - זה לא היה אטרקטיבי ומשתלם ".  ואכן ,  באחרונה התבשרו המשקיעים על כמה קבוצות וחברות שמתארגנות להנפקת מניות כבר בחודשים הקרובים .  ביניהן ניתן למצוא את קנית שתרכז תחתיה את פעילות קבוצת עזריאלי ,  ויזה כאל ,  אלעד קנדה ,  אמפא נדל"ן ודורי בנייה . " הגידול בהנפקות הוא תופעה עולמית ",  אומר רון אייכל ,  כלכלן ואסטרטג ראשי של בית ההשקעות מיטב . " בארה"ב ,  שבה בדרך כלל הנפקות של אג"ח מסוכנות  ( high yield )  הן כרבע מכלל ההנפקות בשוק ,  ראינו עלייה חדה בהנפקות המסוכנות ברבעון האחרון של 2009 .  בדצמבר ההנפקות האלו היו יותר מ-50% מסך ההנפקות בארה"ב . " מבחינה זו השוק חזר שנתיים לאחור - המשקיעים מחפשים תשואות ,  ולחברות קל יותר לגייס אשראי בשוק מאשר דרך הבנקים .  הבנקים עדיין קשוחים בנתינת האשראי לחברות בינוניות ומטה .  הם לא משוכנעים שהרע מכל כבר חלף וחושבים שהסביבה העסקית תהיה קשה .  רואים את זה בפרט בארה"ב ,  אך גם בישראל .  לעומת זאת ,  הבורסה מתגלה ככר נוח לפעולה עבור אותן חברות ",  מוסיף אייכל .  המרוויחות הגדולות מחזרתו של ענף ההנפקות לאופנה הן חברות החיתום ,  שהציגו ברבעונים האחרונים דו"חות חזקים .  אם תשאלו את ראשיהן ,  הם יספרו שלפני כשנה אף חלום שלהם - רטוב ככל שיהיה - לא צפה התאוששות כזו .  עסקות של מיליארדים באמצעות הלוואות אם חזרתו המהירה של שוק האשראי החוץ-בנקאי לעבודה סדירה נראית מוזרה ,  הרי שגל עסקות הענק הממונפות נראה הזוי .  העסקה הראשונה שנתנה את האות היתה רכישת פרטנר על ידי אילן בן-דב באוגוסט 2009 .  חברת סקיילקס הציבורית שבשליטת בן-דב רכשה את השליטה בפרטנר מהתאגיד הסיני האצ'יסון  ( 45% )  תמורת סכום חסר תקדים של 5.3 מיליארד שקל .  את העסקה הוציא בן-דב לפועל כשבאמתחתו 760 מיליון שקל מקופת סקיילקס .  מיד לאחר העסקה הזדרז בן-דב למכור 5% ממניות פרטנר למשקיעים גדולים ,  כך שלסקיילקס נותר לשלם 4.7 מיליארד שקל .  בן-דב גייס 2.2 מיליארד שקל בהנפקת אג"ח בבורסה .  800 מיליון שקל נוספים הוא השיג במימון בנקאי קצר בריבית נמוכה של פריים פלוס 1.8% .  ההלוואה מהבנקים היתה כרוכה בשיעבוד של 34% ממניות פרטנר ,  כלומר 75% מהיקף הרכישה ,  ואמורה להיות מחודשת כל שלושה חודשים .  1.2 מיליארד שקל נוספים קיבלה סקיילקס כהלוואה מהמוכר ,  תאגיד האצ'יסון ,  שאמורה להיפרע בעוד ארבע שנים .  סקיילקס בונה גם על 200 מיליון שקל שתכניס הפעילות השוטפת של החברה .  השבוע מכרה סקיילקס לסלקום את רשת דינמיקה ב-108 מיליון שקל ,  שיסייעו לה במימון העסקה .  כיצד מתכוונת סקיילקס לפרוע חלק מתיק ההלוואות הגדול שנטלה על עצמה ?  באמצעות דיווידנד גדול של 1.4 מיליארד שקל שתחלק בקרוב פרטנר ,  שמתוכו היא תראה 672 מיליון שקל .  בשנים הקרובות בונה סקיילקס על מימון של כחצי מיליארד שקל בשנה ,  שיגיע מהדיווידנד השוטף שתמשוך מפרטנר - נתון שמשקף לפרטנר חלוקת דיווידנד כולל של כמיליארד שקל בשנה .  כדי שתוכל לעמוד בקצב כזה של הוצאת מזומנים מקופתה ,  פרטנר נאלצה להגדיל את המינוף שלה באמצעות גיוס אג"ח וקבלת הלוואות בנקאיות .  בסוף נובמבר גייסה פרטנר מהמוסדיים 448 מיליון שקל שהצטרפו להתחייבויות שיש לה ,  בהיקף של 1.87 מיליארד שקל .  לאחר ההכרזה על הדיווידנד חתמה פרטנר עם הבנקים על הסכם לנטילת כמה הלוואות בריבית משתנה בהיקף של 1.5 מיליארד שקל ,  שייפרעו עד 2014 .  תרגיל דומה ביצע קונצרן אי.די.בי של נוחי דנקנר באמצע העשור בחברת הסלולר סלקום .  בתוך חודשים ספורים מאז נרכשה על ידי בן-דב הפכה פרטנר לחברה בעלת שיעור מינוף דומה לזה של סלקום - אלא שהיא עושה זאת בחסות משק שיצא רק לפני כמה חודשים ממשבר האשראי החריף ביותר שידע .  גם אלוביץ' מקבל תיאבון גם עסקת בזק ,  שהוכתרה כעסקת השנה של 2009 ,  נעשתה במינוף רב .  בסוף אוקטובר ,  לאחר שהפסיד את הקרב על פרטנר ,  הודיע שאול אלוביץ' שהוא רוכש את השליטה בבזק מקבוצת אייפקס-סבן-ארקין .  אלוביץ' רכש 30.6% ממניות קבוצת בזק תמורת 6.5 מיליארד שקל .  את הרכישה הוא ביצע באמצעות חברת התקשורת סמייל 012 .  אלוביץ' לא בנה על קופת המזומנים של אינטרנט זהב .  המימון העיקרי של העסקה הגיע מבנק הפועלים ,  שהעניק מטובו הלוואה של 3.9 מיליארד שקל שתיפרע עד סוף 2017 .  על ההלוואה הענקית ישלם אלוביץ' ריבית כמעט מצחיקה של 2.5% ,  צמוד למדד .  מימון נוסף השיג אלוביץ' מהנפקת אג"ח למוסדיים בהיקף של 400 מיליון שקל וממכירת פעילות סמייל 012 לחברת אמפל של יוסי מימן .  כדי לעמוד בהחזרים הכבדים של ההלוואה שלקח אלוביץ' ,  הוא יצטרך למשוך מבזק דיווידנדים גבוהים מדי שנה .  הדיווידנדים הללו לא תמיד משקפים רווחים ממשיים שהניבה בזק .  דוגמה לכך ניתן לראות כבר בדיווידנד הקרוב שבזק צפויה לחלק ,  שמגיע ל-1.5 מיליארד שקל .  עיקר הרווח כאן הגיע הודות לכללי החשבונאות המתקדמים של ה-ifrs ,  שאיפשרו לבזק לרשום רווח חשבונאי ענק וחריג עקב הוצאת החברה הבת yes מדו"חותיה הכספיים .  הצד השני של עסקת בזק הוא עסקת סמייל ,  שגם היא בוצעה במינוף גבוה .  עם רכישת השליטה בבזק נותר אלוביץ' עם פעילות תקשורת חופפת שקיימת גם בבזק וגם בסמייל 012 - מצב בעייתי בגלל תקנות ההגבלים העסקיים .  לאור זאת נאלץ אלוביץ' למכור את הפעילות של סמייל 012 .  מי שהיה כעת בצד הקונה הוא יוסי מימן ,  שבאמצעות חברת אמפל שבבעלותו הסכים לשלם תמורת אותה פעילות 1.2 מיליארד שקל .  בזמן העסקה החזיקה אמפל בקופת מזומנים של 520 מיליון שקל ובור התחייבויות של 2.6 מיליארד שקל .  גם מימן לא נבהל מהמצב ,  ובחר לממן את עיקר העסקה בהלוואה של 800 מיליון שקל שלקח מקונסורציום בנקאי הכולל את לאומי ודיסקונט .  בנוסף יקבל מימן מחברות הביטוח הראל ומנורה מימון של 220 מיליון שקל ,  כנראה בריבית של כ-8% .  בנוסף הנפיקה אמפל בנובמבר האחרון אג"ח בהיקף של 250 מיליון שקל בריבית צמודה למדד של 5.75% .  הקרן של האג"ח מתוכננת להיות משולמת החל ב-2011 עד סוף 2015 .  איגרת החוב הזאת נסחרת כיום בתשואה ברוטו של 7.3% .  לאמפל כבר יש אג"ח מהנפקה אחרת שביצעה בעבר ,  ואשר נסחרת כיום בתשואה ברוטו של 7.0% ,  והריבית עליה היא 6.6% צמוד למדד .  ממש לקראת סוף השנה התבשר שוק ההון כי גל העסקות הממונפות הגיע גם למגזר הפיננסים - קרן איפקס רוכשת מקרן יורק את השליטה בבית ההשקעות הגדול בישראל ,  פסגות ,  לפי שווי של 3.1 מיליארד שקל .  איפקס קנתה 76% מבית ההשקעות תמורת 2.35 מיליארד שקל ,  כשלוש שנים בלבד לאחר שיורק רכשה אותו לפי שווי של 1.28 מיליארד שקל .  לפי הפרסומים ,  כ-40% מהסכום ימומנו על ידי הבנקים . " יכול להיות שבריביות של 10% בשוק ,  כל העסקות האלה לא היו יוצאות לדרך .  הריבית הנמוכה משחקת לטובת כל הצדדים המעורבים כאן :  המוכרים ,  הקונים וגם השוק שמוכן לממן את העסקות הגדולות - וכך הן יוצאות לדרך ",  מסביר אייכל .  הריבית נמוכה והסטרקצ'רים חוזרים בין הסממנים המובהקים ביותר של תקופת הגאות הקודמת היו המוצרים הפיננסיים המובנים  ( סטרקצ'רים )  .  בתי השקעות כמו אקסלנס ופאי פיננסים הנפיקו מדי חודש כמה מוצרים כאלה .  האופנה ,  שהחלה בראשית העשור האחרון עם הנפקות בהיקף של מאות אלפי שקלים בלבד ,  הגיעה לשיאה ב-2007 ואיפשרה גיוס של מיליוני שקלים באמצעות הסטרקצ'רים .  מאוקטובר 2008 ,  בעקבות המשבר ,  התחום הזה היה בין הראשונים שנפגעו ונעלם למשך כשנה .  ברבעון האחרון גם המוצרים המובנים קמו לתחייה .  אקסלנס כבר הוציאה שלושה מוצרים מובנים :  שניים מהם ממנפים את ביצועיהן של מניות הבנקים הפועלים ולאומי ,  והאחר הוא סטרקצ'ר על ריבית התלבור  ( הריבית הבין-בנקאית - נ"ב )  .  בסך הכל גויסו בשלושת המוצרים האלה 251 מיליון שקל . " השוק חוזר ומראה ביקוש .  מה שמניע את המוצרים האלו הן התשואות הנמוכות של האג"ח ",  הסביר ערן פוקס ,  מנכ"ל אקסלנס נשואה מוצרים פיננסיים .  מי שיבקר בבית ההשקעות הבינוני הדס ארזים יגלה שגם שם נערכים לאופנת הסטרקצ'רים .  ערימת קטלוגים של מוצרים מובנים שמציעים ברוקרים מחו"ל היא רק חלק מתוכנית בית ההשקעות להפוך לדומיננטי בתחום הנפקות הסטרקצ'רים לגופים מוסדיים .  ההנפקות אינן דרך הבורסה ולא מצריכות תשקיף ,  עובדה שהופכת את תהליך הוצאת המוצרים למהיר במיוחד . " אנחנו לומדים את הצרכים של הגופים בשוק ומעבדים להם בהתאם מוצרים מהקטלוגים השונים ",  אמר רמי דרור ,  מנכ"ל הדס ארזים .
 
שוב הם כאן :  הנפקות ללא דירוג ומינופי ענק
שום דבר בתחילת 2009 לא יכול היה לרמוז על חזרתו של עידן הכסף הקל לישראל .  מה שהתחיל בזרזיף הנפקות של בנקים עם דירוגים גבוהים עבר במהרה לחזרתן של החברות הקטנות לשוק ,  ואיפשר למנף עסקות ענק בהלוואות בנקאיות וגיוסי אג"ח .  גם הסטרקצ'רים חוזרים

