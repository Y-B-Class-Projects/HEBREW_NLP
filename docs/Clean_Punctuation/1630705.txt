אלפסי :  מצטער שהרסנו לאיגוד את חצי הגמר
מאמן נתניה חגג את הניצחון על גלבוע/גליל .  מהומה בפחים :  אוהד חולון התלונן כי סיילס תקף אותו ,  אוטובוס אוהדי אשקלון נרגם
צילום ועריכת וידאו :  יותם רונן
ערב רבעי גמר גביע המדינה הותיר ארבע קבוצות בלבד במירוץ אחרי הגביע ,  אחרי שמכבי תל אביב חזרה מעפולה עם ניצחון 81:95 ,  ברק נתניה הפתיעה את הפועל גלבוע/גליל עם 82:92 ,  עירוני אשקלון ניצחה בחולון 64:71 ,  במשחק שאחריו התפתחה מהומה באולם הפחים ,  במהלכה טען אוהד חולון ,  אחד ממארגני ערב ההתרמה לקבוצה ,  כי ברוקס סיילס היכה אותו ,  ואוטובוס האוהדים של אשקלון נרגם באבנים .  סיילס צפוי להיחקר במשטרה בעקבות תלונה שהוגשה .  בני השרון התגברה על עירוני נהריה 66:71 .  חצאי הגמר ייערכו ביד אליהו ב-15 בפברואר ,  ומשחק הגמר יתקיים באותו מקום שלושה ימים לאחר מכן .
 ההפתעה הגדולה של הערב הגיעה מנתניה ,  שם הקבוצה של אריק אלפסי המשיכה לקטול ענקיות ,  ואחרי שהדיחה את הפועל ירושלים בשמינית הגמר עם ניצחון במלחה היא הפילה הפעם ברשתה את גלבוע/גליל ,  שחזרה המומה מהפגרה ונקלעה לפיגור של 27 נקודות במחצית הראשונה ,  ממנו ניסתה להתאושש ללא הואיל במחצית השנייה ,  והודחה מוקדם מהצפוי .
 אלפסי היה מאושר בסיום ואמר . " אני חושב שעשינו הכנה מדהימה למשחק ,  השחקנים שלנו ידעו מה גליל הולכת לעשות בכל התקפה .  אחרי הפגרה לא היה לנו קל לחזור .  שיחקנו מדהים בחצי הראשון ועשינו מהלכים נכונים בחצי השני ",  אמר המאמן ,  ודאג לשמור על חוש הומור : " עבורנו זה הישג בלתי רגיל ,  אני מצטער בשביל האיגוד שהרסנו להם את חצי הגמר הרגיל ,  בין ירושלים לגליל ". 
מנגד ,  מאמן גלבוע/גליל ,  עודד קטש ,  היה מאוכזב מאוד עם תום המשחק . " פישלנו .  מגיע כל הכבוד לנתניה ,  לא עמדנו בציפיות של עצמנו ",  אמר המאמן ,  וניסה להסביר מה לא עבד : " יכול להיות שכל הראיונות וההילה התקשורתית פגעו בנו .  צריך לזכור שיש לי שחקנים צעירים ,  שמאוד רצו להגיע לחצי הגמר ולנוקיה ,  אבל זה לא הצליח לנו ". 
בחולון קיבלו בברכה את מיקי דורסמן שחזר הפעם בתור מאמן בלבד בניסיון להושיע את הקבוצה ממצבה הקשה בליגה ,  אבל הבכורה של דורסמן לא הביאה את הבשורה .  למרות זאת היה המאמן מרוצה בסיום ואמר : " היה פנטסטי לחזור ,  אני ממש נהנתי מהקהל .  השחקנים נתנו את הנשמה וקפצו על כל כדור ,  הכדורסל גם יבוא .  אני שמח מאוד שהשארנו את אשקלון על 71 נקודות .  זרקנו מאוחר מידי ומעט מידי .  המשחק הזה הוכרע בשלוש הדקות האחרונות ". 
המאמן המנצח ,  אריאל בית הלחמי ,  אמר : " אני שמח מאוד .  כל השבוע עבדנו בשקט .  עקבנו אחרי חולון ולא היה אחד שלא פרגן להם .  ידענו שיהיו פה הרבה אנרגיות ובלאגן סביב המשחק .  באנו נחושים ומרוכזים .  לא ספרו אותנו כל כך ,  וזה עבד לטובתנו .  עברנו את החמש הדקות הראשונות כמו שתכננו .  לא היה כדורסל יפה לעין .  עשינו פה היסטוריה .  בשני משחקי המאני טיים שהיו לנו בגביע ,  הופענו ,  ואנחנו מקווים שנופיע בהמשך ".  
עומאר סניד אמר : " עם כל ההתרגשות עם החזרה של דורסמן ,  זה היה כאילו חולון משחקים נגד אף אחד .  רציתי לנצח את חולון רק על היחס שלהם למורן כשהוא חוזר .  זה הישג יותר גדול מהטופ 4 שהגעתי אליו עם אשקלון בקדנציה הקודמת .  אנשים בישראל לא ממש סופרים את הדרום .  אשקלון זו קהילה קטנה ואני שמח ששימחנו אותם .  אני שמחים שהגענו לחצי גמר.עכשיו שאנחנו שם הכול יכול לקרות ". 
בחולון באו בטענות בסיום לאוהדי אשקלון בטענה שאלה שברו כיסאות ביציעים ,  וקטטה התפתחה בין מחנות האוהדים .  אוהד הפועל חולון אף הודיע כי יגיש תלונה במשטרה נגד סנטר אשקלון ,  ברוקס סיילס ,  בטענה שנתן לו אגרוף .  השחקן האמריקאי הכחיש כל קשר לאירוע .  לטענת אוהדי חולון ,  אחד האוהדים שנושא תג של מנהלת הליגה ,  שמאפשר לו לשהות על הפרקט ,  ניסה להפריד בין אוהדי חולון ואשקלון ,  אך אז הצטרף למהומה ברוקס סיילס שחבט באותו אוהד בפניו .  האוהד הגיש תלונה במשטרת חולון ,  והוא מתכוון ללכת לבית החולים  " וולפסון "  על מנת לקבל טיפול רפואי .  לתקרית היו מספר עדים ,  שלטענת אנשי חולון התחייבו להעיד כנגד סיילס .  
עם תום המשחק לא אפשרו אוהדי חולון למורן רוט לצאת מהאולם ,  ובאשקלון ניסו לארגן אנשי יס"מ שיוציאו את הרכז מהאולם .  מלבד זאת ,  האוטובוס של אוהדי אשקלון הופצץ באבנים ,  ושמשותיו נופצו .
 יושב ראש אשקלון ,  אבי נמרודי ,  אמר בתגובה לאירועים : " צר לי שהרוחות התלהטו בצורה כזו .  האוהדים שלנו ניסו לצאת לאוטובוסים וביציאה הותקפו על ידי אוהדי חולון ,  מה שגרם להם לחזור לאולם ולצאת בחוסת המשטרה .  שני אוטובוסים שהובילו אוהדים נרגמו באבנים ושמשות נופצו .  יש גם כמה אוהדים שהוכו על ידי אוהדי חולון .  השחקנים לא היו מעורבים בתגרות .  הם ודאי לא תקפו .  ברוקס לא היה מעורב בשום דבר .  ניסו לתקוף אותו אבל לא נוצר שום מגע פיזי .  יכול להיות גם האוהדים שלנו אשמים ,  כי הם היו חלק מהתגרה ,  אבל מצד שני הם רצו לצאת מהאולם ולנסוע הביתה ולא נתנו להם ". 
דובר הפועל חולון ,  איתן לנציאנו : " נדהמתי לקרוא בכל מדיה אפשרית את טענות אשקלון על כביכול 'תקיפת' האוטובוסים שלהם ,  פשוט בושה איך באלגנטיות לא אופיינית ,  יש לומר ,  מנסה הנהלת אשקלון להסתיר את ההתנהגות הפרועה של קהל אוהדיהם .  נזכיר לכולם שהיו אלה אוהדי חולון שחיבקו אותם בחום בזמן עופרת יצוקה ,  וגם הפעם קיבלו האשקלונים יחס חם ואוהב ,  קיבלו כרטיסים - כמה שרק ביקשו ,  ולצערי ,  מה שחולון קיבלה בחזרה זה הקנטות בלתי פוסקות של הקהל האשקלוני .  השיא הגיע עם עקירת כיסאות וזריקתם לעבר יציע אוהדיי חולון ולתחום המגרש .  מה שיותר גרוע זו התנהגותם של שחקני והנהלת אשקלון ,  שבמקום להרגיע את האווירה ,  התסיסו יותר את הקהל .  שחקנים פשוט קיללו והתעמתו עם כל מי שהיה בפרקט במקום להיכנס לחדריי ההלבשה לאחר שחגגו את ניצחונם .  אנחנו כהנהלה של אוהדים ,  לא ניתן לפגוע בשמם הטוב של קהל אוהדינו שבהרבה עבודה קשה הגיע להיות הקהל הטוב בארץ בזכות .  לסיום ,  הנפגע היחידי מהאירוע היה אוהד חולון שהותקף על ידי שחקן אשקלון וכל אוהדי ושחקני אשקלון יצאו בבטחה לביתם ". 
בשקט בשקט ,  וכן ,  גם בלי להרשים במיוחד ,  בני השרון גם כן העפילה לחצי הגמר .  זה נגמר ב-71:76 ביתי על עירוני נהריה ,  מה שהותיר את מאמן הקבוצה ,  דן שמיר ,  מרוצה למדי . " ידעתי שיהיה לנו משחק קשה בגלל שנהריה ,  למרות הרקורד שלהם בליגה ,  בכל משחק הם עושים את העבודה שלהם .  לכולם קשה לשחק נגדם .  אנחנו יכולנו לשחק יותר טוב אבל עשינו את מה שאנחנו יכולים כדי לנצח ואנחנו מאושרים להיות בחצי גמר גביע המדינה ". 
מנגד ,  אמר המאמן המפסיד ,  יעקב ג'ינו : " זה משחק שבאנו לנצח ואני חושב שהפסדנו אותו בטעויות שאנחנו גרמנו .  שיחקנו מול קבוצה מאומנת ואסור לעשות מולה טעויות ,  אבל מצד שני רואים שהשחקנים נלחמו .  יש לנו היום רוטציה יותר רחבה ,  דימרקו ג'ונסון חזר ואני מקווה שיעזור לנו בהמשך ". 

אלפסי :  מצטער שהרסנו לאיגוד את חצי הגמר
מאמן נתניה חגג את הניצחון על גלבוע/גליל .  מהומה בפחים :  אוהד חולון התלונן כי סיילס תקף אותו ,  אוטובוס אוהדי אשקלון נרגם

