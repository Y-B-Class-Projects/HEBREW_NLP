רשמקול 75
בקאסט דחוס וצפוף ,  אמיר אגוזי מסכם את השנה החולפת במועדונים ומרקיד אתכם הישר אל השנה החדשה
המיקס ארוך אז נשמור על הטקסט קצר  ככה זה כשמנסים לדחוף שנה מוזיקלית כל כך עמוסה ומגוונת ל-90 דקות ו-30 קטעים  ( תעשו את החשבון לבד ,  ותזכרו שכמעט כל הקטעים כאן הם מעל ל-6 דקות במקור ,  וחלקם אפילו נושקים ל-10 )  .  את רוב האמנים שמופיעים כאן כבר הזכרתי לפחות פעם או פעמיים במהלך השנה האחרונה ,  והם מייצגים על קצה המזלג את הצלילים המועדוניים שהכי אהבתי ב-2009  ( התחלתי עם רשימה של כ-150 טראקים שממנה הלכתי והצטמצמתי בקושי רב )  .  ברוח הפלורליסטית של המיקס ,  נמנע מלהבחין בדקויות שבין הסגנונות ותתי הזרמים שהקטעים שכאן משתייכים אליהם ,  ורק נקווה שחיבורם יחד הצליח לייצר תמונה גם מקיפה וגם קוהרנטית ורציפה ,  חלקית ואישית ככל שתהיה .
 מה שכן אזכיר הוא כמה מאלו שנותרו בחוץ .  ישנו גוש אחד גדול של יוצרי האוס חשובים שבצער רב נותרו מאחור .  הכוונה בעיקר למודימאן  ( שהוציא אי.פי נהדר ממש בתחילת השנה )  ,  ת'יאו פאריש והרמיקס שלו לאל.סי.די סאונדסיסטם ,  פפה ברדוק הצרפתי ,  והאמריקאים עומר S ,  ג'אס אד ולבון ווינסנט  ( שלושתם עם שנה פגזית וחשיבות שרק הולכת ומתבהרת )  ,  וכן ג'ייסון פיין וקייל האל ,  נושאי הלפיד הצעירים של שיקגו ודטרויט .  
גם מאטיאס אגויאו ושאר חבורת הלייבל Comeme ,  שאהבתי השנה במיוחד ,  מיוצגים בקטע אחד בלבד של רבולדו ,  ושיחד עם העושר הצלילי ושמחת החיים של חבורת דופ ,  דיג'יי קוזה וגווייאמה והקוט דו'מונטס ,  משקפים את הפתיחות ההולכת וגוברת של עולם ההאוס/טכנו הקלאסי לצלילים שבאים מחוצה לו .  
פזורים קצת בין לבין ,  ובעיקר בגוש שלקראת הסוף  ( מזינק/מרטין והלאה )  ,  תמצאו נציגויות נבחרות לאחת המגמות המעניינות והמיוחדות עבורי השנה  קבוצת מפיקי הבאס/דאבסטפ לשעבר  ( קוד 9 ,  רמאדאן מאן/פירסון סאונד ,  אינסטר:מנטל ,  סבינה ,  זומבי )  ,  שהורידו השנה את הטמפו באופן משמעותי  ( לבי.פי.אם כמעט האוסי )  והחלו לפתח ולטפח צליל מוטנטי שכזה ,  שבעיקר נשען על מורשת ה-2 סטפ גאראג' ממנה החל לצמוח הדאבסטפ אי-שם בחציו הראשון של העשור .  לצליל הזה הם נותנים כעת פרשנות פוסט-דאבסטפית שכזו ,  שנשענת על קצב וריתמיקה להבדיל מהכובד של באסים וסאבים .  שגם מקבוצה זו נעדרים כמה טראקים חשובים ,  בראשם אלו של קולי ג'י ,  הגברת הראשונה של ה-UK פאנקי  ( שהוציאה קטעים נהדרים כ-"Love dub ",   " Narst "  ו-"Weekend Fly ")  .  
שנה אזרחית טובה לכולם .
 



























רשמקול 75
בקאסט דחוס וצפוף ,  אמיר אגוזי מסכם את השנה החולפת במועדונים ומרקיד אתכם הישר אל השנה החדשה

