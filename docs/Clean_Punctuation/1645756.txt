שיאני שכר הם שיאני השמדת ערך
אין קשר אמיתי ומבוסס בין תמרוץ מנהלים ובין רווחי החברה .  נורמות השכר הגבוהות בעולם העסקים הישראלי מתאימות ךהתנהלות של קרטל .  מירב ארלוזורוב מנסה להעיר את רונית קן
רשימה שפורסמה באחרונה ריכזה עבור המשקיע הנבוך את 15 שיאני השכר של הבורסה הישראלית ב-15 השנים האחרונות .  נעים היה להעיף מבט ברשימה ולהעלות נשכחות .  למשל ,  עופר נמרודי ,  מנכ"ל חברת הכשרת הישוב והבעלים של עיתון  " מעריב ",  היה שיאן השכר פעמיים  ( 1994 ,  1996 )  .  לאור מצבה העגום של הכשרת הישוב ומצבו העגום במיוחד של  " מעריב ",  קשה להבין על מה בדיוק הוא היה ראוי לשכר השיא ששולם לו .  
איציק שרם ,  מבעלי השליטה בשרם-פודים-קלנר ,  למשל ,  היה שיאן השכר ב-2000 עם עלות שכר של כ-15 מיליון שקל בשנה .  מאז הספיק שרם להשמיד למשקיעים שלו ערך גבוה בהרבה מ-15 מיליון שקל ,  והוא נושא בתואר של אחד ממשמידי הערך הגדולים שהיו בעשור האחרון בבורסה .  גם מקומו של יו"ר הפניקס לשעבר ,  יוסי חכמי ,  אינו נפקד :  הוא השיאן של 2001 .  תחת שרביט ניהולו של חכמי הידרדרה הפניקס - ופתחה פיגור גדול אל מול חברות הביטוח הגדולות האחרות בישראל .  
אין צורך להתייאש ,  השמות הגדולים עוד לפנינו .  שיאן השכר של 2005 היה מנכ"ל בנק הפועלים ,  צבי זיו ,  שהרוויח 33.5 מיליון שקל בשנה .  זיו אמנם נאלץ באותה שנה להחזיר חלק משכרו בעקבות שערורייה ציבורית ,  אבל גם כך נשאר עם שכר נאה של 20.5 מיליון שקל .  ארבע שנים מאוחר יותר נאלץ זיו להתפטר - לאחר שנתפס בין האחראים להסתבכות של הפועלים בפרשת ה-mbs במהלך המשבר העולמי ,  ועל רקע מערכת יחסים רעועה עם יו"ר הבנק ,  דני דנקנר .  
זיו הוא לא שיאן השכר היחיד שנאלץ להתפטר בעקבות המשבר העולמי .  גם איליק רוז'נסקי מדלק נדל"ן פרש לאחר שסיבך את חברה שבניהולו בחובות כבדים .  זה לא מנע ממנו ליהנות ב-2006 מעלות שכר של 25 מיליון שקל .  מתי דב ,  שסיבך את חברת לגנא בהשקעות מפוקפקות בנדל"ן במזרח אירופה ,  הלך בדרכו של רוז'נסקי :  25 מיליון שקל ב-2007 ,  והופ הביתה ב-2009 .  
אין ספק ,  המהירות שבה עוברים כאן מהתואר שיאן השכר לתואר המנכ"ל המפוטר ,  היא העדות המוצקה ביותר למה שווה התואר הזה .  מתוך 15 שיאני שכר ב-15 השנים האחרונות ,  שבעה או שמונה התבררו בדיעבד לא רק כשיאני שכר ,  אלא גם כשיאני השמדת ערך לציבור בעלי המניות בפרט ולמשק בכלל .  כמעט באופן עקבי ,  חברות ששילמו למנהליהן שכר שיא - התבררו בדיעבד כחברות המנוהלות רע מאוד ושהאינטרס המוביל בהן היה זה של טובת המנהל ,  ולא טובת החברה .  
המסקנה המתבקשת היא שכל חברה שמשלמת שכר מפולפל למנהליה היא קרוב לוודאי חברה החשופה ליותר מדי סיכונים ושטווח התכנון בה הוא קצר טווח בלבד .  משמע ,  חברה גרועה במיוחד ששומר נפשו ירחק ממנה .  
מסקנה הנוספת היא שהשמירה על אינטרס המשקיעים בחברות הציבוריות חופפת לשמירה על גובה שכר הבכירים .  זה לא עניין להתחסדות או לגלגול עיניים לשמים ,  זה עניין עסקי טהור :  חברה שאינה שומרת על נורמות תשלום שכר סבירות היא חברה שמסכנת את הערך שיקבלו בעלי המניות ממנה בעתיד - שלא לדבר על הערך שיקבלו ממנה בעלי איגרות החוב - ולכן חובה על המשקיעים הגדולים לתבוע הפחתות שכר .  זה ,  כמובן ,  נוגע בעיקר לגופים המוסדיים ,  שהם המשקיעים הגדולים ביותר בשוק ההון ,  ושאם הם היו מתאמצים לעמוד בחובת הנאמנות שלהם הם היו צריכים לפתוח מזמן במלחמת חורמה בשכר הבכירים .  
מסקנה שלישית היא שכל האמירות כאילו שכר בכירים משרת מטרה נעלה של תמרוץ המנהל להשיא את רווחי החברה ,  הן תעמולה זולה .  אין כל קשר בין ביצועים לבין שכר מנהלים .  אין כל קשר בין טובת החברה לבין טובת המנהל שלה .  אין כל תרומה חיובית של שכר גבוה למנהל לביצועיה ארוכי הטווח של החברה ;  לעתים קרובות התרומה היא דווקא שלילית .  
העיקרון הכלכלי היחיד שמניע את שכר הבכירים הוא  " איך החברים שלי בדירקטוריון מאשרים לי לשדוד את קופת החברה ",  כמובן משום ש"החברים "  נהנים בעצמם מנורמות השכר הגבוה בחברות שבהן הם עובדים .  למעשה ,  אוכלוסיית המנהלים הבכירים בישראל הולכת ומצטיירת כסוג של קרטל ,  שבאופן עקבי דואג להעלות את המחירים של כל החברים בו באופן קבוע - ללא קשר לרמת השירות או לרמת ההוצאות האמיתית - וזאת על חשבון הציבור .  אם המוסדיים לא טורחים לעשות דבר ,  אולי הממונה על ההגבלים העסקיים רונית קן תתערב ? 

שיאני שכר הם שיאני השמדת ערך
אין קשר אמיתי ומבוסס בין תמרוץ מנהלים ובין רווחי החברה .  נורמות השכר הגבוהות בעולם העסקים הישראלי מתאימות ךהתנהלות של קרטל .  מירב ארלוזורוב מנסה להעיר את רונית קן

