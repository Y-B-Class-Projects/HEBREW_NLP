 ממריאות מההריסות 
מנהיג בעל תעוזה ,  גמישות ,  יצרתיות ,  חדירה לנישות חדשות ,  קיצוצים במשרות ובעלויות ורכישת המתחרות העיקשות .  אלה המאפיינים של השורדות הגדולות של הבועה
 >  >  כמה חברות יצאו מקריסתה של בועת הטכנולוגיה כשהן דווקא מחוזקות - מביטות מלמעלה על גוויותיהן המפויחות של מתחרותיהן .   אפל ,  למשל ,  התעוררה מתרדמת של כמה שנים ונהפכה לענקית אלקטרוניקה שחוללה מהפכה בתעשיית המוסיקה ,  המחשבים וכעת - גם בעיתונות .  אמזון נהפכה מחנות ספרים למרכול מקוון עצום בגודלו .  מיקרוסופט ,  הודות לשליטתה המוחלטת בשוק מערכות ההפעלה ,  שמרה על דומיננטיות ,  וגוגל השתלטה במהירות על שוק החיפושים המקוונים .  במקביל ,  חברות חדשות ,  צעירות ורעבות כמו יו טיוב ,  טוויטר ופייסבוק צצו והחלו להזכיר את ימיה העליזים של הבועה ,  בכך שגייסו לפי שווי של מיליארדים עוד לפני שהראו רווחיות .  מי הן המרוויחות הגדולות של בועת הדוט.קום ,  אלה ששרדו ,  שיצאו מחוזקות ואולי אלה שיביאו לבועה חדשה .  מחוללת מהפכות שהולכת נגד הזרם  >  >  שיא בועת הטכנולוגיה תפס את אפל בשפל בכל המובנים ,  אך החברה היתה כבר בתנופת התאוששות - ולא הביטה לאחור מאז .  לאחר שהפסידה ליבמ בקרב על המחשב האישי ,  ולמיקרוסופט בקרב על מערכת ההפעלה ,  החברה סבלה מירידה ממושכת בהכנסות וממאבקי כוחות פנימיים .  ואז קראה אפל למייסד האגדי אך בעל המזג החם סטיב ג'ובס - שחזר ליישם בה את חזונו .  אפל נכנסה לנישות שבהן חברות קודמות כשלו ,  והפכה אותן להצלחות מסחררות עבורה ,  שסייעו לה גם לשפר את הפופולריות של מותג הדגל שלה - המקינטוש .  ג'ובס זיהה את הפוטנציאל של שוק הנגנים הדיגיטליים ,  וב-2001 השיקה אפל את ה-ipod הפופולרי ,  וכעבור שנתיים גם את חנות המוסיקה המקוונת שתתאים למכשיר ,  שנהפכה לחנות המוסיקה המקוונת הרווחית הראשונה .  בעקבות הצלחות אלה ,  הגיע גם ה-iphone שביסס את מעמדה של אפל כיצרנית להיטים סדרתית .  בקרוב החברה צפויה להשיק את הלהיט התורן - מחשב הטאבלט האייפד .  מונופול מסתדר גם במשבר  >  >  מיקרוסופט ,  חברת התוכנה הגדולה בעולם ,  הרגישה את הבועה בעיקר דרך מנייתה .  אף כי רווחיותה נפגעה עם התנפוצות הבועה ,  הכנסותיה המשיכו לצמוח גם בשנים הקשות ביותר .  חברות דוט.קום רבות נמחקו מהמפה ,  אך מיקרוסופט נותרה יציבה הודות לפנייתה הן לעסקים והן לצרכנים ,  וכמובן ,  גם הודות לשליטתה הכמעט מוחלטת בתחום מערכות ההפעלה .  מערכת ההפעלה חלונות עברה לעידן חדש ב-1995 ,  ומיקרוסופט הגדילה אחיזתה בעולם התוכנה .  בגרסה זו של מערכת ההפעלה כללה מיקרוסופט דפדפן אינטרנט משלה ,  שהביא לנפילת נטסקייפ הפופולרי ,  ובשיטה זו הכניסה גם את פורטל msn הפופולרי ,  נגן חלונות ושירותים ותוכנות רבים אחרים שזכו לדומיננטיות בשווקים .  עם זאת ,  הירידות בשווקים ופסיקת ההגבלים העסקיים נגדה בארה"ב בשנת 2000 הפילו את מנייתה ,  שעדיין לא חזרה לשיאים שקדמו לקריסת הבועה .  אמנם לא ענקית האינטרנט של פעם ,  אך עדיין ענקית  >  >  כן ,  יאהו היא גם מפסידה וגם מנצחת של בועת הדוט.קום .  זה לא סוד שיאהו לא שטה על מי מנוחות בשנים האחרונות ,  אך למרות כל בעיותיה עדיין מדובר באחת מחברות האינטרנט הגדולות ,  הוותיקות והבודדות שהצליחו לשרוד את התנפצות הבועה .  למרות שהוא משתרך הרחק מאחורי מנוע החיפוש של גוגל - מנוע החיפוש של יאהו עדיין מדורג השני מבחינת הפופולריות בעולם ,  בעוד שלפני התנפצות הבועה היה יאהו פורטל שהשתמש במנוע החיפוש של גוגל .  בשנים שלאחר התפוצצות הבועה ,  אז נפלה מניית החברה לשפל של 4.06 דולרים ,  החלה יאהו להציע שירותי פס רחב ,  רכשה מנועי חיפוש ונפרדה מגוגל ,  הקימה שירותי דואר אלקטרוני ,  מוסיקה ורשתות חברתיות .  בשנה וחצי האחרונות הצליחה יאהו לעמוד בפני רכישה עוינת מצד מיקרוסופט ,  ולחתום על שיתוף פעולה עם ענקית התוכנה בתחום החיפושים המקוונים ,  שיחסוך לה עלויות של 200 מיליון דולר בשנה .  צעדי ההתייעלות הביאו לכך שברבעון האחרון של 2009 רשמה יאהו רווח של 135 מיליון דולר ואף עלייה ראשונה בהכנסותיה זה שישה רבעונים - ברבעון הראשון של 2010 .  יצאה מהבועה מחוזקת מתמיד  >  >  אמזון היא שורדת אמיתית :  עם התפוצצות הבועה התרסקה מניית החברה ב-95% - אך האתר התאושש במהרה ,  וכבר ב-2003 רשמה החברה רווח ,  לאחר שחנות הספרים המקוונת השכילה להרחיב עצמה גם למוסיקה ,  רהיטים ,  צעצועים ואלקטרוניקה - ונהפכה למעצמת קמעונות שרוצה לעשות ברשת את מה שוול-מארט עשתה ברחובות העיירות והפרברים בארה"ב .  בנוסף התחילה אמזון להציע גם שירותים - כגון שירותי מחשוב ותשלום אלקטרוני - באתר שלה .  בנובמבר 2007 נכנסה אמזון לעסקי הספרים הדיגיטליים ,  כשהחלה לשווק את הקורא האלקטרוני המצליח קינדל ,  והלקוחות מצביעים ברגליים - או בארנקים .  את 2009 סיים האתר כשהמניה בשיא של 138.47 דולר ,  הודות לזינוק של 68% ברווח הרבעון השלישי .  בלעה את כל מי שנותרה בסביבה  >  >  אורקל ,  חברת התוכנה שייסד המנכ"ל הססגוני לארי אליסון ביחד עם ידידים בשנת 1977 ,  היתה כבר חברה ותיקה ומבוססת כשהבועה התפוצצה .  אך בניגוד לחברות טכנולוגיה מבוססות רבות אחרות ,  אורקל יצאה מהמשבר כמעט ללא פגע ,  ואף הצליחה למנף את המשבר לטובתה .  אורקל ,  שעיקר פעילותה היתה בתחום התוכנות העסקיות ,  יצרה שירותים רבים לעסקים בינוניים וגדולים ,  ששרדו את המשבר ,  והצליחה להתחמק במידה רבה מהמשבר שהביא לסגירת אינספור עסקים קטנים ,  בין היתר באמצעות קיצוצים נרחבים במשרות ובעלויות .  אך חברת התוכנה השלישית בגודלה באותה התקופה לא הסתפקה בהישרדות .  החל מ-2002 היא החלה לנצל את הירידה החדה בשווי מתחרותיה הקטנות יותר .  אורקל רכשה יותר מ-60 חברות ,  בהן שתיים ממתחרותיה הגדולות בתחום התוכנות העסקיות - פיפלסופט ,  שהוכנעה לאחר מאבק ממושך ותמורת יותר מ-10 מיליארד דולר ,  וסיבל סיסטמס .  משתלטת על האינטרנט  >  >  גוגל פתחה את העשור כמנוע החיפוש הגדול בעולם ,  עם 18 מיליון שאילתות חיפוש ביום .  מאז היא צמחה למשהו גדול בהרבה ,  בדרכה להשתלטות על יותר ויותר תחומים באינטרנט .  ממנוע החיפוש בעל העיצוב הצנוע התרחבה גוגל לתחומים רבים בעשור האחרון - פרסום מקוון ,  חדשות ,  בלוגים ,  דואר אלקטרוני ,  מידע פיננסי ,  מפות ואפילו רשתות חברתיות ,  עם השקת גוגל באזז .  ב-2000 השיקה את האד-וורדס - פרסומות הקשורות לתוצאות החיפוש ,  שירות שהחל עם 350 לקוחות ונהפך לעסק שהניב לה הכנסות של 21 מיליארד דולר ב-2008 .  כשיצאה החברה בהנפקה ראשונה לציבור ב-2004 ,  לפי שווי שוק של 23.1 מיליארד דולר ,  הגיע השימוש במנוע החיפוש שלה לשיא של 84.7% מכלל שאילתות החיפוש באינטרנט .  כיום היא שווה כ-178 מיליארד דולר ,  והנתח שלה בשוק מנועי החיפוש הוא כ-65% .  המתחרה הגדולה ביותר שלה ,  יאהו ,  נשרכת הרחק מאחור עם נתח שוק של 17% .  היריבה ,  מיקרוסופט ,  שהשקיעה מיליארדי דולרים בשנים האחרונות בניסיון להדביק את הפער מול גוגל בשוק החיפושים ,  נאלצת בינתיים להסתפק במקום השלישי .
 
 ממריאות מההריסות 
מנהיג בעל תעוזה ,  גמישות ,  יצרתיות ,  חדירה לנישות חדשות ,  קיצוצים במשרות ובעלויות ורכישת המתחרות העיקשות .  אלה המאפיינים של השורדות הגדולות של הבועה

