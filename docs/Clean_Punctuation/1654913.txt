טייבה מתחילה לצאת מהבוץ
הוועדה המחוזית לתכנון ובנייה במחוז מרכז אישרה הקמת 1,300 יחידות דיור בעיר שבמשולש ,  על שטח של כ-350 דונם .  בנוסף ,  בקרוב יוקם הסינמטק ראשון בעיר
הוועדה המחוזית לתכנון ובנייה במחוז מרכז אישרה בשבוע שעבר הקמת 1,300 יחידות דיור בעיר טייבה שבמשולש על שטח של כ-350 דונם .  מדובר בתוכנית הבנייה הגדולה ביותר שאושרה אי פעם לטייבה .  
המהלך הזה קרה בזכות תהליך של שיקום העיר שהוביל עו"ד אבנר כהן - הנאמן בהקפאת ההליכים של עיריית טייבה בשנתיים האחרונות .  כהן ,  שמונה כנאמן על ידי משרד הפנים ,  קיבל לידיו באוקטובר 2007 עיר בקריסה כלכלית וחובות כספיים בסך 140 מיליון שקל .  
איזו עיר קיבלת לידייך ?   
" קיבלתי לידיי עיר שקרסה ,  כשכל המערכות המוניציפליות ,  הכלכליות והתברואתיות לא מתפקדות בה .  כשמוניתי לתפקיד על ידי משרד הפנים והגעתי לטייבה ,  מצאתי בניין עירייה ששערי הכניסה שלו נעולים ומרותכים ".  
איך משנים את המצב בעיר כזאת ?   
" התחלנו בניהול משא ומתן עם העובדים ,  שכבר לא היה להם אמון במערכת ,  על מנת לגרום לכך שהעירייה תשוב לתפקד .  תוך כמה חודשים פיטרנו או ניידנו 170 עובדים ושיקמנו את כל המערכות המוניציפליות ,  כולל מערכת הגבייה שהיתה במצב נוראי .  העירייה לא גבתה תשלום על מים ,  היטלי השבחה וארנונה במשך שנים ,  ושיעור הגבייה עמד על 8% בלבד ".  
מה מצב העיר כיום ?   
" העירייה פועלת לגביית חובות עבר ,  ולהשגת תקציבים ממשרדי ממשלה .  שיקמנו את הוועדה המקומית ולתכנון ובנייה ואת אכיפת עבירות הבנייה .  אחת הבעיות הקשות בטייבה זו מצוקת הדיור בגלל אחוזי הילודה הגבוהים .  אנשים לא היו יכולים לקבל היתרי בנייה כי הוועדה לא היתה מתכנסת .  כמות הבנייה הלא חוקית בעיר היתה בהיקפים עצומים .  פקחים חששו לעבוד בעיר ולא היתה מערכת אכיפה . 
" כעת המצב השתנה - יש ועדה ויש אכיפה .  בנוסף ,  מזה שנתיים שהעיר פועלת לפי תקציב מאוזן ,  ועובדי העירייה מקבלים משכורת בראשון לחודש .  התוכנית ל-1,300 יחידות דיור תהווה פתרון למצוקת הדיור .  בחודש הקרוב ייפתח בטייבה הסינמטק הראשון במגזר הערבי ,  והשבוע ממש פנינו למשרדי הממשלה והנהלת בתי המשפט בבקשה ליזום הקמת בית משפט שלום בטייבה ואף איתרנו קרקע מתאימה לכך ". 

טייבה מתחילה לצאת מהבוץ
הוועדה המחוזית לתכנון ובנייה במחוז מרכז אישרה הקמת 1,300 יחידות דיור בעיר שבמשולש ,  על שטח של כ-350 דונם .  בנוסף ,  בקרוב יוקם הסינמטק ראשון בעיר

