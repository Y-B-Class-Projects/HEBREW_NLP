שלום פלוגה א'
דודי G יודע שהוא אדון לגורלו ,  לכן צריך לקחת פיקוד ולחתור אל הטוב ביותר שתוכל להפיק .  בהצלחה בצבא ! 
הנה אני עומד להגיע לעוד נקודת ציון בדרך המפותלת הנקראת  " חיים ".  ממש בקרוב אתחתן עם גברת צבא ואחרי שלוש שנים יחד אתגרש ממנה ,  אלא אם כן נתאהב בדרך ,  ואצליח להתגבר על העובדה שבנוסף אלי ,  היא נשואה לעוד חלק נכבד מאזרחי ישראל .  יש לציין שאני סופר את הימים אחורה עד ליום הגיוס יחסית באופטימיות ,  אך מצד שני קיים אצלי החשש שכשאכנס למערכת ,  התמונה שבניתי תתנפץ בחסות צעקות מהמ"כית ,  אובדן הפרטיות ומחסור כבד בשינה .
 יש לי חברים רבים שכבר נכנסו למערכת הצבאית וכבר הכינו אותי נפשית פחות או יותר למה שאני הולך לפגוש שם .  מבין החברים יש את המתוסכל ,  זה שמה לעשות ,  לא מרוצה מהשירות .  מנגד יש את החבר שמרוצה מהתפקיד וטוב לו שם .  דווקא החבר המרוצה טוחן שמירות בבסיס ובקושי חוזר הביתה ,  אבל מה ,  הוא נאחז בנקודות האור בשירות כמו זה שהתפקיד שלו מספק וזה שהאנשים נחמדים .  החבר השני בוחר להתמקד דווקא בדברים השליליים- המרחק מהבית ,  העובדה שמשאירים אותו בחג וכו' .  
אני רוצה להאמין ,  ואני מקווה שזה לא מתוך תמימות ,  שבסופו של דבר אנחנו אלה שקובעים אם טוב לנו או לא ושהכל תלוי בנקודת המבט שלנו .  כי כמו שהחבר המתוסכל התלונן ,  הוא יכול היה להסתכל גם על הדברים החיוביים בשירות ,  בין אם זה החברים הטובים שרכש בחדר שלו ,  בין אם זה הדברים הטובים שיש בתפקיד שלו ובין אם זה האוכל בבסיס שנחשב לאכיל ,  שזה כבר טוב .  אחרי שהוא יתחיל להסתכל על הדברים בצורה הזו ,  אז ככה פתאום ,  בלי ששום דבר השתנה באמת בשירות עצמו ,  יהיה לו טוב .  אז הדבר הראשון שאני מתכוון לקחת איתי לצבא ,  וגם לחיים עצמם ,  אם כבר ,  זה התמקדות בדברים הטובים וקבלה של הדברים הפחות טובים .
 באחד הראיונות שעשיתי לצבא ,  היינו קבוצה של אנשים מול מראיינת .  אחת השאלות של המראיינת הייתה  " מה תרצה לעשות בצבא ?  ",  ואחת התשובות שקיבלה הייתה  " מש"ק ממטרות ",  תשובה שהובילה לגיחוכים אצל היושבים בחדר .  בשיחה פרטית באחת ההפסקות ,  סיפר אותו אחד שענה את התשובה הזו שאין לו ציפיות מהשירות ,  שאיפה שישימו אותו יהיה בסדר .  הרושם שהתקבל מהשיחה היה שהוא רק רוצה להעביר את השלוש שנים האלו ,  באיזה תפקיד שלא יהיה .
 המילים האלו גרמו לי לחשוב קצת על הנושא ,  האם כדאי לתת לרוח לשאת אותנו לאן שלא יהיה או שאולי דווקא עדיף להילחם על תפקיד מסוים ולעשות כל שביכולתנו כדי להשיג אותו ?  האם לתת לאחרים לקבוע את גורלי ולחסוך כאב ראש או להיות אני אדון לגורלי ?  ומה אם אני לא יודע מה אני רוצה לעשות ,  מה אז ? 
לאחר שחשבתי על הנושא קצת ,  הגעתי למסקנה שאם אתה יודע כבר מה אתה רוצה לעשות ,  אז הילחם על זה ,  אפשר רק להרוויח מזה ולשפר את הסיכויים שתיפול במקום שהוא טוב לך .  אם אתה לא יודע מה אתה רוצה לעשות ,  אז צריך לשבת ולברר עם עצמך מה העדפות שלך ,  או לחילופין מה אתה לא רוצה לעשות כדי לדעת מה לפסול בטוח .  כה וכה מומלץ להילחם על משהו ולכוון למטרה מסוימת ,  מאשר לתת לאחרים לכוון אותך אל עבר המטרות שלהם .  גם אם בסופו של דבר לא הצלחת להגיע לאן שרצית ,  זה לא סוף העולם ואפשר תמיד לעבור לשיטת ההתמקדות בדברים הטובים וליהנות מהשירות .
 באשר אלי ,  אני לא מעוניין בתפקיד שאני לא אעשה בו כלום- כי חופש ,  מה לעשות ,  מעריכים באמת רק כשיש מעט ממנו .  כשיש יותר מדי ממנו ,  אז רוצים חופש מהחופש שהוא עבודה וסדר יום .  מצד שני ,  אני גם לא רוצה תפקיד לחוץ ללא מנוחה .  אם להיות יותר ספציפי ,  אני בכלל רוצה תפקיד עם סוסי פוני מקפצים ליד הבסיס ,  נוף לים ,  וילות כבתי מגורים וארוחות גורמה ,  אבל שמעתי שסגרו את היחידה הזו בצה"ל .
 

שלום פלוגה א'
דודי G יודע שהוא אדון לגורלו ,  לכן צריך לקחת פיקוד ולחתור אל הטוב ביותר שתוכל להפיק .  בהצלחה בצבא ! 

