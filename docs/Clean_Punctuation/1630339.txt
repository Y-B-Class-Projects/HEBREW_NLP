הממשלה לא תחייב רכישת טקסטיל ישראלי
בדיון שנערך בסוף השבוע בין משרדי האוצר ,  התמ"ת וביטחון הפנים ,  הוחלט כי הממשלה לא תוציא הוראת שעה שתחייב ביצוע מכרזים בתחום הטקסטיל הביטחוני רק לתוצרת מקומית
הממשלה לא תוציא הוראת שעה שתחייב ביצוע מכרזים בתחום הטקסטיל הביטחוני רק לתוצרת מקומית - כך הוחלט בדיון שנערך בסוף השבוע בין משרדי האוצר ,  התמ"ת וביטחון הפנים .  נציגי משרד התמ"ת היו היחידים שתמכו בפרסום ההוראה .  שר התמ"ת בנימין בן אליעזר אמר כי יפנה לראש הממשלה בנימין נתניהו בבקשה כי יפעל למען אישור ההוראה .  
עקב לחצים שהפעילו משרד התמ"ת והתאחדות התעשיינים להעדפת רכישת טקסטיל מתוצרת מקומית למערכת הביטחון בישראל ,  הנחה נתניהו לפני כחודש את משרדי הממשלה לכנס דיון בנוגע לאפשרות להוציא הוראת שעה בעניין .  
על פי נתוני התמ"ת ,  פרסום הוראת שעה לשנתיים יאפשר לספק הכשרה מקצועית לעובדי טקסטיל לקראת הסבתם לתחומי אלקטרוניקה ותחומים נוספים .  על פי חישובי המשרד ,  ללא הוראת שעה צפויים כ-1,000 עובדי ענף הטקסטיל לעמוד בפני פיטורים ב-2010 - בדומה להיקף הפיטורים בענף בשנים האחרונות .  ענף הטקסטיל מעסיק כ-8,000 עובדים ,  רובם בפריפריה .  כ-20% מכלל העובדים בענף הם בני מיעוטים והשאר יהודים .  
נציגי משרד האוצר ציינו בדיון כי אם תצא הוראת שעה המעדיפה ענף מסוים ,  עלול להיווצר לחץ מצד ענפים נוספים שיבקשו תעדוף דומה .  עוד ציינו באוצר כי חוק חובת מכרזים אינו נועד לעודד מפעלים לספק תעסוקה ,  ולצורך זה קיימים חוקים ותקנות אחרים ,  בהם חוק עידוד השקעות הון ומסלול הכשרה מקצועית ותעסוקה במשרד התמ"ת .  נציגי המשרד לביטחון פנים הביעו בדיון חשש מחוסר התחרות בענף הטקסטיל בישראל ,  מתיאום מחירים בעקבות מיעוט היצרנים ומאיכות המוצר הסופי . 
" משרד האוצר מסרב להעדיף רכש טקסטיל כחול לבן ,  על אף שנתוני משרד התמ"ת מראים כי המפוטרים יעלו למדינה 45 מיליון שקל  ( בתשלום דמי אבטלה ואבטחת הכנסה ;  א"ק )  ,  בעוד ההפרש בין תוצרת מקומית לתוצרת סין במכרזים הוא 42 מיליון שקל ",  נמסר בסוף השבוע ממשרד התמ"ת .  
על פי נתוני משרד התמ"ת ,  רכישות משרד הביטחון בתחום הטקסטיל מסתכמות בכ-150 מיליון שקל בשנה .  על פי הערכות ,  רכישת ביגוד בסין תהיה זולה בכ-80% .
 
הממשלה לא תחייב רכישת טקסטיל ישראלי
בדיון שנערך בסוף השבוע בין משרדי האוצר ,  התמ"ת וביטחון הפנים ,  הוחלט כי הממשלה לא תוציא הוראת שעה שתחייב ביצוע מכרזים בתחום הטקסטיל הביטחוני רק לתוצרת מקומית

