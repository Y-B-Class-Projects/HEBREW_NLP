המדינה קיצצה בהסתר 5 מיליארד שקל מתקציב הבריאות 
מערכת הבריאות
 >  >  הכניסה לעשור החדש מציינת גם 15 שנה לחקיקת חוק ביטוח בריאות ממלכתי ,  חוק הנתפש כאחת מהמהפכות החברתיות החשובות בחברה הישראלית .  החוק הגדיר סל שירותי בריאות מקיף ומחייב וקבע כי הזכאות לו עומדת לכלל האוכלוסייה .  החוק הקנה חופש מעבר של מבוטחים מקופה לקופה נעדר כל התניות ,  הנהיג מנגנון פרוגרסיבי של תשלום דמי ביטוח בריאות ושיפר את מנגנון הקצאת המקורות .  בשנים האחרונות נסוב השיח הציבורי בתחום הבריאות בעיקר סביב מנגנון אימוצן של תרופות וטכנולוגיות חדשות לסל השירותים שבאחריות קופות החולים .  ההכרה שלא ניתן לספק במימון ציבורי את כל מה שהידע הרפואי יכול להציע ,  מאותגרת בכל שנה לקראת עבודת ועדת הסל וזוכה לכותרות ולתשומת לב ציבורית רחבה .  מה שזוכה פחות לכותרות ולתשומת לבו של הציבור היא העובדה שהיקף המימון הציבורי של מערכת הבריאות בכלל ושל המקורות העומדים לרשות קופות החולים בפרט נשחק והולך .  היקפה הכספי של שחיקה זו גדול הרבה יותר מהשווי הכספי של כל התרופות והטכנולוגיות שצורפו לסל לאורך שנות הפעלתו של החוק .  כדי לשמר את ערכן הריאלי של מקורות החוק ולהבטיח את אספקתו של סל שירותים באיכות ,  בזמן ומרחק סבירים ,  אין די בהוספת מקורות למימון תרופות וטכנולוגיות חדשות ,  אלא יש צורך בעדכון שנתי של המקורות בגין שינויים במחירי תשומות המערכת ובעדכון שנתי של מקורות החוק גם בגין שינויים בגודל האוכלוסייה ובהרכבה הגילאי .  בחינה מדוקדקת של הפיצוי שניתן לקופות בפועל ,  מלמדת שבשני מקדמים מרכזיים אלה חלה לאורך שנות הפעלתו של חוק ביטוח בריאות ממלכתי שחיקה שמשמעותה הכספית המצטברת היא יותר מ-5 מיליארד שקל .  הפיצוי הדמוגרפי שניתן מאז הפעלתו של החוק שיקף רק באופן חלקי את הגידול הדמוגרפי בפועל ,  ומנגנון עדכון המחירים שיקף גם הוא רק באופן חלקי את עליית מחירי השימוש בתשומות המרכזיות לאספקת הסל  ( כגון מחירי שירותי האשפוז או מרכיבי השכר במערכת הבריאות )  .  אם ב-1995 הועמדו לרשות קופות החולים על ידי המדינה כ-3,600 שקל בממוצע למבוטח לאספקת סל שירותים מוגדר באיכות ,  מרחק וזמינות סבירים  ( במחירי 2009 )  ,  הרי עבור אותו סל עומדים ב-2010 לרשות קופות החולים פחות מ-3,000 שקל .  ההידרדרות בהיקף המקורות שהועמדו על ידי המדינה לרשות קופות החולים אילצה אותן לחפש מקורות חלופיים ובהם השתתפויות עצמיות והרחבת תוכניות הביטוח המשלים ,  כפי שהדבר משתקף גם בנתונים מקרו-כלכליים של מערכת הבריאות :  שיעור המימון הציבורי של מערכת הבריאות מצוי במגמה מתמשכת של ירידה ,  בעוד היקף המימון הפרטי של המערכת מצוי במגמה מתמשכת של עלייה ,  ושיעורו כיום הוא מהגבוהים בעולם המערבי .  למגמה זו ,  אם תימשך ,  עשויות להיות השלכות קשות על אופיה הסולידרי של מערכת הבריאות .  שחיקת מקורות קופות החולים הנובעת מהפיצוי החלקי בגין גידול דמוגרפי והתייקרות המחירים אינה מייצרת כותרות בעיתונים .  מאחוריה לא עומדים ארגוני חולים ,  שתדלנים למיניהם או בעלי אינטרסים אחרים .  חלק משחיקה זו נספג על ידי קופות החולים באמצעות צעדי התייעלות שונים שננקטו על ידי הקופות לאורך השנים ,  אך יש גבול לכושר הספיגה וההתייעלות של הקופות .  על מעצבי מדיניות הבריאות הלאומית לנקוט צעדים ראויים כדי לשמר את היקף המימון הציבורי של מערכת הבריאות בישראל .  במידה שלא יחול תיקון במנגנון עדכון המחירים והדמוגרפיה ,  עשויים להיפגע בעתיד ממדים שונים של איכות וזמינות שירותי הבריאות למבוטח - ששום תרופה או טכנולוגיה חדשה לא תצליח לתקן .  קוקיה הוא מנכ"ל מכבי שירותי בריאות ;  בן נון הוא מרצה במחלקה לניהול מערכות בריאות באוניברסיטת בן גוריון

המדינה קיצצה בהסתר 5 מיליארד שקל מתקציב הבריאות 
מערכת הבריאות

