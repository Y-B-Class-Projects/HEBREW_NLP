מקורות ברשות השידור : " ההנהלה בראשות שקלאר מבצעת מחטף לפני הגעת אמנון דיק "
 בערוץ הראשון החליטו להחליף את עורכי  " יומן "  משה נסטלבאום וענת שרן ,  וכן את עורכי  " פוליטיקה "  ו"מבט "  - זמן קצר לפני שייכנס לתפקידו יו"ר רשות השידור החדש
 >  >  ברשות השידור החליטו להעביר מתפקידם כמה מעורכי תוכניות האקטואליה הבולטות של ערוץ 1 :  עורכי  " יומן "  משה נסטלבאום וענת שרן ,  עורך  " פוליטיקה "  אלון מזר ועורכי  " מבט "  זאב כהן ,  יעל קשאני ואסף אפרתי .  המהלך מבוצע זמן קצר לפני מינויו של היו"ר החדש ,  אמנון דיק ,  שהממשלה אמורה לאשר בשבוע הבא את מועמדותו לתפקיד .  ככל הנראה ,  לתפקיד עורך מהדורת  " מבט "  ימונה אבי מוסקל ,  שעד כה עבד בחדשות המקומיות ,  מהן הגיע גם המנהל הנוכחי של מחלקת החדשות - יורם כהן .  במקביל מתכוונים ברשות להפסיק את שידורה של התוכנית הכלכלית  " מדד יומי ".  מקורות ברשות המקורבים לאירועים אמרו אתמול כי  " מדובר במחטף של ההנהלה הנוכחית בראשות מוטי שקלאר ,  לפני הגעתו לתפקיד של היו"ר החדש דיק ".  המקורות הסבירו כי בעבר ניסתה הנהלת הרשות הנוכחית להשפיע על התוכן ועל שיבוץ המרואיינים בתוכניות ,  אך מאמציה נבלמו .  לדברי המקורות ,  מדובר כעת בהדחה על רקע פוליטי . " פוליטיקה "  ו"יומן "  הן שתי תוכניות ותיקות ,  שזוכות לאחוזי צפייה גבוהים ביחס לתוכניות אחרות של ערוץ 1 .  שתיהן עוסקות רבות בפוליטיקה ובעלות השפעה על סדר היום הציבורי .  נסטלבאום ומזר הם עורכים ותיקים ומוערכים - נסטלבאום משמש עורך  " יומן "  במשך שבע שנים ומזר עורך את  " פוליטיקה "  כבר כשש שנים .  ביוני האחרון פרש מתפקידו יו"ר רשות השידור הקודם משה גביש ,  וכמה ימים אחר כך התפטרו גם סגניתו דורית ענבר וחבר הוועד המנהל דורון צברי .  מאז נותרה הרשות עם הנהלה מצומצמת במיוחד .  בנוסף ,  העיכוב במינוי יו"ר חדש השאיר את ההנהלה המצומצמת ללא פיקוח מעבר לזה של הוועד המנהל - שכאמור ,  גם הרכבו מצומצם .  לפני כשבועיים וחצי הכריזו ברשות השידור כי יערכו שבועיים של דיונים מרתוניים עם נציגי העובדים ,  ההסתדרות והאוצר בניסיון להגיע להסכם שיאפשר להוציא לפועל את הרפורמה ברשות - אך עד עתה לא ידוע אם הצדדים הגיעו להבנות .  בימים אלה מתקיימות בחירות באגודת העיתונאים בירושלים ,  שמייצגת במשא ומתן את עיתונאי רשות השידור .  יו"ר אגודת העיתונאים ,  אחיה גינוסר ,  אמר בפגישה שערך אתמול עם חברי אגודת העיתונאים כי הושגו הבנות משמעותיות עם האוצר ,  שיקנו לעיתונאים תנאי שכר משופרים המבטיחים יציבות וביטחון תעסוקתי לאחר יישום הרפורמה .  מרשות השידור נמסר בתגובה : " עקב הרצון להתייעל ,  להתרענן ולמנוע שחיקה בערוץ 1 החליטה ההנהלה לערוך שינויים בחטיבת החדשות בטלוויזיה משיקולים מקצועיים .  בכמה מהשינויים המתוכננים מדובר בעובדים שמשובצים בתפקידם במשך שנים ארוכות .  השינויים תוכננו מבעוד מועד ,  וההודעה על הכוונה לבצעם נמסרה לכל העובדים .  השינויים יבוצעו באופן מודולרי ,  שיותאם לצעדי ההתייעלות ולרפורמה המתגבשת בימים אלה . " מנכ"ל רשות השידור מעורב כעורך ראשי באופן כללי בתכנים המשודרים ,  מתוך ראייה ציבורית רחבה ומתוך אמונה שתפקידו של השידור הציבורי לעסוק בתכנים המשקפים את השינויים בחברה בישראל - תוך התחשבות בכל המגזרים ,  עם דגש על נושאים חברתיים ותרבותיים .  התוכניות בערוץ ציבורי חייבות להיות ערכיות ולשקף את השיח שיש בין כל הקבוצות והגוונים בישראל ,  כולל השיח הישראלי-יהודי ". 

מקורות ברשות השידור : " ההנהלה בראשות שקלאר מבצעת מחטף לפני הגעת אמנון דיק "
 בערוץ הראשון החליטו להחליף את עורכי  " יומן "  משה נסטלבאום וענת שרן ,  וכן את עורכי  " פוליטיקה "  ו"מבט "  - זמן קצר לפני שייכנס לתפקידו יו"ר רשות השידור החדש

