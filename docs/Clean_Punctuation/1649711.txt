מסביב לעולם בשבוע :  בערום מלא
הטבע שוב הפגין את כוחו ,  ברק אובמה זלל אוכל שומני ,  נשיא דרום אפריקה רכב בכרכרה המלכותית ,  ואלפים התפשטו באוסטרליה למען שוויון וחופש
לפחות 800 בני אדם נהרגו ברעש האדמה בעוצמה של 8.8 דרגות בסולם ריכטר שפגע השבוע סמוך לעיר קונספסיון בדרום צ'ילה .  חלק ממקרי המוות ארעו בעקבות הצונאמי שפקד את חופי המדינה כמה שעות לאחר הרעש .  ממשלת צ'ילה שיגרה כ-14 אלף חיילים נשלחו לאזורים מוכי האסון כדי למנוע ביזה.בשנת 1960 פקדה את צ'ילה רעידת האדמה העזה ביותר שנרשמה במאה ה-20 .  ברעידה העזה ,  בעצמה של 9.5 בסולם ריכטר ,  נהרגו 1,655 בני אדם והיא גרמה לגלי צונאמי שהגיעו עד להוואי ,  יפן והפיליפינים המרוחקים אלפי קילומטרים ממוקד הרעש .
 גם באוגנדה סבלו מנחת זרועו של הטבע .  לפחות 80 בני אדם נהרגו במפולת בוץ שאירעה במזרח המדינה .  המפולת התרחשה לאחר מספר ימים של גשם כבד ,  ושטפה שלושה כפרים במחוז בודודה .
 רוסיה וגיאורגיה פתחו השבוע את מעבר הגבול ביניהן דרומית לוולדיקווקז .  מעבר ורקני לארס היה סגור מאז יולי 2006 ,  והוא היחיד שאינו נמצא באזורי אבחזייה ודרום אוסטייה .  פתיחתו של המעבר היא סימן נדיר לשיתוף פעולה בין המדינות השכנות שנלחמו זו בזו ב-2008 .
 בעירק החלה ההצבעה המוקדמת של עובדי המדינה בבחירות לפרלמנט .  בשבועות האחרונים חלה עליה בפיגועים מצד קיצונים סונים במדינה ,  והבחירות נתפסות כמבחן לביטחון בעירק .  זאת ,  לאור ההכנות של הצבא האמריקאי להתחיל בצמצום כוחותיו לקראת הקיץ ,  ולסגת באופן מלא עד 2011 .  
בתמונה :  חיילים עירקים עומדים בתור לקלפי
המונים התעמתו השבוע בהודו עם שוטרים במחאה על העלייה במחירי הדלק במדינה ,  לראשונה מזה שמונה חודשים .  העלייה הציתה גם מחאה של האופוזיציה בפרלמנט ההודי .  אפילו שותפים בקואליציה של ראש הממשלה מנמוהן סינג ,  הביעו אי שביעות רצון מהמהלך ,  אך סינג דחה את הקריאות לבטל את העלייה במחיר בטענה שמדיניות פופוליסטית תפגע בכלכלה ההודית בטווח הארוך .
 בעוד בהודו יצאו לרחובות עקב מחירי הדלק ,  נטשו נהגי המוניות ביוון את רכביהם ברחובות אתונה במחאה על הרפורמה הכלכלית המתוכננת במדינה .  הממשלה דורשת שהנהגים יחלו להנפיק קבלות ולשלם מיסים בהתאם להכנסתם ולא לפי רמת הכנסה נמוכה וקבועה .  זהו אחד הצעדים שנועדו לקצץ 4.8 מיליארד יורו בתקציבה של יוון ,  על מנת להציל את המדינה מהתמוטטות כלכלית .
 לא רק כלכלת יוון סובלת מקשיים ,  גם תעשיית הרכב העולמית .  השבוע נפתחה בג'נבה תערוכת הרכב הגדולה ,  ויצרניות הרכב גייסו את מיטב האומנים כדי לחגוג את השקת דגמיהן החדשים .  
בתמונה :  הזמר ג'סטין טימברלייק הופיע במסגרת אירוע ההשקה של דגם ה-A1 של אודי .
 יומיים אחרי שרופאיו האישיים הורו לו לשמור על הכולסטרול ,  התארח נשיא ארצות הברית במסעדה בסוואנה שבג'ורג'יה והתענג מהאוכל השמנוני .  בתפריט :  עוף מטוגן פירה תפוחי אדמה ,  בטטות ,  מקורני וגבינה ,  ירקות ,  תירס מוקרם ,  לחם תירס ,  סלט מקרוני ,  חזיר ,  פודינג אוכמניות ,  ופודינג בננה . " אני לא רוצה שום הרצאות על הכולסטרול שלי ,  אל תספרו למישל ",  אמר אובמה לעיתונאים שליוו אותו .
 גבר חטף השבוע את גיסתו והחזיק בה כבת ערובה בזמן שהצמיד סכין לגרונה .  האירוע התרחש ברחובות וושי ,  במחוז ג'יאנגסו שבסין .  על פי החשד ,  החוטף היה תחת השפעת סמים בעת האירוע .  האישה שוחררה זמן קצר אחר כך והגבר ,  בעל עבר פלילי ,  נלקח למעצר .
 נשיא דרום אפריקה ערך השבוע ביקור ממלכתי בבריטניה .  ג'ייקוב זומה התקבל על ידי המלכה אליזבת ורכב עמה בכרכרה לארמון באקינגהם ,  שם זכה לסעודה מלכותית .  בעת ביקורו נפגש הנשיא גם עם ראש הממשלה גורדון בראון ובכירים נוספים .  זהו ביקורו הרשמי הראשון של זומה בבריטניה .
 ובצד השני של האימפריה הבריטית :  5,200 בני אדם השילו את בגדיהם ואת עכבותיהם ונאספו בבוקר קריר וסגרירי למרגלות בית האופרה בסידני שבאוסטרליה לצילום עירום של האמן ספנסר טוניק .  לדבריו המסר של המיצג הוא חברה שוויונית וחופשייה .  טוניק ידוע בצילומי הערום הקבוצתיים שהוא עורך ברחבי העולם .  ב-2007 הוא אסף מספר שיא של 18,000 משתתפים לצילום בכיכר מרכזית במקסיקו סיטי .
 
מסביב לעולם בשבוע :  בערום מלא
הטבע שוב הפגין את כוחו ,  ברק אובמה זלל אוכל שומני ,  נשיא דרום אפריקה רכב בכרכרה המלכותית ,  ואלפים התפשטו באוסטרליה למען שוויון וחופש

