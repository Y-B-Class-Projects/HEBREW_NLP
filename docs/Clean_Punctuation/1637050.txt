אליפות אפריקה :  חוסני ,  מברוק
חוסני הוביל את מצרים ל-0:4 גדול על אלג'יריה בחצי הגמר ,  בדרך לנקמה מתוקה שתשמח גם את הנשיא .  גאנה מחכה בגמר
חודשיים לאחר הקרבות הסוערים בין נבחרות הכדורגל של אלג'יריה ומצרים ,  התעמתו הערב  ( חמישי )  השתיים במפגש לוהט במסגרת חצי גמר אליפות אפריקה 2010 הנערכת באנגולה .  רבים משני הצדדים ניסו להרגיע את הרוחות לקראת המשחק המסקרן ,  אבל על כר הדשא עלתה רק נבחרת אחת - מצרים .  הפרעונים ,  אלופי היבשת פעמיים ברציפות ,  העפילו לגמר נוסף והשיגו נקמה מתוקה ,  עם ניצחון אדיר 0:4 .  במשחק המוקדם העפילה גאנה לגמר ראשון מאז 1992 בדרך הייחודית שלה ,  שוב במשחק לא מרשים במיוחד ,  אך עם הרבה לחימה ואופי שהובילו אותה ל-0:1 על ניגריה ששוב תחזור הביתה מאוכזבת .  מצרים מול גאנה - רק אחת תחגוג ביום ראשון .
 רק לפני כחודשיים הנחילה נבחרת הכדורגל אלג'יריה הפסד צורב לנבחרת המצרית במשחק ההעפלה לגביע העולם בדרום אפריקה .  בתום הניצחון פרצו עימותים קשים בין אוהדי שתי הנבחרות ,  עשרות נפצעו ,  והיחסים הדיפלומטים בין שתי המדינות הידרדרו לשפל חסר תקדים ,  שכלל אף סילוק הדדי של השגרירים .  הערב ,  מהר מכפי שחשבו כולם ,  הגיע סוג של מפגש חוזר ,  ועבור המצרים מדובר בנקמה מתוקה מאין כמותה .
" אם ננצח את הקבוצה שמנעה מאיתנו להגיע למונדיאל ,  אז נוכל לצפות באליפות העולם בקיץ בגאווה ",  אמר לפני המשחק מוחמד זידאן ,  ומילא את חלקו בצורה נהדרת עם שער ובישול שמאפשרים למצרים להמשיך לחלום על שיא אפריקאי עם אליפות יבשתית שלישית ברציפות .  אלג'יריה ,  שאיבדה עשתונות עם הרחקות מיותרות וסיימה עם שמונה שחקנים בלבד ,  תתנחם בהעפלה למונדיאל ,  אבל לבטח תתקשה להתאושש מהתבוסה הקשה .
 באווירה סטרילית ,  עם שוטרים אנגולים המקיפים את האיצטדיון ומנסים לשמור על הסדר ,  יצא המשחק לדרך .  אלג'יריה התחילה טוב יותר ,  ובדקה ה-10 בעיטה שטוחה של קארים מטמור חלפה סמוך לקורת שערו של עיסאם אל חדארי .  בדקה ה-24 גם מצרים איימה על השער ,  כשעימאד מוטעב ניסה לסובב לפינה וסחט הצלה גדולה מפאוזי שאושי .  בדקה ה-39 הגיע רגע המפנה .  רפיק חליש ספק הכשיל ברחבה את מוטעב ,  השופט מבנין לא חשב שמדובר בתיקול נקי ,  הצביע על הנקודה הלבנה ושלף צהוב שני לבלם האלגי'ראי .  חוסני עבד ראבו לקח אחריות ,  ביצע פנדל שהיה צריך להיפסל כשעצר רגע לפני הבעיטה ,  והכניע את שאושי ,  שרץ לעבר השופט וכמעט נגח בו .  0:1 למצרים במחצית ,  עצבים במחנה האלגי'ראי .
 למרות החסרון המספרי ,  אלג'יריה פתחה בסערה את המחצית השנייה וגרמה למצרים להתחיל להסתגר ,  כשבעיטה חופשית של חסן יבדה הייתה המצב המסוכן ביותר ונהדפה על ידי אל חדארי .  בדקה ה-65 יצאה מצרים למתפרצת ,  ורגע קסם מצידו של מוחמד זידאן ,  שסובב כדור נהדר לחיבורים מחוץ לרחבה ,  נתן לפרעונים יתרון כפול אותו קשה הרבה יותר למחוק .  בדקה ה-70 אלג'יריה הרימה סופית ידיים ,  כשנאדיר בלחאג' ביצע עבירה מכוערת וראה אדום ישיר שמותיר את נבחרתו בתשעה שחקנים .  
מצרים לא הניחה ליריבתה ,  ובדקה ה-80 בישל זידאן המצוין למוחמד עבדל שאפי את השלישי בדרך להשפלה ,  דקה לאחר שהאחרון עלה כמחליף .  שתי דקות לסיום החליט שאושי שנמאס לו ובעט בגדו .  השופט שלף לו צהוב שני ועשה את מה שהיה צריך לעשות כבר אחרי הפנדל - שלח את השוער הסורר החוצה .  בתוספת הזמן גדו נעץ את הרביעי וקבע :  אלג'יריה מסיימת עם רביעייה ברשתה ,  מצרים משיגה את הקנמה עליה חלמה .
 הרכב נבחרת אלג'יריה :  פאוזי שאושי  ( הורחק ,  88 )  ,  מאג'יד בוגרה ,  נאדיר בלחאג'  ( הורחק ,  70 )  ,  ענתר יחיא ,  רפיק חליש  ( הורחק ,  38 )  ,  יאזיד מנסורי ,  חסן יבדה ,  קארים זיאני ,  מוראד מגני  ( עבדלקאדר לאיפאווי ,  67 )  ,  קארים מטמור  ( ג'אמל עבדון ,  75 )  ,  עבדלקאדר גזל  ( מוחמד זמאמוש ,  89 )  .
 הרכב נבחרת מצרים :  עיסאם אל חדארי ,  מחמוד פתחאלה  ( גדו ,  59 )  ,  האני סעיד ,  וועאל ג'ומע ,  אחמד אל מוחמדי ,  אחמד פתחי ,  חוסני עבד ראבו ,  סעיד מועד  ( מוחמד עבדל שאפי ,  79 )  ,  אחמד חסן ,  מוחמד זידאן ,  עימאד מוטעב  ( חוסאם גאלי ,  53 )  .
 המרדף אחר זכייה ראשונה מאז 1982 הוא זה שמניע את נבחרת גאנה ,  וימשיך לדחוף אותה גם במעמד הגמר .  גאנה ,  עם ארבעה תארים יבשתיים ,  שנייה רק למצרים בטבלת הזכיות ,  תוכל למחוק את האכזבה מהטורניר הביתי הקודם אותו סיימה במקום השלישי ,  לאחר ניצחון יוקרתי 0:1 על ניגריה שהבטיח לה את המקום בגמר ביום ראשון .  שוב גאנה מדיחה את ניגריה ,  כאשר בטורניר הקודם היה זה ברבע הגמר ,  והיא ממשיכה לגמר ראשון מאז 1992 .
 גאנה ,  למרות הסגל החסר וההתבססות על כוכבי הנבחרת הצעירה שזכתה באליפות העולם ,  שוב הוכיחה הרבה קשיחות ואופי ,  כמו במשחקים קודמים באליפות .  מאמן ניגריה ,  שייבו אמודו ,  שהצליח להגיע לחצי הגמר ובכל זאת עשוי לסיים את תפקידו בקרוב ,  אכן ביצע שינויים בהרכב על מנת להשיג רעננות על המגרש ,  אך נבחרתו שוב הציגה חלק קדמי בעייתי וחוסר השראה מצד הקישור .  
ניגריה נראתה טוב יותר בפתיחה ,  אבל בדקה ה-22 היה זה דווקא וינסנט אניימה שהוציא כדור מהרשת .  כמו ברבע הגמר ,  שילוב בין צמד האסמואים הוביל לשער היתרון של הגנאים .  קוואדו אסמואה ,  קשרה של אודינזה ,  הגביה קרן לפינה הקצרה והחלוץ אסמואה גיאן המשיך לרשת תוך כדי ניצול נמנום בהגנת ניגריה ומיקום לא טוב של שוער הפועל תל אביב .  ניגריה ,  עם אובפמי מרטינס ופיטר אודמווינגי ,  ניסתה לחזור ,  אבל נתקלה ביום טוב של ריצרד קינגסון בשער גאנה .  גם איגביני יעקובו ,  שנכנס כמחליף בדקה ה-70 ,  לא הביא את הישועה לנשרים ,  שינסו להתנחם במקום השלישי ,  בו סיימו בשלושת הטורנירים בין 2002 ל-2006 .
 
אליפות אפריקה :  חוסני ,  מברוק
חוסני הוביל את מצרים ל-0:4 גדול על אלג'יריה בחצי הגמר ,  בדרך לנקמה מתוקה שתשמח גם את הנשיא .  גאנה מחכה בגמר

