אבי נמני : " מבחינת היכולת ,  אנחנו מרוצים "
 למרות ההפסד והמגננה מול חיפה ,  מאמן מכבי ת"א שבע רצון מהמשחק  ( "מגיע קרדיט לשחקנים ")  וטען : " לדעתי לא היה פנדל "
 צילום ועריכת וידאו :  נועם אשל
במשך 83 דקות ארוכות ראו היום  ( שני )  הצופים בקרית אליעזר משחק כדורגל חלש ומאופס משערים בין מכבי חיפה למכבי תל אביב .  אלא שאז כבש שלומי ארבייטמן מהנקודה הלבנה ,  מחק את זכר היכולת הלא משכנעת של קבוצתו והעניק לה ניצחון 0:1 ושלוש נקודות שהחזירו את הפער מהפועל תל אביב ,  השנייה ,  ל-11 נקודות .
" עברנו היום עוד מכשול ",  סיכם המאמן המנצח ,  אלישע לוי , " זה היה משחק קשה מאוד .  שיחקנו נגד קבוצה שצופפה את המשחק ובמשחק כזה צריך לעשות יותר פעולות התקפיות .  לא איימנו מספיק על השער ,  אבל לא נלחצנו ,  לא איבדנו את הסבלנות ,  האמנו עד הרגע האחרון ועשינו ניצחון חשוב ". 
מכבי תל אביב נותרה היום בעשרה שחקנים החל מהדקה ה-29 ,  אחרי הרחקתו של עמנואל מאיוקה ,  שבעט ברגלו של דקל קינן ,  שמצידו הוסיף הצגה גדולה כדי לסחוט את האדום .  לאחר מכן הצהובים בעיקר הסתגרו ועל ההתמודדות עם המערך של אבי נמני אמר לוי : " כל קבוצה תתקשה נגד צפיפות כזו בהגנה ,  כאשר במקרה הזה היו תשעה שחקנים מסביב לרחבה .  זה לא היה משחק מגעיל של מכבי תל אביב ,  אבל אנחנו לא שיחקנו טוב .  למרות זאת עשינו מה שצריך ,  אליפות לוקחים בכוח וזה קשה .  נילחם עד הסוף ". 
השופט הגרמני ,  מנואל גראפה ,  שרק הערב לפנדל אחרי ספק עבירה של רוני גפני על יניב קטן .  הספק הלך במקרה הזה לטובת ההתקפה ואלישע לוי אמר : " השופט היה בסדר גמור .  זה לא שיש לנו טענות נגד איגוד השופטים הישראלי .  אנחנו מאמינים בו ואם עשו דבר כזה כדי להשתלם בחו"ל ,  זה חשוב מאוד .  למכבי חיפה אף פעם אין טענות לשופטים "
 למרות שמכבי תל אביב רשמה הערב את משחקה הרביעי ברציפות ללא ניצחון והפסידה בפעם השלישית בארבעת המשחקים ההלו ,  בקבוצה היו מרוצים מהיכולת של השחקנים ,  שנאלצו להסתדר מול האלופה בחסרון מספרי לאורך מרבית דקות המשחק .
" מבחינת התוצאה אנחנו מאוד מאוכזבים ,  אבל מבחינת היכולת ומה שעשו השחקנים אנחנו מאוד מרוצים ",  סיכם המנג'ר אבי נמני ,  שהמשיך והחמיא : " צריך להסיר בפניהם את הכובע .  הם עבדו קשה מאוד .  ההגנה הייתה יוצאת מן הכלל .  סגרנו טוב מאוד ויצאנו קדימה כשיכולנו .  זה לא קל לשחק עם 10 שחקנים מהדקה ה-26 ואני חושב שמגיע כל הכבוד לשחקנים ". 
על ההסתגרותו של קבוצתו אחרי ההרחקה הוסיף נמני : " היינו בנחיתות של שחקן וגם לשחק עם 11 שחקנים נגד חיפה בקרית אליעזר זה לא קל .  הסגירה שלנו הייתה פשוט מצוינת ואנחנו יוצאים עם הרגשה טובה ומאוד חיובית .  אנחנו שמחים שקפילוטו חזר אחרי שכולם רמסו אותו בעקבות הדרבי .  הוא שיחק מצוין ביחד עם שאר ההגנה .  השחקנים הוכיחו שמכבי היא קבוצה מאוד חזקה והיא תהיה יותר חזקה בעתיד ."  .
 על השיפוט אמר נמני : " גם אם היו טעויות שיפוט ,  זה לא יעזור לנו עכשיו ואין לנו מה לבכות על זה .  אי אפשר להחזיר את הגלגל אחורה לצערי ואני שוב אומר ,  אנחנו לוקחים את הדברים הטובים מהמשחק והיו הרב כאלה .  אחרי שראיתי בטלוויזיה אני אומר שוב שלדעתי לא היה פנדל ,  אבל זה בכלל לא משנה .  השופט בא ושרק וזה מה שקובע ". 

אבי נמני : " מבחינת היכולת ,  אנחנו מרוצים "
 למרות ההפסד והמגננה מול חיפה ,  מאמן מכבי ת"א שבע רצון מהמשחק  ( "מגיע קרדיט לשחקנים ")  וטען : " לדעתי לא היה פנדל "
 
