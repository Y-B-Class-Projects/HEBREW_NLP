 " פתיחת כביש 443 לפלסטינים תסתום הכניסה לי-ם "
 במשרד התחבורה מודאגים מהחלטת בג"ץ לפתוח את כביש 443 לתנועת פלסטינים .  לדברי נציג המשרד ,  הבדיקות הביטחוניות שייערכו בנקודות הכניסה לכביש ,  יביאו לגידול התנועה בו עד כדי  " קריסה מוחלטת של כביש מספר 1 "
 באדיבות ערוץ הכנסת
נמשך הדיון הסוער סביב החלטת בג"ץ לפתוח לתנועת כלי רכב פלסטיניים את כביש 443 :  בדיון מיוחד שנערך היום  ( ראשון )  בועדת משנה של ועדת החוץ והביטחון של הכנסת טען נציג משרד התחבורה ,  ישי טלאור ,  כי משמעות ההחלטה נוכח ההיערכות הצפוייה של צה"ל היא  " קריסה מוחלטת של כביש מספר 1 ". 
לדבריו , " כבר היום אנחנו מרגישים את העומס בסיבוב מוצא ,  ויש ירידה במהירות הנסיעה ,  אבל בכל הקטע יש עלייה במהירות הנסיעה ,  משום שהפנינו את המשאיות היום ל-443 .  גם בידוק יכול לגרום לאותה תופעה .  בידוק של עוד מספר שניות לכל רכב יגרום פקקי ענק ב- 443 ,  וכ-20% מתנועת כלי הרכב תועבר לכביש מספר 1 ". 
טלאור הוסיף ואמר : " אם לנהגים תהיה תחושה לא טובה או לא בטוחה בכביש מספר 443 ,  נצטרך להתמודד איתם בכביש מספר 1 .  המשמעות היא שבשעות השיא לא כל מי שעובד בירושלים יצליח לעלות ולהגיע לעיר ". 
נציג צה"ל בדיון ,  ראש מטה פיקוד מרכז תת אלוף מוטי אלמוג ,  טען כי מערכת הביטחון יכולה לעמוד באתגר אבטחת הכביש נוכח החלטת המערכת המשפטית .  לדבריו , " המשימה שלנו עכשיו היא למצוא דרך להבטיח תנועה משותפת ישראלית-פלסטינית ולהבטיח את רמת הביטחון הנדרשת בציר .  שם המשחק הא רמת הבידוק .  נבחן ונקבל החלטה באשר לפעולות שנקיים לפני הציר ועל הציר לתנועה הפלסטינית כדי להבטיח אי פגיעה במרקם החיים ומצד שני רמת בידוק נאותה ".  
בצה"ל נטען עוד כי טרם נבחנו כל המשמעויות של ההחלטה וכי יש צורך ללמוד את פסק הדין לעומקו טרם קבלת החלטות באשר לאופי הפעילות הבטחונית בציר .
 החלטת בג"צ התקבלה בחודש שעבר בתגובה לעתירת תושבי שישה כפרים פלסטינים הסמוכים לכביש 443 .  הפלסטינים שיוצגו על ידי האגודה לזכויות האזרח ,  ביקשו להסיר מחסומים שמונעים מהם את הגישה לכביש .
 כביש 443 ,  שמחבר בין ירושלים למודיעין דרך הגדה ,  נסלל בשנות ה-80 לאחר שהופקעו אדמות השייכות לפלסטינים .  הכביש נסגר לתנועת פלסטינים ,  בעקבות שורה של פיגועי ירי נגד מכוניות של ישראלים במהלך האינתיפאדה השנייה .
 בימין הוסיפו גם היום לגנות את החלטת בית המשפט וניצלו גם את חוות הדעת של משרד התחבורה כדי לחזק את עמדתם כנגד פתיחת הציר .
" פסק הדין של בג"ץ הוא חרפה "  אמר היום חבר הכנסת אריה אלדד  ( האיחוד הלאומי )  ,  שהוסיף : " לו היה נכתב בשוויץ  ניחא ,  אבל כשבג"ץ מעדיף איכות חיים של ערבים על פני עצם קיום השימוש בכביש של יהודים זוהי חרפה ". 
אלדד התייחס גם לאמירה מצידו של ראש מטה פיקוד-מרכז שטען כי הכביש נסגר מאחר ושום מענה ביטחוני אחר לא הביא תוצאות טובות ,  ואמר : " השאלה המשפטית היא האם אחרי נרצח אחד או עשרה נוספים יהיה מותר לסגור את הכביש מחדש ?  מתי תחליטו שהגיעו מים עד נפש וכמות הנרצחים העתידית תצדיק פנייה נוספת לבית המשפט בדרישה לשנות את פסק הדין המופקר הזה ?  ". 
חבר הכנסת עותניאל שנלר  ( קדימה )  התייחס גם הוא להחלטה ,  על רקע הנזק התחבורתי הטמון בה ,  ואמר : " יש כאן תקלה גדולה בצד המשפטי - צריך לזכור שמה שקורה ביו"ש יש לו השלכות גם על תוככי מדינת ישראל ,  ואי אפשר בגלל העמדה המשפטית לשים חומות בין הצד המשפטי לצד היומיומי ". 
מנגד ,  גיבו חברים אחרים בוועדת המשנה את החלטת בג"ץ וטענו כי הנסיבות בגינן נסגר הכביש לתנועת פלסטינים השתנו ועל כן יש מקום לעדכן גם את נהלי הביטחון בציר . " בראיה רחבה אין מה להשוות בין ראשית האינתיפאדה למצב הנוכחי .  אבל מה שחסר זה שבג"ץ יקבע מתי סוגרים את הכביש ,  ולא כל פעם שירוצו אגודה כזו או אחרת הוא ייעתר לה ",  אמר סגן שר הביטחון לשעבר ,  ח"כ זאב בוים  ( קדימה )  שהוסיף : " הפסיקה הנוכחית קשר את ידי מערכת הביטחון והטיל עליה לחפש פתרונות שאיני יודע אם יימצאו ".  

" פתיחת כביש 443 לפלסטינים תסתום הכניסה לי-ם "
 במשרד התחבורה מודאגים מהחלטת בג"ץ לפתוח את כביש 443 לתנועת פלסטינים .  לדברי נציג המשרד ,  הבדיקות הביטחוניות שייערכו בנקודות הכניסה לכביש ,  יביאו לגידול התנועה בו עד כדי  " קריסה מוחלטת של כביש מספר 1 "
 
