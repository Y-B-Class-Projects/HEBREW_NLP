 " אני לא מנהל קרן כדי להיות ראשון - אלא כדי לתת חלופה לתשואה חסרת סיכון "
 לאחר שלוש שנים שבהן הוביל את חברת הקרנות הראל פיא ,  מונה סמי בבקוב באחרונה למנכ"ל החברה האם הראל פיננסים .  בראיון לסיכום השנה הוא ממליץ איפה להשקיע וכיצד לחלק את תיק ההשקעות לקראת 2011
 >  >  בתחילת החודש מונה סמי בבקוב למנכ"ל הראל פיננסים .  אף שכיהן במשך שלוש שנים בתפקיד מנכ"ל הראל פיא ,  חברת קרנות הנאמנות של הראל פיננסים ,  התפקיד החדש טומן בחובו אתגר לא קטן עבורו .  לפני ארבע השנים חווה בית ההשקעות הראל פיננסים סערה .  המשנה למנכ"ל גיא ויסמן נתפס במעילת ענק של 120 מיליון שקל ,  חברת הביטוח הראל העבירה מיד את הסכום לחברה .  הלקוחות לא נפגעו ואילו ויסמן נידון למאסר ממושך .  המעילה הביאה את יאיר המבורגר הבעלים של הראל ביטוח ויו"ר הראל פיננסים לבצע שינוי בחברה .  הוא רכש את בית ההשקעות הקטן רקנאטי-ענבר ומיזג אותו לתוך הראל פיננסים .  שמעון אלקבץ ,  שעמד בראש רקנאטי-ענבר ,  מונה למנכ"ל בית ההשקעות וכיו"ר בית ההשקעות מונה בן המבורגר .  השניים החלו בשיקום בית ההשקעות והפיכתו לבית שהוא כיום . " המקום שבו אנחנו נמצאים לא מובן מאליו .  לא היינו במקום הזה לפני ארבע שנים ,  כששמעון אלקבץ נכנס לתפקיד המנכ"ל ובן המבורגר התמנה ליו"ר ",  מציין בבקוב .  לדעתו ,  האתגר הגדול שעמד לפניו הוא להמשיך להצעיד את הראל פיננסים באותה דרך . " אני מקווה שנוכל להמשיך להראות הישגים דומים גם בשנים הבאות ",  הוא אומר .  איך עושים את זה ?  מהם מנועי הצמיחה של בית ההשקעות ?   " עושים את זה בעבודה קשה ,  ובגדול להראל פיננסים יש שני מנועים :  ניהול הקרנות ותעודות הסל .  יש תרומה גם לניהול התיקים וחבר הבורסה ,  אבל בעוצמה שונה מהקרנות והתעודות ".  יש עכשיו כמה בתי השקעות קטנים וחברות תעודות סל על המדף .  למה אתם לא רוכשים ?   " באופן עקרוני האסטרטגיה שלנו היא צמיחה פנימית .  זו אסטרטגיה שגובתה והובלה על ידי בעלי המניות .  אבל אי אפשר להגיד דברים חד-משמעיים ,  הכל תמיד פונקציה של מחיר .  בינתיים ,  הראל סל צומחת בקצב מהיר בלי לרכוש ".  הצמיחה לא באה בעקבות הורדת מחירים .  אתם לא רווחיים ?   " לא נכון .  כל השוק מוריד מחירים ,  לא רק אנחנו .  תוכנית העבודה של הראל סל עמדה בכל היעדים שלה ".  גם ביעדי הרווחיות ?   " כן .  אפשר לחשב מה אנחנו רואים בהראל סל ומה היתה האלטרנטיבה אם היינו מבצעים השקעה ברכישת פעילות .  כשנמשיך לגדול נראה רווחיות ".  איך אפשר להתחרות בבתי השקעות בלי קופות גמל ?   " אי אפשר להסתכל על הראל פיננסים במנותק מקבוצת הראל .  זו הסתכלות מעוותת .  השילוב של המוצרים שלנו עם מוצרי החיסכון ארוך הטווח מאפשר לראות את התמונה במלואה ".  איפה לדעתך צריך להיות ממוקם הגמל ,  בביטוח או בבית ההשקעות ?   " זו לא החלטה שאני מקבל ".  המגייסת הגדולה בקרנות הנאמנות ב-2010 בבקוב מסתכל על המסכים ומתקשה להפסיק לחייך ,  ויש לו סיבה טובה .  הראל פיא מסיימת את השנה עם גיוס שיא של 5.1 מיליארד שקל  ( נכון ל-27 בדצמבר )  ,  ונכסים מנוהלים בהיקף של 20.8 מיליארד שקל .  אם רק בסוף השנה שעברה היא נאבקה באקסלנס על המקום השני בענף הקרנות ,  עכשיו הראל פיא כבר מסתכלת עליה מלמעלה .  בהתחשב בקצב הפדיונות הנוכחי מפסגות ,  הסיכוי להיהפך בעוד כמה חודשים לחברת הקרנות הגדולה בשוק לא נראה מופרך .  לפיא ולפסגות קשר היסטורי ,  עוד מהימים שבהם שתיהן היו שייכות לבנק לאומי .  בשוק ההון רואים קשר הדוק ביניהן :  כשפסגות היתה בשיא ,  היה נוח ליועצים להוציא כסף מהראל פיא ,  וכעת הראל פיא היא מהנהנות העיקריות מפדיונות העתק מפסגות .  מנכ"ל אחד בתי ההשקעות ניסח זאת כך : " בעבר פסגות נחשב הקולגייט  ( כינוי למוצר שנמצא בכל בית ,  א"א )  של שוק ההון .  כיום ,  לאט לאט הראל פיא תופסת את מקומו כקולגייט החדש ".  בבקוב מסתייג מאמירה זו . " הלוואי שזה היה נכון ",  הוא אומר .  מה יכול להפוך חברת קרנות למוצר שיימצא בכל תיק השקעות ?   " היא צריכה לתת ערך מוסף ליועצים בדרך של דעה ברורה מאוד על השווקים ,  שמגובה בנתונים כלכליים .  צריך להקפיד לעשות את זה גם בימים הטובים וגם בימים הגרועים ".  למה דווקא אליכם זרמו 5 מיליארד שקל ב-2010 ולא למתחרים שלכם ?   " זו תוצאה של עבודה קשה של שנים רבות ,  של צוות מקצועי מאוד בתחום ההשקעות בראשות אורי רבינוביץ' ,  ושל צוות מקצועי מאוד בתחום השיווק בראשותו של שי מזרחי .  אנחנו מאמינים שכוכבים יש רק בשמים ,  בטח לא בשוק ההון .  אנחנו לא כוכבים ואין לי נוסחה מנצחת .  יכול להיות שבשנה הבאה הכל יתהפך ".  בתחילת השנה אמרו עליכם שאתם מנסים לחקות את פסגות בשיטת העבודה מול הבנקים . " כשיש דוגמה טובה אין ספק שיש זכות מלאה ללמוד ממנה .  לפני שנה וחצי מערך הבנקים שלנו מנה שישה אנשים ,  וכיום הוא מונה 17 אנשים .  אנחנו משקיעים מאוד באנשים שלנו .  לכולם יש רישיון ,  לכולם יש ידע מקצועי מגוון וידע מכירתי שנרכש על ידי הכשרה ויש לנו רמת שירות גבוהה ,  אז בבנקים אנחנו תמיד בתמונה ".  איזו קרן הובילה השנה אצלכם ?   " קרן ה-90/10 שלי ,  שהיתה השנה הכי מוצלחת בשוק ,  גם מבחינת התשואות .  היא השיגה 9% מתחילת השנה ,  והיא גם גייסה מתחילת השנה 2 מיליארד שקל ".  תשואה של 9% לקרן 90/10 זה טוב ?  יש שהשיגו יותר . " מי שמנהל את הקרן מנהל אותה מהיום שהיא קמה ,  לפני חמש שנים ,  והוא מנהל גם את ה-80/20 שלנו שקמה לפני שש שנים .  ב-2008 ,  כשכל קרנות ה-90/10 ירדו ב-10% ,  הקרן שלנו עלתה ב-3% .  ב-2009 היא עלתה ב-15% ,  אבל היועצים לא הזרימו לה שקל אחד .  היועצים אמרו לי 'תראה את המתחרים שלך - הם עשו תשואה של 23%' .  אז שאלתי אותם למה הם לא בודקים גם את 2008 במצטבר ?  היועצים כיום לאט לאט מתחילים להסתכל גם על הטווחים הארוכים יותר . " אני לא מנהל קרן כדי להיות מקום ראשון בקטגוריה .  תמיד יהיה איזה משוגע שיעשה יותר ממני .  אני מנהל את הכסף של עם ישראל כדי לתת לו אלטרנטיבה טובה לתשואה חסרת סיכון ,  בפיזור ובסיכון מוגבל ".  מה הרכב הנכסים בקרן 90/10 ?   " אם נסתכל על החלק האג"חי כעל 100% ,  אז יש בו 65% אג"ח מדינה ,  רובן שקליות במח"מ של ארבע שנים ,  לצד מרכיב קונצרני של כ-30% שחלק ממנו לא נכלל במדדי התל בונד ,  כלומר אג"ח לא מדורג ,  ו-5% מזומן .  בחלק המנייתי ,  בגלל שאנחנו מאמינים בשוק המניות אנחנו יושבים על חשיפה של 9% באופן קבוע ומנסים לא לתזמן את השוק ,  כשהמניות הן בעיקר גדולות ".  כל מה שצריך בענף הקרנות זו קרן אחת מוצלחת שתסדר את השנה .  מה יהיה המוצר המנצח של הראל פיא בשנה הבאה ?   " מבחינתי ,  אם נסיים את ב-2011 בהיקף נכסים גדול יותר ב-90/10 מהשנה - אני אהיה מאושר עד הגג .  זה אומר שהלקוחות נשארו וידעתי לתת להם שירות טוב . " קרנות 90/10 הן אולי לא מוצר שכדאי לבנות עליו ,  אחרי שהן התרוקנו לחלוטין ב-2008 .  זה קרה כי חלק ממנהלי הקרנות קצת איכזבו את היועצים ,  ובגלל הבהלה שהיתה בשוק בשל הירידות במהלך השנה .  אבל קרנות ה-90/10 וה-80/20 בנויות במתכונת דומה לקופת גמל ,  והן נותנות מענה מתאים לאופי ההשקעתי של רוב הציבור הישראלי ,  שהוא על פניו שונא סיכון .  לכן הן תמיד יהיו אתנו ".  2010 היתה השנה של קרנות האג"ח .  האם המומנטום יימשך או שנתחיל לראות מימושים בקרנות האג"ח ?   " שוקי האג"ח לא יניבו ב-2011 תשואות דומות למה שהניבו ב-2009-2010 ,  אין סיכוי לקבל תשואות משווקי האג"ח .  המסר שלנו בחודשים האחרונים ליועצים הוא ליישר ציפיות לקראת 2011 . " תיק משולב אג"ח ממשלתיות וקונצרניות בהיקף של 35% יניב במקרה הטוב תשואה של 3.5%-4% .  זו עדיין תשואה טובה כי הפיקדון האלטרנטיבי להן יניב 2% ,  ובעולם של ריביות נמוכות שבו נחיה ב-2011 זה משדרג את התשואה ללקוח ב-50% . " למעשה ,  הקרנות ירוויחו מהתשואה השוטפת של האג"ח ולא מרווחי ההון שלהן .  סביר שיהיו מימושים בקרנות האג"ח ,  אבל הכסף יעבור לקרנות אחרות שמתאימות לתפישת הסיכון של הלקוח על פי היועצים בבנקים ".  אתם מקצרים את המח"מ  ( משך החיים הממוצע )  ב-90/10 לאור המגמה ?   " לא .  אנחנו נציע גם מוצרים קצרים בתוספת רכיב מנייתי ,  אבל ללקוחות שלנו שבוחרים את ה-90/10 ניתן את התשואה הכי טובה במכשיר הזה ,  אם נשמור על מח"מ של שלוש או ארבע שנים ".  אנחנו לא צרכים לחשוש מפני ירידות בשוקי המניות ?   " אנחנו מעריכים שהאפיק יניב תשואה טובה יותר מהאפיקים האחרים ,  של 8%-10% בשנה .  אבל החשש קיים .  אנחנו חיים כיום בעידן של אחד מהניסויים המוניטריים הכי גדולים שהיו אי פעם בהיסטוריה הכלכלית ,  ואין אחד שיודע מה יהיו התוצאות .  הניסוי הזה הציל את העולם מקריסה .  את אחת התוצאות אנחנו כבר רואים - גרעונות בתקציבים של מדינות - וזה בולט במדינות ה-piigs  ( פורטוגל ,  איטליה ,  אירלנד ,  יוון וספרד )  . " אין לנו ספק שמה שקורה באירופה זו עננה שתרחף מעל השווקים לאורך כל 2011 .  אנחנו יוצאים מנקודת הנחה שלא יגיעו למצב של חדלות פירעון באחת המדינות באירופה ,  כי התוצאות של זה הרות אסון לכל המגזר הפיננסי האירופי ".  זאת אף שהמניות יעשו 8%-10% ב-2011 ?   " כן .  אם נסתכל על השוק האמריקאי ,  כי משם הכל מתחיל ,  השוק לא יקר .  חברות בארה"ב יצליחו להגדיל רווחיות גם ב-2011 .  בדרך כלל סעיפים כמו הוצאות שכר והוצאות מימון מעיבים על הרווחיות .  בארה"ב שכר הוא לא פקטור שגדל כעת ,  וכל זמן שהריבית לא עולה הוצאות מימון לא יעלו .  כך שאם העולם יצמח לאט ,  הרווחיות תצמח .  לאט ,  אבל תצמח ".  ומדד המעו"ף ב-1,300 נקודות .  זה לא יקר ?   " זה לא יקר .  לא זול ,  אבל ממש לא יקר .  זה קצת מתחת למחירו הכלכלי .  המספר 1,300 הוא חמוד לכשעצמו ,  אבל הוא לא אומר כלום .  המדד של היום הוא לא אותו מדד של לפני שנתיים .  חברות יצאו ונכנסו ,  יש המון חברות גז ונפט שמייצרות תנודתיות .  אפריקה כבר לא נמצאת שם ,  כך שאי אפשר להשוות את המדד למה שהיה בהסתכלות אחורה ".  יש בועה באג"ח הקונצרניות ?   " לדעתי לא .  הוא מתוח אבל לא נפוח .  הפער בין האג"ח הממשלתיות למדד התל בונד 20 הוא 1.3% ,  ולעומת התל בונד 40 הוא 1.7% .  זהו פער נמוך .  לדעתנו ,  הפער צריך לגדול ל-1.5% מול התל בונד 20 ,  ול-2.5% מול התל בונד 40 .  אבל אין בועה ,  כי מצב החברות אכן משתפר ".  אילו מוצרים יובילו את הענף ב-2011 ?   " תיק אג"ח עם מרכיב מנייתי גדול יותר מ-10% ,  כ-20%-30% ,  ותיקי אג"ח קצרים עם מרכיב מנייתי .  וגם קרנות מניות בישראל ובחו"ל ".  לא קרנות אג"ח בחו"ל ?   " אין מציאות גדולות בשוקי האג"ח גם בחו"ל .  יותר ויותר לקוחות פונים לחו"ל כדי לשדרג את הסיכון בצורה מושכלת .  אנחנו הוצאנו קרן עם חשיפה לאג"ח ממשלותיות של מדינות ה-piigs עם מח"מ לא ארוך ותשואה פנימית של 6% .  זה אבל מוצר שלא מתאים לכל לקוח ,  הקרן תהיה תנודתית מאוד ".  יש לכם קרנות שמתמחות בחברות גז ונפט ?   " לא ,  אין לנו ,  אין ביומד ואין נפט וגז .  אנחנו מנהלים כסף לאנשים .  ביומד ונפט וגז הם ענפים שהתוצאה בהם היא או 0 או 1 ,  יש או אין .  אני לא יודע אם יש או אין .  אז מה לקוח רוצה ,  שאני אהמר בשבילו ?  אם אני לא נותן ערך מוסף - שיילך להמר לבד .  מצד שני ,  זה לגיטימי להכניס לתיק ההשקעות מניות של מקומות שכבר גילו בהם גז ויש שם ערך כלכלי אמיתי ".  קשה להכות את מדד הייחוס שש שנים לאחר רפורמת בכר ,  מותגים שהיו בשוק כמו פקן ,  להק ,  דקלה ואילנות נעלמו .  פיא שרדה .  לא בלי קשיים אמנם ,  ולאור פדיונות שהיו בפיא ב-2008 הראל אף ביצעה הפחתה במוניטין של פיא ,  אבל המותג עדיין קיים .  לדעת בבקוב ,  הסיבה שמותגים כמו פיא ופסגות שרדו ואחרים לא היא האנשים : " המותגים ששרדו השכילו לשמור על הצוות שניהל אותם ועבד בהם גם לפני ועדת בכר ,  וכך הלקוחות ממשיכים לקבל את אותה רמת שירות .  הצוות שלנו ותיק מאוד .  2008 לימדה אותנו שניסיון הוא אחד הגורמים המרכזיים בניהול כסף לאחרים ".  שש שנים לאחר רפורמת בכר ,  העברת הקרנות לגופים הפרטיים היתה הצלחה או כישלון ?   " התוצאות הן שהתחרות גדלה בצורה דרמטית .  כל אחד ממנהלי הקרנות מתחרה על היועצים בכל הבנקים ,  כשקודם היתה ליועצים נטייה לקרנות של הבנק .  מערכי הייעוץ התמקצעו בצורה יוצאת דופן .  מצד שני ,  הענף לא מפסיק לשחוק את הניהול בגלל האגרסיביות של התחרות בשוק ,  וזה בעייתי בעולם של ריביות נמוכות ,  בטח אם הקרן סולידית ".  בשלוש השנים האחרונות כל דור הניהול בקרנות הנאמנות התחלף .  למה ?   " הענף תחרותי מאוד ,  האפשרות לעשות טעויות קיימת ,  ובאיזשהו שלב עושים טעות והמחיר כבד .  אבל לדעתי זו לא תופעה שתלווה אותנו שנים ארוכות .  לכל חברה היה בשלוש השנים האחרונות את הסיפור שלה ,  אבל אני מקווה שאנשים שממנים עכשיו יישארו לתקופה ארוכה ".  לא מפחיד לעבוד בענף כזה ?   " זה לא מפחיד .  זה מאתגר מאוד ,  ומשאיר אותנו ערניים לאורך כל דקה בכל יום ,  בכל השבוע .  אני מאמין מאוד בענף .  לפני המשבר היו תחזיות בהערכות השווי של דלויט על צמיחה מהירה מאוד של הענף ,  שהתבדו בעשר שנים האחרונות .  הצמיחה בשנה היתה 15% עם סטיית תקן גבוהה מאוד . " זה ימשיך גם בעשור הבא .  ברור שיבואו עוד שנות משבר ,  אני מעריך שבערך כל שלוש שנים .  אבל על פניו יותר ויותר אנשים מתחברים לרעיון שקרן נאמנות היא כלי יעיל ומבוקר ,  בעיקר הדור הצעיר שמתחיל לצבור עושר פיננסי ולא הולך לחפש תוכניות חיסכון ".  ובסוף הקרן לא מנצחת את הבנצ'מרק  ( מדד הייחוס )  . " באמת קשה לנצח בנ'צמרק ,  ובכל סוף שנה עושים השוואות רבות שנים בין קרן נאמנות למדד ומראים שהקרנות מפסידות למדדים ,  אבל זה תיאורטי מאוד .  ראשית ,  יש את עלויות הקנייה והמכירה של המדד .  ושנית ,  צריך להתחשב באופי של המשקיע הישראלי .  כשהמניות יורדות ב-5% - הוא מוכר ,  וכשהן עולות קצת - הוא קונה .  הסיכוי שהמשקיע הישראלי יעשה את המדד הוא נמוך מאוד ,  ועלויות הקנייה והמכירה של המדד שלו רק עולות .  ההסתברות שאצלי הוא יעשה יותר היא גבוהה יותר ,  כי הקופצניות של ההשקעות בקרנות והקופצניות של הקרן בבחירת ההשקעות היא נמוכה יותר .  אז אולי אני לא אכה את המדד ,  אבל אני בטוח אעשה טוב יותר ממנו אם הוא ינהל לבד את הכסף ".  מה תעשה הכניסה של הקרנות הזרות לענף הקרנות ?   " זו כניסה לא הוגנת כי מגבלות ההשקעה שלנו ושלהן שונות .  אבל אם מסתכלים כיום על קרנות המניות הישראליות בחו"ל ,  מנוהלים בהן 2.9 מיליארד שקל .  יש איום על החלק הזה ,  בעיקר על הצמיחה העתידית בתחום ,  ונצטרך להיערך לכך .  לגבי הקרנות האג"חיות בחו"ל ,  אם אני מציע לצרכן הישראלי מוצר שבית השקעות מקומי מנהל אותו - יש לו יתרונות .  החברה שקופה לו כאן ויכולה לספק לו מידע .  כניסת מתחרים זרים תוביל מצד אחד להגדלת מלחמת עלויות ,  אך תביא את השוק המקומי להתמקצע עוד יותר ".  

" אני לא מנהל קרן כדי להיות ראשון - אלא כדי לתת חלופה לתשואה חסרת סיכון "
 לאחר שלוש שנים שבהן הוביל את חברת הקרנות הראל פיא ,  מונה סמי בבקוב באחרונה למנכ"ל החברה האם הראל פיננסים .  בראיון לסיכום השנה הוא ממליץ איפה להשקיע וכיצד לחלק את תיק ההשקעות לקראת 2011

