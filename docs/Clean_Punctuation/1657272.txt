מפלצת מול החלון
סיפור מהחיים
 >  >  לכוכב של פנטזיות הרצח שלי בשבועות האחרונים אני קורא  " צעקני ".  צעקני הוא התרנגול האנושי של הרחוב בו אני מתגורר במרכז תל אביב .  בכל בוקר בשבע אפס אפס  ( ולפעמים מוקדם יותר )  ,  שישה ימים בשבוע ,  צעקני מעיר את תושבי השכונה במלוא הדציבלים הבוקעים ממעמקי גרונו ,  מנצח על תזמורת של המהומי המנועים של משאיות ומערבלי בטון ,  זמזומי המנוף ,  דפיקות פטיש האוויר ומקהלת הפועלים .  צעקני הוא מנהל העבודה במפלצת הבטון שהולכת ונבנית מול ביתי .  פעם היה זה אחד הרחובות השקטים בעיר .  הבנייה הנמוכה ,  הקרבה לים ,  הסמי-פסטורליות - הם שהביאו בוודאי את יזמי הנדל"ן לסלק באמצע 2007 את דיירי הבניין הדו-קומתי העתיק והמקסים ששכן שם .  השקט קבור עתה עמוק מתחת לחניון התת-קרקעי שלהשלמתו נדרשו שנה וחצי .  השלווה נרמסה תחת מאות טונות של בטון שנוצקו שכבה אחר שכבה שנה וחצי נוספות .  את השמש והרוח מסתיר שלד בטון שלא השאיר סמ"ק לא מנוצל במרחב האווירי .  במקום שמיים נשקפים מחלון חדרי רק מרפסות .  את הסוף לא רואים ,  ולפעמים נדמה שהבניין ייבנה לנצח .  בתרבות של חוסר התחשבות לא מפליא שאין מי שיחייב את המעסיקים של צעקני לדאוג לו לאמצעי קשר אלטרנטיביים לגרונו העמוק או להקפיד שהוא גם יעשה בהם שימוש  ( לאחרונה נצפה צעקני כשהוא נובח אל מכשיר הקשר שבידו )  .  לא מפתיע שאין מי שדורש מהקבלנים להציב לוחות זמנים הגיוניים שיקטינו למינימום את הפגיעה באיכות החיים של עשרות השכנים .  כאשר העירייה משפצת רחוב ,  התמורה לעתים שווה את תקופת הסבל .  כאשר מדובר בבנייה שמשנה לחלוטין את הנוף ,  יש רק צד אחד שמרוויח ורק צד אחד שמפסיד .  האבסורד הוא שהצד שמפסיד הוא גם זה שמשלם את מחירי השכירות הגבוהים בארץ ,  פרמיה על איכות חיים כמובן .  אם אתם עומדים לרכוש דירה מול אתר בנייה ,  כדאי שזו תהיה דירה להשקעה ולא למגורים .  אם אתם שוכרים ,  גלשו להומלס ביום שבו עולים הדחפורים .  השבוע שוב רעדו קירות הבית ,  החלונות הזדעזעו ,  וטיח שב והתפורר על הרצפה .  בבית שממול יוצקים עוד קומה . " השארתם קצת בטון בעולם ?  "  שאלתי את מנהל המערבל . " תתפלא כמה עוד יש ",  ענה . " וצפי לסיום ,  יש ?  ",  שאלתי . " תשאל את הבוס ",  השיב והפנה אצבע לצעקני שמיד ירה  - " עוד שנה ".  ערב שבת .  שקט מבורך עוטף את העיר המתרוקנת מהולכי רגל ומכוניות .  ממפלצת הבטון נשמע רק רחש הניילונים המתנופפים ברוח .  זמן אידיאלי לשכנים מלמעלה להזיז רהיטים ולרקוע בעקבים ,  וזמן מושלם להתחיל לארוז ארגזים .
 
מפלצת מול החלון
סיפור מהחיים

