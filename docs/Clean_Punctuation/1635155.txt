צפו בהפועל ירושלים מנצחת את מכבי חיפה
אורי קוקיה קלע את 2 הנקודות היחידות שלו 3 שניות לסיום ,  מריבאונד התקפה ,  כדי להעניק לאדומים 81:82 דרמטי במיוחד
עריכת וידאו :  עידן גוראל
המחזור ה-11 ,  שינעל את הסיבוב הראשון בליגת העל ,  נפתח הערב  ( שבת )  במשחק הצמרת המרתק בו ארחה הפועל ירושלים את מכבי חיפה במלחה .  הפעם האחרונה שהירוקים מהכרמל ניצחו באולם בבירת המדינה היתה אי שם ,  בעונת 2003/4 ,  כאשר בשני הביקורים האחרונים במלחה בעונה שעברה נכנעה סגנית האלופה .  עם זאת ,  לשתיים היסטוריה ענפה במעמדים גדולים ,  כאשר החיפאים ניצחו את הירושלמים בשני מפגשי חצי הגמר בעונה שעברה - פעם בגביע המדינה ,  פעם בפיינל פור .  זה לא פלא ,  אם כך ,  שגם הערב קיבלנו יופי של משחק ,  שהלך הכי צמוד שאפשר ,  ושוב במלחה הפועל ירושלים יוצאת עם ידה על העליונה ,  הפעם עם 81:82 .
 המחצית הראשונה היתה שייכת באופן כמעט בלעדי לגיא גודס ושחקניו ,  כאשר שוב קיבלנו הוכחה חיה לכך שלא רק שיובל נעימי ויוגב אוחיון מסוגלים לשחק אחד לצד השני - הם גם מצטיינים בצורה הזו .  אוחיון הנפלא קם מהספסל והריץ את קבוצתו מצוין ,  והיתרון האדום עלה עד 14 הפרש .  אלא שלחיפה של העונה יש בעיקר אופי והגנה ,  ודרך שני האלמנטים האלה היא הצליחה לחזור למשחק ,  לסגור את כל היתרון במהלך הרבע השלישי ,  ואפילו להוביל עם פתיחת הרבע האחרון .  האיש המרכזי בקאמבק המדובר היה עידו קוז'יקרו הנפלא ,  ובדקות האחרונות קיבלנו דרמה גדולה ,  שבסיומה קלט אורי קוקיה ריבאונד התקפה כדי לקלוע את שתי נקודותיו היחידות במשחק ,  ולהעניק את הניצחון לקבוצה מהבירה .
 בסופו של דבר חיפה יכולה לדבר על ריבאונד ההגנה הנוראי שלה ,  שכן אם הירוקים היו מצליחים לקחת כדור חוזר באחת מזריקות העונשין של ירושלים בשניות הסיום ,  סביר להניח שאבי אשכנזי היה זה שחוגג עם תום המשחק .  אלא שגם בדקות שקדמו לקרבות העונשין ,  חיפה לא ממש הציגה לראווה גו-טו-גאי מובהק ,  כזה שאפשר לסמוך עליו בעיניים עצומות .  מנגד ,  ירושלים קוטעת את רצף הנצחונות של הירוקים ועוצרת אותו על שבעה ,  אבל גם האדומים לא יכולים לקחת הרבה מאוד מהמשחק הזה .  אוחיון היה נפלא ,  דיז'ון תומפסון היה טוב ,  אבל הניצחון עצמו הושג ממזל רב ,  ואם גודס רוצה להתחיל את השלב השני ביורוקאפ ברגל ימין ,  יהיה על קבוצתו לשחק הרבה יותר טוב .  עוד הלילה תמריא הקבוצה לספרד ,  לקראת המשחק מול ולנסיה ביום שלישי ,  ושם - ריבאונד התקפה דרמטי וסל מדהים של אורי קוקיה פשוט לא יספיקו .
 ירושלים עלתה עם יובל נעימי ,  טרה סימונס ,  דיז'ון תומפסון ,  אורי קוקיה וקווין פינקני בחמישיה ,  כאשר מנגד פתחו החיפאים עם עמית בן דוד ,  ג'ייסון ריץ' ,  משה מזרחי ,  דבון ג'פרסון וג'רמי טיילר .  המארחת פתחה היטב ,  כשנעימי וסימונס הוליכה אותה ליתרון מוקדם ,  אלא שדבון ג'פרסון האדיר הגיב במהירות ,  וחיפה הפכה ל-6:7 .  בשלב הזה חיפה מעט נתקעה ,  ותומפסון ויוגב אוחיון ,  שעלה היטב מהספסל ,  הובילו את האדומים ל-16:18 עם תום הרבע הראשון .
 נעימי פתח את הרבע השני עם שלשה ,  וירושלים עלתה ל-17:24 עם פתיחת הרבע השני .  חיפה המשיכה לאבד כדורים ואת הראש ,  ושלשה של פו ג'טר בתוספת חטיפה וליי אפ קל של נעימי השלימו ריצת 4:15 ,  הקפיצו את הקהל ,  והכריחו את אבי אשכנזי לקחת פסק בזמן בפיגור 30:17 .  אוחיון ונעימי המשיכו את היכולת המצוינת בקו האחורי האדום ,  כשגם ברנדון האנטר נתן את הטון בצבע ,  וארבע דקות למחצית הובילה ירושלים 25:37 .  אוחיון צלף מבחוץ ,  בעוד שחיפה ניסתה לחזור לעניינים דרך הפצצות לא מוצלחות לשלוש .  היחיד שהחזיק את הירוקים איכשהו במשחק היה עידו קוז'יקרו בצבע ,  אלא שלחדרי ההלבשה ירדו האדומים ביתרון 34:44 .
 חיפה הצליחה לצמק את ההפרש עם תחילת הרבע השלישי ,  כאשר נקודות של ג'פרסון צימקו ל-47:42 ,  שש וחצי דקות לתום הרבע .  ירושלים החלה לאבד כדורים ,  והדקות הבאות היוו במה לג'סי פלוט רוסה ואוחיון לעופף באוויר לשני דאנקים מרשימים .  אלא ששחקן נוסף שנכנס לעניינים בדקות הללו היה ג'ייסון ריץ' ,  שעזר לקבוצתו לנגוס ביתרון ,  ושלשה גדולה שלו בצירוף אחת נוספת של דרור חג'ג' השלימה את המהפך הגדול ,  והעלתה את החיפאים ליתרון ראשון מאז הפתיחה - 55:57 .  קוז'יקרו המשיך את היכולת המצוינת שלו ,  ואל הרבע האחרון עלו הירוקים כשהיתרון בידם ,  60:61 .
 עשר הדקות המכריעות נפתחו צמוד ,  כאשר מצד אחד נתן תומפסון את הטון ,  ומנגד היה זה קוז'יקרו ,  שדאג להחזיק את הירוקים קרוב-קרוב .  המשחק המשיך ללכת צמוד ,  ושלוש וחצי דקות לסיום הראה לוח התוצאות 73:73 .  ג'ייסון ריץ' קלע פעם אחת מהקו והעלה את חיפה ל-76:78 ,  דקה לסיום .  אוחיון ביצע את עבירתו החמישית על פלוט רוסה ,  שמצידו קלע פעם אחת וקבע 78:79 לירוקים ,  20 שניות לסיום .  ירושלים התבלבלה ,  ברנדון האנטר נתקע עם הכדור והשופטים שרקו ל-5 שניות והעבירו את הכדור לחיפה .  ירושלים ביצעה עבירה על חג'ג' ,  שדייק פעמיים ,  וקבע 78:81 ,  עשר שניות לסיום .  הפעם היה זה ג'טר שנשלח אל הקו ,  קלע את הראשונה ,  החטיא את השניה - אל שהריבאונד הגיע דווקא לסימונס ,  שנשלח לקו גם הוא ,  קלע את הראשונה ,  החטיא - והפעם אורי קוקיה לקח ריבאונד ענק וקלע ,  כדי לקבוע 81:82 מדהים לירושלים .  חיפה עוד ניסתה לחזור עם זריקה בלתי אפשרית של חג'ג' ,  אלא שזה לא עבד .  ירושלים משיגה ניצחון ענק ,  דרמטי ,  ועם לא מעט מזל .
 קלעו לירושלים :  יוגב אוחיון 22 נקודות  ( 9 מ-10 מהעונשין )  ,  דיז'ון תומפסון 19 ,  יובל נעימי 13 ,  פו ג'טר 10 ,  ברנדון האנטר 9  ( 7 ריבאונדים )  ,  טרה סימונס 5 ,  קווין פינקני ואוריה קוקיה 2 כל אחד .
 קלעו לחיפה :  עידו קוז'יקרו 23 נקודות  ( 10-12 מהשדה ,  8 ריבאונדים )  ,  ג'ייסון ריץ' 18 ,  דבון ג'פרסון 14  ( 8 ריבאונדים )  ,  ג'סי פלוט רוסה 8 ,  דרור חג'ג' 7  ( 6 איבודים )  ,  משה מזרחי 5 ,  עמית בן דוד 2 .
 
צפו בהפועל ירושלים מנצחת את מכבי חיפה
אורי קוקיה קלע את 2 הנקודות היחידות שלו 3 שניות לסיום ,  מריבאונד התקפה ,  כדי להעניק לאדומים 81:82 דרמטי במיוחד

