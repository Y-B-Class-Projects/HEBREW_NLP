עמנואל מאיוקה יחמיץ את הדרבי
הזמבי של מכבי ת"א סובל מקרע קטן בשריר האחורי וייעדר שלושה שבועות .  לוזון מנסה לארגן שופט זר לניהול המשחק
חששות אנשי מכבי תל אביב התממשו .  החלוץ הזמבי ,  עמנואל מאיוקה ,  שנפצע אתמול  ( שבת )  במשחק הניצחון 1:4 על הפועל רמת גן ,  ייעדר שלושה שבועות ויחמיץ את הדרבי התל אביבי במחזור הקרוב .  מאיוקה הוחלף אמש בדקה ה-33 ובדיקה שעבר הבוקר גילתה כי הוא סובל מקרע קטן בשריר האחורי .  בכך ,  מצטרף מאיוקה לרשימה ארוכה של פצועים :  איגור טומאסיץ' ,  דור מלול ,  רונאלד ראלדס ,  ואיביצ'ה אילייב .  טומאסיץ' ומלול ייעדרו בוודאות כמו גם שרן ייני המוצהב ,  ראלדס ואילייב עדיין בספק . 
" ההיעדרות של מאיוקה לא תשמש תירוץ ,  בדיוק כפי שרשימת הפצועים הארוכה שלנו לא שימשה תירוץ או אליבי עד עכשיו ",  אמר גורם בכיר בקבוצה ל"וואלה !  ספורט ",  בתגובה לפציעתו של הזמבי . " מהמחצית השניה אתמול שיחקנו בלי ארבעה זרים וזה משמעותי מאוד ,  אבל יש לנו כמעט בכל עמדה שני שחקנים שמתמודדים על ההרכב והתחרות בריאה מאוד .  אבי נמני עושה עבודה טובה מאוד בכל הקשור לתחרות על המקום בהרכב .  מי שטוב ,  משחק ואף אחד לא יכול להתלונן או ליילל .  כל החילופים של אבי פגעו בינגו .  כל שחקן שעלה מהספסל תרם את חלקו . 
" אנחנו בהחלט יכולים לנצח את הדרבי ,  אבל נצטרך להיות הרבה יותר טובים ממה שהיינו אתמול נגד רמת גן ",  הוסיף הגורם לקראת קרב הצמרת היוקרתי נגד האדומים בעוד שמונה ימים . " אסור לשכוח כמובן נגד מי שיחקנו ואנחנו לא יוצאים מגדרנו בגלל התוצאה הגבוהה .  נצטרך להשתפר ולשחק טוב יותר .  יהיה דרבי אש ואנחנו נצטרך להיות טובים יותר ולתקן כל מיני טעויות .  הדרבי יהיה משחק אחר לגמרי ומכבי כקבוצה תצטרך להשתפר .  בשעמום הזה של הכדורגל הישראלי מחפשים כל הזמן סיבות למסיבה ועכשיו זו סיבה יפה מאוד למסיבה .  זו הולכת להיות חגיגה של כדורגל .  אפשר לראות את הכמיהה של האוהדים למשהו אחר .  הציפייה היא עצומה ,  אין את זה ביומיום של הליגה שלנו .  נקווה שאנחנו נצדיק את הציפיות וננצח את הדרבי ".  
כמו לפני כל משחק גדול ,  גם הפעם שמרה הנהלת הקבוצה כ-100 כרטיסים שמיועדים לחיילים .  כרטיסים אלה נמכרו בסוף השבוע שעבר בקרית שלום . " העניין סביב הדרבי הזה הוא חסר תקדים ,  אם היה לנו איצטדיון של 35 אלף מקומות ,  היינו ממלאים אותו .  לא העברנו את המשחק לרמת גן כי זה איצטדיון שלא נותן לדרבי ולצופים את החוויה האמיתית .  הייתה היסטריה סביב כרטיסים וזה פשוט מטורף .  הכל נמכר תוך 48 שעות ואנחנו מדברים על שבועיים מראש ",  אמרו בקבוצה .  " אוהדי הכדורגל בארץ צריכים הערב לעטות על עצמם צעיף של בית"ר ירושלים אם הם רוצים שיהיה עניין ומתח בליגה .  אנחנו צריכים להמשיך ולהסתכל רק על עצמנו ולא על קבוצות אחרות .  זה עבד עד עכשיו וזה ימשיך לעבוד גם הלאה אם נתעסק אך ורק בעצמנו ולא בחישובים כאלה ואחרים ",  אמרו היום בקרית שלום ,  בפזילה לירוקים הנמצאים במרחק 11 נקודות .  
בהנהלת המועדון נרשמה קורת רוח גם מהפיוס שהושג בין ארגוני האוהדים של הצהובים ,  כאשר גם האולטראס מצד אחד והשחקן ה-12 מנגד ,  הוציאו במהלך סוף השבוע הודעה רשמית כי הם שמים את כל המחלוקות ביניהם מאחור ויוצאים לדרך חדשה ומשותפת . " כל הכבוד לאוהדים ,  זה מראה שהם התבגרו ,  זה מצטרף לדברים הטובים שקורים במועדון בתקופה האחרונה ,  כנראה שכשהולך ,  אז הכל הולך ",  אמרו במכבי .  
שחקני הקבוצה יערכו היום אימון שחרור קל ויצאו ליום פינוק משותף שיכלול ביקור בחמי געש וארוחת צהריים משותפת .
 גם בהתאחדות לכדורגל נערכים לקראתו .  יו"ר ההתאחדות לכדורגל ,  אבי לוזון ,  מתכוון להנחית בישראל שופט זר כדי שינהל את הדרבי הלוהט בין הפועל למכבי תל אביב .  לוזון דן בנושא לאחרונה עם מנכ"ל איגוד השופטים ,  יריב טפר ,  והוסכם ביניהם כי שופט בינלאומי מדרג גבוה יוזמן לשפוט במשחק הרגיש .  גורם המצוי בפרטי העניין אמר שלוזון מנסה לנצל את קשריו הטובים בהתאחדות הגרמנית ,  על מנת להנחית כאן שופט גרמני מהדרג הבכיר ביותר לדרבי .
 גם בעונה שעברה ניהל את הדרבי התל אביב שופט זר ,  אז היה זה קוסטס קפיטאניס הקפריסאי .  הדרבי ההוא הסתיים בתיקו 1:1 ,  וקפיטאניס ניהל אותו ללא טעויות בולטות ובצורה שקטה .  הדרבי יהיה המשחק המרכזי של המחזור ה-23 ,  כששתי הקבוצות תאבקנה על המקום השני בטבלה ויקוו לקיזוז הפער ממכבי חיפה ,  שמתעמתת הערב  ( ראשון )  עם בית"ר ירושלים .
 עדכון ראשון :  14/2 9:47

עמנואל מאיוקה יחמיץ את הדרבי
הזמבי של מכבי ת"א סובל מקרע קטן בשריר האחורי וייעדר שלושה שבועות .  לוזון מנסה לארגן שופט זר לניהול המשחק

