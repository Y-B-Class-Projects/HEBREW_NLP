להצמיד קונכיה לאוזן
אחרי ששלי לימור נצרבת במלח ושמש ,  היא יורדת מהגלשן ומתחילה לעצב תכשיטים .  גם לסטודיו שלה יש ריח של ים
לרוב הים והעיר חיים זה לצד זו בהרמוניה מוחלטת - כמו אותם גולשים תל אביביים שרואים בדרך כלל בשעות בוקר מוקדמות ,  כשהם יורדים את רחוב אלנבי עם כוס קפה ביד אחת וגלשן בשנייה עושים את הדרך אל החוף ,  כך גם התכשיטים של המותג 'אושן' O-Shan .  שילוב של אורבניות עוקצת ורכות ימית .  
העירוניות והטבע כפי שהוא מתגלם בים ,  באים לידי ביטוי במבחר של שרשרות ,  עגילים וצמידים ,  שהאסתטיקה הבולטת באלו היא החיתוך והמהוקצעות המודרנית לצד הקו הגלי הרך והמלטף.מאחורי O-Shan עומדת הגולשת ומעצבת התכשיטים שלי לימור  ( 30 )  ,  שהקימה את המותג לפני כחמש שנים בשתי ידיה השזופות והחזקות .  
תחילה למדה עיצוב במחלקה לצורפות בבצלאל ,  אך במהלך לימודיה החליטה לנסוע לחילופי סטודנטים באוסטרליה ,  כדי להגשים חלום ילדות - גלישת גלים .  לבד היא נכנסה אל המים הסוערים ,  קמה ,  נפלה ,  התמידה ולימדה את עצמה לגלוש .  משם היא המשיכה לנסיעות גלישה רבות ,  השתפרה והשתפרה ,  חזרה לארץ זכתה ואף נבחרה לאלופת הארץ בגלישת גלים לשנת 2005 .  בד בבד היא לא זנחה את הצורפות ,  אלא חיברה בין שתי האהבות וההשראות הגדולות :  הים והתכשיטים .
 את החיבור בין השניים אפשר לראות כבר בבחירת החנות שלה .  עד לפני חודשיים שימשה פינת הקסם שתפסה לימור ברחוב פינסקר בואך לכיוון הים כסטודיו בלבד . " החלטתי שכאן תהיה גם החנות ,  זו הייתה חלקה של שלווה שהיא לא חלק ממתחם והיא קרובה לים ",  היא מספרת ,  וכשנכנסים לחנות מיד מרגישים מלבד ריח הגלים הקרובים את האינדיבידואליות והקסם האישי של לימור .
 הפריטים בחנות משתייכים לשני חלקים עיקריים :  קו מודרני יותר ,  המאופיין בחיתוכים והשפעות אורבניות ,  לצד השפעות ימיות .  בין אלו עגילים מרהיבים בדוגמת ראשי אריות שלהם גוף מתעגל כמו גל שמזכיר בצורתו תכשיט פרימיטיבי עתיק .  קו נוסף הוא סדרה מבוגרת ומעודנת יותר ,  בה תכשיטים עם שיבוצים של אבני חן שהם יותר סולידיים ונשיים .  הקו המודרני כולל גם סדרה כהה של מתכות שלימור מכנה בשם  " הקולקציה הגותית ",  כאן ישנם אלמנטים מתכתיים שלוכדו לכדי ענק שמזכיר ניטים אך עדין ההשפעה הימית לא פוסחת גם כאן ובין המוטיבים הקודרים ישנם גם חלקים ביומורפים .
 הקולקציה המרכזית שהיא עיקר גאוותה של לימור נקראת Last Chance to Sea  הפריטים מורכבים מעבודות צורפות בעלות קו גיאומטרי ולצידם שילובים של אבנים ,  צדפים ואפילו בלוטים שצופו בכסף ,  את כולם מצאה לימור במסעות הגלישה שלה .  כבר מהשם הפיוטי ניתן להבין כי אלו משקפים את הלך רוחה של יוצרת שחייה עם הים בהרמוניה ומצרה על העלמתם של מקורות הטבע .  השרידים שהיא אספה הפכו למוקד היצירה שלה מתוקף היותם שרידים אחרונים שנפלטו אל החוף .  כשכל אחד מהשרידים הוא יצירת טבע בפני עצמה ,  לימור משלבת אותם לתכשיט וולמעשה כל תכשיט שנוצר מהם הוא יחיד במינו .
 את התכשיטים יוצרת לימור ממתכות של כסף והזהבה ב-24 קרט ומסיליקון גמיש ושקוף ,  אותו היא משייפת .  מרצועות הסיליקון היא מרכיבה פרחים עדינים ,  שהמראה השקוף מאט שלהם מזכיר את מראה הזכוכיות שנפלטות מן הים ומקבלות את קהותן מן המלח .  החיבור של רצועות הסיליקון אל צורה פלורלית ,  מזכיר חיות מים קטנות ,  נוזליות ומשתנות וכך יוצרת לימור מעין תכשיטים ימיים ,  אבל עם כל השילובים והחומרים המודרניים העירוניים .
 מחירים :  שרשראות :  295-895 שקלים ;  עגילים :  195-495 שקלים ;  צמידים :  455-695 שקלים 
להשיג ב :  O-Shan .  פינסקר 5 ,  תל אביב ורשת חנויות רזילי

להצמיד קונכיה לאוזן
אחרי ששלי לימור נצרבת במלח ושמש ,  היא יורדת מהגלשן ומתחילה לעצב תכשיטים .  גם לסטודיו שלה יש ריח של ים

