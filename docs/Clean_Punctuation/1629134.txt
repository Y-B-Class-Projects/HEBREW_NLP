מאצ'ו פיצ'ו עם ההורים 
טרקים בנפאל ,  טיול רגלי בהודו או מסע תרמילים בדרום אמריקה - הורים רבים נוסעים בעקבות הילדים ליעדים אקזוטיים אבל לא מוותרים על הנוחות .  מהם היעדים הפופולריים ,  אילו אטרקציות ממתינות להורים וכמה זה עולה
 >  >  רונית מי-בר  ( 49 )  מהרצליה הצטרפה לפני ארבע שנים לשלושה שבועות לבתה הבכורה לירון ,  שהיתה בטיול בהודו . " לירון שהתה כבר חצי שנה בהודו ,  וכשהחברה שנסעה איתה נאלצה לעזוב ,  הודעתי לה בשיחת טלפון שאני באה ",  מספרת מי-בר . " תוך יום השגתי כרטיס טיסה ברויאל ג'ורדיאן ומלון דרך האינטרנט .  נזרקתי מהרצליה ישר להודו ,  והייתי מופתעת מהאנדרלמוסיה ,  מהצבעוניות ומהחוויה ",  היא מספרת . " נדדנו עם תרמילים ,  לא התפנקנו .  לירון לקחה אותי לכל המקומות והאנשים שהכירה ".  לדבריה ,  כשנוסעים בטיול מאורגן ,  רואים את הודו דרך חלון האוטובוס וסבל נושא את המזוודות . " כשמסתובבים עם הנוער ,  רואים את הודו הפשוטה והענייה ,  שלמרות שהיא חמה ומקבלת - היא מאוד קשה .  כשאני הייתי נערה ,  שלחו אותי לטיול מאורגן באירופה .  מי חשב בכלל לנסוע למקומות האלה ?  ".  למרות זאת ,  עם כל הרצון להרגיש את החוויות ,  העדיפה מי-בר ללון במלונות ברמה גבוהה יותר מאלה שבהם שהתה בתה במהלך הטיול שלה .  גם מיקי וחבצלת  ( חבי )  שטייניץ מקיסריה ,   ( בני 58 )  ,  נסעו ביולי שעבר לדרום אמריקה וחברו לבתם רוני  ( 22 )  שנסעה לטיול של חצי שנה .  רוני ,  יוצאת יחידה קרבית ,  חסכה במשך כמה חודשים ונסעה לטיול תרמילאים ששיאו היה עבודה בהתנדבות במקלט לחיות בר בג'ונגלים של בוליביה . " נפגשו עם רוני באקוודור וטיילנו בה ,  בפרו ובאיי גלפגוס .  אחר כך התברר לי שבסכום שהוצאנו סכום על ביקור של שלושה ימים באיי גלפגוס ,  תרמילאים חיים שלושה חודשים ,  אז כמובן שזו היתה הזדמנות גם בשבילה ",  מספר מיקי . " כדי לארגן את הטיול נעזרנו לראשונה בחברת הנסיעות החברה הגאוגרפית .  לצד בניית המסלול ,  רכשנו דרך החברה חלק מהטיסות ואת שירותי הקרקע כמו מלונות והדרכה ,  במסגרת מה שקרוי 'הנוסע העצמאי' ".  טרק עם אמא ואבא הודו ,  וייטנאם ודרום אמריקה כבר מזמן לא שייכות רק לצעירים .  בשנים האחרונות יותר ויותר הורים יוצאים אל יעדי התרמילאים של ילדיהם .  בין אם אלה הורים שמצטרפים אל ילדיהם בטיול ונהפכים לתרמילאים בעצמם ,  ובין אם אלה הורים שיוצאים למסע נפרד לגלות את הנופים והחוויות שמושכים את ילדיהם . " אם בעבר הורה שיצא למדינות כמו ברזיל ,  סין או הודו עשה זאת כי הילד חלה ,  נפצע או זקוק לעזרה ,  בשנתיים האחרונות חל גידול של מאות אחוזים בהורים היוצאים למקומות האקזוטיים האלה ,  כי הם רואים תמונות מהטיולים של ילדיהם ,  שומעים חוויות מדהימות ומחליטים לצאת בעקבותיהם ,  אל יעדים שלא היו מקובלים כשהם היו צעירים ",  מסבירה גלית זכאי ,  מנהלת השיווק של אשת טורס .  מבחינה כמותית ,  מדובר בכמה אלפי מטיילים מבוגרים מתוך שוק של כמה עשרות אלפי תרמילאים צעירים .  היעדים הפופולריים בקרב המבוגרים הם תאילנד ,  הודו ,  ברזיל ,  ארגנטינה ,  אוסטרליה ,  ניו זילנד ,  פרו ,  נפאל ,  צ'ילה וסין וכן כמה מקומות ספציפיים בדרום אמריקה כמו האמזונס ,  הרי האנדים ,  בוליביה והקרנבל בברזיל .  גם אפריקה צוברת תאוצה בשנים האחרונות .  לפי חמי טפרברג ,  מנכ"ל ריקושט ,  שני היעדים שנמחקו כמעט ממפת התיירות הישראלית השנה הם מקסיקו ,  בשל שפעת החזירים ,  וונצואלה ,  בשל משטרו של צ'אווס . " זה כבוד כשהילד שלך מזמין אותך ורוצה בחברתך ואז יש לבחור את היעד שיעניק את החוויה הטובה ביותר ",  מספרת אשת יחסי הציבור דפנה טריואקס  ( 50 )  ,  שהצטרפה אל בתה טל  ( 22 )  לפטגוניה ,  אחרי שזו שהתה שם חצי שנה . " אנחנו עשינו ,  בין השאר ,  את טורוס דל פיינה ,  שנחשב לטראק הכי רחוק ואתגרי של התרמילאים בדרום אמריקה ",  היא מספרת .  את השירותים לטיול הזמינה טריואקס מאתרים כמו torresdelpaine.com ו-interpatagonia.com . " כאשה עובדת נסעתי לזמן קצוב ,  לכן הזמנו הכל חודש מראש לפחות ודבקנו בלו"ז .  אני מעדיפה יעדים רחוקים ולא תיירותיים מדי על פני בירות העולם .  עם זאת ,  יש מקום גם לפינוק ולמלונות עם מקלחת ".  מלונות במקום גסט-האוסים רונן קרסו ,  סמנכ"ל השיווק של איסתא ,  אומר שההורים שמצטרפים לבנים ולבנות שמטיילים לתקופות ארוכות ,  נשארים לפרקי זמן של שבועיים-שלושה ,  ולרוב מעניקים לילדיהם פסק זמן מהגסט-האוסים לטובת לינה בבתי המלון ,  מה שמתקבל בברכה על ידי הילדים . " ההורים לא מוותרים על הנוחות ומעדיפים לטוס בטיסות פנימיות במקום לנסוע באוטובוסים ,  ללון במלונות ברמה של 3-4 כוכבים ולהצטרף לקטע טיול הכולל אתרים ידועים וערים מרכזיות ",  מוסיף מרטין זיגל ,  יועץ תרמילאות בכיר בחברת אופיר טורס .  גם הציוד שההורים לוקחים איתם לדרך שונה מאוד מהציוד שלוקחים עמם תרמילאים צעירים .  טפרברג מציין כי  " מבוגרים לדוגמה מעדיפים במרבית המקרים ,  לרכוש תיק נסיעות על גלגלים - מעין צ'ימידן שנפתח מהאמצע כמו מזוודה ומאפשר גישה נוחה לכל החפצים ,  וקל לנשיאה ".  אין ספק שהטיול המשותף הוא דרך מצויינת להתקרב לילדים ולצבור חוויות משותפות . " הטיול איחד אותנו מאוד יש לנו הרבה זיכרונות משותפים וסודות קטנים שרכשנו בשלושה שבועות ",  מסכמת מי-בר את החוויה . " להפתעתנו ,  החודש יחדיו היה כיף .  הילדה פירגנה לנו לאורך כל הדרך ",  אומרים בני הזוג שטייניץ . " זו גם היתה הזדמנות לשמוע ממנה כל מה שעבר עליה - את החוויות הקטנות והגדולות ,  שלא תמיד יש זמן לעשות אחרי שחוזרים הביתה .  כל אחד התאים את עצמו לשני ולא הרגשנו את פער הדורות ",  הם מוסיפים .  וטריואקס מוסיפה עצה למטיילים והוריהם : " לרשום הכל - לנהל יומן מסע ולא להתעצל .  כך תוכלו לשמר את החוויה ". 

מאצ'ו פיצ'ו עם ההורים 
טרקים בנפאל ,  טיול רגלי בהודו או מסע תרמילים בדרום אמריקה - הורים רבים נוסעים בעקבות הילדים ליעדים אקזוטיים אבל לא מוותרים על הנוחות .  מהם היעדים הפופולריים ,  אילו אטרקציות ממתינות להורים וכמה זה עולה

