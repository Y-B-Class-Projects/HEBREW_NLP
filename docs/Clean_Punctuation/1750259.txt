אחרי הבחירות :  אובמה כברווז צולע
אחרי הבחירות לשני בתי הקונגרס האמריקני ייצא הנשיא ברק אובמה לביקור ארוך באסיה .  הוא זקוק מאוד להפוגה הזו ,  בהנחה שלא תלווה בבעיות מיוחדות .  תוצאות הבחירות לא יוסיפו לו הרבה בריאות .  אם יאבד את הרוב בבית הנבחרים ובסנאט ,  תהיה זו תבוסה קשה שלא במהרה יתאושש ממנה .  אם יציל את הרוב בסנאט - יהיה זה הישג חלקי .  קשה למצוא בוושינגטון מי שמוכן לנבא שהרוב הדמוקרטי בבית הנבחרים יישמר .
 ההבטחה הגדולה שהתרחשה לפני שנתיים נראית היום כאחת האכזבות היותר גדולות שידעה אמריקה .  הפער העצום בין יכולתו הרטורית של אובמה לבין יכולת הפעולה שלו הופך אותו למנהיג המאבד את תמיכת עמו ואת תמיכת מי שקיוו להצלחתו בעולם .  דיבורים על כך שלא ינסה להתמודד על כהונה שנייה נשמעים מתוך החוגים הקרובים לו ביותר .  הוא עצמו עדיין לא דיבר על כך ,  אך יש המפרשים זאת מהתבטאויות כאלה ואחרות שלו .
 האם נשיא שאיבד את הרוב בקונגרס ,  ואשר ידיו יהיו כבולות כמעט לחלוטין בכל הנוגע לענייני הפנים של ארה"ב ,  יהפוך גברא רבא בענייני חוץ ?  זו ,  לכאורה ,  האפשרות הצפויה .  כך נהג רייגן כשאיבד את הרוב ,  כך נהג גם קלינטון .  אני סבור שתבוסה גדולה בשני הבתים תהפוך את אובמה לברווז צולע גם במהלכיו הבינלאומיים .  אם התבוסה תהיה פחות נוראה ,  והוא אכן יפנה לאופציה שאותה נקטו קודמיו ,  קשה להאמין שהתחום הבינלאומי יהיה משמעותי מאוד בעיני הבוחר שעיניו כלות אל מול הסטטיסטיקה הכלכלית הגרועה .  אבל אובמה לא יוכל לשבת בחדר הסגלגל ולהתבטל שנתיים .  חוץ מזה ,  יש לו גם סדר יום בינלאומי ,  והוא עשוי למצוא עצמו עוסק בו יותר ויותר .
 הוא יהיה חייב לעסוק בהמשך ההתנתקות מעירק ולעשות כל מה שלאל ידו כדי לא להותיר אותה טרף לאירן .  הוא יהיה חייב לעסוק בסיום הפרשה באפגניסטן ,  ומתברר שאין לו ברירה אלא להגיע להבנות עם הטליבן כדי לא לצאת משם בחרפה ובהשפלה .  הוא יהיה חייב להחליט כיצד הוא מטפל באיום הגרעיני האיראני ולבחון מחדש את מהלכיו המוטעים בהקשר הישראלי-פלסטיני .
 הוא מבין שבתחום הקפאת ההתנחלויות הגיעו הצדדים למבוי סתום ,  וכי המשך המו"מ על היקף ההקפאה וזמנה ,  ועל התמורה שיקבלו תמורת הקפאה חלקית ושיבה לשיחות ,  עלול להימשך זמן רב מדי ,  וזמן כבר אין לו .  ברור לו שהזמן האפקטיבי שלפניו אינו ארוך הרבה יותר משנה .  הוא מחפש דרכים אחרות - מעבר מיידי לשיחות חשאיות אינטנסיביות ומעבר להסדר חלקי ,  בנוסח השלב השני של מפת הדרכים ,  וזאת בתוספת התחייבות אמריקנית משמעותית באשר לעקרונות הסדר הקבע .  אובמה שואב עידוד מסוים מכך שבשלב זה מתנגדים גם הישראלים וגם הפלסטינים לרעיון החלקיות באותה מידה .
 אז עוד יכול להיות כאן מעניין אחרי הבחירות .
 
אחרי הבחירות :  אובמה כברווז צולע
nan
