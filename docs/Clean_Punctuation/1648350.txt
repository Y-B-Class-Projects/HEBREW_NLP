לא סאקסי
אנחנו דווקא רואים במותג סאקס אלטרנטיבה ,  אבל כדי לפתות אותנו להיפגש איתו מעבר לחלון הראווה הוא חייב לנסות להשתנות קצת מדי פעם
בשעה שהמותג הישראלי סאקס משיק את קולקציית קיץ 2010 ,  מתכונן לשווק את עצמו ב-16 מדינות ברחבי אירופה ,  ולפתוח בהמשך חנויות מותג מחוץ לישראל ,  אנחנו תוהים מה זה בכלל סאקס ומה מבדיל אותו ממותגים אחרים ,  בעלי היקף קטן יותר ,  שכמעט ונעלמו מן המפה ,  או לחילופין מרשתות מסחריות העסוקות בתרגום טרנדים .  
קולקציית הקיץ של סאקס מציעה גם העונה את הלוק הבסיסי המוכר שלה ,  הנשען על המתח התמידי בין הרומנטי למלוכלך ,  עם קריצה לתרבות הבוהמית ,  מראה שכמעט ואינו משתנה עם הזמן .  כהרגלם בקודש ,  הצללית מבוססת על חיבור בין אוברסייז להדוק ,  והעיצוב הכללי מתאים למגמת ה'יוטיליטי' העכשווית ,  הקושרת בין מראה טבעי ונינוח של נערת-ס ? פר לרמזים של פרקטיקה צבאית .
 שמלות שטופות ורכות עשויות תערובת של דנים וליוסל הנקשרות בחגורה בקו האגן ,  טוניקות מכובסות מעוטרות קרושה ,  סריגים דקיקים במחשוף נדיב ,  והחיבה העיקשת למכנסי הרמון במפשעה מדלדלת  ( גם בגרסת מכנסיים קצרים )  ,  עדיין מככבים בלב הקולקציה .  הכל ,  גם אם מטופל מאוד ,  הפך יומיומי עוד יותר מכרגיל ,  ומורגשת היעדרותו של הסגנון המחויט והמוצלח מן העונה הקודמת .  
המסקנה היא שסאקס מנסה להתמודד עם המציאות האופנתית על ידי זיגזוג בין שני קצוות .  מצד אחד ,  היא רשת השומרת על פרופיל של מותג 'פרימיום' ייחודי ,  המבדיל אותה מהרשתות על ידי עיצוב מחושב ,  מעמיק ושימוש בחומרים יקרים יותר ,  מצד שני ,  היא פונה לשוק חו"ל ולפיתוח של קווים נוספים .  גדילה ,  שעלולה לגרום לה לחדד את ההבדל בינה לבין אחרות .
 לפעמים ,  הגברת הווליום המאפיינת את הקולקציה הנוכחית מחדדת את האג'נדה העיצובית של סאקס ,  המקדמת גרסאות סקסיות ונשיות ,  לפריטים מוכרים .  כזו היא קבוצה עשויה משי בעל ברק אטום ,  בגווני זית עמוקים ,  שממנו נגזרו מכנסי שרוואל או גופיות רפויות ופריכות ,  המפיחה רוח מפתה .  אבל לפעמים הווליום הגבוה עושה בדיוק ההפך .  אין לטעות  ה'קז'ואל לקשרי' של סאקס אינו אחד שקט במיוחד ,  ודואג לנפנף בכל הפרמטרים ההופכים אותו לסמל סטטוס בעל דיטיילים מודגשים .  אלו הם בגדים שיש בהם הצלבה חוזרת ונשנית בין אופנה שורשית לאופנה מוחצנת ,  בהעדפה ברור לקטגוריה השנייה .  באופן הזה ,  המגמה העונתית אולי מחוברת לטבע ולרגשות מועצמים ,  אך כל אלו הופכים תחת ביצוע אגרסיבי למלאכותיים ,  באופן הדומה להשפעתם של כתמי אקונומיקה על ג'ינס .  במילים אחרות ,  הווליום הגבוה מתברר פעמים רבות כטיפול יתר ,  המשמש מעין כיסוי לכותרת 'בגדים המעוצבים היטב' .
 קבוצת הג'ינסים ,  שדגמיה זכו לשמות יומרניים של ציירים מפורסמים  ( מפיקאסו ועד ואן גוך )  ,  רחוקה מלהיות קלאסית או אוונגרדית .  שילוב של מותניים נמוכים ,  רגל צרה ומפשעה נופלת בדגם אחד ,  או קרעים יחד עם השפרצות צבע ברוטאליות וניטים בדגם אחר ,  ממחישים היטב את דחיקתו של התחכום .  עומס דומה מאפיין אוסף פריטים העשויים בבסיסם בד לבן שעבר טכניקת צביעה מוחשית מדי ,  שגרמה למכנסיים קצרים להיראות כמתבוססים בצבע ,  ולגופיות ג'רזי פשוטות ,  לסוכריות קמופלאז' ורודות וזרחניות .
 החיבה היתרה למראה הבד הלא אחיד במרקמו ,  העשוי והנגוע ,  שאמור לחקות את תכונותיו של הזמן על בגד ,  משקפת התערבות אנושית המנסה להוכיח כתב יד עיצובי משמעותי .  אך האמת היא ,  שבסאקס עדיין פועלים בכמעט אותה נוסחא ,  וכשהם מנסים לשנות אותה ,  או לחזק אותה ,  זה לא נעשה תמיד במקום הנכון ונדרשת לעיתים התפתחות גדולה יותר בסגנון .  סאקס אולי לא מכירים בכך בעצמם ,  אבל הם מהווים סוג של אלטרנטיבה .  וככזו ,  היא חייבת להשתנות כל הזמן כדי לממש עצמה .  גיבוב של צבעים או כביסות מיותרות ונוספות לחולצה ,  כאשר הבסיס נשאר כל כך דומה ,  הוא לא תמיד הפתרון הנכון .
 בייסיק טופ :  96-178 שקלים ;  סריגים :  188-268 שקלים ;  מכנסיים קצרים :  220-238 שקלים ;  חצאית 184 שקלים ;  מכנסיים ארוכים 368-398 שקלים

לא סאקסי
אנחנו דווקא רואים במותג סאקס אלטרנטיבה ,  אבל כדי לפתות אותנו להיפגש איתו מעבר לחלון הראווה הוא חייב לנסות להשתנות קצת מדי פעם

