רשמקול 99
הקאסט האחרון ל-2010 לוקח אתכם למסע מרתק ועמוס בין כל הקטעים שהתעלו השנה מעבר להגדרה הרגילה של יופי .  המסקנה :  היה פיצוץ
איך בכלל ניגשים לסכם שנה כל כך מלאה ועמוסה במוזיקה כה מעולה ומגוונת ?  ההתמודדות עם השפע עצמו הפכה לאחת המטלות הקשות בהקשר הזה ,  כאשר הסיבוב הראשון שעשיתי בתיקיות השונות ובמדף התקליטים הוליד רשימה של מעל 200 קטעים שאהבתי בטירוף במהלך השנה החולפת .  בין סול ו-Fאנק ,  היפ הופ ואר אנ' בי ,  האוס וטכנו ,  דאבסטפ וגרורותיו המתפתחות במהירות שיא ,  ואפילו מפגשים מהנים ומפתיעים עם פולק וגוונים שונים של פופ ורוק שלא תמיד הייתי קשוב אליהם ,  זו היתה 2010עבורי ,  שנה שאת מרכיביה השונים ניסיתי לחשוף ולשתף כאן במדור מדי מהדורה .  
אך מפאת ההכרח להצטמצם ולהתמקד ,  במיקס המסכם שלנו ל-2010 בחרתי לערבב יחד כ-40 יוצרים וקטעים שהותירו עליי רושם שחורג ומתעלה מעבר ל"יפה ":  כאלו שריתקו אותי גם מכיוון ששמיעתם יצרה תחושה של משהו חדש ,  שהציתו את הדמיון שלי ונתנו את התחושה שלא ניתן לדעת לאן הדברים עוד עלולים להתפתח ושעדיין לא הכול נעשה כבר כפי שטוענים רבים .  מרבית הקטעים אינם בהכרח מהפכניים - אם בכלל יש דבר כזה - אלא כאלה שההקשר והתזמון של הופעתם על הרדאר שלי הפך אותם למייצגים ובולטים של 2010 ,  ומה שנראה לי שהיא תייצג עבורי כשאביט לעברה בהמשך .
 רשימת האמנים שנותרו בחוץ היא ממש מתסכלת ומכילה רבים שאהובים עליי ביותר .  כמעט כל גזרת הסול ,  Fאנק ,  היפ-הופ ואר אנ' בי נותרה מחוץ למהדורה  ( אם תהיה דרישה אולי נייחד להם פרק משלהם ,  אולי אפילו את רשמקול 100 ?  )  ,  ובתוכה אמנים ואלבומים רבים ונהדרים : " The Dreamer "  של חוזה ג'יימס שיצא ממש בתחילת 2010 ;   " Compass "  הקצת מבולבל אך מלא ברגעים יפהפיים של ג'יימי לידל ;   " Airtight's Revenge "  של בילאל ;   " Good Things "  של אלו בלאק ;   " Return of the Ankh "  של אהובתי אריקה באדו וכמעט כל שיר שהוציא או הופיע בו בן זוגה ג'יי אלקטרוניקה ;  הרוטס ,  ששבו עם  " How I Got Over ",  מהטובים באלבומיהם אי-פעם ;  פצצת ההיפ-הופ המודרנית שהיא אלבומו של ביג בוי  ( והקובץ הצף של  " Lookin for Ya "  עם אנדרה 3000 ,  שנשמט ממנו מסיבות משפטיות )  ;  ו-"The ArchAndroid "  של ג'אנל מונה ,  אולי ההרפתקני והמיוחד מבין כל אלה שמוזכרים כאן .  
בעולם הביטים שבין היפ הופ אינסטרומנטלי לאלקטרוניקה ,  היה זה סנדק הסצינה הצעירה הזו ,  פליינג לוטוס  ( והוא בקושי בן 27 )  ,  שהוציא את האלבום השאפתני והמרשים  " Cosmogramma ",  שלקח את האסתטיקה שהוא וחבריו מטפחים בשנים האחרונות וחיבר אותה למורשת העתיקה והעמוקה של הג'ז החופשי/קוסמי של סאן-רא ודודתו אליס קולטריין .  אך גם חבריו לקבוצת בריינפידר ,  אמנים כמו Take ,  טוקימונסטה ולורן ,  הוציאו אלבומים מעולים ומיוחדים ,  כמו גם כל תקליט שיצא בסדרת  " אל.איי "  של הלייבל האירי All City .  מלבדם ,  היו אלה יוצרי ביטים כמו מקסימיליון דונבאר ,  Star Slinger ,  Om Unit ו-Letherette ,  שמתחו וחיברו את עולם הביטים הזה עם צלילים נוספים ,  והעשירו וגיוונו את פלטת הצבעים בתיקיה שלנו .  
ההנאה והעניין הגוברים בכל מיני הרכבי אינדי שנמצאים איפה שהוא בין צ'יל ווייב ,  רוק ופופ עם טוויסטים שונים ,  שבחלקם אף משתפשפים במתחמים ז'אנריים אחרים שהם מעניינינו ,  היתה ללא ספק אחת ההפתעות הגדולות של השנה בשבילי .  מצאתי את עצמי מבלה שעות רבות עם הרכבים שהם מאוד שונים זה מזה :  כאלו היו הולי פאק ,  Autre Ne Veut ,  Forest Swords ,  אריאל פינק ,  סולר ברז ו-Superimposers הפולקיים ;  Tanlines שעירבבו בין אינדי ,  דאנס וגוונים אקזוטיים ;  וגם קאריבו וטינגירל פנטאסי שנוטים אל הדאנסי .  היו גם דארקסטאר שבאו מעולם הדאבסטפ אך פנו דווקא אל הפופי והאפלולי ו-How to Dress Well ,  שבכל שמיעה שבר את ליבי ואיחה אותו מחדש .
 גם בהאוס וטכנו היה שפע בלתי נגמר ,  ואף אחד כנראה כבר לא באמת מסוגל להקיף את כל התחום במלואו .  פורטט ו-Actress הוציאו אלבומים שאמנם נשענים על מקצבים מוכרים ,  אך התיכו לתוכם טקסטורות סאונד ושכבות מלודיות עדינות שצדו וגירו את האוזן .  כך היה גם במפגשים עם אלבומיהם של ג'ון רוברטס וגולד פנדה .  המפיק האקסצנטרי ג'ימי אדגר סופסוף פדה את הפוטנציאל האדיר שלו עם האלבום  " XXX "  והאי.פי המעולה  " Tell it to the Heart ".  ואילו קייל הול ,  הדטרויטי גם כן ,  הראה שיש דור המשך לת'יאו פאריש ,  עומר S ומודימאן ,  כששני האחרונים הוציאו בעצמם תקליטים נהדרים במהלך השנה .
 Space Dimension Controller וקריסטל קליר החדירו אווירה צעירה ומרעננת לתוך עולם הבוגי הוותיק ,  ויצרו ממנו משהו עם ניחוח פוטוריסטי ,  בעוד מוריס פולטון הפיק למים סולימאן אלבום שערבב מקצבי דיסקו פאנקיים עם שירתה האפריקאית .  מת'יו ג'ונסון וקובלסטון ג'ז הוציאו גם הם אלבומים מעולים ,  ומפיקים כמו קינק ,  איירון קרטיס ו-I:Cube המשיכו לספק חורכי רחבות כבשנים עברו .
 חברת התקליטים ההולנדית Rush Hour היתה ללא ספק הלייבל הכי פעיל ומשמעותי בשטח .  זאת למרות שהפעילות שלה היתה ללא אמירה אחת ברורה וקוהרנטית אלא עם רצף בלתי נגמר של ריליסים אדירים על כל הטווח שבין האוס ,  טכנו ,  דאבסטפ ,  כמו גם הוצאות מחודשות לקלאסיקות כ"וירגו "  ורטרוספקטיבות לגיבורי אנדרגראונד כאנתוני שאקיר ו-ריקלוס .  
עוד יותר נקודתית בגזרת ההאוס ,  מגמת ההאטה בבי.פי.אמים וההתחממות הכללית של הצליל הדומיננטי באו לשיאם בנסיקתו המטאורית של ניקולאס ז'אר ,  שהוא רק בן 20 וכבר הספיק לבסס עצמו כאחד הקולות הייחודיים שצמחו מהתחום בשנים האחרונות ,  עם התעלמות חיננית ואולטרה-סקסית מרבות מהקונבנציות ששולטות ברחבות הריקודים .  גם דיג'יי קוזה ,  דווקא שועל ותיק ,  נתן ביטוי משלו לשבירת הקונבנציות ,  עם רמיקסים אקסצנטריים  ( כמו זה המדהים לביג קראנץ' ת'יאורי שנוכח פה במיקס )  .  זאת לצד הלייבל השמח שלו Pampa ,  שם הוציא קטעים אדירים משלו כ-Rue Bunrout ,  או מחוות ההאוס של אלכס בומאן לדיג'יי סקרו בקטע  " Purple Drank ",  עם השורה הממכרת  " I woke up with your name on my lips ". 
הקטע הזה מוביל אותנו לדיג'יי סקרו מיוסטון שבטקסס ,  שאמנם הלך לעולמו לפני עשר שנים ממנת יתר ,  אך מתברר עתה כאחת ההשפעות הגדולות וחוצות הז'אנרים של התקופה .  ההשפעה הזו התבטאה ברפרנסים אליו ולאסתטיקת ה-Chopped  &  Screwed שייסד בקטעי האוס  ( כמו זה של בומאן שזה עתה ציינו )  וגם דרך חדירת האסתטיקה המואטת והחתוכה הזו להיפ הופ המסחרי ,  לפופ האוונגרדי של פיבר ריי ,  או לתת-הזרם שצמח מתוך הצ'יל ווייב ומערבב בין הפופי לגותי  ( למשל ,  ההרכבים כ-Salem ,  oOoOO ו-Balam Acab )  .  
גם אמני פוסט-דאבסטפ כמאונט קימבי וג'יימס בלייק  ( כשרק עליו והקפיצה שעשה השנה ניתן היה לשפוך מילים רבות )  השתמשו באסתטיקת החיתוך וההאטה ההזייתית של הצלילים של סקרו המנוח .  האסתטקיה הזו אפילו הדהדה באחת התופעות האינטרנטיות הגדולות של השנה - האטתו ב-800% של ג'סטין ביבר ,  והתוצר המפעים שלה שעל גבול שבין האפי לאפילפטי .
 לא כל כך הרחק מדי ג'יי סקרו ,  רק מאזורי הגטאות השחורים של שיקגו ,  אילינויי ,  חזינו השנה בפריצה הגדולה לתודעה של ז'אנר הפוטוורק  ( Footwork )  - גלגול בן זמננו של ז'אנרים קלאביים שחורים ומהירים כ-Juke וגטו-טק ,  שגם הם זוכים לטיפול חתוך ומקוטע .  חברת התקליטים הבריטית פלאנט מו הוציאה אלבומים לכשלושה אמנים מרכזיים מהז'אנר  ( DJ Roc ,  DJ Nate ו-DJ Rashad )  ,  וכן את האוסף  " Bangs  &  Works ",  מתוכו לקוח קטעו ההורס של דיג'יי Elmoe ,  שחותם את הקאסט הנוכחי שלנו ,  כפי עשה גם כשהופיע אצלנו לראשונה .  
את השפעתו של הפוטוורק וההתלהבות ממנו ניתן היה גם לשמוע אצל מפיקים בריטים שהפנימו את האסתטיקה שלו וערבבו אותה עם מקורותיהם שלהם ,  כמו אדיסון גרוב וה-Footcrab .  כזה הוא גם רמדאנמאן ,  כנראה המפיק הפורה ביותר של השנה כולה ,  שנגע בדיפ האוס ,  טכנו ,  בולטימור קלאב ,  אלקטרו ,  דאבסטפ וגאראג' ,  בסדרה בלתי נגמרת של ריליסים אדירים ובעלי חותמת סאונד ייחודית .
 וממקום אחר לגמרי - היה לנו את האוסף  " Shangaan Electro ",  שיצא בלייבל Honest Jon's וחשף בפנינו עולם בלתי מוכר של דאנס אפריקאי עכשווי .  בכך הוא ממשיך ומעמיק את ההתלהבות מצלילי היבשת שאנו עדים לה מאז פריצתו של  " טאונשיפ פאנק "  של מוג'אבה ,  אך מתרחב אל מקצבים שחורגים מעבר לאלו הדומים ל-4 על 4 המוכר לנו .
 ואחרי כל הסקירה המבולגנת והבהכרח חלקית הזו ,  מה נותר במיקס עצמו ?  קצת מפה וקצת מכל אלו שהוזכרו לעיל ,  כמו גם שמות שהזכרנו רבות במהלך השנה והפעם דילגנו על ההרחבה עליהם ,  עם דגש נרחב על עולם היוצרים שהתפתח בין דאבסטפ ,  האוס ,  UK פאנקי ,  טכנו ופוסט-גאראג' .  השמות הבולטים הם דדבוי ,  Brackles ,  Girl Unit ,  קוסמין TRG ,  רוסקה ,  אייקוניקה ובראשם Mosca ,  הדיג'יי/מפיק שהתיך עבורי את כל הבלאגן הזה בצורה הכי מדויקת .  החל בסינגל הכפול  " Square One/Nike ",  שיצא בתחילת השנה בלייבל Night Slugs ,  וכלה בריליס החדש דנדש שלו , " Tilt Shift ",  מוסקה נגע השנה בכל הטווח שבין היפ-הופ ,  האוס ,  ברוקן-ביט ,  דאבסטפ ,  גריים וגאראג' ,  ותמיד קלע בול למטרה .
 הלייבל Night Slugs ,  שבעצם רק השנה החל לפעול ,  מיקם את עצמו מיד כחוד החנית של כור ההיתוך הז'אנרי הנ"ל ,  מובל על-ידי טעמם האקלקטי והרפתקני של בוק-בוק ו-L-Vis 1990 ,  שני הדיג'ייז מפיקים הצעירים שעומדים בראשו .  לצדם ,  לייבלים כ- Numbers מגלזגו ,  Hyperdub של קוד 9 ,  Deep Medi של מאלה ו-Hessle Audio ,  כולם מאנגליה ,  מתחו ,  כל אחד בדרכו ,  את גבולות הדאבסטפ שעמו זוהו לאורך הזמן .  R & S מבלגיה בלט גם הוא בזכות סדרת הריליסים של אמנים בריטים כג'יימס בלייק ואנטולד ,  בעוד Hotflush של סקובה ,  Monkeytown ו-Modeselektion של מודסלקטור ,  ואפילו Ostgut Ton של הפנורמה-בר/ברגהיין - הפועלים כולם מברלין - חברו והידקו את הקשר שבין עולמות הבס והטכנו .
 זהו ,  נגמר לנו האוויר .  מה שכחנו ? 








































המייל שלנו :
 rashamkolrashamkol@walla.co.il

רשמקול 99
הקאסט האחרון ל-2010 לוקח אתכם למסע מרתק ועמוס בין כל הקטעים שהתעלו השנה מעבר להגדרה הרגילה של יופי .  המסקנה :  היה פיצוץ

