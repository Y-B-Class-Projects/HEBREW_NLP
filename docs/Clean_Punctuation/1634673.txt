גם המופתי של איסטנבול ינסה להשיב את שליט
המופתי מוסטפא קגריקי הבטיח בפגישה עם מנהיגי דת מישראל ,  כי יעשה כמיטב יכולתו להשפיע על חמאס לשחרר את החייל החטוף .  על המשבר בין ישראל לטורקיה : " היחסים ישובו למסלולם "
 גם המופתי של איסטנבול החליט להתגייס למען גלעד שליט .  בפגישה סגורה שערך עמו סגן השר לפיתוח אזורי איוב קרא ,  הבטיח המופתי מוסטפא קגריקי לעשות כל שביכולתו להשפיע על הנהגת חמאס לקדם את העסקה לשחרור החייל החטוף .  כמו כן ,  הבטיח המופתי לקדם הידברות בין ישראל לשכנותיה .
 קודם לכן ,  נפגש המופתי עם חברי המשלחת הבין-דתית .  בין היתר ,  הביע שביעות רצון מהיוזמה לקדם אחווה וסובלנות בין הדתות השונות ,  בדרך לשלום כולל במזרח התיכון .  בקול רגוע ומפויס ,  הסביר המופתי שעוד מימי הסולטן המסורת הדתית בטורקיה היתה פלורליסטית . " כל הדתות חיו בשלום ,  אם אלה יהודים ,  נוצרים או מוסלמים ",  ציין .  
המופתי נמנע מלהתייחס ישירות להתבטאויותיו של ראש ממשלת טורקיה רג'יפ טייפ ארדואן שגררה אחריה את התקרית המביכה עם השגריר הטורקי .  לדבריו ,  מדובר במהלכים פוליטיים ,  ואין לו שום כוונה לערב דת בפוליטיקה .  עם זאת ,  הוא שב וציין באופן חד משמעי כי הקשר בין ישראל לטורקיה חזק מכל תקרית פוליטית כזו או אחרת . " אין בעיה ישירה בין טורקיה לישראל ,  היחסים ישובו למסלולם במהרה ". 
במהלך הדיון ,  העלה הרב ישעיהו הולנדר רעיון להקמת בית דין דתי בינלאומי שישרת את כל הדתות באשר הן .  המופתי הרהר ושאל  " מדוע ?  "  - הולנדר השיב : " יש הרבה שאלות וקונפליקטים בין דתיים ,  צריך מקום בו נוכל לשבת יחדיו כדי לפתור בעיות בין דתיות ".  המופתי הרהר שוב ,  ופנה לרב הולנדר : " אנחנו לא אמורים לאחד את כל הדתות .  אין עניין לאף אחד ליצור דת חדשה ,  אך בהחלט אנו רוצים הרמוניה .  עם זאת ,  מדובר בסיטואציה אפשרית ואני לא פוסל את הרעיון על הסף ". 
את דבריו סיים המופתי במסר לאזרחי ישראל , " יש לי תפילה ,  שלישראל והפלסטינים תהיה אפשרות לחיות בשלום ואחווה .  ירושלים צריכה לחזור ולהיות 'בית השלום' ,  בעבר אנשי העיר חיו מאות בשנים בשלום ואחווה ,  ואני מקווה שבעתיד מצב זה יחזור ". 

גם המופתי של איסטנבול ינסה להשיב את שליט
המופתי מוסטפא קגריקי הבטיח בפגישה עם מנהיגי דת מישראל ,  כי יעשה כמיטב יכולתו להשפיע על חמאס לשחרר את החייל החטוף .  על המשבר בין ישראל לטורקיה : " היחסים ישובו למסלולם "
 
