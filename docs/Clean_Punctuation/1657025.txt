אוהבים מצות ?  לא רק בישראל - גם האמריקאים והצרפתים בעניין ,  והמשלוח לאוסטרליה יצא כבר בדצמבר
בתעשיות פסח השמחה רבה  ?  תלוי איפה ■ מצות אביב מתמודדים עם תחרות קשה ועובדים מסביב לשעון ,  ובא.ג.נ הוצאה לאור מבינים שהגדות זה די פאסה ■ מצד שני ,  ביקבי כרמל הקופה מצלצלת וגם יצרנית החרוסת היחידה בישראל יכולה להיות מרוצה ■ והישראלים ?  תנו לה
מצות אביב : " גם הצרפתים והאמריקאים אוהבים מצות"השעה 23:00 .  במפעל  " מצות אביב "  בבני ברק הגיע הזמן לחילופי משמרות .  אנשי המשמרת שהסתיימה פושטים את החלוקים ואת הכובעים ומשמרת חדשה מתייצבת .  סביב מכונה באורך של כ-35 מטר מתמקמים 35 עובדים שילוו את תהליך אפיית המצות .  הנוסחה פשוטה :  מים ,  קמח ואפייה של 18 דקות לכל היותר מרגע ערבוב החומרים .  ערב החג כבר מעבר לפינה ,  והעבודה במפעל בעיצומה .  ועדיין ,  בחדר הפשוט ורחב הידיים שבמרכזו מכונת האפייה דבר לא מסגיר את לוח הזמנים הלחוץ או את העובדה שבכל יום מיוצרות כאן 900 אלף מצות ביממה . " החל בסוכות אנחנו מעבירים הילוך ,  עובדים כל השבוע סביב השעון עד שישי בצהריים ,  וחוזרים שוב במוצאי שבת ",  מסביר רועי וולף ,  סמנכ"ל הפיתוח הצעיר - שיעמוד מתחת לחופה תוך פחות מ-24 שעות ,  ובכל זאת הגיע לעבוד  ( "ידעתי שאם אתחתן לפני פסח ,  זה יהיה המחיר ")  .  וולף הוא דור שלישי במפעל המשפחתי שהוקם ב-1946  ( "במרתף כאן החביאו נשק בימי ההגנה ")  .  אביו ,  דוד ,  מנהל את החברה ,  וסבתו שרה בת ה-87 נמצאת כבר 63 שנה בין קווי הייצור במפעל ,  ומשמשת כגזברית  ( "מגיעה כל יום ,  מסיימת לעבוד בצהריים ")  .  ההיערכות המוקדמת לקראת החג נובעת גם מהיצוא לחו"ל ,  הנעשה במשלוח ימי .  כדי לעמוד בלוחות הזמנים ,  המשלוחים ליעדים רחוקים ,  כמו קנדה ואוסטרליה ,  יוצאים כבר בדצמבר .  בסוף ינואר מתפנה המפעל לייצר את הביקושים המקומיים . " בסיור תלמידים שהיה כאן ,  שאל אותי תלמיד בן 9 מדוע אנחנו מייצאים במשלוח ימי .  הסברתי לו שעלויות השילוח האווירי גבוהות מאוד ",  מספר וולף . " אבל לילד הצעיר היו גם פתרונות ייעול .  הוא אמר שאם היינו שולחים את המצות במטוס היינו יכולים לעבוד פחות ימים וכך דווקא לחסוך בעלויות .  הילד הזה כנראה קורא themarker בכל בוקר ",  הוא צוחק .  המחזור השנתי של שוק המצות לפסח הוא כ-120 מיליון שקל ,  ושולטים בו שלושה שחקנים עיקריים :  מצות אביב ,  מצות ראשון ומצות יהודה . " זהו ענף תחרותי ,  היו בו תהפוכות רבות בשנים האחרונות .  הרבה מפעלים התמזגו ,  חלק נסגרו ",  אומר דוד .  אריזות המצות המהודרות ,  שנלווים אליהן כיתובים באנגלית ובצרפתית ,  מסגירות את ארצות היצוא העיקריות :  ארה"ב ,  צרפת ,  בריטניה ,  קנדה ,  ארגנטינה ודרום אפריקה .  היקף היצוא מהמחזור השנתי של הענף נאמד ב-30 מיליון שקל . " אף שכולם מקבלים את אותן המצות ,  אנחנו מתאימים את האריזות .  הצרפתים אוהבים אריזות יוקרתיות ",  מספר וולף ושולף אריזה מעוטרת בזהב . " עבור האמריקאים אנחנו מתאימים את יחידות המשקל לפאונדים ".  בשנים האחרונות ,  מספרים במפעל אביב ,  התרחב סל המוצרים שמוצע לשולחן הפסח .  לצדן של המצות העשירות ,  בהן משתמשים במיץ פירות במקום במים ,  אפשר למצוא גם מצות דלות קלוריות ,  מצות מקמח מלא ומצות אורגניות  ( "אנחנו מוכרים כמויות אדירות בארה"ב ")  .  שוק נוסף ,  קטן יותר ,  המלווה את שוק המצות לפסח הוא שוק העוגיות הכשרות לחג .  בקומה השנייה במפעל מצות אביב מיצרים את עוגיות היין המסורתיות . " אומרים שעם ישראל אוהב חדשנות ,  אבל בעוגיות לפסח זה לא מוכיח את עצמו .  השקנו עוגיות מתוחכמות יותר ,  עם מילויים של חלבה ושל שוקולד ,  אבל עוגיות היין נותרו הפופולריות ביותר ",  אומר דוד .  הוא מציין כי גם בחו"ל צברו עוגיות היין פופולריות : " הצרפתים אוהבים אותן ,  והאמריקאים גילו את המוצר בשנים האחרונות ".  מיד לאחר פסח ,  תתחיל במפעל חצי השנה הרגועה והייצור יתרכז בהכנת מצות וכן בקרקרים ובעוגיות שאינם כשרים לפסח . " כיום ,  אף מפעל מצות לא עובד רק בפסח ,  למעט מפעלים חרדיים שמכינים מצות שמורות בעבודת יד ופותחים את המפעל לכמה חודשים ",  אומר וולף . " לכל השאר יש תוכניות עבודה גם ליתר השנה ".  שוק המצות שלא מיועדות לפסח מסתכם במיליונים ויש גם קונים מיוחדים מחו"ל . " יום אחד נכנס אלינו בחור דרום-קוריאני עם מתורגמן ,  שביקש לקנות מצות .  הן משמשות כלחם הקודש בכנסייה עבור נוצרים אוונגליסטים .  יש ארצות שהמצות נחשבות בהן ללחם בריאות ,  למשל באיטליה ובגרמניה ,  מעין קרקר איכותי .  עם השם המתאים אפשר למכור הכול ",  מסכם דוד .  כפר חב"ד :  סרט נע לאפיית מצותאחד המקומות היחידים שנפתחים לחמישה חודשים בלבד לקראת הפסח נמצא בכפר חב"ד .  כבר 41 שנה שוכנת שם מאפיית מצות ,  שאינה מושפעת משינויי הזמן - הכל נעשה בעבודת יד .  מאיר אשכנזי ,  מנהל העבודה ,  מקבל את פנינו כשעל צווארו תלויים שלושה שעוני עצר גדולים .  הכניסה לחדר האפייה אסורה ,  אבל המקום ערוך למבקרים :  קירות האולם עשויים זכוכית ועשרות המבקרים המגיעים מדי יום יכולים לצפות במלאכת אפיית המצות .  אשכנזי מסביר כי הבעלים ,  חברת סקובלו פוד ,  מממשים את הוראתו של הרבי מלובביץ' שעודד אירוח קהל בזמן אפיית מצות .  הסיבה להתקהלות במאפייה היא אופן העבודה הססגוני .  הכל נעשה בעזרת כ-30 בחורים צעירים וקופצניים המשמשים מעין סרט נע לאפיית המצות .  התפקידים מוגדרים :  יש מי שמספקים את הקמח ,  יש מי שיוצקים עליו מים - ויש סיירת שלמה שמעבדת את הבצק בעזרת מערוכים ארוכים .  התחנה הבאה היא שולחן הרידוד ,  שם עמלים על הכנת מצות דקות ועגולות ;  אחר כך הן עוברות למכשיר שמנקב בהן חורים ;  ולבסוף מוכנסות הישר לתנור ,  לאפייה קצרה בת 15 שניות .  המפעל פועל כעשר שעות ביום  ( "אותה משמרת ,  יש הפסקות ")  ,  המחולק לפרקים בני 18 דקות .  עם תום כל פרק ,  כפי שמורים שעוני העצר לאשכנזי ,  הוא נכנס לאולם העבודה ומודיע על סיום הסבב .  מלאכת החיטוי מתנהלת במהירות :  מצות שלא נכנסו לאפייה נזרקות ,  הידיים נשטפות ,  המערוכים מנוקים ושולחנות הרידוד מוברקים .  אשכנזי מכוון את השעונים וגל חדש של עבודה יוצא לדרך .  העבודה מתחילה בנובמבר  ( "עד פורים כל הייצור משווק לחו"ל ,  יש הרבה הזמנות ")  ולפני ערב החג יינעלו הדלתות .  בעוד כחצי שנה הן ייפתחו מחדש להכנת המצות לפסח הבא .  א.ג.נ הוצאה לאור : " אולי כבר לא צריכים הגדות"שבועיים לפני חג הפסח ,  העניינים בבית הדפוס א.ג.נ הוצאה לאור ,  הממוקם בפאתי אבן יהודה ,  רגועים יחסית .  גיל שילה ,  המנכ"ל ,  מספר כי השנה צבר ההזמנות להגדות של פסח מנומנם . " בדרך כלל זו תקופה המאופיינת בהרבה עבודה ,  אבל השנה זה לא כך .  אני נמצא מספיק שנים בשוק ,  אז אני יכול להשוות .  אני באמת לא יודע מה הסיבה .  אולי הגענו לרוויה ".  ניסיונות לפתור את החידה מעלים כמה השערות . " אולי לא צריכים יותר ,  יש מספיק הגדות בבית ",  הוא אומר .  סברה נוספת היא שוועדי עובדים וחברות ,  פלח נכבד משוק ההגדות לפסח ,  הנוהגים להזמין הגדות כאחת המתנות לעובדים - הבינו שיש שינוי טעמים . " קראתי באינטרנט שאנשים מעדיפים להמיר את המתנות שלהם בכסף ,  זו כנראה המתנה המועדפת ".  סיבה אפשרית נוספת לירידה בביקוש היא החרפת התחרות . " נכנסו השנה לעסקי ההגדות כמה יצרנים חדשים ,  והם חושבים כנראה שזה ביזנס גדול .  הם יבינו שטעו ".  סיור בבית הדפוס מגלה סל מוצרים רחב :  מהגדות פשוטות מנייר ועד הגדות מהודרות שכריכתן נעשית בעבודת יד .  יש אפילו כמה הגדות עם כריכה שמאפשרת לצפות בפירמידות במצרים בתלת ממד .  שילה מצהיר כי הגדת פסח היא הספר השני בפופולריות שלו ביהדות ,  אחרי התנ"ך ,  אך מדובר בשוק צנוע למדי .  בישראל מופצות מאות אלפי הגדות מדי שנה ,  והיקף המכירות נאמד במיליוני שקלים .  יש שנים שבהן העיתונים הגדולים מצרפים הגדות לעיתון ,  ומהלך כזה מקפיץ את ההפצה ליותר ממיליון .  מלבד ועדי עובדים וחברות הנוהגות ללוות את השי לחג בהגדה של פסח ,  לקוחות פוטנציאליים אחרים הם תאגידים גדולים ,  המפרסמים על גבי ההגדה .  שילה מסביר כי לפרסום על גבי הגדה יש יתרון גדול : " בניגוד לעטיפה של שוקולד או לאריזת יין ,  שתוך כמה שעות נמצאת באשפה ,  אף אחד לא זורק הגדות של פסח .  כך מרוויחים פרסום ארוך טווח .  מצד שני ,  זה פחות טוב למכירות ,  כי הלקוחות לא חוזרים .  חברה שחילקה הגדות השנה ,  לא תחזור בשנה הבאה ,  אלא אולי בעוד חמש שנים .  זה שוק שבנוי על לקוחות חדשים ",  הוא מסביר .  גם בחניות הספרים אפשר למצוא הגדות ,  שעולות כמה עשרות שקלים . " בסטימצקי בנתב"ג אנחנו מוכרים נהדר ,  אנשים רוכשים הגדות כמתנה ",  אומר שילה .  הגדות מסוג מעט שונה אפשר למצוא ברשת :  ישנם כמה אתרים המאפשרים להעלות תמונות ולהדפיס הגדות המעוטרות בתמונות אישיות .  תקופת הדשדוש המאפיינת את שוק ההגדות הביאה את שילה לאתר שווקים חדשים - השנה הוא החל לייצא לארה"ב . " יש שם ביקוש גדול ,  אבל קשה להגיע לספקים ",  הוא מספר . " היתרון שלנו הוא שכשיהודי אמריקאי נתקל במוצרים שיוצרו בישראל ,  הוא מאוד שמח לקנות אותם ,  הוא מרגיש כאילו הוא תורם לישראל ".  יקבי כרמל : " היין שנמצא על שולחן הסדר"המבקרים ביקבי כרמל שעל גבעת זמארין בזכרון יעקב מתבשמים מניחוח היין כבר בחנייה .  פסח כבר כמעט כאן ,  וביקב - מלבד מספר מועט של מבקרים - העסקים מתנהלים ברוגע .  סיור בכרם היקב מגלה את הסיבה :  הגפנים חפות מפירות .  עונת הבציר הבאה ,  כך מסביר ישראל איבצן ,  מנכ"ל יקבי כרמל ,  תחל רק בעוד כשלושה חודשים ותימשך עד אוקטובר .  אבל הפעילות המנומנמת ביקב בתקופה הזאת לא משקפת את צלצולי הקופות .  מכירות הבקבוקים מתבצעות בקצב מהיר :  התקופה שבין סיום השנה האזרחית ועד הפסח - כשלושה חודשים וחצי - תורמת נתח של 45% מההכנסות השנתיות בענף .  איבצן מסביר כי קצב המכירות עולה כבר לפני פורים ומתחזק מאוד לקראת פסח .  בשוק היינות הכשרים מחזור שנתי של כ-800 מיליון שקל בשנה .  בשוק זה פעילים כמה שחקנים בולטים :  כרמל עם נתח של כ-40% ;  ברקן ורמת הגולן עם נתח של 20% כל אחד ;  וכן עוד כמה שחקנים קטנים .  המכירות בשוק היינות הלא כשרים ,  המיובאים ברובם ,  מגיעות לכ-120 מיליון שקל נוספים .  למרות העלייה בפופולריות של היינות ,  הישראלים עדיין נחשבים לצרכנים צנועים של המשקה המשכר .  ישראלי ממוצע צורך כארבעה ליטרים של יין בשנה ,  הרחק מאחורי עמיתיו הצרפתים והאיטלקים ,  הצורכים כ-50 ליטר בשנה לאדם .  מה שבטוח ,  האדום גובר בקלות על הלבן :  כ-70% מצריכת היינות בישראל היא של יינות אדומים .  הכוכב הגדול של הפסח הוא יין תירוש , " היין שנמצא על שולחן הסדר ",  כך מכנה אותו איבצן .  כרמל חולשים על שוק התירוש עם נתח של כ-70% מהפעילות בענף .  עד לפני כמה שנים נהגו בכרמל לייצא את התירוש גם לחו"ל ,  ואולם פעילות זאת פסקה כמעט לגמרי .  איבצן מספר שהגידול בביקושים המקומיים לצד תחרות מצד יצרנים בחו"ל גרמו להם לצמצם פעילות . " יין תירוש זה לא מצות ,  שאני מערבב מים וקמח ויש לי מצה .  האספקה שלי מותנית בבציר .  בשנים שבהן יש יבול נמוך ,  אני צריך להחליט באילו שווקים להתמקד ומאילו לצאת ".  חצר כנרת : " רק משוגעים קונים קרטון חרוסת"בשבועיים שלפני פסח עולים הטונים אצל יצרנית החרוסת הגדולה בישראל ,  חצר כנרת מוצרי תמר . " חטפנו צעקות כי נגמרה לנו האספקה .  הכל אזל ,  דליים וצינצנות ",  מספרת אתי קולט ,  מנהלת השיווק של החברה .  המפעל ,  השוכן בקבוצת כנרת הוותיקה ,  מייצר מוצרי תמרים לאורך כל השנה  ( "עבור אוכלי קטניות אנחנו כשרים לפסח כל השנה ,  אבל לקראת החג אנחנו עושים הכשרות נוקשות יותר עבור הכשרים קפדניים ")  .  השנה סיפקה חצר כנרת 70 טון חרוסת לשוק המקומי ,  וכמות זהה שווקה לחו"ל .  החרוסת משווקת בדליים  ( "לשוק המוסדי ,  הצורך כשליש מכל החרוסת ")  ובצנצנות של עד 250 גרם  ( "מי צריך יותר מזה .  לעתים רחוקות מגיע צרכן פרטי שאוהב חרוסת ורוכש קרטון ,  אבל כמה משוגעים כאלה יש ?  ")  .  מחזור המכירות של התערובת הכהה מסתכם במיליוני שקלים בשנה .  ואולם מלבד הייצור הקמעוני ,  נעשה הייצור בחצר כנרת גם עבור מותגים מקומיים מוכרים ,  כגון אוליביה של תנובה ותבליני פרג ,  הרוכשים מחצר כנרת את חומרי הגלם להכנת החרוסת .  הכוכב האמיתי של מוצרי התמרים ,  אומרת קולט ,  הוא הסילאן  ( דבש תמרים )  .  מתחילת השנה האזרחית מכר המפעל סילאן בהיקף של 500 טון .  ההסבר לפופולריות פשוט :  עדות רבות מבססות את החרוסת על סילאן . " יש שמוסיפים ציפורן ,  קינמון או תפוחים ",  מספרת קולט .  משק לין : " רטבים הם הבסט סלר של פסח"כבר בכניסה למשק לין מתרשמים מאופיו של מפעל הדבש הבוטיקי .  השבילים הצרים והמוריקים של כפר ביל"ו א' ,  השוכן בכניסה הדרומית לרחובות ,  מובילים לירכתי הכפר ולמפעל הדבש והרטבים המשפחתי .  שטחי בטון לא תמצאו שם :  בוטיק הדבש מתנהל בביתני עץ עטופים בצמחייה .  נטע לין ,  המנהלת את המפעל לצד אחיה יובל ,  מקבלת את פנינו .  היא מספרת כי על אף שהגאות בעסקי הדבש מגיעה עם ראש השנה ,  בפסח הנוכחי זינקו היקפי היצור במשק לין פי חמישה . " אנשים מחליפים את צנצנת הדבש שיש להם ,  וקונים חדשה .  ובכל מקרה אצל היהודים דאגו שיהיו חגים מגוונים ,  כדי שירוויחו בכל הענפים ".  אבל לא רק דבש נמכר היטב :  הלהיט של פסח הם הרטבים הטבעיים לבישול שמייצר המשק . " רטבים הם הבסט סלר של פסח .  זה חג שעושים בו הרבה על האש .  רוטבי המרינדה מתאימים לזה ",  היא מסבירה .  בחדר לא גדול שבמרכזו מיכל כסוף מחובר לברז ,  אורזים את התפוקה עשרה עובדים בחלוקים ובכובעים לבנים .  חלקם מוזגים בלילת ג'ינגר ,  צ'ילי ודבש אל תוך בקבוקים מאורכים ומעבירים אותם לתחנה הבאה ,  שם ידביקו עליהם תוויות  ( "זה הכי קרוב לביתי ,  כאילו עירבבת בבית ")  .  אף שכל החומרים טבעיים ,  זמן המדף של בקבוק כזה הוא ארוך משנה . " הריכוז של הסוכרים הטבעיים גבוה ,  והם מחליפים את חומרי השימור ",  מסבירה לין .  פיתוח הרטבים בשנים האחרונות ייצר עבודה למשק גם בפסח - וכבר חודשיים עובדים שם במלוא המרץ ,  גם כדי להספיק ולייצא לארה"ב  ( "קשה למצוא שם מוצרים כשרים לפסח ")  .  לין מספרת כי אופנת המזון הבריא ,  ששטפה בשנים האחרונות את העולם ,  תורמת לעסקים . " פעם היינו מוצבים רק בחנויות הטבע ,  כיום אנחנו כמעט בכל מקום .  גם רמי לוי רוצה שיהיו לו מוצרי טבע .  זה לא מהלך שהובלנו במכוון - המודעות עלתה והגדילה את פלח השוק שלנו ". 

אוהבים מצות ?  לא רק בישראל - גם האמריקאים והצרפתים בעניין ,  והמשלוח לאוסטרליה יצא כבר בדצמבר
בתעשיות פסח השמחה רבה  ?  תלוי איפה ■ מצות אביב מתמודדים עם תחרות קשה ועובדים מסביב לשעון ,  ובא.ג.נ הוצאה לאור מבינים שהגדות זה די פאסה ■ מצד שני ,  ביקבי כרמל הקופה מצלצלת וגם יצרנית החרוסת היחידה בישראל יכולה להיות מרוצה ■ והישראלים ?  תנו לה

