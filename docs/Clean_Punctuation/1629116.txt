 " המשימה שלנו היא הכפלת היצוא לאסיה ולברזיל בתוך שלוש שנים "
 היצוא הישראלי מתאושש ,  אך גם ב-2010 לא יתגבר על הקריסה של 2009 .  יו"ר מכון היצוא עמי אראל מספר בראיון ראשון בתפקיד על צעדי התייעלות ושדרוג טכנולוגי של המכון - שנועדו לסייע לחברות ישראליות לפרוץ לשווקי הכלכלות הצומחות
 >  >   " נכנסתי לאתר האינטרנט של מכון היצוא וראיתי שיוצאת ממנו ארובה והוא עובד על קיטור ",  מספר עמי אראל ,  יו"ר מכון היצוא זה שלושה חודשים ומנכ"ל דיסקונט השקעות  ( דסק"ש )  . " אני רואה יצואנים שמתקשרים עם מכון היצוא בפקסים .  טוב שהם לא עובדים עם טלגרף .  למכון יש אתר ,  אבל אי אפשר להירשם למכון באמצעותו או להציג בו סרט תדמית של החברות ",  הוא מוסיף .  נראה כי ייעול התקשורת עם לקוחות ברחבי העולם הוא הכרחי ,  בייחוד לאור העובדה כי נתוני היצוא והתחזית של מכון היצוא ל-2008-2010 מראים כי 2010 לא תסתיים עם חזרה להיקפי היצוא ערב המשבר . " ב-2009 נרשמה ירידה דרמטית ביצוא וב-2010 תהיה התאוששות ,  אך לא נחזור לנתוני 2008 ",  אומר אראל .   היקף יצוא הסחורות והשירותים ב-2009 הסתכם בכ-66.2 מיליארד דולר ,  ירידה של 19% במונחים דולריים לעומת 2008 - הירידה הגדולה בתולדות ישראל .  ב-2010 צפוי היצוא לעלות ב-11% ,  ל-73.4 מיליארד דולר .  יצוא השירותים ירד מ-24.1 מיליארד דולר ב-2008 ל-21 מיליארד דולר ב-2009 ,  וצפוי לעלות ל-22.3 מיליארד דולר ב-2010 . " נשקיע באתר אינטרנט קל לשימוש ונגיש ליצואנים וללקוחות שלהם ,  זה ייעל את התהליכים ויקדם את עסקי היצוא ",  אומר אראל . " עם קצת מזל ורצון נבנה את הביתן הישראלי באינטרנט .  זה יהיה אתר אינטראקטיבי ,  עם כל הרעש והצלצולים .  נוכל לבנות את האתר לפי ענפים ,  לדוגמה ,  יצרני המתכת או התוכנה ,  ולפי תתי-תחומים .  כך ,  לא יהיה צורך לחכות לתערוכה ממשית כדי לראות את כל האפשרויות של היצוא הישראלי . " זה יקל גם על עבודת הנספחים המסחריים בשגרירויות ישראל בעולם ,  שבלחיצת כפתור יקבלו את המידע שהם צריכים .  מי שיחפש בגוגל 'תוכנה' או 'עבודות מתכת' יקבל גם את הביתן הישראלי ברשת .  זה ייהפך למקדם יצוא ויביא זרם עסקות .  האתר יעניק לנו יכולת לתקשר טוב יותר עם הלקוחות שלנו ,  היצואנים ,  וייצור בסיס תקשורת בינם לבין הלקוחות שלהם ",  הוא שוטח את חזונו .  אראל מבקש לבצע במכון ארגון מחדש ,  שימקד אותו במימוש היעד האסטרטגי שגובש לפני יותר משנה על ידי הממשלה והיצואנים ,  שעיקרו הסטת היצוא מגוש הדולר והיורו למשקים צומחים . " בעשור הזה נסובב את היצוא שלנו למזרח הרחוק ולאמריקה הלטינית ",  הוא מסביר . " אין לנו ברירה אחרת ,  זה העולם הצומח ,  לא העולם שכיום אנחנו מייצאים אליו - ארה"ב ואירופה ".  לפי אראל , " המשימה שלנו היא הכפלת היצוא לאסיה ולברזיל בתוך שלוש שנים לכ-12.3 מיליארד דולר .  לצורך זה יש לרכז מאמץ של כל הגורמים ובהם משרדי התמ"ת ,  החוץ ,  האוצר והביטחון ,  באמצעות סיב"ט - האגף לשיתוף פעולה וסיוע ביטחוני במשרד הביטחון .  היעד האסטרטגי באסיה הוא הכפלת היצוא מכ-5.7 מיליארד דולר לכ-11 מיליארד דולר ,  ובכלל זה הגדלת היצוא לסין מכ-850 מיליון דולר לכ-1.7 מיליארד דולר והגדלת היצוא להודו מכ-1.2 מיליארד דולר לכ-2.2 מיליארד דולר .  המשימה באמריקה הלטינית היא הגדלת היצוא לברזיל מכ-670 מיליון דולר לכ-1.3 מיליארד דולר ".   " צריך להתרחק מהדולר"יצוא הסחורות ללא יהלומים ירד מ-41.7 מיליארד דולר ב-2008 ל-35.5 מיליארד דולר ב-2009 ,  וצפוי לעלות ל-39.2 מיליארד דולר ב-2010 .  יצוא היהלומים  ( מלוטשים וגלם )  ירד מ-9.6 מיליארד דולר ל-5.8 מיליארד דולר וצפוי לעלות ל-7.35 מיליארד דולר ב-2010 .  ניתוח יעדי היצוא העיקריים ,  שנערך במחלקה הכלכלית במכון ,  בראשות שאולי כצנלסון ,  העלה כי יצוא הסחורות ללא יהלומים לארה"ב לא נפגע ב-2009 ,  ונותר 11.6 מיליארד דולר .  בשיקלול יצוא היהלומים לארה"ב ,  שירד ב-41% ,  ירד היצוא לארה"ב ב-17% .  ארה"ב היא שוק היעד העיקרי של ישראל ,  ומשקלה ביצוא עלה מ-28% ב-2008 ל-33% ב-2009 .  יצוא הסחורות ללא יהלומים לאיחוד האירופי ב-2009 ירד ב-26% לכ-10 מיליארד דולר ,  בעיקר כתוצאה מירידה ביצוא מכונות וציוד חשמלי ומשינוי שער היורו מול הדולר .  חלקו של היצוא האירופי ביצוא הישראלי ירד מ-33% ל-29% .  יצוא הסחורות ללא יהלומים לאסיה ירד ב-2009 ב-13% ל-5.8 מיליארד דולר .  עם זאת ,  משקל המזרח ביצוא הישראלי עלה מ-16.1% ל-16.5% .  הפגיעה ביצוא הישראלי ב-2009 נבעה לא רק מצמצום הסחר העולמי ,  אלא גם מהיחלשות הדולר בעולם בכלל ומול השקל במיוחד .  בניגוד לתעשיינים שדורשים פיצוי פיסקלי בגין קריסת הדולר מול השקל  ( התאחדות התעשיינים )  ,  או קיבוע שער חליפין של 4 שקלים לדולר לכל הפחות  ( תעשיות ההיי-טק )  ,  אראל לא מצפה מהממסד לסיוע בשער החליפין . " בעניין הטיפול בדולר ,  כולם מבינים שמה שעשה בנק ישראל היה נכון ,  ושאי אפשר לעשות יותר מכך .  אנחנו לא יודעים לתקן את שער הדולר בעולם . " היצואן יצטרך לנשוך שפתיים ולהמשיך להתייעל גם ב-2010 .  אנחנו צריכים לסובב את תוספת היצוא ,  או את היצוא בכלל לסין ,  הודו וברזיל ,  וגם לוייטנאם וקוריאה .  כשנלמד להכיר את השווקים האלה ,  אולי נוכל להתרחק מהדולר ,  שלא צפוי לעלות ,  ולעשות עסקים במטבע אוסטרלי או סינגפורי ",  צופה אראל .  פיתוח עסקי ליצוא הקפצת המכון לעידן הטכנולוגי החדש היא רק אחד מהשינויים שאראל מתכנן . " אנחנו צריכים להיות יותר יעילים ויותר רלוונטיים ",  אמר לאחר סבב היכרות ראשון עם עובדי המשרד .  מאז ,  ברוח ההתייעלות של שנת המשבר הכלכלי ,  הספיק להיפרד מ-14 עובדי המכון .  חלקם פרשו מרצון ,  אחרים יצאו לפנסיה מוקדמת והמכון לא קלט עובדים חדשים במקומם .  80 העובדים שנותרו קיבלו על עצמם מטלות נוספות . " צימצמנו את הוצאות השכר ב-10%-12% - כלומר חיסכון של כ-2 מיליון שקל מתקציב שכר של כ-22 מיליון שקל ",  הוא מסביר .  את הכסף שנחסך מתכוון אראל להפנות להקמת יחידה חדשה ,  שבראשה יעמוד מנהל שיווק .  הגוף החדש אמור לזהות הזדמנויות עסקיות שנוצרות בעת ביקורי שרים וראשי מדינות בישראל ,  בתערוכות ובביקורי חברות יזומים .  הוא יפעל בשיתוף פעולה מלא עם הנספחים המסחריים והכלכליים ויזהה את החברות הישראליות שההזדמנויות יתאימו להן .  מכון היצוא עושה זאת גם כיום ,  אולם אראל מעריך כי הגוף החדש ייצור מיני-מהפכה בהיקפים וברלוונטיות ביעילות גבוהה יותר . " כדי לעשות את זה טוב יותר ,  צריך להכיר לפרטי פרטים את הלקוחות שלנו ולבנות מאגר לקוחות  ( יצואנים )  מפורט כולל מוצרים ושווקים .  כשיגיע מכרז בינלאומי ,  זה יהיה ההבדל בין לשדר את המידע עליו ברדיו לבין לעשות שיחת טלפון ישירה לחברה ולומר למי שצריך לדעת ,  שיש כאן הזדמנות שמתאימה לו כמו כפפה ליד ".  אראל סבור כי מכון היצוא לא צריך לנהל את היצוא - מכיוון שהיצואנים עצמם עושים זאת על הצד הטוב ביותר .  לדעתו ,  תפקיד המכון צריך להיות דומה לזה של סמנכ"ל פיתוח עסקי . " אם נשווה את המכון לארגון עסקי ,  המכון צריך להיות החטיבה לפיתוח עסקי של היצואן הישראלי ,  אם היצואן ירצה בכך .  פיתוח עסקי מביא דיל פלואו - זרם הזדמנויות - שסמנכ"ל מכירות מטפל בהן ויוצר עסקות .  אנחנו צריכים לעבוד ביעילות ובדיוק של סמנכ"ל פיתוח עסקי בחברה .  זה אומר ,  שאנחנו גם צריכים להישפט על כמה דיל פלואו אנחנו מביאים ובאיזו איכות ".   " לא צריך עוד כסף מהממשלה"תקציב המכון ל-2010 הוא 61 מיליון שקל - סכום גבוה במיוחד לעומת שנים קודמות .  לדברי אראל ,  הוא זוכה לתמיכה מלאה ואף מקבל עדיפות לתוכניותיו מכל אנשי משרד התמ"ת ,  מהשר בנימין בן אליעזר והמנכ"ל שרון קדמי ועד ראש מינהל סחר החוץ בועז הירש והנספחים המסחריים .  הוא גם לא מבקש תוספת תקציב : " אני לא אומר שאני צריך עוד כסף מהממשלה .  הממשלה עשתה בסדר ,  ואנחנו צריכים לדעת איך להסתדר עם זה .  צריך לנצל את תוספת התקציב ולהכות בשווקים שאנחנו רוצים לפתח ",  הוא מוסיף .  המכון מתכנן להסיט את יעדי היצוא באמצעות  " תוכנית שביט ",  שקיבלה לפני שנה ממשרד האוצר תקציב של 30 מיליון שקל ויצאה לדרך בהודו ,  סין ובאחרונה גם בברזיל .  התוכנית מבוססת על שיתוף פעולה עם חברה בעלת קשרים בממשל ובמגזר הפרטי בכל מדינה ,  שתוביל את היצואן הישראלי ללקוחות פוטנציאליים .  זאת ,  בנוסף להשתתפות ממוקדת בתערוכות ובמפגשים מאורגנים לקבוצות ענפיות .  תוכנית שביט אמנם תסתיים ב-2010 ,  אך מכון היצוא החל לבנות את תוכנית שביט 2 בעזרת התקציבים המוגדלים שלו .  הכוונה היא להעמיק את הסיוע במדינות בהן פועלת שביט 1 ולהרחיב את היריעה למדינות צומחות נוספות .  יפן ,  ככל הנראה ,  לא תיכלל בהן .  לקוריאה וויטנאם סיכוי גבוה להפוך ליעד בתוכנית .  בנוסף ,  מתעתד מכון היצוא ,  בעזרת הנספחים המסחריים ,  לפעול באופן נקודתי מול חברות גדולות ברחבי העולם במטרה לפתח שיתוף פעולה אתן .  מול חברות יצרניות מדובר בקבלנות משנה בדרך כלל ,  ומול רשתות שיווק מדובר בעלייה למדפים שלהן בארצות השונות .  לעתים המשא ומתן נמשך יותר משנה ,  כמו במקרה של רשת בוטס הבריטית ,  שהשנה צפויים לראשונה לעלות על מדפיה מוצרים ישראלים .  אחת המשימות המרכזיות של מכון היצוא ,  בסיוע הנספחים ,  תהיה יצירת התקשרויות בין חברות ישראליות לחברות זרות .  מדובר בחברות ענק ,  שהחברות הישראליות יכולות להיות ספקיות משנה שלהן ,  או ברשתות שיווק ,  שחברות ישראליות יכולות להציג את מרכולתן בסניפיהן .  מול חלק מהחברות עובדת גם הרשות לשיתוף פעולה תעשייתי במשרד התמ"ת ,  האחראית על רכש גומלין .  על פי כללי הסחר העולמי ,  חברות הזוכות במיכרזים ממשלתיים מחויבות לרכוש מוצרים או שירותים במדינה שפירסמה את המכרז ,  בהיקף שנקבע מראש על ידי המדינה .  בישראל מדובר בכ-35% מהיקף הפרויקט .  בין החברות שמכון היצוא ימקד בהן מאמצים ב-2010 נכללות חברות התעופה דאסו הצרפתית ובואינג האמריקאית ,  ספראן הצרפתית העוסקת בתעופה ובביטחון וחברת מוצרי הביטחון האמריקאית nst .  בסין תתמקד הפעילות מול יצרניות מוצרי החשמל והאלקטרוניקה הסיניות האייר והייסנס .  מאמץ מרוכז יושקע בהודו ,  בין השאר מול ענקית התוכנה ההודית וויפרו ,  תאגיד מהינדרה ,  חברת הטכנולוגיה אינפוסיס ,  יצרנית המתכת העולמית אסאר סטיל ,  חברת כוח האדם מנפאוור אינדיה והבנקים המובילים - בנק אוף אינדיה והבנק הממשלתי ההודי .  למרות המתיחות הפוליטית עם טורקיה הוחלט להקדיש מאמצים לשתוף פעולה עם חברת התקשורת טורקיש טלקום .  בתחום התקשורת ייעשו מאמצים ליצירת שיתוף פעולה גם עם טי מובייל האירופית .  יעד נוסף של מכון היצוא ל-2010 הוא ברזיל ,  שם ימוקדו מאמצים מול ענקית האנרגיה הברזילאית פטרובראס  ( מספקת חשמל ומסחר בגז ונפט )  וחברת המים סאבסט .  תחום הרשתות נחשב אטרקטיבי במיוחד ליצרניות מוצרי צריכה ישראליות .  בתחום עשה זאת בעצמך יתמקד מכון היצוא באירופה בקינג פישר ,  קבוצת הרשתות הגדולה ביבשת ,  בעלת הרשתות q & b הבריטית ו-castorama האירופית .  בצרפת ימוקדו המאמצים ברשת לירוי מרלן .  סופרמרקטים שנקבעו כיעד להחדרת מוצרים ישראלים כוללים את הרשתות הצרפתיות auchan וקרפור .  מגעים נוספיםים יהיו מול רשת הסופרמרקטים התאילנדית central .  בתחום האופנה ,  מתכוון מכון היצוא להתמקד ברשת next הבריטית ,  רשת בתי הכלבו ג'יי.סי פני האמריקאית ,  רשת בתי הכלבו הספרדית אל קורטה אינגלז ורשת בתי הכלבו מטרו גרופ בגרמניה .  בנוסף ייעשה מאמץ להחדיר מוצרים ישראלים לרשת הרהיטים השוודית איקאה .

" המשימה שלנו היא הכפלת היצוא לאסיה ולברזיל בתוך שלוש שנים "
 היצוא הישראלי מתאושש ,  אך גם ב-2010 לא יתגבר על הקריסה של 2009 .  יו"ר מכון היצוא עמי אראל מספר בראיון ראשון בתפקיד על צעדי התייעלות ושדרוג טכנולוגי של המכון - שנועדו לסייע לחברות ישראליות לפרוץ לשווקי הכלכלות הצומחות

