זאת אהבה ? 
מסתבר שחגי האהבה בנויים על התייחסות לאישה כאל אובייקט .  רק ולנטינוס הקדוש היה גבר גבר
אחד הדברים המעניינים ביותר לטעמי זה להתחקות אחר המקורות הקדומים של החגים .  אפשר לומר שכמעט כל החגים היהודיים הנחגגים כיום יושבים על שכבות קדומות יותר של חגיגות אותן נהגו לחגוג עמי האזור ה"פגאניים ",  חגיגות ש"גוירו "  כבר בתקופת המקרא לתכנים של שבטי ישראל .  
לא רק החגים היהודיים היו במקורם חגים כנעניים .  גם רבים מן החגים הנוצריים הם הסבה מאוחרת של חגים פגאניים ,  שנחוגו באזורים אליהם התפשטה הנצרות לפני שכפתה עצמה על הילידים .  חגי האהבה ,  זה היהודי הידוע כט"ו באב ,  וזה הנוצרי ,  הידוע כ"ולנטיינז דיי "  ונחוג ב-14 לפברואר ,  נולדו גם הם מתוך מקורות קדומים .
 על ט"ו באב מספר המקרא כחג אותו חגגו כבר  " מימים ימימה "  הבנות בשילה אשר בשומרון ,  כשהיו יוצאות לרקוד בכרמים .  בספר שופטים מצוין כי זקני השבטים החליטו לאפשר לבני שבט בנימין ללכת לאותם כרמים ולחטוף להם נשים מאותן בנות שיצאו לחולל .  ניתן היה לחשוב שבכך יסתכם העניין המצער הזה ,  אך שלא כצפוי מדווחת לנו המשנה ,  מאות שנים אחר כך ,  על המשכיותו של אותו חג שהפך פופולארי מאוד ,  ושבגלגולו הנוכחי הוא נחגג כחג האהבה היהודי של אמצע הקיץ .
 באמצע החורף ,  קרוב מבחינת התאריך לט"ו בשבט ,  מחלחל והולך אל התרבות שלנו גם חג האהבה הנוצרי - ה"וולנטיינז דיי ".  חיפוש קצר במקורות המידע מגלה כי גם החג הזה אינו אלא הסבה נוצרית מתונה לחג אהבה פרוע ,  שנחוג ברחבי האימפריה הרומית לפני שהשתלטה עליה הנצרות .
 ב-15 בפברואר היו הרומאים חוגגים את חגיגות הלופרקליה .  חגיגות אלו היו מוקדשות לאל הרומאי לופרקוס ,  שהוצג כדמות עירומה למחצה ,  עטויה עור תיש ,  וכחלק מטקס הפריון היו הכוהנים מקריבים תיישים ,  וגם כלב אחד ללופרקוס .  לאחר מכן היו שותים יין ,  ואז יוצאים בריצה אל רחובות רומא ונוגעים עם דם הקרבן בכל אדם בו פגשו .  נשים באו פעמים רבות לחגיגה מתוך אמונה שמגע הכוהנים יהפוך אותן לפוריות או יקל על הלידה .  
יש האומרים שגם חגו של לופרקוס קיבל אופי של הגרלת נשים :  את שמות כל הבתולות שהגיעו לפירקן ברומא היו רושמים על פתקים ,  מערבבים אותם בכד גדול ,  וכל גבר היה מגריל לו אישה שאיתה היה לפחות יוצא לרקוד בחג .  יש בטקס זה מרכיבים שמזכירים מאוד את ט"ו באב וחטיפת הנשים ,  אך מעניין שדווקא אצל היהודים היו הגברים אורבים לנשים המחוללות בין הכרמים וחוטפים אותן ,  בעוד שברומא זה נעשה בהגרלה .
 אז אם חגיגות אמצע פברואר היו קשורות לחגיגות האהבה של לופרקוס ,  כיצד הגיע לתמונה ולנטינוס  ( ולנטיין )  הקדוש הנוצרי ?  ולנטינוס ,  לפי האגדות שנרקמו סביב דמותו בימי הביניים ,  חי בתקופה בה רומא ניהלה מלחמת חורמה בנוצרים הראשונים .  הקיסר דאז אסר על חיילים להתחתן ,  כדי שלא יהיו להם בית ומשפחה לחזור אליהם ,  והם ילחמו בזעם עד טיפת דמם האחרונה .  
ולנטינוס לא שעה לאיסור ,  והמשיך להשיא בסתר חיילים ונשים .  לאחר שנתפס והושם בכלא נרקמו יחסי אהבה אפלטונית בינו לבין בתו של הסוהר ,  ולפני שהוצא להורג רשם לה פתק ועליו חתם  " שלך  ולנטינוס ".  ה-14 לפברואר ,  לפי המסופר ,  היה יום הוצאתו להורג .  
כאשר השתלטה הנצרות על האימפריה הרומית ,  וניסתה להסב את תרבותה לדרכי הכנסייה ,  מצאו הכמרים דרך להתמיר את חגו הפרוע של לופרקוס בחג אהבה מינורי ומאופק יותר  חג של מכתבי אהבה ורומנטיקה מותרת .  אולם ,  למרות כל זאת פקפקה לאחרונה הכנסייה הנוצרית באמיתותה ההיסטורית של אגדת ולנטינוס הקדוש ,  ולמעשה הדיחה אותו מפנתיאון הקדושים שלה ,  כאילו לא היה ולא נברא .  אף על פי כן  יום הוצאתו להורג של אביר הנישואין ומכתבי האהבה הפך כבר לנכס תרבותי במדינות המערב .
 ומה איתנו ?  במסורת היהודית אין לנו קשר לאל הרומאי לופרקוס וגם לא למות הקדושים של ולנטינוס ,  שאולי בכלל לא היה ארוע הסטורי .  למרות זאת ,  אם נצייר את לוח השנה העברי כמעגל המחולק לשנים עשר החודשים ,  ובמרכזו של חודש אב נציין נקודה שתציין את ט"ו באב ,  הרי שבדיוק ממולה ,  בצידו השני של המעגל השנתי ,  במרחק של שישה חודשים בדיוק ,  יופיע אמצעו של חודש שבט ,  ט"ו בשבט .  
הירח המלא של חודש אב מסמל את סוף הקיץ ,  וט"ו בשבט מסמל את תחילת האביב .  כפי הנראה ,  יש משהו בנקודת חילוף העונות הזו שמשדר פולסים של חגיגות אהבה ,  וככה חדרו אלינו ממקורות שונים טקסים עתיקים ,  ששינו צורה והפכו לחגי אהבה מודרניים בקרב הציבור הישראלי .
 אהבה זה דבר שתמיד טוב לחגוג אותו ולהצית בו עוד ניצוץ של קסם .  היא יכולה לחגוג את עצמה בדרכים רבות ושונות ,  ובכל מקום שבו היא מתרחשת  יש באמת חגיגה :  חגיגה גדולה של איחוד ,  כשלפעמים זהו איחוד פיזי בלבד והוא משאיר טעם מר בלב ,  ולפעמים זהו איחוד שמכליל את הלב והופך לחגיגה רגשית ואף רוחנית .  אולם תמיד ,  כששני יצורים מתאחדים ,  ולו לרגע ,  יש חגיגה בהוויה ,  כי משהו עמוק בנו נזכר בתחושה שמעבר לפירוד .
 הרב אוהד אזרחי מוסמך לרבנות ע"י רבי זלמן שחטר-שלומי ותנועת היהדות המתחדשת JR .  נמנה על מייסדי ומובילי זרם ההתחדשות הרוחנית ביהדות בארץ ,  והינו חבר ב"רבנים למען זכויות האדם "  ובתנועה להתחדשות יהודית בארה"ב .  כחלק מפעילותו עומד אוהד בקשרי שיתוף פעולה עמוקים עם מורים רוחניים ידועים ברחבי העולם .
 
זאת אהבה ? 
מסתבר שחגי האהבה בנויים על התייחסות לאישה כאל אובייקט .  רק ולנטינוס הקדוש היה גבר גבר

