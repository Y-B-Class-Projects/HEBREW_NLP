מחיר העקשנות
אופיר דהאן היה רוצה שיהיה לכן אומץ לדפוק הופעה אלגנטית שתגרום לגברים לסובב אחריכן את הראש .  הוא מנסה ללמד אתכן איך 
" זו המגמה שלי ,  לחנך ",  מסביר המעצב אופיר דהאן ,  39 ,  למה קשה לו להתפשר על המראה הנוסטלגי-נוקשה ,  של האישה המצועפת בשמלה הבנויה והמחוייטת ,  המאפיינים את העיצובים שלו . " לנשים [בארץ] אין עמוד שידרה ללבוש מה שהן רוצות .  הן לא באמת רוצות שיסובבו אחריהן את הראש ",  מסביר דהאן את דעתו על הישראליות .  
אם בוחנים את כתב היד של דהאן ,  נראה כי הוא בוחר בשליטה .  כשנשאל על המעבר המטאורי מסטודיו קטן ברחוב בלפור בתל אביב לקומפלקס שלוש-קומות בדיזנגוף ,  לפני כשנה וחצי ,  הוא מסביר  " שזה היה החלום שלי מאז שהייתי ילד קטן ,  מקום שאישה תוכל להתלבש מכף רגל ועד ראש ,  כולל הכל ",  ורגע לאחר מכן מוסיף , " כדי שלא יקלקלו לי אותה בשום שלב ". 
החתירה לשליטה הטוטאלית ,  זו שאמורה להבטיח שהאישה 'שלו' תראה בדיוק כפי שהוא רוצה ,  או לפחות קרוב מספיק לאותו חזון ,  מודגמת בקולקציה ,  והאחיזה האגרסיבית הזו מורגשת לכל אורכה .  הקולקציה מחולקת בין קו כלות ,  שמלות ערב ו'פרה-א-פורטה' ולפחות לפי ההצהרה אמורה לשקף  " קו מאוד נקי ,  קלאסי ,  מאופק,סקסיות מאופקת ".  גם אם דהאן מעיד על עצמו שהשתנה והתרכך ,  שינוי המתבטא בעובדה שבחר להתמקד העונה באופן כמעט בלעדי בשמלות ,  או בכך שנפרד לשלום מאהבתו הגדולה לצמר הלא פופולרי במחוזותינו ,  הרי אי אפשר שלא להבחין באופי המחייב ,  לעיתים גם נוקשה וארוז ,  של מרבית העיצובים .  
שמלה שחורה שבחזיתה גזור פפיון או חצאיות עיפרון ששוליהן עשויים קיפלולים גליים ,  מייצגים את הקולקציה כולה ,  התפורה היטב .  אך נראה שהקלאסיקה של השמלות נגזרת מהטון הבטוח והשמרני שלהן ,  ולאו דווקא מאינטרפרטציה של המעצב לסגנון הקלאסי .  יוצאת דופן היא שמלה מנוקדת ברוח שנות החמישים ,  שזוכה לפרשנות כובשת בזכות בחירת בד מדוייקת ,  אך אורה מתעמעם כשהיא ניצבת לצד שמלה חלקה שחלקה העליון עשוי בד זהוב ומשובץ או שמלות ערב ארוכות המשובצות באבנים נוצצות ,  ההופכות למיצג המוני ,  המשיג זוהר מדומה בדרכים פשטניות .
 כדי להבין את המוזה עליה מתרפק דהאן ,  מספיק להתבונן על אחד הקירות בכניסה לחנות רחבת הידיים .  פסיפס תמונות צהבהבות ,  כמעט פריימים של סרט ישן ,  המתעד מטוס דקוטה צרוב שמש ,  ונשים משנות החמישים והארבעים לבושות בחליפות חצאית בנויות היטב ,  הדוקות ועבות . " בתחילת הדרך הייתי יותר אוונגרדי ,  אירופאי .  אני כל הזמן לומד את הלקוחות שלי ..  .  התחלתי מגבוה ואני קצת מוריד .  לנשים זה קשה ,  כי הן ישר שואלות :  לאן אני אלך עם זה ". 
אם שמים את הדברים על השולחן ,  הדבר הקשה באמת הוא לא המרחב ,  המקום או האירוע ,  שצריך לדמיין בשביל הבגדים של דהאן .  האתגר הוא להבין למי בדיוק מתאימים הבגדים שלו היום .  
כמו תמונות הקטלוג ,  המלוות בעבודת שיער ואיפור מלאכותיות באופן בוטה ,  לפרקים נדמה שהוא מתרפק על תקופה ,  עם אתוס של לבוש מחייב ,  אבל כזו המסתירה לו את האישה של היום .  המעצב מייבא את הסילואט הכללי ,  את החתירה לאלגנטיות ,  ומשהו בכל זאת אובד בתרגום .  הדיאלוג שצריך להתקיים בין מעצב למציאות הסובבת אותו הופך על דגמים רבים ,  התפורים היטב וביד בוטחת ,  למונולוג נוקב .  הבגדים מכוונים לנקודה שאי אפשר לגעת בה ,  מעין ריחוק מעושה ,  והתפיסה אסתטית הברורה של המעצב מתחלפת במהירות למשהו בעל טעם מיושן ולא רלוונטי ,  כזה ההולם תפיסת אופנה שחסרה בה דיפוזיה של חומרים מהמציאות .  יש מחיר לעקשנות .  לפעמים היא יוצרת זווית ראייה חד פעמית ושוברת-גבול ,  לעיתים היא רק משמרת את שאבד עליו הכלח .  דהאן הולך עם החלום עד הסוף ,  אבל הוא חייב לתת לנו בו מקום .
 מחירים :  שמלות קוקטייל 1,600 980 שקלים ;  חולצות :  720-780 שקלים ;  חצאיות :  820 שקלים ;  מכנסיים :  760 שקלים .  
אופיר דהאן ,  דיזנגוף 255 ,  תל אביב

מחיר העקשנות
אופיר דהאן היה רוצה שיהיה לכן אומץ לדפוק הופעה אלגנטית שתגרום לגברים לסובב אחריכן את הראש .  הוא מנסה ללמד אתכן איך

