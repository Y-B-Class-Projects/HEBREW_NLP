גולדמן סאקס שובר שיאים :  רשם הכנסות ממסחר של יותר מ-100 מיליון דולר ב-131 ימים ב-2009
השיא הקודם נרשם ב-2008 אז רשם הכנסות של יותר מ-100 מיליון דולר ב-90 ימי מסחר
מספר הימים שבהם הכנסותיו ממסחר של גולדמן סאקס ,  הבנק הרווחי בתולדות וול סטריט ,  עלו על 100 מיליון דולר בשנה שעברה זינק לשיא של 131 ,  לפי מסמכים שהגיש לרשות ני"ע בארה"ב  ( sec )  .  השיא השנתי הקודם - 90 ימי מסחר שבהם הבנק רשם הכנסות ממסחר של יותר מ-100 מיליון דולר - נרשם בשנת 2008 .  העיתון  " פייננשל טיימס "  דיווח כי מהמסמכים שהגיש גולדמן לרשות ני"ע עולה גם כי הבנק נטל סיכונים גדולים יותר ב-2009 לעומת השנה הקודמת .  הערך הנתון בסיכון  ( var )  היומי - כלומר הסכום המרבי הבנק מעריך כי סוחריו עלולים להפסיד ביום נתון - היה 218 מיליון דולר בשנת 2009 ,  לעומת 180 מיליון דולר בשנה הקודמת .  באחרונה ספג הבנק ביקורת חריפה על כך שסייע לממשלת יוון להסתיר מהאיחוד האירופי את התרחבות החוב הלאומי שלה באמצעות עסקות החלף .  יתר על כן ,  אתר  " ביזנס אינסיידר "  חשף בחודש שעבר כי במקביל להסתרת עסקות ההחלף ,  רכש גולדמן ביטוח על אג"ח ממשלתיות יווניות והשקיע במכשירים פיננסים אחרים כדי להגן על עצמו מפני חדלות פירעון של אותן עסקות .  גולדמן כבר ספג בעבר ביקורת על רקע נטייתו ליצור בועות ואז להיכנס לפוזיציות שמהן יוכל להרוויח במקרה של פקיעת הבועה .  הפעם האחרונה שבה התעוררה ביקורת מסוג זה כלפי גולדמן היתה לאחר שיצר אג"ח מגובות משכנתאות בעוד שסוחריו הימרו נגד שוק זה .  מאמר שפורסם בקיץ שעבר במאזין  " רולינג סטון "  אף הכתיר את גולדמן סאקס בתור  " מכונת הבועות האמריקאית הגדולה ",  וטען כי הבנק מילא תפקיד מרכזי ביצירת כל אחת מהבועות בשווקים בארה"ב מאז שנות ה-20 של המאה הקודמת ,  וכי הבנק גרף רווחים לא רק מיצירת הבועות ,  אלא גם מהמפולת שבאה בעקבותיהן .  במאמר נכתב כי גולדמן סייע במהלך 140 שנותיו ליצור שורה של בועות נכסים בארה"ב .  בין בועות אלו ניתן למנות את הבועה בשוק המניות בוול סטריט בשנות ה-20 של המאה הקודמת אשר הובילה בהמשך לשפל הכלכלי הגדול ,  בועת ההיי-טק של סוף שנות ה-90 שהובילה למיתון של שנת 2001 ,  והבועה בשוק הדיור של העשור החולף ,  שהובילה למשבר הכלכלי האחרון .  הבנק מילא תפקיד גם בנסיקת מחירי הנפט בקיץ 2008 ,  אשר הקפיצה את המחיר של חבית נפט גולמי לכמעט 150 דולר לחבית ,  ואשר תרמה לכניסת הכלכלה העולמית למיתון .
 
גולדמן סאקס שובר שיאים :  רשם הכנסות ממסחר של יותר מ-100 מיליון דולר ב-131 ימים ב-2009
השיא הקודם נרשם ב-2008 אז רשם הכנסות של יותר מ-100 מיליון דולר ב-90 ימי מסחר

