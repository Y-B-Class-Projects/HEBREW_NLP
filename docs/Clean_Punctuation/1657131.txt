אל הנחלה והמנוחה
דווקא ברגעים קשים טוב לעצור ב'קפה בירנבאום' שבנחלת בנימין ,  ולהיזכר מה באמת חשוב בחיים
אני יכולה שוב להתלונן ,  ומן הסתם זה גם יהיה הכי פשוט .  קצת  " נמאס לי מהדירה ",  טיפה של  " למי יש כח לפסח הזה "  ואפילו איזו תלונה ,  די מוצדקת ,  בסגנון  " למה אין אף מקום בתל אביב שמוכר כשר לפסח ?  ",  אבל עכשיו זה לא מתאים .  עכשיו כלום לא נראה חשוב ,  או שאולי הכל חשוב מדי :  הפרחים הצהובים שמכסים את השדות מסביב לשכונה שבה גדלתי ,  הכלב שלי -שמחכך בהם את גופו ואז לובש על פניו חיוך קצת פרוורטי ,  מזג האוויר המשוגע הזה ,  שמזכיר עד כמה אנחנו זמניים ואפסיים ,  והזבובים הטורדניים שהיו בבית העלמין .  כל אלו מעידים שהכל משמעותי בדיוק כמו שהוא הבל הבלים .  
אז איך אני יכולה שוב לשבת בבית קפה ,  עם אותם התפריטים ואותו סלט הטונה ,  ולבדוק בחשיבות מטופשת עד כמה החסה טרייה וכמה מים יש בטחינה ?  כי יש רגעים שבהם בא להגיד לבמאי שדי ,  שנחזיר את הכסף למפיק ,  נפצה את המאפרת ,  ואת הבורקסים שבמזנון נחלק לנזקקים ,  אבל הערב אי אפשר ,  פשוט אי אפשר להעלות שוב הצגה .  וכרגיל ,  הבמאי לא זמין .  
כבר כמעט התרגלתי לרעיון שאאלץ שוב לשבת בעוד אחד מבתי הקפה האלה ולכתוב על מצב החסה .  אבל אז נזכרתי ב'קפה בירנבאום' ,  ונדמה שלא יכולתי לחשוב על מקום אחר שיהלום את המצב .  שנים הוא ניצב מתחת לאפי ,  ליתר דיוק מאז 1962 ,  אבל כל הזמן בחרתי ללכת למקומות חדשים יותר ,  נוצצים יותר ,  כאלו עם סלט טונה ,  הפוך מדוגם ותפריט מנוילן .  ובירנבאום הוא לא כזה .
 עוד בכניסה הבנתי שצפויה לי חוויה שונה מזו השבלונית אליה אני רגילה :  החדרון הקטן מכיל כמה שולחנות לבנים צפופים ,  שעליהם ישבו ,  בשקט מופתי ,  אנשים נעימים שבאו לפטפט עם החברה או סתם לעבוד על המחשב ,  ויותר מכל - הם באו לאכול ארוחת צהריים צמחונית ומזינה במחיר משתלם .  פה אין תפריט ואין סלט חסה או רוקפור ,  תודה לאל ,  אלא בופה הכולל מבחר עצום של סלטים קרים כמו חצילים בטחינה ,  סלט עדשים ,  מלפפונים ביוגורט וסלק ,  לצד מנות חמות צמחוניות ,  ביניהן גריסים עם דלעת ,  פתיתים עם גזר ופטריות ,  פשטידת גבינות ,  פסטה פסטו ומחית אפונה .
 העובדת הנלהבת ,  שמתהדרת בפנים יפות ,  כמה עגילים ואוצר מילים שבו חוזרת המילה  " מאמי ",  הסבירה לי שמכיוון שבאתי לקראת הסגירה אני זוכה לקבל את כל הבופה הזה ב-35 שקלים במקום 45 .  בינינו ,  הייתי מוכנה לשלם על כל זה גם 50 שקלים ויותר ,  אם היא רק הייתה מבקשת .  עוד היא הסבירה שכדאי לי להעמיס על הצלחת כמה שיותר ,  כי בקרוב הם מפנים את האוכל .  ואכן כך עשיתי .  היא ,  בתמורה ,  הניחה לי על השולחן קנקן של מים קרים ,  אפילו מבלי שביקשתי .  
טרפתי במהירות את כל המזונות הללו ,  עד שתחושת הריקנות שכחה .  עוד לפני שסגרו סופית את מכונת הקפה ,  הספקתי לבקש הפוך  ( 10 שקלים )  .  הוא דווקא לא היה טוב .  אז מה ?  בדרך החוצה ניגשה אלי בעלת הבית ואמרה  " את רוצה שאארוז לך ?  לא אכלת כלום ".  מובן שזה היה שקר גס ,  הרי היה ברור לכל שבלסתי כאילו לא ראיתי אוכל לפחות יממה .  אבל הדאגה הכנה הזו לשביעות רצוני הבהירה לי שיש עוד אנשים שיודעים מה שבאמת חשוב בחיים - לשמח אחרים מבלי לדרוש תמורה .  וכל עוד הם ימשיכו להתהלך בינינו ,  וכל עוד נזכור את זה גם כשהם כבר אינם - הרווח יהיה כולו שלנו .  
מוקדש לדודתי האהובה לאה .
 סקס אפיל :  מאז 1962 אנשים :  יודעים להעריך עיצוב :  פשוט ,  כמו שצריך שירות :  מאמי הפוך קטן :  10 שקלים ליד ההפוך :  בופה מופלא החל מ ? 11:30טיפ :  לא לוותר על הקוגל המצוין גישה לנכים :  כניסה יש ,  שירותים אין שורה תחתונה :  משמח 
קפה בירנבאום .  נחלת בנימין 31 ,  תל אביב .  טלפון 03-5600066 .  פתוח :  א'-ו' 7:00-16:00 .
 
אל הנחלה והמנוחה
דווקא ברגעים קשים טוב לעצור ב'קפה בירנבאום' שבנחלת בנימין ,  ולהיזכר מה באמת חשוב בחיים

