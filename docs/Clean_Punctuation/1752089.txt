הזדמנות לשינוי אקולוגי 
מלים בקבלנות
 >  >  אינספור ימי עיון בשנים האחרונות לימדו אותנו שנכון לעבור לבנייה ירוקה .  הסבירו לנו שמרחב בנוי נכון טוב למדינה מכיוון שהוא חוסך מים ואנרגיה ,  כלכלי לדיירים משום שהוא מוריד עלויות שימוש ,  מאוורר ומואר יותר וגם פולט פחות קרינה ורעלים - ולכן השוהים בו בריאים ומאושרים יותר והלומדים והעובדים במרחב הירוק מרוכזים וחרוצים יותר .  למרות זאת ,  עד היום נבנו לפי תקן בנייה ירוקה שבעה בניינים בלבד .  אז מדוע השינוי לא מגיע ?  הסיבה היא שתעשיית הבנייה שמרנית באופיה ,  ועל אף שהשינוי נראה הגיוני ,  עדיין נדרשים כוחות חזקים כדי לממשו .  אבל באחרונה גוברת התחושה שסינרגיה בין שני כוחות שוק יוצרת מסה קריטית והזדמנות לשינוי .  הראשון הוא התגברות הביקושים .  הישראלים רגילים לקנות דירות לפי מיקום ,  גודל ומחיר .  אבל סקרי שוק שהזמינו באחרונה חברות בנייה מראים כי לא מעט רוכשים ישלמו גם בעבור ביצועי הבניין - מה שמעיד על הבשלת השוק .  כוח השוק השני הוא האינטרס הלאומי .  הצטרפותנו ל-oecd הביאו משרדי ממשלה לבחון כיצד לעמוד במחויבויות בינלאומיות לניהול סביבתי .  כל הבדיקות הראו כי המקום להתחיל בו הוא המרחב הבנוי .  וכך קרה שבבת אחת משרדי ממשלה ורשויות מקומיות החלו להשקיע בתוכניות לקידום בנייה ירוקה .  מהר מאוד התברר כי אין הסכמה כיצד בונים ירוק ,  וכי לכל משרד ורשות פרשנות משלו .  אז נכון ,  קיים תקן - אבל הוא לא מעודכן ומצומצם .  מי שהבין את הצורך ואת ההזדמנות שנוצרה ליצירת שינוי היה המשרד להגנת הסביבה ,  שהקצה מיד כ-2.5 מיליון שקל לעדכון והרחבת התקן .  במדינות מתקדמות תקנים של בנייה ירוקה מפותחים בידי ארגונים מהמגזר העסקי ,  שיש להם אג'נדה ברורה ומומחיות בהנעת השוק .  הבעיה היא שישראל עדיין לא בשלה לכך ,  ואצלנו ,  רק מכון התקנים מוסמך לפתח תקנים ואין לו אג'נדה מיוחדת לקידום בנייה ירוקה .  הניסיון מלמד שקידומו ושיווקו של התקן הם מרכיבים קריטיים בהטמעה של בנייה ירוקה .  טוב עשו משרדי הממשלה ששילבו בתהליך את המועצה הישראלית לבנייה ירוקה ,  שהיא חברה במועצה עולמית לקידום בנייה ירוקה .  המועצה ,  מכון התקנים ומשרדי ממשלה מגבשים בימים אלה את התקן בליווי מומחים מבריטניה ,  וחשוב שישקיעו משאבים גם בשיווקו ובהטמעתו התקן המחודש אמור להתפרסם תוך כמה חודשים .  תקן מפורט ומחייב המשווק נכון יאפשר ליזמים לשים על הבתים תג מדיד של איכות ומחיר - הרי רק מה שמדיד ניתן לתמחור - והוא יאפשר לרשויות לגזור ממנו חוקים ,  תקנות מחייבות ותמריצים ברורים .  הדינמיקה בעולם מלמדת כי תקן טוב המשווק נכון מגביר ביקושים ,  אנשי מקצוע מתמחים בו ,  יזמים בונים לפיו והמדינה גוזרת ממנו תקנות בנייה מחייבות ותמריצים לבנייה ירוקה .  כל אלה ,  נוסף על סיוע במימון למי שיבנה ירוק ועל מגוון חומרי בנייה בעלי תו תקן ירוק ,  הם מרכיבים שעדיין בחסר אצלנו - והם הכרחיים לשינוי .  - הכותב הוא מנהל האסטרטגיה והפיתוח בקבוצת התשתיות השביל הירוק-שטאנג

הזדמנות לשינוי אקולוגי 
מלים בקבלנות

