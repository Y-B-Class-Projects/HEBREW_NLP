השגרירויות בתימן נסגרות מחשש לפיגועים
לאחר שאתמול הודיעו ארה"ב ובריטניה כי על סגירת שגרירויותיהן בתימן ,  בשל חשש מפיגועי טרור של אל קאעדה ,  הצטרפו אליהן גם צרפת ויפן .  צבא תימן ממשיך בינתיים להילחם בפעילי הארגון
ממשלות צרפת ויפן הודיעו היום  ( שני )  על סגירת השגרירויות שלהן בתימן ,  בשל חשש מפיגועי טרור של אל קאעדה ,  יממה לאחר שגם ארצות הברית ובריטניה סגרו את השגרירויות שלהן בצנעא .  ברשת BBC דווח ,  כי הסיבה לסגירת השגרירויות היא שש משאיות של צבא תימן שנעלמו כשהן מלאות בכלי נשק וחומרי נפץ .
 משרד החוץ הצרפתי הודיע כי הוחלט על הפסקת הפעילות הדיפלומטית בתימן ,  בשל הערכות כי אנשי אל קאעדה ינסו לבצע פיגוע בבירה ,  צנעא . " ב-3 בינואר החליט השגריר שלנו שלא להתיר כניסה ציבורית לנציגות הדיפלומטית ,  עד להודעה חדשה ",  נמסר בהודעה מפריז .  רמת האבטחה בשגרירות הצרפתית כבר שודרגה ל"גבוהה "  עוד לפני שנסגרה ,  והשגריר הצפרתי ביקש מאזרחי המדינה השוהים בתימן לשמור על עירנות וקרא לשאר אזרחי צרפת להימנע מנסיעה למדינה .
 גם שגרירות יפן בתימן מסרה היום על השעיית תהליך הבקשות לקבלת ויזות ועל הפסקת כל השירותים הקונסולריים .  יחד עם זאת ,  גורמים דיפלומטיים יפניים הבהירו כי אין בידם התרעה נקודתית על ניסיון לפגוע בנציגות היפנית בצנעא .
 אתמול הודיעה שגרירות ארה"ב בתימן כי היא מפסיקה את פעילותה עד להודעה חדשה .  בהודעה באתר האינטרנט של שגרירות ארצות הברית נכתב : " שגרירות ארצות הברית בצנעא סגורה היום ,  3 בינואר 2010 ,  בתגובה לאיומים מתמשכים מצד אל קאעדה בחצי האי ערב לתקוף אינטרסים אמריקאים בתימן ".  ההודעה אף קראה לאזרחים אמריקאים בתימן להגביר את עירנותם .  מספר שעות לאחר מכן הודיעה גם בריטניה על סגירת השגרירות ,  מסיבות ביטחוניות .  שגרירות ספרד בתימן אמנם לא נסגרה ,  אך היא הגבילה את הכניסה אליה . " שגרירות ספרד בצנעא עדיין פתוחה ומתפקדת כרגיל ,  אולם הגבילה את הכניסה מסיבות ביטחוניות ",  נאמר אמש בהודעת משרד החוץ הספרדי .
 ג'ון ברנן ,  היועץ למלחמה בטרור של נשיא ארצות הברית ברק אובמה ,  הסביר אמש כי האיום המתמשך מצד ארגון הטרור אל קאעדה הוא שהביא לסגירת השגרירות האמריקאית בתימן . " אנחנו לא לוקחים סיכונים עם חייהם של דיפלומטים אמריקאים ",  אמר ברנן בראיון לרשתות CNN ו-FOX . " יש סימנים שאל קאעדה מתכננים לבצע התקפה נגד מטרה בצנעא ,  ככל הנראה בשגרירות שלנו ". 
גורם ביטחוני בצנעא מסר הבוקר ,  כי שני פעילי אל קאעדה נהרגו בקרבות עם הצבא מצפון מזרח לבירה .  לטענת הגורם ,  השניים היו קשורים לאיומים נגד השגרירות האמריקאית . " אנו מאמינים שהחמושים הללו עמדו מאחורי האיום הישיר על שגרירות ארצות הברית ",  אמר הגורם והוסיף : " העימותים עדיין ממשיכים ".  בשבועות האחרונים בוצעו מספר תקיפות נגד יעדים של אל קאעדה ,  כאשר בתקיפה שהתקיימה ב-17 בדצמבר נטען כי נהרגו כמה מחבלים שתכננו להשתתף בפיגועי התאבדות .  
הזרוע התימנית של אל קאעדה הודיעה בשבוע שעבר כי היא זו שאחראית לשליחת עומר פארוק עבדול מוטלב ,  המחבל הניגרי שניסה לפוצץ בחג המולד מטוס נוסעים שהיה בדרכו מאמסטרדם לדטרויט .  הארגון הזהיר כי ימשיך בפעילות נגד יעדים אמריקאיים ,  בתגובה למעורבות ארצות הברית בתימן ולסיוע שהיא מעניקה לממשלה המקומית .
 
השגרירויות בתימן נסגרות מחשש לפיגועים
לאחר שאתמול הודיעו ארה"ב ובריטניה כי על סגירת שגרירויותיהן בתימן ,  בשל חשש מפיגועי טרור של אל קאעדה ,  הצטרפו אליהן גם צרפת ויפן .  צבא תימן ממשיך בינתיים להילחם בפעילי הארגון

