כשיופיטר כועס :  מצב הידידות עם ארה"ב
את הביקור הזה סגן הנשיא ביידן לא ישכח במהרה .  גם אנחנו לא .  לגופו של דבר ,  הסיפור של הוספת 1,600 הדירות ברמת שלמה לא היה אלא סערה בכוס מים .  אך חבל שהיו אלו כמה פקידים ישראלים שהרתיחו את המים בכוס העדינה המכונה יחסי ישראל ? ארה"ב .  מצער גם שהענקנו ל"חובבי ציון "  ידועים ,  כמו עמרו מוסא וסאיב עריקאת ,  מתנה תעמולתית חינם אין כסף .
 אך חמורה יותר היתה התגובה האמריקנית .  יופיטר כועס ,  והוא הורה לסגן הנשיא לנזוף בישראל בשפה שה"הרלד טריביון "  האמריקני הגדירה  " בהחלט בלתי דיפלומטית ".  ההחלטה נוסחה בוושינגטון - ביידן היה הדוור .  למחרת היום ,  בנאומו באוניברסיטת תל אביב ,  אמנם השתדל האורח להיות מאוזן יותר ואישר את ההסברים שקיבל מנתניהו ,  שלפיהם אין המדובר בהחלטה ממשלתית אלא בתוכנית מינהלתית שתתבצע רק בעוד כמה שנים ,  אך מתברר שיישור הקו לא נראה למישהו בוושינגטון ,  ואז באה הגערה הטלפונית של מזכירת המדינה הילארי קלינטון .
 לגמרי לא ברור למי הנשיא אובאמה מטה אוזן בענייני חוץ - האם זה ביידן ?  שרת החוץ קלינטון ?  מזכיר ההגנה גייטס ?  יועצו לביטחון לאומי הגנרל ג'ונס ?  או אולי דווקא לדמויות הדומיננטיות בלשכה המסוכסכת בבית הלבן ,  רם עמנואל ודוד אקסלרוד ? מכל מקום ,  לתשובה על השאלה הזאת תהיה חשיבות רבה בקשר לתהליך המדיני ,  ובאופן ספציפי יותר בקשר ל"שיחות הקירבה "  שהמסך עליהן עלה וירד בשבוע שעבר .
 לתגובה הבלתי מידתית של וושינגטון היו שתי סיבות ברורות :  למנוע ,  או לפחות להקשות ,  על בנייה יהודית נוספת בירושלים ,  ולאותת לפלסטינים  " אל תפרשו משיחות הקירבה ,  אנחנו איתכם ". 
מי שירצה יוכל למצוא בנאומו של סגן הנשיא ,  בנוסף למחמאות ולהבעות הידידות שהרעיף על ישראל ,  גם אינדיקציות באשר לעמדות שארה"ב תנקוט אם וכאשר תתחלנה שיחות הקירבה .  
ארה"ב מגדירה את יישוב הסכסוך הישראלי ? ערבי והבעיה הפלסטינית ,  כחלק ממנו ,  אינטרס לאומי אמריקני .  כלומר ,  אם הצדדים עצמם לא יגיעו להסכם ,  במוקדם או במאוחר תעלה וושינגטון מרשם מצידה . " סטטוס קוו ",  כלומר דריכה במקום ,  איננו מקובל על ארה"ב ,  ומאחר שמשפט זה נאמר צמוד לדברי הביקורת על ההתנחלויות ,  ניתן להסיק מכך שלדעתו של אובמה הזזת עגלת השלום תוטל בעיקר על ישראל .
 בקטע אחר בנאומו התייחס סגן הנשיא בחיוב למה שמכונה  " תוכנית השלום הערבית ",  וגם דבר זה צריך להדאיג אותנו .  שכן במתכונתו הנוכחית מסמך זה כלל איננו  " תוכנית שלום "  אלא אולטימטום שלפיו יהיה על ישראל להסכים מראש ,  וללא משא ומתן ,  לכל התביעות הערביות בנושא הגבולות ,  ירושלים ,  הפליטים וכיו"ב .
 ביידן גם אמר שארה"ב גורסת שעל הצדדים יהיה לדון על  " כל הנושאים "  ביחד ,  אך לא הסביר מה תהיה עמדת המגשר האמריקני אם יתברר שאין אפשרות להגיע להסכמות לגבי  " נושאי הליבה "  - ירושלים ,  פליטים ,  גבולות והכרה פלשתינית בישראל כמדינת הלאום היהודי .
 ביידן גם חזר על הנוסחה שהשמיעה לאחרונה קלינטון ,  דהיינו שעל השלום הישראלי ? פלשתיני להתבסס על  " גבולות 1967 ועל צורכי הביטחון של ישראל ".  אלא שאמירה זו היא דבר והיפוכו ,  שכן כפי שהוברר בהחלטה 242 של מועצת הביטחון של האו"ם ,  הקו הירוק איננו מהווה גבול ביטחון ואינו בר הגנה .
 בסיכומו של דבר נראה כי ארה"ב רואה בהקמת המדינה הפלסטינית את חזות הכל - מבלי לתת את דעתה לבעיות הכרוכות בכך .  הממשל האמריקאי עשה בימים האחרונים מאמצים ניכרים להביא לכך שהפלסטינים יתייצבו לשיחות הקירבה .  יש להניח שהם אכן יתרצו ,  מה גם שבעקבות פרשת  " רמת שלמה "  תנאי הפתיחה השתנו לטובתם .
 כך או כך ,  הדוברים הפלסטינים אינם מסתירים כלל את כוונתם להעלות מחדש את כל תנאיהם המוקדמים הקיצוניים ביותר - תנאים שקודם לכן נאלצו ,  בעקבות לחץ אמריקאי וישראלי ,  לוותר עליהם .
 קשה לדעת אם ארה"ב תעמוד איתן נגד הניסיונות הפלסטיניים להטות את הכף לטובתם .  נשאלת ,  אפוא ,  השאלה אם באווירה הנוכחית ,  כשקיימת אפשרות שוושינגטון תגבה את הצד הפלסטיני בלא מעט מעמדותיו ,  לא היה מוטב ששיחות הקירבה לא יתקיימו או שלפחות יידחו .
 הסיכויים שמתכונת המנוגדת לעצם העיקרון של שיחות ישירות תניב שלום אמיתי הם סיכויים קלושים .  קל וחומר כשמתכונת זו טומנת בחובה גם את הסיכון שינסו לקבוע לנו עובדות מדיניות בלתי נוחות מבחינתנו .
 
כשיופיטר כועס :  מצב הידידות עם ארה"ב
nan
