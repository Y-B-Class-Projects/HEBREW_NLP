לתל בונד יש עוד לאן לעלות 
BenchMarker
 >  >  מדדי התל בונד ,  איגרות החוב הגדולות בבורסה ,  משייטים בתקופה האחרונה במחירי שיא .  תל בונד 20 מעניק כיום תשואה גלומה של כ-3.3% במח"מ של כ-5.2 שנים .  מרווח  ( הפער )  התשואה ,  המייצג את הסיכון בהשקעה בחברות על פני אג"ח ממשלתיות - בין התל בונד 20 לבין האג"ח הצמודות הממשלתיות במח"מ דומה - ירד מתחת לרמתו ב-14 בספטמבר 2008 ,  ערב נפילת ליהמן ברדרס .  כיום הוא מגיע ל-1.6% בלבד .  בשיא המשבר בשווקים בסוף 2008 הוא היה 4.2% .  העליות האחרונות באג"ח הקונצרניות הובלו בעיקר על ידי המוטו של  " אין איפה להשקיע "  ועל ידי הירידה בשנאת הסיכון .  האם נותר שם בשר לעליות ?  ראשית ,  במבט היסטורי ,  המדדים אמנם בשיא ,  אבל המרווח בין האג"ח הקונצרניות לממשלתיות עדיין רחב .  עם השקת התל בונד 20 בפברואר 2007 ,  הגיע המרווח ל-0.7% .  בנוסף ,  החברות כיום יעילות יותר משהיו לפני המשבר ,  כך שהסיכון אכן ירד - הן הקפיאו שכר או התכווצו במצבת כוח האדם ועסקו בניקוי אורוות .  כך לדוגמה ,  הבנקים ביצעו הפרשות ואף יוכלו ליהנות מאפסייד אם יתברר שהפרישו יתר על המידה .  המשק כיום נמצא בתוואי של צמיחה שממנו יכולות ליהנות החברות .  לכן ,  למרות הירידות שנרשמו אתמול ,  כל עוד האווירה החיובית הכללית בבורסה תימשך - ייתכן שעליית הריבית המתוכננת ,  שבדרך כלל פוגעת במחיריהן של האג"ח ,  לא בהכרח תפגע באופן מהותי באג"ח הקונצרניות .  התל בונדים עשויים לטפס על חשבונן של האג"ח הממשלתיות ,  ובכך לצמצם את פער התשואות ביניהן .  שוק המניות בתל אביב השיג את מרבית הבורסות בעולם בתשואה ,  אבל העליות באג"ח הקונצרניות אינן כה חריגות .  לדוגמה ,  המרווח בין התשואה של אג"ח קונצרניות בדירוג של baa  ( אג"ח בסיכון בינוני )  מול האג"ח הממשלתיות של ארה"ב לעשר שנים ,  ירד בשבוע שעבר לשפל של שנתיים והגיע ל-2.5% .  בשורה התחתונה ,  כל עוד התיאבון לתשואות בעולם קיים ,  לתל בונד יש עדיין מקום לטפס - ונותר גם מקום לסיכון .
 
לתל בונד יש עוד לאן לעלות 
BenchMarker

