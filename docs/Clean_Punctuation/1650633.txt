פרסום שגוי
מעריב פירסם כתבה על הנפקת מעריב אחזקות ובתגובה דחתה הרשות לניירות ערך את ההנפקה וקנסה אותו בכ-30 אלף שקל
הרשות לניירות ערך דחתה את ההנפקה של מעריב אחזקות שהיתה מתוכננת להתקיים היום - זאת בעקבות פירסום ידיעה בנושא בעיתון מעריב ,  היום בבוקר .  הידיעה פורסמה בחלק החדשות של העיתון .  בדרך כלל נדיר למצוא ידיעות על הנפקות בבורסה בחלק זה של העיתון .  
רשות ני"ע אילצה את מעריב לדחות את ההנפקה ליום חמישי ובמקביל הודיעה לחברה כי תטיל עליה קנס כספי .  מעריב מעריכה בדיווח לבורסה כי הקנס יגיע לגובה של כ-30 אלף שקל .  
רשות ני"ע עדכנה את מעריב כי היא רואה בפרסום הבוקר בעיתון מעריב הפרה של  " התקופה השקטה "  - תקופה בה יש הצעה פתוחה לציבור על בסיס תשקיף .  
מעריב אחזקות המוציאה לאור של עיתון מעריב הנשלטת על ידי משפחת נמרודי תכננה לגייס היום מהציבור 12 מיליון שקל באג"ח להמרה ובאופציות בתשואה אפקטיבית שצפויה לנוע סביב כ-15% .  מטרת הגיוס הייתה לחזק את מבנה ההון של החברה על ידי הגדלת ההון העצמי והקטנת החוב .  
לצורך מטרה זו גיבשו במעריב מבנה גיוס מיוחד :  החברה תנפיק 60 מיליון ערך נקוב של אג"ח להמרה עם מח"מ  ( משך חיים ממוצע )  של חמש שנים ,  שיישאו ריבית שתיקבע על פי מרווח של 2% מעל גילון ממשלתי  ( שהריבית שלו עומדת היום על כ-2% )  .  התשואה האפקטיבית תהיה הרבה יותר גבוהה מכך ,  שכן האג"ח להמרה יונפקו בדיסקאונט של 25% ,  כך שמעריב תגייס 45 מיליון שקל .  33 מיליון שקל יגיעו מהחברה האם - הכשרת הישוב - והיתר אמור להגיע מהציבור .  
החתמים בהנפקה כוללים את פועלים אי.בי.אי ,  רוסאריו קפיטל ,  אקסלנס חיתום ,  מיטב חיתום ודיסקונט חיתום .  הקונסורציום העמיד למעריב התחייבות חיתומית ל-12 מיליון השקלים שאמורים להיות מגויסים מהציבור .  ההתחייבות הזו נחלקת שווה בשווה בין החתמים - כלומר כל חתם התחייב לכ-2.4 מיליון שקל .
 
פרסום שגוי
מעריב פירסם כתבה על הנפקת מעריב אחזקות ובתגובה דחתה הרשות לניירות ערך את ההנפקה וקנסה אותו בכ-30 אלף שקל

