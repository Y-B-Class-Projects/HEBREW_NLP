שוב אנרכיסטים ?  מטען התפוצץ ליד בימ"ש ביוון
עדים דיווחו על פיצוץ חזק ,  אך לא היו נפגעים משום שהמבנה פונה מיושביו בעקבות התרעה ממטלפן אנונימי - דפוס פעולה מוכר של אנרכיסטים .  עוד היום :  פיצוץ קטן בשגרירות יוון בארגנטינה
אנרכיסטים ממשיכים לזרוע אימה באירופה ?  מטען חבלה התפוצץ הבוקר  ( חמישי )  מחוץ לאולם בית משפט באתונה בירת יוון והסב נזק לבניין ולכמה מכוניות שחנו בסמוך ,  אך ככל הידוע לא גרם לנפגעים .  המבנה פונה מבעוד מועד מיושביו ,  בעקבות שיחת טלפון שהתקבלה בתחנת טלוויזיה מקומית והתריעה על הטמנת הפצצה . 
" המטלפן האנונימי הזהיר כי פצצה מאולתרת שהוטמנה באופנוע חונה ליד בית המשפט תתפוצץ בעוד 40 דקות ",  מסר דובר של משטרת יוון .  הבניין פונה ,  ובזמן המיועד אכן התפוצץ המטען ,  וחלונות המבנים והמכוניות ברחוב נופצו .  בצילומים ששודרו בטלוויזיה נראה עשן עולה מהמקום ,  ועדי ראייה דיווחו על פיצוץ רב עוצמה . " אני נמצא 100 מטרים משם ,  וכל הסחורה שלי נפלה מהמדפים ",  סיפר בעל קיוסק לטלוויזיה המקומית .  
כמה שעות לאחר מכן ,  בשעות הבוקר המוקדמות בדרום אמריקה ,  אירע פיצוץ בשגרירות יוון בבואנוס איירס ,  בירת ארגנטינה - כך אישרו במשטרה המקומית .  הפיצוץ היה חלש יחסית ,  לא גרם לנפגעים וכמעט שלא הסב נזק .
 עד כה לא התקבלו הודעות קבלת אחריות ,  אולם מוערך כי גם מאחורי הפיגועים היום עומדים גורמים אנרכיסטיים .  ליוון יש היסטוריה ארוכה של פיגועים בדפוס זה מצד גורמי שמאל קיצוני ,  שתמיד נלווית אליהם הודעה מוקדמת שמונעת נפגעים בנפש .  בעוד כמה שבועות אמור להיפתח באותו אולם משפטם של חברים בקבוצה אנרכיסטית קיצונית .
 הפיגועים היום מגיעים על רקע סדרת פיגועים דומים בשגרירויות ברומא בירת איטליה בשבוע האחרון ,  שגם מאחוריהם עומדים אנרכיסטים .  בין היתר ,  נשלחה חבילת נפץ לשגרירות יוון .  בהודעת קבלת האחריות על אחר הפיגועים האלה ,  נכתב כי הוא בוצע על ידי תא  " למברוס פונס "  - הקרוי על שמו של אנרכיסט יווני שנהרג מאש המשטרה במרץ האחרון .
 
שוב אנרכיסטים ?  מטען התפוצץ ליד בימ"ש ביוון
עדים דיווחו על פיצוץ חזק ,  אך לא היו נפגעים משום שהמבנה פונה מיושביו בעקבות התרעה ממטלפן אנונימי - דפוס פעולה מוכר של אנרכיסטים .  עוד היום :  פיצוץ קטן בשגרירות יוון בארגנטינה

