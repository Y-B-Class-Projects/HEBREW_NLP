המתנקש יצא לחופש
תקלה בשרתי חברת Ubisoft מונעת מאנשים שרכשו עותק של Assassin's Creed 2 למחשב לשחק בכותר החדש
רוצים לשחק ב-Assassin's Creed 2 על המחשב האישי ,  ואף קניתם את הגרסה החוקית של המשחק ?  ובכן ,  אתם בבעיה .  דיווחים רבים מצביעים כי שרתי מפיצת המשחק ,  Ubisoft ,  אליהם צריך העותק להתחבר כדי שיוכל לעבוד ,  קרסו תחת העומס ורבים מרוכשי המשחק כלל לא מצליחים לשחק בו .
 למרות שהבעיה נמשכת כבר מספר שעות ,  Ubisoft טרם הוציאה הודעה רשמית ,  ולא ברור מתי השרתים יתוקנו .  עד כה ,  ההתייחסות היחידה של נציגי החברה לנושא הן מספר הודעות בפורומים הרשמיים של החברה ,  אשר נכתבו על ידי אחד ממנהלי הקהילות .  המנהל ,  שכינויו הוא Vigil ,  לא סיפק תשובות קונקרטיות ,  ונראה כי היה מופתע לא פחות מהאנשים שקנו את המשחק ולא הצליחו לשחק בו .
 מקור הבעיה היא במנגנון נז"ק  ( ניהול זכויות קניין )  חדש אותו הפעילה Ubisoft .  המנגנון דורש חיבור תמידי לרשת האינטרנט כדי שהמשחק יוכל לפעול ,  ומטרתו היא להקשות על יצירת עותקים פיראטיים של המשחק .
 במעבר חד לנושא אחר לגמרי :  אנשים שהורידו עותק פיראטי של Assassin's Creed 2 מדווחים כי הם מצליחים לשחק בלי בעיה .  ב-Ubisoft טענו בימים האחרונים כי העותק הפרוץ איננו מלא ,  וחסר בו תוכן ,  אך עד כה לא התקבל אישור לטענה זו .  

המתנקש יצא לחופש
תקלה בשרתי חברת Ubisoft מונעת מאנשים שרכשו עותק של Assassin's Creed 2 למחשב לשחק בכותר החדש

