שוק הרכב ייפתח לתחרות ? 
ועדת הכלכלה תדון בתקנות החדשות ליבוא מקביל ,  שאמורות לעודד תחרות במחירי הרכב .  היבואנים הסדירים מקשים
בשבוע האחרון ניטשת מלחמה עזה בין משרד התחבורה לבין יבואני הרכב וחברות הליסינג ,  בסוגיית תקנות היבוא המקביל .  שר התחבורה ישראל כץ מקדם צו חדש בנושא ,  המרחיב את האפשרות ליבוא כלי רכב באמצעות כמה יבואנים שונים .  
בעוד שכיום ניתן לייבא רכב שלא דרך היבואן הסדיר רק ביבוא אישי ,  הליך מסורבל ומוגבל ,  במשרד התחבורה מקווים שפתיחת הענף לתחרות תוזיל באופן משמעותי את המכוניות .  היום בצהריים אמור להתקיים בוועדת הכלכלה של הכנסת דיון מכריע בעניין .  
היבואנים דורשים להחמיר את התקנות שמופיעות בטיוטת הצו ומשרד התחבורה מבקש להותיר אותן בעינן .  לטענת היבואנים ,  הם פועלים למען טובת הצרכן ,  אך ארגוני הצרכנים לא שותפים לפעילותם וגם ארגוני הבטיחות ,  כמו אור ירוק ,  לא התגייסו למאבק .  האינטרס של היבואנים הוא להימנע מתחרות נוספת ,  בייחוד שזו תתקיים לטענתם בתנאים לא שווים ולא הוגנים .  
גם לחברות הליסינג יש סיבה להתנגד לתקנות החדשות ,  שכן הוזלת המכוניות החדשות תגרור ירידה גם בערך המכוניות המשומשות שברשותן ותוריד את שווי הרכוש שלהן .  אם חברות הליסינג יבחרו להיות יבואנים מקבילים ,  הן יעדיפו שתנאי הסף לעיסוק בתחום יהיו גבוהים ,  כדי שחברות קטנות לא יוכלו להתחרות בהן .  
בימים האחרונים נפגשו עם חברי ועדת הכלכלה דורי מנור ,  המנכ"ל והבעלים של חברת לובינסקי ,  יבואנית פיז'ו וסיטרואן ;  דני קמור ,  יבואן ב.מ.וו ;  ויקי אנוך ,  נשיא איגוד יבואני הרכב .  השלושה הביעו את התנגדויותיהם לחלק מסעיפי הרפורמה .  הפגישות אורגנו על ידי הלוביסטים ממשרד הלובינג עליזה גורן ותומר עמיר ,  שעובד בקביעות עם איגוד יבואני הרכב .  
מנגד ,  השר כץ פנה אל חברים בוועדה ולחץ עליהם לתמוך בהצעתו בלא שינויים .  כץ לוחץ לקיים את ההצבעה על הצו היום בתום הישיבה .  ואולם ,  בכנסת הובע ספק אם בשעתיים שהוקצו לישיבה תספיק הוועדה לקיים דיון מעמיק ביבוא המקביל .  
אנוך אמר אתמול בתגובה : " הצגנו לחברי הכנסת בוועדת הכלכלה את החורים שיש ברפורמה .  אף שלכאורה היו שימועים על ידי משרד התחבורה ,  התקבלו בסופו של דבר החלטות שחלקן שונו על ידי גורמים בעלי אינטרסים .  אנו נשמח לפתיחתו של השוק ליבוא מקביל אבל יש שורה של נושאים שצריך להסדיר ברפורמה המוצעת ".  
אנוך הוסיף כי  " לצערנו משרד התחבורה לקח את היבוא המקביל שהוא היבט חיובי והפך אותו למוזר מאוד באמצעות החורים והפרצות שהשאירו בו .  אישור הרפורמה המוצעת יגרום לכך שיובאו לישראל מכוניות שאסור לייבאן או מכוניות שלא יהיה להן שירות הולם ,  ועוד ".  
לקראת הדיון ,  themarker מביא את הדרישות העיקריות מהיבואנים המקבילים ,  ואת המחלוקת לגביהם .
 היבואן המקביל נדרש לעבוד עם מוסך מרכזי הנמצא במחוז תל אביב ,  ירושלים ,  חיפה או באר שבע ,  ולהיות קשור למוסכים נוספים בהסכם שירות .  היבואנים הסדירים טוענים כי הדבר מאפשר ליבואן החדש לחתום על הסכם עם מוסך מרוחק ,  שלא יכול לתת שירות למכוניות המיובאות ברוב חלקי הארץ .  הם דורשים שהיבואן המקביל יפעיל מוסך בבעלותו באזור גוש דן .  
במשרד התחבורה אומרים בתגובה כי  " צריך לצאת מנקודת הנחה שהצרכן לא אידיוט ,  ויעשה חשבון לעצמו .  אין סיבה שהיבואן יהיה בעלי המוסך ,  בכלכלה כיום עובדים עם מיקור חוץ .  לגבי מיקום המוסכים ,  אנחנו מאמינים כי התחרות תעשה את שלה ". 
היבואן המקביל אינו מחויב להחזיק אולם תצוגה .  היבואנים הסדירים דורשים שגם ליבואן המקביל תהיה חובה להחזיק אולם תצוגה ,  כדי שלא ישלח לקוחות להתבונן במכוניות באולם שלהם .  
מנגד ,  במשרד התחבורה אומרים כי גם היבואנים הסדירים אינם מחויבים להחזיק אולם תצוגה  ( זו דרישה של היצרן ולא של המדינה )  . " תנו לכוחות השוק לגרום ליבואנים להקים אולם תצוגה .  זה חסם שעבר מן העולם ",  אומרים במשרד .
 הצו המוצע מחייב מכירת חלפים  ( הקרויים מוצרי תעבורה )  בנקודה אחת לפחות .  הצו גם אינו מחייב מכירה של חלפים מקוריים .  היבואנים הסדירים אומרים שמיעוט מוקדי מכירה של חלפים יקשה על אספקה סדירה ,  כולל של חלפים בטיחותיים .  במשרד התחבורה טוענים כי  " אין שום בעיה .  יבואנים של חלקי חילוף תחליפיים הבהירו כי הם יכולים להביא חלפים לכל מכונית במהירות .  המסחר נהפך להיות מהיר וגלובלי ". 
מהיבואנים המקבילים  ( ומהסדירים )  נדרשת הוכחה להון עצמי של 10 מיליון שקל וערבות בנקאית של 8 מיליון שקל .  בנוסף ,  נתבקשו כל היבואנים להציג מאזנים כספיים .  מדובר באחת המחלוקות הקשות לגבי היבוא המקביל . " זו ערבות נמוכה מאוד ",  אומרים היבואנים הסדירים ,  המבקשים לחזור למספרים שהציעה ועדת סופר לעניין היבוא המקביל ,  שהגישה את מסקנותיה ב-2004 .  מדובר בהון עצמי של 50 מיליון שקל וערבות בנקאית של 16-20 מיליון שקל  ( בהתאם למספר המכוניות שיימכרו )  .  לגבי הדיווח הכספי - נטען כי הדבר אינו חוקי .  
משרד התחבורה מגיב : " כיום אי אפשר לפשוט רגל ?  יהיו ערבויות מסודרות שיוחלטו אם תהיה סכנה לחברה ,  כפי שהדבר נעשה היום .  במקביל ,  הוחלט שלא לדרוש בדיון דיווח על מאזנים ,  ולחייב פיקוח של רואה חשבון ופרסום של אזהרת עסק חי במקרה הצורך ". 
במקרה של קריאה לתיקון בטיחותי  ( ריקול )  - יצרן הרכב או הסוכן המורשה בחו"ל  ( הדילר ,  ממנו מיובאות המכוניות )  יהיה חייב להודיע על קריאה לתיקון בטיחותי ולספק הוראות טכניות וחלפים לתיקונה .  אולם היבואנים טוענים כי שיטה זו לא תוכל לתת מענה הולם למשבר בטיחותי .  לדבריהם ,  הדילר בחו"ל לא יהיה מחויב לחוקי ישראל ,  והיבואן בישראל עלול להתפרק במהירות או לא לקחת אחריות . " בשבוע האחרון ניתנה תשובה לכך ",  טוענים במשרד התחבורה . " הצלחנו לאתר את כל מכוניות טויוטה מייבוא אישי שנזקקו לתיקון והתחלנו לטפל בהן ". 
היבואנים הסדירים טוענים כי היבואנים המקבילים יחויבו בפעילות רציפה - ולא יפעלו רק מדי פעם ,  לדוגמה בעת מכירת משלוח גדול של מכוניות .  הם דורשים גם לחייב יבואן מקביל במכירת מספר מינימום של מכוניות מדי שנה .  משרד התחבורה אינו רואה צורך בדרישה כזו .  
חלקים נוספים בטויטת התקנות אינם נמצאים במחלוקת ,  ביניהם האפשרות להתקשר עם סוכן משנה של יצרן הרכב בחו"ל ולא עם היצרן בעצמו ,  דרישה למתן אחריות של שנתיים למכוניות והאפשרות לייבא רכב בתקינה אמריקאית שיוצר בארה"ב .
 
שוק הרכב ייפתח לתחרות ? 
ועדת הכלכלה תדון בתקנות החדשות ליבוא מקביל ,  שאמורות לעודד תחרות במחירי הרכב .  היבואנים הסדירים מקשים

