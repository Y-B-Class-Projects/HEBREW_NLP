ליגת האלופות :  אינטר מחצה 0:4 את ורדר ברמן
אטו סחב את אלופת אירופה לניצחון עם שלושער .  יונייטד ניצחה את ולנסיה ,  1:1 בין קאזאן לברצלונה .  שאלקה - בנפיקה 0:2
היום האטרקיטיבי יותר במחזור השני של ליגת האלופות הגיע בדיוק בזמן כשערב החג נכנס ,  ומלבד המשחק המסקרן בין הפועל תל אביב לליון ,  נערכו שבעה משחקים נוספים ,  שסיפקו את המתח ולא מעט עניין במספר מפגשים מרתקים .  ב"בית הישראלי "  שאלקה היא המתאוששת התורנית אחרי שהקבוצה מגלזנקירשן ניצחה 0:2 את בנפיקה ואספה ניצחון ראשון במפעל .  
מלבד זאת ,  ברצלונה ,  המכונה המשומנת של פפ גווארדיולה ,  יצאה למשחק חוץ קשה אצל אלופת רוסיה רובין קאזאן וביברס נאתכו ,  שנכלל בסגל הקבוצה .  בארסה ,  בפעם השלישית ברציפות ,  לא הצליחה לנצח וסיימה עימה ב-1:1 .  לפחות בארסה קיבלה חזרה את לאונל מסי ,  ששב למגרשים לאחר 10 ימים .  נאתכו נכנס כמחליף בדקה ה-88 .  עוד בבית ד' נפגשו פנאתינייקוס ופ.צ .  קופנהאגן ,  כשהדנים חזרו עם 0:2 מרשים .  משחק מסקרן לא פחות הפגיש את אלופת אירופה אינטר וורדר ברמן ,  אבל על המגרש הייתה קבוצה אחת - אינטר - שסיימה עם 0:4 קטלני .
 עוד בבית א' ,  טוטנהאם ,  שעורכת את הופעתה ההיסטורית בצ'מפיונס ,  אירחה את טוונטה וסיימה עם 1:4 שאולי מרמז על העתיד מבחינת התרנגולים .  ואם חסר היה למישהו עניין ,  פגשה מנצ'סטר יונייטד את הקבוצה שנמצאת במומנטום הטוב ביותר בספרד ,  ולנסיה ,  אבל לאלכס פרגוסון היה הרבה מזל כשזכה לשער ניצחון בדקה ה-85 של חאבייר הרננדז .  ריינג'רס הסתפקה ב-0:1 על בורסאספור .
 אינטר - ורדר ברמן 0:4
למרות שהוא מוליך את הליגה האיטלקית ,  רפא בניטז לא יכול היה להיות באמת מרוצה מהתיפקוד של אלופת אירופה ,  עד הערב ,  שאולי מרמז על העתיד .  בניטז והנראזורי התעללו ביריבה הגרמנית ,  שנראתה רע מאוד במהלך 90 דקות ,  ואחרי שאינטר פתחה את הקמפיין האירופי עם 2:2 ,  הגיע להם רגע של נחת אחרי שסמואל אטו נכנס היטב לעניינים עם שלושער ובישול ,  כשווסלי סניידר כבש שער נוסף .  ברמן ,  מצידה ,  נשארת עדיין ללא ניצחון ותומאס שאף יצטרך לעשות בדק בית אצל ההגנה שלו .
 דקה 21 - גול !  טעות קשה בהגנה של ברמן הובילה לחטיפת כדור של אסטבן קמביאסו ,  ששלח את סמואל אטו .  הקמרוני דהר קדימה והבקיע נפלא מול טים ויסה .  0:1 לאינטר .
 דקה 27 - גול !  כדור ארוך הגיע לאטו מלוסיו ,  והקמרוני ניצל את המהירות שלו כדי להבקיע את השני שלו אחרי שהקדים את סבסטיאן פרודל ,  שכשל בשמירה .  0:2 לאינטר .  
דקה 34 - גול !  ההגנה של ברמן נרדמה בשמירה וסניידר קיבל כדור מצוין מאטו והבקיע נפלא לפינה השמאלית .  0:3 מוחץ לאינטר .
 דקה 81 - גול !  סמואל אטו התעורר במחצית השנייה עם שער נוסף אחרי שזכה לבישול מסניידר והמשיך פנימה .  0:4 לאינטר .
 טוטנהאם - טוונטה 1:4
לא ברור לקראת איזו עונה הולכת טוטנהאם ,  אבל התרנגולים שיחררו לחץ והשיגו ניצחון ראשון והיסטורי בליגת האלופות ,  כשטוונטה נאלצה לראות אותה חוגגת ארבע פעמים .  במחצית הראשונה זה עוד היה צמוד ,  טוונטה נתנה פייט ,  אבל בהמשך התגברה טוטנהאם על החמצת הפנדל של רפאל ואן דר וארט ,  ושיחררה את המטענים שלה בוויט הארט ליין .  לצערה הרב ,  ואן דר וארט הורחק ויחסר לה בקרב הבא דווקא נגד אינטר .  טוונטה של מישל פרודום כבר ספגה שישה שערים בקמפיין והמצב שם לא נראה מזהיר .
 דקה 40 - עבירה ברחבה על פיטר קראוץ' הובילה את השופט להצביע על הנקודה הלבנה ,  אבל רפאל ואן דר וארט בעט חלש לפינה השמאלית ולא הצליח להכניע את ניקולאי מיכאלוב ,  שוער טוונטה .
 דקה 47 - גול !  מהלך שהתחיל בטום האדלסטון ,  שהעלה כדור לקראוץ' ,  שהוריד עם הראש לרפאל ואן דר וארט ,  וזה כיפר על ההחטאה הקודמת כדי להרשית מצוין מתוך הרחבה .  0:1 לטוטנהאם .
 דקה 50 - גול !  גארת' בייל הוכשל ברחבה ,  כשהפעם רומן פאבליוצ'נקו ניגש לבעוט ,  הימר על הפינה השמאלית והבקיע ,  0:2 לטוטנהאם .
 דקה 56 - גול !  הקצב המהיר של המשחק נמשך כשערבובייה ברחבה הביאה את נאסר צ'אדלי ,  שהיה חופשי ,  לבעוט מקרוב פנימה כדי לקבוע 1:2 לטוטנהאם .
 דקה 61 - ואן דר וארט המשיך להיות הבולט במגרש ,  כשהפעם ספג כרטיס צהוב שני בגשם השוטף בוויט הארט ליין ,  והשאיר את טוטנהאם להמשך המשחק עם עשרה שחקנים .
 דקה 64 - גול !  למרות החיסרון המספרי ,  פאבליוצ'נקו זכה בפנדל אחרי שהכדור פגע בידו של ניקי קויפר ברחבה .  פאבליוצ'נקו לא התבלבל והוריד את מפלס הלחץ מטוטנהאם .  1:3 לטוטנהאם .
 דקה 85 - גול !  גארת' בייל דהר למתפרצת טובה של טוטנהאם ,  ובעט מצוין מצד שמאל פנימה .  1:4 מרשים לטוטנהאם .
 שאלקה - בנפיקה 0:2
משהו לא טוב עובר על שאלקה בליגה ,  אבל בליגת האלופות הקבוצה הזו יכולה לנשום לרווחה סוף סוף ,  אחרי שהשיגה ניצחון חשוב וראשון בקמפיין נגד בנפיקה ,  שמצידה התאוששה רק לאחרונה בליגה ,  אבל נראה שבליגת האלופות תהיה לז''ורז'ה ז'סוס שוב מאבק כדי להדוף ביקורות .  קלאס יאן הונטלאר המשיך ביכולת האישית המצוינת שלו ,  אחרי שהבקיע שלושה שערים רצופים בליגה ,  כשהפעם הוא היה חתום על השער השני אחרי השער של ג'פרסון פרפאן .  לבנפיקה מחכה ליון במחזור הבא ,  וזה יהיה המבחן החשוב שלה אם היא באמת שואפת לעלות לשמינית הגמר .
 דקה 7 - הזדמנות מצוינת לבנפיקה לעלות ליתרון כשקרלוס מרטינס העביר כדור רוחב ללואיזאו ,  שבעט מזווית קשה אבל נעצר .
 דקה 36 - הזדמנות כפולה של בנפיקה תוך דקה הסתיימה במפח נפש מבחינת הקבוצה ,  כשמרטינס החמיץ עם בעיטה מחוץ לרחבה ודקה לאחר מכן פאביו קואנטראו החמיץ אף הוא .
 דקה 73 - גול !  שאלקה השתחררה כשלוקאס שמיץ הרים כדור מצד שמאל לעבר ג'פרסון פרפאן ,  שהבקיע מצוין אחרי שלא היה מכוסה .  0:1 לשאלקה .
 דקה 85 - גול !  ג'רמיין ג'ונס העביר כדור מצוין ליאן קלאס הונטלאר ,  שהמשיך עם בעיטה מתוך הרחבה פנימה .  0:2 לשאלקה .
 ולנסיה - מנצ'סטר יונייטד 1:0
בחלומות הכי ורודים שלה ,  ולנסיה לא חשבה שהיא מסוגלת לפתוח את העונה בכזו פורמה ,  אבל נראה שבליגת האלופות הדרך שלה להצלחה עוד ארוכה .  אחרי ה-0:4 הקטלני נגד בורסאספור ,  קיוו העטלפים לאסוף ניצחון שני ומפתיע במסטאיה נגד מנצ'סטר יונייטד ,  שהגיעה ללא ווין רוני ,  פול סקולס וראיין גיגס .  במשך רוב המשחק הקבוצות אפילו לא בעטו למסגרת ,  אבל לחאבייר הרננדז ,  שנכנס כמחליף בדקה ה-77 ,  זה לא הפריע לכבוש שמונה דקות לאחר מכן במשחק המשמים .  
במהלך המחצית הראשונה ,  שתי הקבוצות הפגינו יכולת חלשה ולא בעטו ולו פעם אחת למסגרת .  כל קבוצה בעטה שלוש פעמים כלכיוון השער ,  אבל מלבד זאת לא ייצרו מצבים מסוכנים .
 דקה 56 - דימיטאר ברבאטוב היה חתום על ההזדמנות הראשונה של יונייטד כשדהר לכיוון הרחבה ובעט ,  אבל הכדור שלו נעצר על ידי סזאר ,  שוער ולנסיה .
 דקה 85 - גול !  שני המחליפים ייצרו את השער החשוב ליונייטד ,  והראשון במפעל ,  כשמאקדה העביר להרננדז ,  שהרשית 0:1 ליונייטד .
 ריינג'רס - בורסאספור 0:1
אחרי שהוציאה תיקו מאופס באולד טראפורד ממנצ'סטר יונייטד במחזור הראשון ,  קבוצתו של וולטר סמית' פגשה באייברוקס את היריבה הטורקית הנוחה ,  והסתפקה בשער אחד כדי לעשות צעד נוסף בדרך למטרה החשובה שלה .  הקרוקודילים הירוקים ,  שהחזיקו הרבה יותר בכדור  ( 43:57 )  לא היו ממש רחוקים מלהפתיע ,  אבל נאלצו להסתפק רק במחמאות .  את השער היחיד במשחק כבש סטיבן נייסמית' במחצית הראשונה .
 דקה 18 - גול !  התקפה תכליתית של הכחולים הסתיימה עם שער כשהרמת כדור מצד שמאל של קירק ברודפוט לעבר סטיבן נייסמית' הביאה אותו לבעוט מקרוב פנימה .  0:1 לריינג'רס .
 רובין קאזאן - ברצלונה 1:1
אחרי שחלפה על פני ריאל מדריד בליגה הספרדית ,  שבו הקטלאנים להסתער על ליגת האלופות ,  אבל אחרי שדרסו את פנאתינייקוס 1:5 ,  נתקלו במשוכה הרבה יותר גבוהה .  בעונה שעברה סיימה בארסה עם קאזאן ב-0:0 ברוסיה ונוצחה 2:1 בקאמפ נואו ,  כשגם הפעם היא לא הצליחה לנצחה ברוסיה .  כריסטיאן נובואה העלה את המארחים ליתרון בפנדל  ( 30 )  ,  דויד וייה איזן ,  גם הוא בפנדל  ( 60 )  .  לאחר 10 ימים מחוץ למגרשים ,  שב לאונל מסי והציג יכולת לא רעה כלל .  ביברס נאתכו נכנס כמחליף בדקה ה-88 .
 דקה 12 - וייה פיטם את פדרו בכדור נהדר בתוך הרחבה ,  האחרון הגיע אליו ושלח עם השפיץ קטנה מעל השוער ,  אבל הכדור פגע במשקוף ,  קאזאן ניצלה .
 דקה 30 - גול !  למרות השליטה המוחלטת של בארסה ,  קאזאן עלתה ליתרון כשכריסטיאן נובואה ניצל פנדל שקיבלה הקבוצה לאחר הכשלה של קלשין על ידי דני אלבס .
 דקה 60 - גול !  אינייסטה ספק הוכשל ברחבה על ידי סלוקבדזה ,  אבל מה שחשוב זה שהשופט שרק לפנדל .  וייה ניגש לבעוט והכניע את ריז'יקוב .  1:1 .  דקה לאחר מכן אלבס מפספס שער בטוח אחרי טעות קשה בהגנת קאזאן .
 דקה 61 - לאחר 10 ימים מחוץ למגרשים עקב פציעה בקרסול ,  שב לאונל מסי ונכנס כמחליף במקומו חאבייר מסצ'ראנו .
 דקה 87 - התקפה נהדרת משולבת של רובין קאזאן הסתיימה עם נגיחה של אובפמי מרטינס ,  שנכנס כמחליף ,  לקורה .  בארסה ניצלה בעור שיניה מפיגור נוסף .
 דקה 88 - ביברס נאתכו נכנס כמחליף במקומו של כובש שער היתרון נובואה ,  ופגש מקרוב את מסי וחבריו .
 דקה 90+2 - התקפה מצוינת של בארסה נגמרה עם בעיטה טובה אך לא מספיק של אינייסטה ,  שבעט מסובב אבל מעט גבוה .
 פנאתינייקוס - פ.צ .  קופנהאגן 2:0
המהלומה שספגה מברצלונה לפני שבועיים בצירוף ההפסד המפתיע בבית לקופנהאגן מקלקל את התוכניות של פאו ,  שקיוותה לפתוח בדף חדש ,  אבל נכנעה פעמיים ואף הפסידה את ג'ילברטו סילבה ,  שהורחק במחצית השנייה .  קופנהאגן היא ללא ספק הקבוצה המפתיעה ביותר עד כה בשלב הזה של ליגת האלופות אחרי שאספה ניצחון שני  ( הראשון היה ב-0:1 על קאזאן )  .  מישהו מדבר שם ברצינות על מקום בשמינית הגמר ? 
דקה 28 - גול !  התקפה מתפרצת של הדנים החלה עם מסירה של יספר גרונקיאר לעברו של דמה נ'דויה ,  שניצל יציאה רעה מאוד מהשער של שוער היוונים ,  אלכסנדרוס צורבאס ,  כדי להבקיע .  0:1 לקופנהאגן .
 דקה 37 - גול !  כדור חופשי של קופנהאגן יצא מהרגליים של מרטין וינגארד ,  שירה פצצה שעברה את החומה ונעצרה בפינה הימנית של השער .  0:2 לקופנהאגן .
 דקה 48 - אם לא די בפיגור ,  ספגה פנאתינייקוס מכה קשה כשג'ילברטו סילבה ,  שנגע בכדור בידו ,  ספג כרטיס צהוב שני והורחק .
 
ליגת האלופות :  אינטר מחצה 0:4 את ורדר ברמן
אטו סחב את אלופת אירופה לניצחון עם שלושער .  יונייטד ניצחה את ולנסיה ,  1:1 בין קאזאן לברצלונה .  שאלקה - בנפיקה 0:2

