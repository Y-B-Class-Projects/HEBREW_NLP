הראשונה בבידור
סרטה של אופירה אסייג  " מה הרג את מוני פנאן "  סיפק בעיקר בידור ,  רכילות ומציצנות ,  אך לא לימד דבר על הפרשה עצמה ,  ובוודאי שלא על עיתונות חוקרת .  פז חסדאי צפה במלכת הטראש הישראלית
את הסרט  " מה הרג את מוני פנאן ?  "  יש לבחון בשני מובנים :  העיתונאי והבידורי .  על אף שהפער העקרוני בין הז'אנרים הוא תהומי ,  יוצרת הסרט אופירה אסייג מעולם לא היססה לשלב ביניהם ,  וכך גם הסרט ששודר אמש  ( שלישי )  בערוץ 2 יצר מין שעטנז לא ברור של תחקיר ,  רכילות וטלנובלה .  מצד אחד ,  אין עיתונאי בישראל שלא היה משתוקק לראיון בלעדי עם בני משפחת פנאן אחרי התאבדותו של אבי המשפחה ,  ושיחה עם לירון ,  רגב ושרון פנאן היא בהחלט הישג עיתונאי חשוב .  מנגד ,  אין פלא שבני משפחת פנאן בחרו דווקא באסייג כזו שתציג את סיפורם ,  כשכבר בפתיחת הסרט מציגה אסייג בגאווה את היכרותה הארוכה עם מוני ומשפחתו ,  ובהתאם לכך השיחה ביניהם היא אישית וידידותית ,  באווירה שלא מאפשרת את החקירה הצולבת שנדרשה .  אומנם על פניו נראה שאסייג אכן הציגה בפניהם את כל השאלות הקשות ,  אך נדמה שאלו הועלו רק כדי ליצור מראית עין של רצינות עיתונאית .  כשהמרואיינים יכולים לפטור את עצמם ב"בחייך ,  אופירה ",  אין פלא שהצופה נותר עם שאלות לא פתורות .
 נדמה שמלכתחילה לסרט לא היו יומרות עיתונאיות .  מהבחינה הזו ,  אי אפשר שלא להשוות אותו לשני משדרים ששודרו לאחרונה בערוץ 10  - " החיים הסודיים של מוני פנאן "  של חיים שדמי ,  ו"המקור "  של רביב דרוקר ועופר שלח  שאומנם לא זכו לראיון המיוחל עם בני המשפחה  ( או לרייטינג )  ,  אך לפחות ניסו לרדת לעומקה של הפרשה ולחשוף גילויים חדשים וחלק מהסיפור האמיתי .  
חובבי הספורט ,  הצמאים למידע בפרשה ,  לא למדו עליה שום דבר חדש מהסרט של אסייג .  אומנם קיבלנו שחזור של ההתאבדות מזירת המוות עצמה ,  וצפינו לראשונה במכתב ההתאבדות של מוני ,  אך גם אלה הוגשו בסנסציוניות האופיינית לאסייג ,  כשהמראיינת דורשת מהאלמנה לקרוא בקול את המכתב ויוצרת בכוח סצינה מצועצעת סוחטת דמעות .  לצערנו ,  לרגעים ארוכים מדי אסייג בחרה להתמקד בטרגדיה האישית של המשפחה ,  שהיא אכן כואבת ,  עצובה ודרמטית ,  אך בהשוואה לפרשה עצמה ,  שמטילה בספק את טוהר המידות בספורט הישראלי ,  היא שולית .  
כמובן שאי אפשר להאשים את אסייג בעובדה שסביב הפרשה נותר מעטה של מסתורין .  התחושה היא שחלק גדול מהמעורבים משקרים במצח נחושה כשהם מכחישים ומתעקשים כי לא ידעו מכלום ,  ופוטרים את עצמם בקלות מדי בטענה ש"מוני היה איש מסתורי בחייו ובמותו ".  לירון פנאן ,  למשל ,  שהוקלטה במצלמה נסתרת עם ציון נתן ב"המקור ",  הראתה שם בקיאות מרשימה בפרטי הפרשה ושלטה במונחים משפטיים טכניים שנגעו לעיזבון ,  עורכי דין ותביעות משפטיות ,  אך לעיני המצלמה של אופירה היא היתממה באין מפריע .  
גם אסייג העדיפה להעלים עין מחלק מהעובדות ,  כשהטענה שהועלתה ב"המקור ",  לפיה הראיות המרכזיות בפרשה הועלמו במכוון ,  נדחקה כלא הייתה .  כנראה שגם היא יודעת את סוד ההצלחה הטלוויזיוני :  סבלה של אלמנה בוכייה עובר מסך בצורה חלקה יותר מאשר עוד תחקיר משעמם .  מה הטעם להתעסק בעובדות אם אפשר להתמקד ברגשות ? 
זו כנראה הגישה שמנחה גם את פרנסי ערוץ 2 ,  כיוון שאם מתייחסים לסרט כאל מוצר בידורי נטו ,  המוגש לקהל הרחב בפריים-טיים טלוויזיוני ,  הרי שאסייג שוב עשתה עבודה מקצועית ויעילה .  הברנז'ה יכולה להמשיך לבקר את אמות המוסר והאתיקה המפוקפקות שלה ,  אבל בזמן שאנחנו מבקרים ,  אופירה הבולדוזרית ממשיכה בעשייה ,  מסתערת קדימה ומשתלטת על כל חלקה טובה .  גם אם היומרות שלה אינן גבוהות במיוחד ,  אמש היא שוב הזכירה מדוע היא ראויה לתואר מלכת הטראש הישראלית .
 במידה רבה היא הייתה הכוכבת האמיתית של הסרט ,  כשנוכחותה כובשת את המסך .  היא הזילה דמעה נרגשת עם רגב  ( היחיד ששידר אמינות )  ,  הוציאה את שמעון מזרחי משלוותו  ( הישג מרשים לכל הדעות )  ,  ויצרה תחושה כאילו היא מנהלת את העולם מרכב הספורט המפואר שלה  ( שמשום מה תועד בסרט שוב ושוב )  .  גם אם היא נגועה במגלומניה ,  הרי שיש בעממיות שלה משהו כובש .  גם אם היא חסרת בושה וישירה בצורה שערורייתית ,  הרי שבישראל התכונות האלה מתקבלות בהערכה .  
סצינת הסיום של הסרט המחישה בדיוק להיכן אסייג מכוונת .  האלמנה הבוכייה ,  שכדבריה  " נלחמת על פת הלחם האחרונה ",  צולמה על חוף הים בפסטורליות מדכדכת ,  כשברקע התנגנו צלילי כינורות ,  בעוד היא מזהירה את בנות ישראל  " אף פעם לא לסמוך על גבר בעיניים עצומות ".  ברגעים האלה אין זכר לשערוריית הספורט הגדולה ,  אין חשיבות לסקנדל שהורס את הקבוצה של המדינה ,  וכל פרשת פנאן נזנחת הצדה לטובת טלנובלה מציצנית וסוחטת דמעות .  אז תנו לאופירה טוק שואו ,  אולי אפילו תקראו לו  " הראשונה בבידור ",  וסביר להניח שהיא תעשה את זה מצוין ,  אבל אנא ,  אל תקראו לזה עיתונות .
 
הראשונה בבידור
סרטה של אופירה אסייג  " מה הרג את מוני פנאן "  סיפק בעיקר בידור ,  רכילות ומציצנות ,  אך לא לימד דבר על הפרשה עצמה ,  ובוודאי שלא על עיתונות חוקרת .  פז חסדאי צפה במלכת הטראש הישראלית

