פתרון מפחיד למס מפחיד 
אף מלת שבח
 >  >  לא סתם מס שבח הוא מס מפחיד .  מדובר במס שמוטל על הרווח הריאלי שצבר בעל נכס במהלך תקופת בעלותו עליו .  המס יכול להגיע לעשרות ואף למאות אלפי שקלים כשמדובר בדירה ,  ולהרבה יותר כשמדובר בקרקעות .  החוק סבוך ומלא בטלאים ,  חישוב המס מסובך ומעטים בקיאים בו .  מי שנקלע לעימות עם פקידי המס יודע שלא רק תשלום המס עלול להיות גבוה מאוד ,  אלא גם שכירת השירותים של אנשי מקצוע טובים .  השוק מודע היטב לבעייתיות של המס הזה ,  ועם השנים נוצרו נוהלים ברורים בין מוכרים לרוכשים בנוגע למס שבח .  כשאדם מוכר דירה הוא מתחייב בפני הרוכש כי הדירה תועבר לרשות האחרון כשהיא נקייה מחובות ועיקולים ,  ובהם חובות בגין מס שבח .  כדי להבטיח שההתחייבות תקוים ,  הרוכש מפקיד בידי אחד מעורכי הדין המייצגים את הצדדים את התשלום האחרון עבור הדירה ,  עד שיתקבלו האישורים מצד הגורמים השונים על כך שלא קיים חוב על הדירה ,  ושניתן לרשום אותה בטאבו על שם הקונה .  על פי הנוהלים החדשים ,  המוכרים לא יוכלו להתנער עוד מחבותם בתשלום המס .  מצד אחד הרוכשים ימשיכו להפקיד את הכספים אצל הנאמן עד להשלמת כל החבויות ,  בדיוק כפי שנעשה כיום ;  ואולם בנוסף לזאת ,  הרוכשים יפקידו 15% ממחיר העסקה אצל רשות המסים ,  עד לסיום הבירור בעניין הנכס הנרכש .  כך ,  מקווים בשלטונות המס ,  המוכרים ייאלצו לפתור את הבעיות .  לא נראה שזה מה שיפתור את הבעיות .  במקרים של מכירת קרקעות ,  הערבויות אצל הנאמן ושלטונות המס עלולות להסתכם במיליוני שקלים ולא לפתור שום בעיה - אלא רק לעכב את השלמת העסקות ,  ואולי אף להביא לביטולן ;  במקרים שבהם מוכרי הדירות הם גם משפרי דיור שמתכננים לרכוש לעצמם דירות חדשות ,  הם יישארו עם הון עצמי מוגבל לביצוע עסקות הרכישה ,  וזאת למשך תקופה לא ידועה .  זה סיכון שלא בטוח שכל האנשים יהיו יכולים ומוכנים לקחת על עצמם .  בעיה נוספת היא ההתדיינות של הנישום מול מס שבח .  פעמים רבות יש מחלוקת לא פשוטה סביב גובה המס ,  והדיונים בין הצדדים נמשכים זמן רב .  במצב המוצע ,  שבו כסף רב יימצא אצל פקידי רשות המסים ,  המוכרים ימצאו את עצמם בעמדת נחיתות .  לא ברור עד כמה ישפיעו הנוהלים החדשים על מעמדן של הדירות שכלולות בפטור .  המצב כיום סביר למדי בתחום זה ,  והכללתן במערכת הביורוקרטית החדשה עלולה רק לסבך את הדברים .  לכן יש סיבות לחשוש לא רק מהחוק ,  אלא גם מההצעה .  אחרי הכל - ואת זה לא רואים בשום מקום בהצעת החוק - המפתח לייעול מנגנון מס שבח טמון בשני גורמים :  פקידי המס ויעילות עבודתם ,  ושינוי דרמטי בחוק הקיים - המיושן והמסובך .  עד שלא יפתרו את שני הגורמים האלה ,  קשה להאמין שהמצב בתחום הזה ישתנה באופן רציני .
 
פתרון מפחיד למס מפחיד 
אף מלת שבח

