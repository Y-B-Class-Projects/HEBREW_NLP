השר אדלשטיין מוותר על רשות השידור
עזבו אותו מרפורמה ,  שר ההסברה והתפוצות שהחזיק גם בתיק רשות השידור ביקש שיחרור כדי להתגייס למאבק ההסברתי בנושא יחסי ישראל-איראן ודו"ח גולדסטון .  כן ,  גם בזה גולדסטון אשם
שר ההסברה והתפוצות יולי אדלשטיין  ( ליכוד )  ביקש מראש הממשלה בנימין נתניהו להשתחרר מתיק האחריות על יישום חוק רשות השידור .  על פי הודעה שנמסרה ממשרד ראש הממשלה ,  אדלשטיין נענה לבקשת נתניהו להתגייס למאמץ המדיני-הסברתי בנושאי הסנקציות נגד איראן והמאבק בדו"ח גולדסטון ולקחת על עצמו את המשימה החשובה להציג את עמדות ישראל ברחבי העולם .  לדברי לשכת ראש הממשלה ,  אדלשטיין ביקש להתשחרר מרשות השידור  " בשל הזמן הרב שדרוש כדי לבצע כל אחת ממשימות אלה .  ראש הממשלה יקבע בהמשך את המתכונת החדשה שבה תטופל רשות השידור ". 
אדלשטיין מונה לשר הממונה על יישום חוק רשות השידור בחודש אפריל בשנה שעברה ,  עם כינון הממשלה הנוכחית ,  והחליף את שר הרווחה יצחק הרצוג  ( העבודה )  שהחזיק בתיק בשנים האחרונות .  
גורמי תקשורת בכירים העריכו כי בקשתו של אדלשטיין להשתחרר מרשות השידור קשורה בעיכוב אישור מינויו של יושב ראש הרשות המיועד מטעמו ,  אמנון דיק .  דיק אושר לפני מספר שבועות בועדת שפניץ לאישור מינויים בשירות הציבורי אולם טרם הובא לאישור הממשלה .  במקביל ,  עזיבתו של אדלשטיין עשויה להוביל לעיכוב נוסף במינוי חברי המליאה החדשה ברשות ,  שמתעכבת כבר חודשים ארוכים ,  מה שעלול לפגוע משמעותית בפעילות רשות השידור וכן בהתקדמות הדיונים על הרפורמה ברשות .
 מנכ"ל רשות השידור מוטי שקלאר אמר היום לוואלה !  ברנז'ה כי הוא מצר על החלטתו של אדלשטיין והוסיף : " השר אדלשטיין נתן גיבוי להנהלת רשות השידור ולרפורמה .  אני מקווה שזה לא יעצור את התהליך ". 
חבר הכנסת נחמן שי  ( קדימה )  ,  שכיהן בעבר כיושב ראש רשות השידור ,  מסר היום : " הממשלה הרימה ידיים ומוכיחה כי אינה מסוגלת להתמודד עם השידור הציבורי בישראל .  תחת ממשלת נתניהו הידרדר השידור הציבורי .  נכון להיום שידורי הטלוויזיה והרדיו משובשים ,  המוסדות הציבוריים משותקים וההנהלה המקצועית מתפקדת בקושי ונכנעת ללחצים חיצוניים .  במקום לחזק את השידור הציבורי כראוי במשטר דמוקרטי דוחקת הממשלה את השידור הציבורי לאחור ושוללת מן ציבור במה חשובה לטיפוח השיח הציבורי .  כך ,  גם כאן מניפה הממשלה דגל לבן ומוכיחה כי אין תמורה לאגרה ". 

השר אדלשטיין מוותר על רשות השידור
עזבו אותו מרפורמה ,  שר ההסברה והתפוצות שהחזיק גם בתיק רשות השידור ביקש שיחרור כדי להתגייס למאבק ההסברתי בנושא יחסי ישראל-איראן ודו"ח גולדסטון .  כן ,  גם בזה גולדסטון אשם

