עוזי לנדאו מציג :  תוכנית גמילה מנפט
שר התשתיות אמר כי במסגרת הצעה שתעלה לדיון בממשלה ,  המדינה תתקצב מחקר ופיתוח בסכום שנתי של 50 מיליון דולר למשך עשר שנים .  המטרה :  הקטנת התלות בנפט
ממשלת ישראל תדון בשבועות הקרובים בהשקעת 500 מיליון דולר בעשור הקרוב במחקר ופיתוח של תחליפי נפט בענף התחבורה - כך אמר אתמול שר התשתיות הלאומיות ,  עוזי לנדאו .  
לפי ההצעה שתעלה לדיון בממשלה ,  המדינה תתקצב מחקר ופיתוח  ( מו"פ )  בתחום בסכום שנתי של 50 מיליון דולר למשך עשר שנים .  זאת ,  במסגרת התוכנית הלאומית להקטנת התלות בנפט ,  המגובשת בימים אלה על ידי צוות מנכ"לים בין-משרדי .  
לנדאו אמר כי אין להשלים עם מצב שבו חוקרים ישראלים נתמכים במימון זר כדי לפתח פתרונות חלופיים לנפט .  לנדאו אמר כי  " ביסוד החלטת הממשלה לפעול אסטרטגית למען הגמילה מנפט עומד השיקול הגיאו-פוליטי - אך זהו מקרה שבו ממילא מקודם תחום שנוכל לגזור בעתיד את הקופונים הכלכליים שלו ".   
" אין מדובר בהכרח בפתרון ארוך טווח ,  אלא בכזה שיכול להיות מיושם גם בטווח של 5-6 שנים .  צריך להביא את חברות הנפט הגדולות להכרה בכך שלא ניתן עוד לסחוט אותנו ".  
במוצאי שבת ייצא לנדאו לוושינגטון לוועידת איפא"ק  ( השדולה הפרו-ישראלית בארה"ב )  ,  שבה יערוך סדרת פגישות בנושא הסרת התלות בנפט ,  במטרה לגייס את הכוח הפוליטי של הלובי היהודי לקידום הנושא .  
לדברי השר ,  מכירת הדלק לתחבורה היא שמממנת את פעילות הטרור בעולם ,  מזינה את האסלאם הרדיקלי ומממנת את שאיפות ההתפשטות של משטרים קיצוניים . " הפחתת התלות בנפט היא הדרך היחידה לנצח את הטרור - מבלי לירות כדור אחד ",  הוסיף .  
בתחילת פברואר אישרה הממשלה הקמת צוות מנכ"לים לגיבוש תוכנית לאומית בעניין ,  שבראשו יעמוד ראש המועצה הלאומית לכלכלה במשרד ראש הממשלה פרופ' יוג'ין קנדל .  
הצוות ,  שיגיש את מסקנותיו לממשלה עד יוני ,  הונחה לבחון תעדוף למחקר ולפיתוח אקדמי ותעשייתי ,  ריכוז משאבים ממשלתיים למאמץ לאומי ומינופם להשקעה בפיתוח תחליפי נפט ,  בין היתר על ידי שיתוף פעולה עם ממשלות זרות ,  גורמים מהשוק הפרטי ותורמים .  
צוות המנכ"לים יעבוד בשיתוף פעולה עם ועדה מדעית של פרופסורים מאוניברסיטאות ומכללות ברחבי ישראל ,  שהוקמה למטרה זו על ידי נשיא האקדמיה הלאומית למדעים .
 
עוזי לנדאו מציג :  תוכנית גמילה מנפט
שר התשתיות אמר כי במסגרת הצעה שתעלה לדיון בממשלה ,  המדינה תתקצב מחקר ופיתוח בסכום שנתי של 50 מיליון דולר למשך עשר שנים .  המטרה :  הקטנת התלות בנפט

