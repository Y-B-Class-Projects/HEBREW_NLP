 " הודו חוזרת לימים שלפני המשבר ;  יש הזדמנויות השקעה בתשתיות "
 וישקה מולייה ,  מנהלת קרן ההשקעות הפרטית הגדולה ביותר בהודו ,  הגיעה לישראל לקראת גיוס של 100 מיליון שקל ממוסדיים ישראליים
 >  >   " השפעת המשבר הכלכלי העולמי על הודו היתה נמוכה ביותר ,  כי רמת הצריכה בהודו גבוהה מאוד והמשק המקומי אינו תלוי כל כך ביצוא "  - כך אומרת ל-themarker וישקה מולייה ,  מנהלת קרן ההשקעות ההודית הפרטית הגדולה ביותר ,  icici ונצ'ר ,  ואחת הנשים החזקות בשוק ההון ההודי .  מולייה מאמינה בהזדמנויות בשוק ההודי ,  ומגייסת קרן השקעות בהיקף של 500 מיליון דולר .  300 מיליון דולר כבר הובטחו ממשקיעים הודים ,  ובימים אלה עוברת מולייה בין תל אביב לניו יורק ולבירות אירופה ,  כדי לגייס 300 מיליון דולר נוספים .  בכוונתה לגייס 25 מיליון דולר ממשקיעים מוסדיים בישראל .  מולייה קיבלה לידיה באפריל 2009 את ניהול icici ונצ'ר ,  לאחר שקודמתה בתפקיד התפטרה במפתיע .  עם רקורד של 16 שנה בבנק icici ,  הבנק הגדול בהודו ,  למולייה לא היה קשה להשתלב בתפקיד החדש .  בתפקידיה הקודמים היתה מנהלת הכספים ואחראית על תחום הביטוח בבנק . " המשבר השפיע על המשקיעים שנסוגו ,  בעיקר מתחום הנדל"ן ,  אך מאז המחירים תוקנו .  גם שוק ההון ההודי צנח והיצוא נפגע .  ההשפעה הורגשה למשך שישה-תשעה חודשים ,  אך מאז חזר שוק ההון כמעט למצב שבו היה ערב המשבר .  מחירי הנכסים החלו לעבור תיקון ובנדל"ן המחירים חוזרים לעלות ,  אם כי עדיין לא הגיעו לרמה שלפני המשבר ",  אמרה מולייה . " הצריכה הפרטית נותרה כמעט באותה רמה ,  למעט בתחום המותרות .  ראינו ירידה ברכישות בתים ומכוניות וברבעון האחרון של 2009 כבר היתה עלייה ברכישות ",  הוסיפה .  בהודו מדברים על צמיחה כלכלית גבוהה יחסית - יותר מ-7% . " זה יוצר שוב הזדמנויות השקעה .  אנחנו מזהים אותן במיוחד בתחומי האנרגיה ,  הנמלים והדרכים וכן בבריאות ובחינוך .  תחום נוסף שצפוי לצמוח הוא של מוצרי הצריכה .  הזדמנויות נוספות נמצאות בתאגידים ,  שלפני המשבר התרחבו מאוד .  עכשיו הם מוכרים את הנכסים העודפים .  רואים את זה גם בבתי השקעות .  הנכסים שאינם תואמים את אסטרטגיית הטווח הארוך שלהם נהפכים להזדמנות לקרנות השקעה ",  אומרת מולייה . " ישראל מבחינתנו היא עוד שוק לגיוס הון .  קרנות הודיות לא נגעו עדיין בישראל והשוק כאן חדש עבורנו לעומת המזרח התיכון ,  ארה"ב ואירופה .  יש דמיון רב בין השוק ההודי לישראלי ".  הקרן מתכננת להשקיע בכ-20 חברות בהיקפים של 20-30 מיליון דולר כל אחת .  במקרים חריגים ייבחנו השקעות של 10-50 מיליון דולר .  דמי הניהול שגובה הקרן מגיעים ל-2% מהיקף הגיוס ,  ובהמשך תגבה 20% מהרווחים .  יעד התשואה של הקרן הוא 25% בשנה .  בהודו פועלות קרנות השקעה בינלאומיות גדולות ,  כמו בלקסטון וביין קפיטל ,  שמחזיקות משרדים וקרנות מקומיות .  אלה מתמודדות על השקעות בהיקפים גדולים בהרבה מההשקעות שמתכננת icici ונצ'ר . " המטרה המרכזית של הקרן היא לשמור על החזר גבוה ככל שניתן למשקיעים .  אנחנו בעסק קשוח ",  אמרה מולייה .

" הודו חוזרת לימים שלפני המשבר ;  יש הזדמנויות השקעה בתשתיות "
 וישקה מולייה ,  מנהלת קרן ההשקעות הפרטית הגדולה ביותר בהודו ,  הגיעה לישראל לקראת גיוס של 100 מיליון שקל ממוסדיים ישראליים

