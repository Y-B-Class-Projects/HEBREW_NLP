לינדזי לוהן כבר לא מעצבת
בית האופנה אונגרו שמינה את לוהן כיועצת קריאטיבית רק לפני עונה ,  הודיע באופן רשמי כי  " אין לה שום קשר לקולקציית חורף 2011 "
 אחרי שלינדזי לוהן נצפתה מבקרת בתצוגות רבות בפריז במסגרת שבוע האופנה לחורף 2010-11 ,  המתקיים בימים אלה ,  היה זה מעט מוזר שדווקא לתצוגה של בית האופנה עמנואל אונגרו היא החליטה שלא להגיע .  
כזכור ,  בעונה הקודמת ,  פחות מחודש לפני תצוגת קיץ 2010 ,  פרסם בית האופנה ידיעה לפיה מונתה השחקנית/דוגמנית כיועצת קראטיבית לבית האופנה .  הכוונה הייתה ברורה - לזכות ברחש תקשורתי שיתרגם עצמו לעליה במכירות ואולי גם יבזוק על ראש המותג מעט אבק נוצצים .  הבעיה היא ,  שהרחש התקשורתי המצופה התברר כזעם ציבורי על הזניית עיצוב האופנה ואבק הנוצצים הפך לפיסות טיח :  הכישרון העולה שעמד כמעצב הראשי של בית האופנה ,  אסטבאן קוטאזר ,  עזב בסערה ,  וקולקציית הקיץ שהוצגה תחת שרביטה של לוהן והמעצבת אסטרלה ארקס ,  ספגה ביקורות קטלניות כל כך ,  עד שבתי כלבו בארה"ב לא קנו אף פריט ממנה .  לאחרונה אף נסגר בוטיק עמנואל אונגרו בשדירת מדיסון במנהטן .  
כך ,  אחרי שלמדו בעמנואל אונגרו כי קיצורי הדרך לתהילה יביאו עליהם חורבן ,  הם הודיעו באופן רשמי לפני התצוגה שנערכה אתמול  ( 8 במרץ )  ,  שלוהן לא גרה פה יותר .  וכדי שאף אחד יבין זאת לא נכון הם טרחו להבהיר ש"אין לה שום קשר לקולקציית החורף ".  הצעד המתבקש היה אמור להתרחש כבר לפני חודשים ,  כשכל הרמזים היו באוויר :  מנכ"ל בית האופנה מוניר מופאריג' ,  שהגה את רעיון הבאתה של לוהן ,  עזב את תפקידו בדצמבר האחרון  ( כביכול ללא שום קשר להיותו אחראי לשידוך המוזר )  ,  וחרושת שמועות בלתי פוסקת טענה כי לוהן אינה חלק מצוות העיצוב .  ועדיין ,  ההצהרה הבלתי משתמעת לשתי פנים ,  שוחררה רק לפני התצוגה עצמה ,  בוודאי תוך כוונה להגיע לליבם של הקניינים .
 עכשיו ברור ,  מדוע היה לה כל כך הרבה זמן לצפות בעבודותיהם של אחרים .
 
לינדזי לוהן כבר לא מעצבת
בית האופנה אונגרו שמינה את לוהן כיועצת קריאטיבית רק לפני עונה ,  הודיע באופן רשמי כי  " אין לה שום קשר לקולקציית חורף 2011 "
 
