לצחוק ולא לשכוח :  על העצרת לזכר יצחק רבין
הגיע הזמן שמארגני העצרת השנתית לזכר יצחק רבין ילמדו מג'ון סטיוארט וסטיבן קולבר ובמקום לקדש את הדיכאון והבכיינות ,  ירתמו הומור ושמחת חיים לאירוע .  רק ככה הם יהיו רלוונטיים
כשיאיר גרבוז עלה אתמול  ( שבת )  לבמה בכיכר רבין ,  הציג אותו מנחה העצרת לזכרו של ראש הממשלה הנרצח ,  מודי בר און ,  כאחד האמנים החשובים במדינה ו"כאיש עם משהו שחסר לדיון הפוליטי בישראל - חוש הומור ".   " אבל ",  בר און הוסיף מיד , " לצערנו הערב הוא לא יהיה מצחיק ".  גרבוז אמנם נתן את אחד הנאומים החזקים שנשמעו לאחרונה מעל בימת הכיכר אבל כמו שבר און הבטיח ,  השאיר את ההומור בבית .
 במרחק של 11 שעות מתל אביב ,  בגבעת הקפיטול בוושינגטון ,  הומור דווקא היה המרכיב העיקרי .  למעלה מ-200 אלף אמריקאים התייצבו לעצרת  " החזירו את השפיות "  שארגנו הקומיקאים ג'ון סטיוארט וסטיבן קולבר .  הרבה צחוקים היו שם  ( וגם הופעות מעולות )  אבל גם מסר פוליטי חד ולא מתפשר בעד אמריקה שפויה ונגד הגל השמרני המאיים לכבוש אותה .
 סטיוארט מאמין שהקול השפוי בארצות הברית הוא הרוב .  לדעתו ,  אנשי תנועת מסיבת התה ,  שצצה בשנה האחרונה כאילו משום מקום והחלה לצבור תאוצה ,  מנצלים את הטלטלה הכלכלית שאליה נכנסה ארצות הברית כדי לקדם אג'נדה שמרנית ולמחוק את הישגיה של האומה הגדולה הזאת בתחומים של זכויות מיעוטים ,  זכויות חד מיניים ,  ההתפתחות המדעית ,  המתות חסד והפלות .  
מי שחושב שסטיוארט הוא בדרן שעושה צחוק מהעבודה לא יודע על מה הוא מדבר .  האיש שנבחר לאחרונה לגבר המשפיע בארצות הברית הצליח בדרכו להחזיר לחלקים גדולים בארצות הברית את העניין בפוליטיקה .  הוא הפך דור שלם של אמריקאים צעירים לביקורתיים יותר כלפי נבחרי הציבור שלהם והכי חשוב  הוציא אותם לרחובות .
 שתי העצרות חולקות ביניהן הרבה מהמשותף .  שתיהן מורכבות מקהל צעיר ברובו ,  ליברלי ומשופע בבחורות יפות .  קהל שנרדם בשמירה וראה איך מתחת לאפו השתלטו על השיח הציבורי קולות מתלהמים ואלימים שמאיימים להחזיר את האנושות לתקופות חשוכות .
 אלא שיש סברה שגם בישראל הקול השפוי הוא הרוב .  רוב שמגחך למשמע אמירות של הרב עובדיה יוסף לפיהן  " הגויים נועדו לשרת את היהודים ",  שלא מעוניין בגירוש ילדי העובדים הזרים ,  שסולד מחוקים גזעניים מבית היוצר של דא ליברמן ושמבין כי יש להפסיק את הכיבוש ולחתור לפתרון שתי מדינות כי אחרת תידרדר מדינת ישראל לתהום שאין חזרה ממנו .  סטיוארט הצליח ,  עם המון חוש הומור וחן ,  לכנס תחת הדגל הזה מאות אלפי אמריקאים ועוד מיליונים בבית .  גם העצרת השנתית לזכר רבין היתה יכולה להפוך להפנינג הגדול של הקול השפוי בישראל אלמלא היו נתונים מארגניה בקיבעון מחשבתי המקדש את הדיכאון ,  הבכיינות והעבר ומסרב לחשוב מחוץ לקופסא .
 אירוע שמח וצבעוני ששם במרכז את הערכים שאותם כביכול מקדשת  " מורשת רבין "  ולא את אישיותו לא יביא לזילות במעשה הרצח .  הוא ימשוך את הקהל הצעיר ויחבר בין קצוות שונות במחנה השמאל המחפשים דגל להתאחד תחתיו .  בהעדר פוליטיקאים ראויים לעת עתה שינהיגו את אותו קהל ,  יש להחזיר את האחריות לקול האזרחי ולעשות את זה בכיף .
 לא מדובר בשינוי קוסמטי שיכלול מופע של גרסאות היפ הופ לשיר הרעות או שיר לשלום ,  אלא במהפך שיחזיר את העניין לאירוע היבשושי הזה .  הפרדה בין הטקס הממלכתי לזכרו של רבין לבין אירוע גדול שיהווה תגובה הולמת לאוקסימורון הקרוי תרבות הטוקבקים ששולטת בשיח סביב הרצח .
 אז נכון שאנחנו מאוהבים בשכול .  מספיקה הצצה חטופה ברשימת הסרטים/ ספרים/ שירים אהובים במחוזותינו כדי להבין שמשהו דפוק אצלנו מהיסוד .  אבל במקרה של העצרת השנתית לרצח רבין והפופולריות שלה שצונחת משנה לשנה ,  מדובר באמת במקרה קלאסי של מטרה המקדשת את האמצעים והגיע הזמן לתת לה פרוזאק ולהוציא אותה מהדכדוך שבה היא שרויה כבר 15 שנה .
 במקום לחנוט את מודי בר און בחליפה ,  תנו לו להשתחרר ולנפק יותר מסיסמאות פוליטיקלי קורקט .  את גרסת הפסנתר המצונזרת של שלומי שבן ל"ארץ חדשה "  של שלמה ארצי  ( איך הפכה פתאום השורה  " ערבים מתפללים כי איזה חג "  ל"ערבים מתפללים בגלל שחג "?  )  ,  תחליפו בארצי עצמו ובמופע אה-לה ברוס ספרינגסטין שלו .  תזמינו אנשים עם אמירה שנונה ושונה כמו עוזי וייל ,  ובעיקר אל תחששו להיות פוליטיים ולהציב כהדליינר של האירוע לא את רבין אלא את המאבק על השפיות של ישראל ,  שפיות שהולכת ומתערערת משנה לשנה .
 
לצחוק ולא לשכוח :  על העצרת לזכר יצחק רבין
הגיע הזמן שמארגני העצרת השנתית לזכר יצחק רבין ילמדו מג'ון סטיוארט וסטיבן קולבר ובמקום לקדש את הדיכאון והבכיינות ,  ירתמו הומור ושמחת חיים לאירוע .  רק ככה הם יהיו רלוונטיים

