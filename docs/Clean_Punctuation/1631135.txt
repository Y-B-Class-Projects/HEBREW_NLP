בית"ר ירושלים ניצחה 0:1 את בני סכנין
המשחק בין ביתר ירושלים לסכנין איכזב בגדול ,  והמארחת ניצחה 0:1 רק הודות לשער עצמי אומלל של אבו ריא  ( 15 )  .  בנון הורחק
דיברו על משחק חם ,  יריבות טעונה בין הצדדים וכוחות שיטור מתוגברים שיגיעו על מנת לעשות סדר .  ובפועל ?  8,000 צופים בקושי ,  חזו במשחק שהתנהל באווירה נינוחה וביכולת עלובה ,  והציג ,  על כר הדשא לפחות ,  דו קיום לעילא ולעילא .  בית"ר ירושלים חזרה לטדי אחרי צמד הפסדים בבלומפילד מול התל אביביות ,  ונזקקה לשער עצמי אומלל של מהראן אבו ריא בדקה ה-15 כדי לנצח 0:1 את בני סכנין ולהעפיל בחזרה למקום החמישי .  האורחת מהמקום הלפני אחרון שוב הציגה התקפה אנמית ,  ועם 10 שערי זכות ב-17 מחזורים פשוט אי אפשר להישאר בליגה .  מלבד ההפסד הנוסף ,  איבדה סכנין את הקשר חיים בנון שהורחק בסיום .
 בית"ר ירושלים דווקא פתחה טוב את המשחק ,  ואחרי שני מצבים טובים עלתה ליתרון מהשטות של המגן השמאלי האורח .  מכאן הייתה זו סכנין שיזמה וניצלה את יתרונה המספרי במרכז המגרש ,  כשמול הקישור המעובה שלה ניצבו רק עידן טל ופאולו דה לה האסה ,  בעוד אבירם ברוכיאן ועמית בן שושן נותרו מקדימה לצד החלוצים .  סכנין יכלה לאזן את התוצאה לפני ההפסקה ,  אבל ג'קו ערפאת לא ניצל טעויות לא אופייניות של אריאל הרוש ,  שהחזיר לקראת הסיום עם הצלה גדולה .
 סכנין המשיכה גם במחצית השנייה להציג יכולת לא רעה ,  ללא כל מורא מהאיצטדיון בו הוציאה נקודות כמעט בכל עונה שלה בליגת העל ,  אלא שמשחק ההתקפה שלה היה חסר תכלית .  יצחק שום דווקא נלחץ מהשליטה של סכנין בשדה ,  והחל לבצע חילופים הגנתיים על מנת לעבות את מרכז המגרש ולהחזיק יותר בכדור .  המשימה של שום הוכתרה בהצלחה ובעקבות החילופים בית"ר הייתה קרובה יותר לשער השני ,  אבל אין למאמן הוותיק יותר מדי מה לקחת מהערב הזה מלבד הנקודות .  על המשחק היה כתוב 0:0 ,  וכך היה קורה אלמלא עודף הביטחון של אבו ריא .
 דקה 5 :  קרן של ברוכיאן עשתה דרכה אל יצחקי ,  ששיחרר בעיטה מוזרה שעשתה קשת ופגשה את הקורה של מאיר כהן .  גרשון ניסה להגיע לריבאונד ,  אבל הכדור הורחק .
 דקה 11 :  בן שושן הגיע מצוין לכדור רוחב ששלח ברוכיאן לרחבה ,  אבל הבעיטה שלו הלכה לידיו של מאיר כהן .
 דקה 15 :  גול !  למתנה כזו גם שחקני בית"ר לא ציפו .  ריקן העביר כדור רוחב מצד שמאל ,  ואבו ריא שניסה להוציא את הכדור לקרן בנונשאלנט ,  המשיך מהאוויר לשערו הוא .  שער עצמי אומלל ,  0:1 לבית"ר ירושלים .
 דקה 28 :  סואן הפציץ מ-30 מטרים ,  הרוש שמט את הכדור המפתיע וערפאת שעט על הריבאונד בעט בסיבוב מעל השער .
 דקה 55 :  בן שושן מסר לתמוז ,  שהטעה שחקן ובעט טוב לעבר השער ,  אך לרוע מזלו הכדור פגע דווקא בברוכיאן .
 דקה 72 :  תמוז נשלח על ידי יצחקי ,  נכנס לרחבה וכבר ניצב מול מאיר כהן ,  אבל גלישה מצוינת של אבו ריא מנעה שער .
 דקה 73 :  טל סובב את כדור הקרן לעבר הפינה הקרובה ,  ופגש את הקורה .
 דקה 75 :  ריקן עבר בקלות את באסם גנאים ,  והבעיטה שלו נעצרה אצל השוער .  תמוז הגיע לריבאונד ובעט לרשת החיצונית .  
דקה 78 :  כדור הארוך מהגנת סכנין הגיע לאבו ריא ,  שבעט מצוין מזווית אלכסונית ומצא את הרוש עירני עם הדיפה גדולה .
 דקה 79 :  כמו הרוש ,  גם מאיר כהן עם הצלה גדולה .  תמוז ניצב מול בזווית אלכסונית ,  והשוער הדף לקרן .
 דקה 90 :  בנון ביצע עבירה גסה מאחור על מויאל ,  וראה אדום מהשופט קינן .
 הרכב בית"ר ירושלים :  אריאל הרוש ,  חן עזריאל ,  שמעון גרשון ,  אריק בנאדו ,  אבי ריקן ,  פאולו דה לה האסה ,  עידן טל  ( איתן טיבי ,  89 )  ,  אבירם ברוכיאן  ( עידן ורד ,  63 )  ,  עמית בן שושן  ( קובי מויאל ,  69 )  ,  ברק יצחקי ,  טוטו תמוז .
 הרכב בני סכנין :  מאיר כהן ,  באסם גנאים ,  טל חן ,  יא יא פטי ,  מהראן אבו ריא ,  עבאס סואן  ( סקוט סילי ,  56 )  ,  חאלד חלאיילה ,  חיים בנון  ( הורחק ,  90 )  ,  קאדו ,  אחמד קאסום  ( חאמד גנאים ,  64 )  ,  ג'קו ערפאת  ( אלי ביטון ,  77 )  .
 
בית"ר ירושלים ניצחה 0:1 את בני סכנין
המשחק בין ביתר ירושלים לסכנין איכזב בגדול ,  והמארחת ניצחה 0:1 רק הודות לשער עצמי אומלל של אבו ריא  ( 15 )  .  בנון הורחק

