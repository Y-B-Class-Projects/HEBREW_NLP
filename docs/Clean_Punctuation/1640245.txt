בני יהודה ובית"ר ירושלים נפרדו בתיקו 0:0
בית"ר ירושלים לא הפסיקה להחמיץ ,  בני יהודה ,  כמו בכל מפגשיה נגד ארבע הגדולות ,  הייתה מאוד רדודה ,  והן נפרדו ב-0:0 שלא משרת אף אחת מהן .  איינוגבה הצטיין
בני יהודה ובית"ר ירושלים ,  שתי קבוצות במומנטום שלילי ,  רק קיוו להרים קצת את הראש עם ניצחון במשחק ביניהן במסגרת המחזור ה-21 בליגת העל שנערך באצטדיון בלומפילד .  אבל אף אחת מהן לא הצליחה להיחלץ מהבור אליו היא נפלה לאחרונה ,  כשהן נפרדו בתיקו 0:0 .  הכתומים של גיא לוזון עדיין ללא ניצחון בשנת 2010  ( שישה משחקים ללא ניצחון )  .  גם הקבוצה של יצחק שום בכושר רע מאוד .  אולי באמצע השבוע ,  בסיבוב ח' של גביע המדינה ,  הן יוכלו לספק יותר נחת לאוהדיהם ,  כי במשחק הזה הם לא רוו מהם הרבה .
 בני יהודה ובית"ר ירושלים הן שתיים שנמנות על הקבוצות בכדורגל הישראלי שמנסות לספק מה שיותר כדורגל שמח ומלהיב .  כשיש להן את המוטיבציה לעשות כן ,  זה מצוין ,  כאשר אין להם את המניעים זה נראה לא טוב .  שתי הקבוצות ששרויות במומנטום שלילי נפגשו באצטדיון בלומפילד אחרי שקצת יותר מחצי עונה עברה וזה נראה כאילו העונה שלהן נגמרה מזמן .
 המשחק התחיל דווקא טוב עם לא מעט הזדמנויות משני הצדדים ,  אבל אף אחד מהשחקנים על המגרש לא עשה את המהלך המנצח .  ברק יצחקי מצד אחד ואלירן עטר מהעבר השני ,  שני כוכבים גדולים ,  הציגו מספר מבצעים מרשימים ,  אבל זו בדיוק הייתה הבעיה במשחק .  יותר מדי ברק ,  פחות מדי תכל'ס וחדות ליד השער .  המחצית השנייה נפתחה בצורה רדודה מאוד ,  כשדווקא לקראת הסיום בית"ר לחצה על הדוושה והגיעה לעוד מספר מצבים קורצים ,  אבל שוב ,  ללא תוצאות ממשיות .
 יצחק שום ,  עוד לפני שהוא משייט ליוון ,  וגיא לוזון חייבים לחפש תמריצים לשחקנים שלהם כי שתי הקבוצות ממשיכות לאבד נקודות וגובה בקצב רב .  הכתומים מהשכונה לא ניצחו מאז המחזור ה-15 ,  כשהם משיגים שלוש נקודות בלבד .  מה שיותר מעניין לגבי הקבוצה זו העובדה שהיא ממשיכה לפשל נגד ארבע הגדולות .  הפעם היא אמנם לא הפסידה ,  אבל היא ,  כמו בכל העונה ,  גם לא ניצחה ,  כשהיא גם לא מצליחה לכבוש נגד אף אחת מהן .  נקודה למחשבה ללוזון .  נקודת האור היחידה הייתה השוער דלה איינגובה שהיה מצוין .  הקבוצה מהבירה כבר לא ניצחה זה ארבעה משחקים רצופים ,  והשיגה ניצחון אחד בשבעת האחרונים .  כשארבע נקודות מפרידות בין המקום השלישי למקום השמיני הפלייאוף העליון רחוק מלהיות בטוח עבור שתי הקבוצות הללו .  אולי זה יכול להוות תמריץ .
 דקה 6 - ברק יצחקי עם הזדמנות ראשונה .  חלוץ בית"ר שלח כדור מסובב ,  אחרי שקיבל מסירה מצוינת מברוכיאן ,  אבל איינגובה ירד טוב מאוד וקלט .
 דקה 15 - בני יהודה נכנסה למשחק .  גלבאן ביצע דאבל פס מצוין עם אדרי ,  כשהאחרון שולח כדור טוב לזנדברג ,  אבל הקשר החדש של הקבוצה בעט מכ-18 מטרים מעל השער של הרוש .
 דקה 18 - ורד עקף בתחכום רב את צעירי ואפק ,  חדר לרחבה ,  אבל בעט מזווית קשה במקום להוציא רוחב ,  איינוגבה היה במקום ועצר את הבעיטה הרשלנית .
 דקה 25 - יצחקי פירפר את הגנת בני יהודה ,  אבל הכדור שלו ,  מכ-12 מטרים ,  חמק סנטימטרים מהקורה של איינוגבה .
 דקה 30 - גלבאן מצא את עטר במסירה חכמה ,  אלא שהאחרון לא הצליח לכבוש כשהיה לבד מול הרוש ,  שכיפר בכך על הטעות שלו כשיצא בצורה לא טובה בתחילת המהלך .  החמצה גדולה של עטר ,  הרבה יותר מאשר הדיפה של הרוש .
 דקה 40 - ברוכיאן קיבל כדור באגף ימין ,  והפתיע את כולם כשבעט חזק לשער ולא מסר רוחב ,  הכדור שלו פגע בקורה ,  ושוב בני יהודה ניצלה מספיגה .
 דקה 43 - צעירי השתלט על כדור תועה בשטח בית"ר ,  חדר מצוין לתוך הרחבה ,  אלא שגם הכדור שלו ,  כמו הרבה אחרים עד כה במשחק ,  לא עשה אהבה עם הרשת ויצא החוצה .
 דקה 57 - מויאל שלח כדור עמוק נהדר לתמוז ,  שהשתלט טוב והגיע למצב של אחד על אחד ללא מפריע מול איינוגבה ,  ממנו אסור ,  פשוט אסור להחמיץ .  אבל טוטו שלח מעל השער .  מ-ח-ד-ל .
 דקה 65 - עידן טל בעט מדויק מכ-25 מטרים כדור שנהדף מההגנה ,  אחרי מבצע יפה של ורד שלא צלח ,  אבל איינוגבה ירד והדף רחוק משערו .
 דקה 74 - גלבאן הרים קרן ,  ראדי הגיח מאחור ובעט ממפתן הרחבה מהאוויר ,  הכדור פגע בקרקע ועשה את דרכו לשער ,  שם ניצב איתן הרוש ועצר .
 דקה 78 - ברוכיאן בעט מקצה רחבת החמש ,  איינוגבה הדף מצוין ,  בהמשך ההתקפה העביר טל מסירה מדודה ליצחקי ,  שחדר לרחבה ,  איינוגבה הנהדר שוב היה במקום והציל לקרן .
 דקה 85 - יצחקי הכניס כדור נדיר לברוכיאן ,  אבל ההקפצה שלו מעל איינוגבה לא פגשה את הרשת כשליניץ' הציל ממש מהקו ! 
הרכב בני יהודה :  דלה איינוגבה ,  לירוי צעירי ,  דין מורי ,  סיניסה ליניץ' ,  כפיר אדרי ,  מהראן ראדי ,  חסן אבו זייד ,  עומרי אפק ,  מיכאל זנדברג  ( ג'ורג' אמסיס ,  69 )  ,  פדרו גלבאן  ( שלומי לוי ,  82 )  ,  אלירן עטר .
 הרכב בית"ר ירושלים :  אריאל הרוש ,  אלירן דנין ,  אריק בנאדו ,  תומר בן יוסף ,  פאולו דה לה האסה  ( קובי מויאל ,  10 )  ,  אבי ריקן ,  עידן טל ,  עידן ורד  ( סבסטיאן ואסקז ,  87 )  ,  אבירם ברוכיאן ,  ברק יצחקי ,  טוטו תמוז  ( עמית בן שושן ,  75 )  .
 
בני יהודה ובית"ר ירושלים נפרדו בתיקו 0:0
בית"ר ירושלים לא הפסיקה להחמיץ ,  בני יהודה ,  כמו בכל מפגשיה נגד ארבע הגדולות ,  הייתה מאוד רדודה ,  והן נפרדו ב-0:0 שלא משרת אף אחת מהן .  איינוגבה הצטיין

