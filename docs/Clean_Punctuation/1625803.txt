האנשים שיובילו את המהפכה החברתית הבאה 
רותם לא תסכים שיגרשו את ילדי העובדים הזרים ,  יהונתן שומר על חופש המידע ,  אופיר מזמין אתכם לבוא לנגב ,  סיון מייעצת לעובדים חסרי זכויות וחגי יעשה כמעט הכל כדי שתאכלו פחות בשר ■ השליחות כדרך חיים
בעשר שנות פעילותו בארגון זכויות בעלי החיים אנונימוס ,  הספיק חגי כהן ,  מנהל הפעילות הציבורית ,  להתגנב למשקים ולהטמין מצלמות זעירות בשלוליות צואה כדי לתעד פיטום אווזים לא חוקי ;  לחטוף מכות ממגדלי עופות ,  שלא אהבו את העובדה שהוא מפגין להם מחוץ למשק ;  להשקות עגלים צמאים בבקבוקים של מים מינרליים ;  להציל אפרוחים ממוות בשקיות זבל ;  ולהדביק על אריזות הביצים של תנובה ,  שאותן פיארו איורים פסטורליים של תרנגולות רועות באחו ,  מדבקות שמשקפות את תנאי גידולן האמיתיים .  הכל כדי לעצור את ההתאכזרות לבעלי החיים שמספקים לנו את מזוננו .  כשכהן ,  29 ,  יליד אשקלון ,  היה בן 12 ,  נישאה אמו למושבניק והוא התחיל לעבוד בלול .  ההתלהבות הראשונית דעכה ככל שהוא נחשף לצפיפות האיומה בלולים ,  שגורמת לתרנגולות לנקר זו את זו למוות ,  ולהובלה האלימה למשחטה .  שנתיים אחר כך הפסיק לאכול בשר ,  וכיום הוא סוגר מעגל ונלחם ברפורמה בענף הלול - שתתיר בניית כלובי סוללה ,  שבהם יגורו התרנגולות בצפיפות קיצונית .  הלהט שבו מתייחס כהן לעניין מובן יותר כשקוראים את התיאור שלו באתר  " אנונימוס "  על המפגש עם תהליך מיון האפרוחים באחד המשקים .  האפרוחים שלא נמצאו ראויים להישלח לתעשיית המזון ,  מושלכים בהמוניהם לשקיות אשפה וגוועים שם מצפיפות ומרעב .  פעילים למען זכויות בעלי החיים או צמחונים וטבעונים שמנסים לספר לעולם כמה גבוה מחירו של השניצל הם לא דבר חדש .  ההבדל הוא שכיום ,  בראשונה ,  העולם מוכן להקשיב .  בחודשים האחרונים נהפכה המלחמה באכילת בשר ובתנאים המשמשים לגידולו לתפוח האדמה הלוהט של היפים והמפורסמים :  בבריטניה ,  סר פול מקרתני קרא להימנע מאכילת בשר יום בשבוע בשל האפקט המזיק שיש לייצורו על הסביבה ,  והשף ג'יימי אוליבר חקר בסדרה תיעודית את תנאי הגידול של חזירים ;  סר ניקולס סטרן ,  לשעבר הכלכלן הראשי של הבנק העולמי ,  פירסם נתונים על הפליטה המסיבית של גזי חממה בתעשיית ייצור הבשר והשווה אכילת בשר לנהיגה בשכרות ;  הסופר האמריקאי ג'ונתן ספרן פוייר הקדיש ספר שלם , " לאכול חיות ",  לאכזריות שבזלילת סטייקים ,  והשחקנית נטלי פורטמן הושפעה מהספר עד כדי כך ,  שפירסמה מאמר שהשווה אכילת בשר לאונס . " סוגיות אקולוגיה ובריאות התחילו לתת רוח גבית לזכויות בעלי החיים ,  וגרמו לכך שהמלחמה של ארגונים כמו  " אנונימוס ",  שנחשבו עד עכשיו לכת אזוטרית ,  קיבלה משמעויות פוליטיות וחברתיות שמדברות לכל אחד מאתנו ",  אומרת העיתונאית רחל טל-שיר ,  שכותבת ב"הארץ "  על סביבה ועל תזונה .  פרט להתגנבות למשקים ולשאר פעילויות גרילה ,  כהן עוסק בכתיבת תחקירים חקלאיים ודו"חות שמשמשים לתביעות בבג"ץ ,  בניהול מגעים עם התקשורת ובארגון הפגנות וקמפיינים . " איש צעיר ומרשים ,  משכיל ,  חרוץ ואידיאליסט ,  שעושה את עבודתו שלא למטרות רווח אישי ",  אומרת עליו טל-שיר .  כדי להתפרנס ,  הוא מעצב אתרי אינטרנט וכותב לבתי ספר תוכניות על זכויות בעלי חיים .  באחרונה הסכים אפילו לאמץ חתול - אף על פי שכמו פעילים רבים למען בעלי חיים ,  הוא חשדן כלפי זכויות היתר שמקבלים ה"כלבתולים ",  כלשונו .  המאבק לשיפור תנאיהם של עגלי החלב ונגד פיטום האווזים ,  שהיו שותפים לו עוד ארגונים ,  הוכתר בהצלחה ,  וכיום הם מתמקדים בשיפור תנאי התרנגולות .  המלחמה ברפורמה בתחום הלולים נחלה נצחון זמני כשבג"ץ הוציא צו ביניים לרפורמה ,  והיא ממשיכה להתנהל גם במישור יחסי הציבור בסיוע הפעילה אורנה בנאי .  תוכניותיו של כהן לעתיד הקרוב כוללות ,  בין השאר ,  הופעה במיצג ברחובות תל אביב במחאה על אדישות הציבור .  הוא מסרב לחשוף את פרטיו ,  ורק מספר שהוא אמור להופיע בו לבוש ביריעת ניילון בלבד .  ברמה הגלובלית ,  יש המנבאים שמחיר הבשר יעלה בהתאם למחיר שהוא גובה מהסביבה .  המיינסטרים ימשיך להתקרב ,  לאט לאט ,  למאבק של כהן וחבריו . " פעם אבא שלי היה מאוכזב מהעובדה שעל זה אני מבזבז את זמני ",  מספר כהן . " אבל ככל שהוא ראה שאני מצליח להזיז דברים בעולם האמיתי - החשדנות נהפכה לכבוד ".  ממשרד החקלאות נמסר בתגובה : " במרבית מדינות העולם המערבי מייצרים ביצים באמצעות לולי סוללה וכך ימשיכו לעשות בעתיד .  מעבר ללולי חופש ייקר את מחיר הביצה לצרכן בעשרות אחוזים .  באשר לטיפול באפרוחים ,  במשק גידול תרנגולות להטלת ביצי מאכל מגדלים רק נקבות .  כדי להקטין ככל האפשר את סבלם של הזכרים ,  פותחו בעולם מתקנים שונים להמתתם המהירה .  הטענה אודות השלכת האפרוחים לשקיות זבל אינה נכונה כלל ועיקר ".  גם הם חברתיים :  רוצים לגרום לכם לחייך בתוך יער העמותות הגדולות קיימות התארגנויות קטנות יותר ,  שלא פעם גוררות מבטים משתאים מהסביבה .  אחת החביבות שבהן היא ארגון  " שמח"ה "  - ראשי תיבות שמשמען הוא  " שדרוג מוסכמות חברתיות בהתנהגות ",  מיסודה של ערבה רז ,  24 .  למרות השם ,  לא מדובר בדוקטורט בסוציולוגיה כי אם בגוף שרוצה בסך הכל להעלות לכם חיוך על הפנים .  הארגון נולד בטיול שערכה רז אחרי הצבא לדרום אמריקה ,  ובו שמה לב שבטיול קל לה הרבה יותר להתחיל לדבר עם זרים ,  ותהתה למה זה לא קורה גם בשגרה .  היא שבה לישראל ובלבה החלטה - לשנות את המוסכמות החברתיות שמקלות עלינו להתעלם זה מזה ,  ולשפר את חיי היום-יום .  עשרות מיילים וקבוצת פייסבוק הובילו לגיוסם של כמה עשרות פעילים ,  שעוזרים לה להעלות את המודעות באמצעים פשוטים כמו ארגון ארוחת ערב משותפת לשכנים ברחוב או בבניין ,  שלא רגילים לדבר אלה עם אלה ;  הקרנות סרטים שכונתיות שנערכו בשכונת נחלאות בירושלים ;  ויוזמה בשם קרניבל של כמה חיילים בכפר סבא ,  שמחלקים עוגיות תוצרת בית במדרחוב בעיר בימי שישי ,  משחקים משחקי ילדות ובאופן כללי עושים שמח ;  והכי חשוב - פשוט לחייך ולומר שלום . " להגיד לך שאני כל היום מחייכת לזרים ?  לא ",  מבהירה רז ,  שעובדת כמטפלת בקיבוץ . " אבל כשמאבטח בודק לי את התיק אני אגיד לו שלום ,  כי הוא כבר לא שקוף בעיני .  זה העניין ,  להיות במודעות לתקשורת הפשוטה .  אפשר לחיות שמח יותר ".  עמותה שעוסקת בעניין רציני הרבה יותר היא  " ארץ ללא בדל ",  המקדישה את כל פעילותה ללוחמה בבדלי הסיגריות שמטנפים את חופי ,  גינות ורחובות ארצנו .  ההתחלה היתה כשיואב זיסקינד ,  חנן שטיינגרט ויאיר וולוביץ' הלכו יום אחד לים בתל אביב ,  ולא הצליחו למצוא מקום על החוף שיהיה פנוי מבדלי סיגריות .  השלושה החלו לחקור את העניין ,  וגילו כי בדלי סיגריות מהווים את רוב הפסולת בעולם המערבי ,  שהם עשויים מחומר פלסטי שמתכלה רק כעבור 20 שנה ושהחומרים הרעילים בתוך הבדל משתחררים במי התהום ומי הים ומרעילים אותם .  הם החליטו לעשות מעשה :  בתחילה יזמו ניקוי חופים ,  במטרה לעורר מודעות .  לאחר שנה החלו לגייס כסף ,  ולמרבה הפלא ,  המממן העיקרי שלהם היה תאגיד הסיגריות הענק פיליפ מוריס .  בכסף שקיבלו הם פתחו בקמפיין ,  וחילקו 25 אלף מאפרות ברחבי תל אביב . " ארץ ללא בדל "  לא מתנגדים לעישון ,  רק לזריקת הבדלים מחוץ לפח ,  והם נלחמים בפגע בשלוש דרכים :  חינוך והסברה ,  חלוקת מאפרות אישיות  ( הם עיצבו דגם מיוחד לחוף הישראלי ,  בצורת גביע גלידה )  ומאמצי חקיקה .  עיריית תל אביב אמנם הסכימה לערוך פיילוט של חלוקת מאפרות בחוף מציצים ,  אך בתחום החקיקה ההתקדמות אטית ומפרכת . " גם האנשים הכי נקיים וירוקים זורקים בדלי סיגריות ,  בלי לשים לב בכלל ",  טוען זיסקינד . " ואנחנו אומרים - אם נחדיר לתודעה הישראלית שזה לכלוך ,  אנשים יפסיקו להשליך גם דברים גדולים יותר ".  הדור הזה :   בעלי חיים גדלים בתנאים מחפירים ,  ילדי עובדים זרים מגורשים ,  עם ישראל מפולג וזכויות העובדים בישראל לא תמיד נשמרות הדור הבא :  אקטיביסטים מלאי מרץ מחוללים שינויים משמעותיים ,  מצליחים להעביר חוקים בכנסת שישמרו על זכויות בעלי החיים ועל זכויות העובדים ,  מיישבים את הנגב ואת הגליל והופכים את ישראל למקום טוב יותר

האנשים שיובילו את המהפכה החברתית הבאה 
רותם לא תסכים שיגרשו את ילדי העובדים הזרים ,  יהונתן שומר על חופש המידע ,  אופיר מזמין אתכם לבוא לנגב ,  סיון מייעצת לעובדים חסרי זכויות וחגי יעשה כמעט הכל כדי שתאכלו פחות בשר ■ השליחות כדרך חיים

