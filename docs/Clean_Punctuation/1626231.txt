גזירה רדיופונית
מנהל רשת ב' הודיע היום לעובדים כי צעדי החירום יכנסו לתוקפם כבר ביום שישי הקרוב .  על הפרק :  קיצוץ בתשלומים ,  לא ינתן תשלום עבור חלק מהכונניות ,  אולפני תל אביב יסגרו בשעה 22:00 ועוד
צעדי החירום בקול ישראל שייכנסו לתוקפם ביום שישי הקרוב ,  1 בינואר 2010 ,  יכללו צמצום משמרות ,  קיצוץ בתשלומים והפעלת אולפן קול ישראל בחיפה רק בין השעות 08:00 ל-16:00 .  אולפני תל אביב יסיימו את עבודתם החל מה-15 בינואר בשעה 22:00 .  במכתב שהפיץ היום מנהל רשת ב'' מוטי אמיר לעובדים ,  נכתב כי כתבי המערכת ועובדים החתומים על הסכם ההעסקה של ארבעה ימים בשבוע יחויבו באישור שלו לצורך עבודה בימים נוספים .  כמו כן כל העסקה של כתבים ועורכים בשבת תחייב אישור מוקדם שלו וכן לא יינתן תשלום עבור כוננות גיבוי לכתבים ,  עורכים ועובדי חדר חדשות אלא רק כוננות בפועל שתסומן בלוח העבודה .
 עוד כותב אמיר ,  כי כל הפעלה של עורך או רכז בחדר החדשות מעבר לארבע משמרות בשבוע וכן העסקת כתבניות מעבר לחמש משמרות בשבוע מחייבת את אישורו המוקדם .  כמו כן ,  יועבר תשלום עבור משמרות לילה עמוק רק עבור ביצוע בפועל .  בנוגע לעובדי ההפקה ,  כתב אמיר כי כל המפיקות חייבות להיות במערכת במשך כל שבע שעות המשמרת וכי שעת הסכם תשולם רק בביצוע בפועל .  אמיר הנחה כי מפיקות ועובדי חדר החדשות לא יועסקו למעלה מ-40 שעות נוספות בחודש אלא באישורו מראש .
 מנהל רשת ב' מוטי אמיר אמר היום לוואלה !  ברנז'ה : " הצמצומים במערך העבודה של רשת ב' מחויבים בשל מצבה התקציבי הקשה של רשות השידור והתקבלו בשורה של דיונים ,  לאחר שמנהל הרדיו אריה שקד שקל את כל הדרכים האפשריות כדי למנוע ככל האפשר את הפגיעה בשידורי רשת ב' ". 
במכתבו כתב אמיר : " כידוע מצבה התקציבי של רשות השידור בכי רע ואין מנוס מצמצומים שיאפשרו תפקוד חלקי אך סביר של רשת ב' ".  במקביל ,  אישרה היום מליאת הכנסת בקריאות שנייה ושלישית ללא מתנגדים את ההצעה לאפשר לרשות להשקיע בהפקות מקור פחות ממחויבויותיה בחוק וזאת בשל מצבה הכלכלי הרעוע .  כמו כן אישרה המליאה בקריאה ראשונה את ההצעה להקפיא את ההפחתה באגרת הטלוויזיה של הרשות ברוב של 37 נגד אחד .  אם ההצעה תעבור בכל הקירואת תעמוד אגרת הטלוויזיה גם ב-2010 על 360 שקל .
 
גזירה רדיופונית
מנהל רשת ב' הודיע היום לעובדים כי צעדי החירום יכנסו לתוקפם כבר ביום שישי הקרוב .  על הפרק :  קיצוץ בתשלומים ,  לא ינתן תשלום עבור חלק מהכונניות ,  אולפני תל אביב יסגרו בשעה 22:00 ועוד

