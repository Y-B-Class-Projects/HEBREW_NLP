התזמורת האנדלוסית הישנה לא תזכה לתמיכת משרד התרבות
משרד התרבות הודיע כי יעביר את תמיכתו ל"אהבת קדומים ",  שהוקמה על ידי הנגנים שעזבו את התזמורת בשל תנאי העסקתם .  יו"ר ההסתדרות : " יום חג לעובדים "
 הישג לעמותת  " אהבת קדומים ",  המורכבת מנגנים יוצאי התזמורת האנדלוסית שעזבו אותה לאחר מחאה על תנאי העסקתם .  במכתב שהעבירה היום  ( ראשון )  עו"ד הדס פרבר ממשרד התרבות לחברה העירונית באשדוד ,  האחראית על התזמורת האנדלוסית ,  הודיעה ועדת התמיכות של המשרד כי עמותת  " אהבת קדומים "  היא זו שתזכה לתמיכת המשרד בגובה 1.5 מיליון שקלים ולא התזמורת האנדלוסית הישנה .  
לדברי המשרד ,  כיוון שרוב הנגנים וצוות התזמורת עזב לטובת העמותה החדשה וכיוון שלא הושגה פשרה בנושא ,  נאלץ המשרד להעביר את התמיכה לעמותה האנדלוסית החדשה .  מי שעסק בניסיונות לפשר היה צח גרניט ,  ראש מינהל התרבות במשרד שישב עם הצדדים ,  אולם ללא הצלחה .  
במכתב תוקפת עו"ד פרבר באופן חריף את החברה העירונית באשדוד ואומרה כי החברה הציגה נתונים סותרים פעם אחר פעם והטענות שהעלתה נגד נגני התזמורת ,  בראשם יו"ר ועד הנגנים תום כהן ומנכ"ל  " אהבת קדומים "  עופר אמסלם ,  היו לא מבוססות ונעדרות אסמכתאות . 
" כל טענותיכם ,  סירבתם להציגן בפני אהבת קדומים על מנת שזו תוכל להתמודד עימן ,  ואינני רואה מקום להתייחס לטענות שבעלמא שהוגשו כהאשמות כוללניות ,  נטולות פרטים ופירוט ",  כתבה עו"ד פרבר . " ככל שפעולות אלו יוצרות עילה לתביעה אזרחית  מן הראוי להציגן בבית המשפט המוסמך .  אם אינן כאלה  אין הן רלוונטיות לעניינו ".  
" אני שמח ומתרגש ,  זה יום גדול לשוחרי המוזיקה בישראל ויום גדול לעובדים בישראל ",  אמר כהן לוואלה !  תרבות . " כל הכבוד לנגנים שיצאו לפני שנה וחצי למסע ואיש לא ידע איך נצא ממנו .  יצאנו ממנו מנצחים בגלל האמונה והדבקות במוזיקה ,  בעשייה ובליכוד שלנו .  אני רוצה להודות למשרד התרבות שלא נגרר לפרובוקציות מיותרות ,  להודות להסתדרות שלא נתנו לנו להיות לבד ולו לרגע אחד .  עכשיו אנחנו צריכים לצאת לעבודה ולפצות את הקהל הנפלא שלנו שהוא זה שנפגע יותר מכל ".  
גם יושב ראש ההסתדרות ,  עופר עיני ,  בירך על החלטת משרד התרבות ואמר : " הנחישות של עובדי התזמורת האנדלוסית צריכה לשמש דוגמא לכל קבוצת עובדים שרוצה להתארגן .  לפני כשנה הגיעו אלי הנגנים והעובדים לפגישה והודיעו לי שהם יילחמו על זכותם להתארגן גם אם יצטרכו לשלם על זה מחיר כבד .  הנחישות שלהם שבתה את לבי ולקחתי אותם תחת חסותי .  ההישג שהשגנו היום הוא דוגמא לרצון שקיים היום בקרב עובדים להתארגן ולהשקעה שמשקיעה ההסתדרות בקבוצות עובדים כאלה ".  
למרות תחושת הניצחון בדבריו של כהן ,  מינהל התרבות במשרד התרבות עדיין מקווה להשיג פשרה שתאחד את שתי התזמורות .  כך ,  נחתם מכתבה של פרבר בדברים מטעם ראש המינהל צח גרניט ,  בהם נאמר כי  " צר לנו מאוד על כך ששני הצדדים לא הצליחו להגיע לעמק השווה ולמצוא את הנוסחה שתאפשר את המשך פעילותה של תזמורת אנדלוסית אחת .  פיצולה של התזמורת האנדלוסית לשתיים לא היטיב עם הנגנים ,  עם קהל המאזינים ועם העולם הנפלא של המוזיקה האנדלוסית ".   
" החלטתנו זאת ניתנת בצל חששות כבדים להעמקת היריבות בין שתי התזמורות ,  אשר אף אחת מהן לא תצא מורווחת ממנה ",  הוסיף גרניט . " לפיכך אני מבקש לסיים בקריאה למנהלי שתי התזמורות לשוב לשולחן הדיונים ולמצוא את הדרך לאיחוד מחודש אשר יביא להשבת עטרה ליושנה ולהבטחת עתידה המזהיר של המוסיקה האנדלוסית בישראל ". 
בתזמורת האנדלוסית של החברה העירונית באשדוד נדהמו לקבל את המכתב .  בתגובה ששלח מנכ"ל התזמורת ,  יעקב בן סימון ,  נאמר : " תמוה בעינינו ההחלטה הנ"ל ,  הנובעת לטעמנו משיקולים זרים .  המוזיקה האנדלוסית היא חלק בלתי נפרד מהעיר אשדוד ומקהל המנויים הגדול שלה ברחבי ישראל .  התזמורת האנדלוסית הישראלית אשדוד תמשיך לפעול על אף ולמרות החלטה זו ותגיע להופיע מול כל שוחריה ברחבי הארץ .  אנו בוחנים את החלטת מינהל התרבות ושרת התרבות ונגיב בהרחבה בימים הקרובים ". 

התזמורת האנדלוסית הישנה לא תזכה לתמיכת משרד התרבות
משרד התרבות הודיע כי יעביר את תמיכתו ל"אהבת קדומים ",  שהוקמה על ידי הנגנים שעזבו את התזמורת בשל תנאי העסקתם .  יו"ר ההסתדרות : " יום חג לעובדים "
 
