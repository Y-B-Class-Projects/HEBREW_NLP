לא קל לנו
בושם שכדאי להתיז רק בחללים פתוחים וליפסטיק שהשפתיים ישמחו לשאת ,  אבל לא האף - מדור 'קוסמטיקה קלה' תורם את גופו למדע
הנסיינית מ' היא נסיכה .  מכף רגל ועד ראש  כמעט :  הגורל זימן לה חזות אצילית ,  וכפות רגליים של איכרה בווארית המבלה את ימיה בצעידה בכפכפי עץ על שבילי חצץ .  כה עגומות ,  מיובשות וסדוקות הן הכפות ,  עד שבן זוגה של מ' התלונן כי היא שורטת ומחבלת במצעי הסאטן החלקלקים .  גם המפגשים של מ' עם הפדיקוריסטית שלה מסתיימים בעגמת נפש :  כשמ' מתיישבת מול הפדיקוריסטית ,  וזו מתחילה לשייף את העקבים ומתחתיה נערמת לה תלולית של פיכסה ,  היא נאלצת לסבול ,  פעם אחר פעם ,  את ההלצה הקבועה  'אם היה מי שיקנה את זה ,  היינו מאוד עשירות עכשיו' .  
בצר לה ,  קיבלה מ' לידיה את ה- PEDI EXPERT SHOWER של רבלון ,  ערכת פדיקור ביתית לשימוש באמבטיה ,  והסתנוורה מההבטחה ל"כף רגל רכה וענוגה ":   " זאת בעצם אבן שיוף משודרגת מאד .  יש בסיס פלסטיק נוח לאחיזה ,  שעליו מתלבשים ,  כל אחד בתורו ,  המשייף האימתני ,  ומברשת רכה לכף הרגל ולציפורניים .  השתמשתי בהם במקלחת ,  לפי ההוראות ,  על כף רגל רטובה .  אבן השיוף עשתה עבודה יסודית ,  כמעט יסודית מדי  מי שאין לה פרסות ,  כמו לי ,  צריכה להיזהר שלא להיפצע ,  ובטח שלא לנסות על יבש .  המברשת עשתה לי דיגי דיגי ,  ונתנה את הפיניש המוצלח .  בבונוס המגיע עם הערכה  מקל לניקוי  .
 ציפורניים/לדחיפת העור  לא השתמשתי .  את העבודה הזאת אני משאירה למקצוענים ". 
PEDI EXPERT SHOWER .  מחיר :  80 שקלים .  להשיג ברשתות הפארם ובמשביר לצרכן .
 מדד האשליות  ( עד כמה המוצר מצליח לגרום לך לחוש ולו לרגע כאשת אוליגרך ,  או שקר כלשהו )  :  2 .  יש דברים שעדיף לשמור בסוד  והפרסות שלך הן אחד מהם .
 לא ברור אם אלה מולקולות האנטי אייג'ינג המסתוריות ,  האריזה המתוחכמת או הצבע המופלא ,  הנסיינית א' שהתמרחה בשפתון L'ABSOLU ROUGE SMOKY ROSES של לנקום ,  נשבעה לו אמונים . " השפתון הזה פגש אותי עם שפתיים חרבות משינויי מזג האוויר ,  ועשה לי שמח .  הוא סופר איכותי ,  נמשח בקלות ועתיר לחות .  הדבר היחיד שמעיב על השמחה הוא הריח הקצת מבאס  שהזכיר לי ,  כאילו לא עברו 30 שנה מאז ,  נשיקות של דודות .  ולמרות זאת  אימצתי בחום ". 
L'ABSOLU ROUGE SMOKY ROSES - lancome .  מחיר :  176 שקלים .
 מדד האשליות :  9 .  בנסיבות מסויימות אפשר להתפשר גם על דודתו של אוליגרך .
 הבושם החדש של 'לוליטה למפיקה' לא משאיר יותר מדי אופציות .  אם זה נראה כמו בורדל ,  וזה מריח כמו בורדל ,  לפחות נתנחם בכך שיצא במהדורה מוגבלת .  מסתבר שהלוליטה משיקה מדי שנה גירסה מיוחדת לוולנטיינ'ז .  הפעם יצאה לה תערובת דומיננטית ,  כבדה ומתוקה מדי של ליקריץ ,  מור ,  סיגלית ,  יסמין ,  וניל - וזונה רומניה מזדקנת - נתונים בבקבוק זכוכית תפוחי בסגול כהה ,  מעוטר במיני קישוטים וגדיל חוטים באדום לוהט ,  וחור התזה פאלי במיוחד ,  שמגיע עם הוראות שימוש קטנות לצידו ,  פן תמצאי עצמך משפריצה את כל היופי הזה לעיניים .  ובכל זאת ,  לזכותו יאמר שאחרי כמה שעות באוויר הצח ,  הוא קיבל ארומה מעודנת ונסבלת הרבה יותר ,  על גבול הנעימה .
 איך אומרים בלמפיקה ?   " הניחוח של 'מהדורת חצות' הוא התמצית של תווי הריח העצמתיים והחושניים בבישום .  מסוכן ושערורייתי מכל החוויות אותן חווה חוש הריח ".  הם יודעים על מה הם מדברים .
 LOLITA LEMPICKA MIDNIGHT .  מחיר :  584 שקלים .
 בעידן בו לכל חי ,  צומח או דומם יש אג'נדה  החל מקפה עם תווית סחר הוגן ,  דרך ביצי חופש ,  וכלה בתיקים ובגדים מניילון ממוחזר ומי שפכים ,  אין שום סיבה נראית לעין שגם לבושם לא יהיה סדר יום מוצק משלו .  היכן הם הימים שבהם בושם היה פשוט נוזל למיגור ריחות לא נעימים ? 
ל-PURE של דונה קארן יש משנה סדורה כמו של ארגון האומות המאוחדות ,  ומגילת מעשים טובים כמו של אנג'לינה ג'ולי .  הווניל שבכל בושם מקורו בפולים שנקטפו על ידי חקלאיות באוגנדה ,  והמותג חבר לארגון שמחנך את הקוטפות לחיסכון ועצמאות כלכלית .  טיפ מאיתנו :  אל תשפכו מאות שקלים על בושם ,  גם אם הבקבוק שלו יפהפה ואלגנטי עד לקצה הפקק ,  כמו זה של PURE .  תריחו קודם .  ואז תגלו שהוא מתוק עד אימה ,  מתקשה להרפות מהבגדים גם אחרי כביסה  (  !  )  וירדוף אתכן גם אם תנסו לברוח .  עד אוגנדה .
 PURE  דונה קארן 100 מ"ל - 520 שקלים ,  50 מ"ל - 380 שקלים

לא קל לנו
בושם שכדאי להתיז רק בחללים פתוחים וליפסטיק שהשפתיים ישמחו לשאת ,  אבל לא האף - מדור 'קוסמטיקה קלה' תורם את גופו למדע

