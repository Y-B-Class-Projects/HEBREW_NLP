 " איך אפשר לשחק כל כך טוב בכאלה תנאים ?  "
 גם ונוס וויליאמס משבחת את שחר פאר ,  שממשיכה לנצח בדובאי למרות המגבלות .  המסע ייגמר ברבע הגמר מול נה לי  ( 12:00 )  ? 
אין שום סיבה להיות נחרצים ונלהבים יתר על המידה ,  עולמם של ספורטאים מאופיין בעליות וירידות בלתי נמנעות ,  אך באמצעו של חודש פברואר ,  כשעונת הטניס נמשכת כבר חודש וחצי ,  נדמה שניתן לומר זאת בפה מלא :  שחר פאר חוזרת לימיה הגדולים .  
בדבר אחד אין ספק ,  את העונה הזו היא פתחה בצורה נפלאה ,  עם מאזן 4:11 .  כזכור ,  היא הגיעה לחצי הגמר באוקלנד ,  לגמר טורניר הובארט ,  עלתה לסיבוב השלישי באליפות אוסטרליה ,  לסיבוב השלישי בטורניר פאריס ,  ואחרי שגברה היום  ( רביעי )  בטורניר דובאי על המדורגת שלישית בעולם ,  קרולין ווז'ניאקי ,  ועלתה לרבע הגמר בטורניר היוקרתי - אין ספק שהציפיות שלנו מהישראלית רק עולות .
 מחר ב-12:00 בצהריים תעלה פאר  ( 22 בעולם )  למגרש מספר 1 לרבע הגמר של טורניר דובאי למשחק קשה מול נה לי הסינית ,  המדורגת 10 בעולם ,  כשהישראלית נהנית מכושר מצוין ויודעת שהיא בהחלט מסוגלת לנצח .  פאר אומנם כבר הבטיחה לעצמה פרסי זכייה של 40 אלף דולר ו-225 נקודות דירוג ,  שתעלה אותה עוד כמה שלבים בדירוג - אבל אחרי שכבר גברה בדובאי על טניסאיות כמו וירג'ין רזאנו  ( 24 בעולם )  ,  ינינה וויקמיאר הבלגית  ( 15 בעולם )  וקרולין ווז'ניאקי  ( כאמור ,  3 בעולם )  ,  היא לא מסתפקת ברבע הגמר ,  ונדמה שגם הסינית היא בהחלט משוכה אפשרית .  
הבעיה היא שגם נה - שהגיעה בתחילת השנה לחצי הגמר באליפות אוסטרליה - פתחה את העונה בצורה משכנעת ,  כשהמאזן שלה מול הישראלית עד עתה הוא 0:2  ( גברה על פאר בדוחא ב-2008 ובאליפות ארה"ב באותה השנה )  .  הסינית לא נרתעת מנחישות ועקשנות ,  כי תכונות אופי אלו מאפיינות גם את משחקה .  מנגד ,  ווז'ניאקי ,  שלא מצאה תשובות ליכולת של הישראלית ,  סיפרה היום כי  " פאר שיחקה ממש טוב ,  ממש ממש טוב ,  היא שינתה את הקצב ,  תקפה כל הזמן והלכה קדימה ",  ואם פאר תמשיך ככה גם מול הסינית ,  הרי שמצפה לנה משחק לא פשוט מול טניסאית קשוחה ועיקשת .  
כמובן שלא נשכח את הדבר שהכי מעורר מוטיבציה בפאר ובאוהדיה ,  וזאת האווירה בדובאי .  פאר אומנם אומרת שהיחס אליה חמים ,  אך האמת היא שהיא מבודדת בבית המלון ,  מתאמנת לבדה בגלל מגבלות האבטחה ,  משחקת אך ורק במגרש 1 הצדדי ,  מוקפת ב-16 שומרי ראש וחיה בתחושה שהיא אינה רצויה במקום .  על אף שפאר טוענת ,  ובצדק רב ,  שלפני שהיא מייצגת את ישראל - היא מייצגת אך ורק את עצמה ,  נדמה שבאווירה עוינת שכזו ,  גם היא לא יכולה להתעלם מהיותה יהודייה וישראלית ,  וככזו היא שגרירתנו ולא נותרת לנו ברירה אלא להחזיק לה אצבעות .
 לפני שנה ,  כזכור ,  ונוס וויליאמס הייתה מהבודדות מבין הטניסאיות בסבב שתקפו את ההחלטה של אנשי דובאי שלא לשתף את פאר בטורניר .  עכשיו ונוס משבחת את פאר : " היא פשוט אמיצה ,  יש לה אופי חזק .  אני לא יכולה לדמיין אותי בנעליה .  אני לא יכולה להבין איך אפשר לשחק כל כך טוב בכאלה תנאים .  יש לה הרבה אומץ לב ,  ואני לא חושבת שיש עוד שחקנית בסבב שתצליח להתמודד עם מה שעובר על פאר ".  

" איך אפשר לשחק כל כך טוב בכאלה תנאים ?  "
 גם ונוס וויליאמס משבחת את שחר פאר ,  שממשיכה לנצח בדובאי למרות המגבלות .  המסע ייגמר ברבע הגמר מול נה לי  ( 12:00 )  ? 

