באין בעל בית ,  ייפרע עם 
ושלא יעבדו עליכם
 >  >  הסאגה בבנק לאומי עדיין לא הסתיימה .  הסרת המועמדות של גליה מאור רק סיבכה את התמונה .  לא ברור אם האסיפה הכללית אמנם תתקיים ב-11 במארס ,  ולבטח לא ברור מי יהיו המועמדים לדירקטורים .  האם רק דוד קליין יועמד להצבעה כדירקטור החדש ?  האם המרוץ ייפתח גם למועמדי ראש הממשלה - אורי יוגב ,  משה טרי ואיזי תפוחי ?  האם ייבחנו מועמדים עצמאיים נוספים ?  וכמה בג"צים נעבור עד לרגע המינוי ?  1 .  המפסידה הגדולה מאור היא בינתיים המפסידה הגדולה מכל הפרשה .  היא גם אכלה את הדגים הבאושים ,  גם ספגה מהלומות וגם גורשה מהעיר .  זה קרה לה משום שאיבדה לרגע את החושים המצוינים שיש לה בהבנת טבע האדם .  היא שכחה את החוק הבסיסי שהיא עצמה כתבה :  להיות מאחורי הקלעים ;  שמישהו אחר יעשה עבורך את העבודה ,  כי ברגע שאתה מתייצב בראש ההר ,  אתה מושך אש מכל הכיוונים .  כך פעלה מאור עד היום ;  עם חשיפה מינימלית ,  תמיד מאחורי הקלעים .  אבל משהו גרם לה לשנות טקטיקה .  כנראה היו אלה היועצים ועורכי הדין הרבים שהקיפו אותה ונתנו לה עצות אחיתופל .  הם רצו להיות בטוחים שהיא תמשיך לשלוט בבנק ,  כדי שהם יוכלו להמשיך וליהנות מהקרבה למלכות .  זה טוב להשגת אשראי .  זה טוב להשגת תפקידים .  לכן עודדו אותה לצאת למרוץ בגלוי .  היועצים חשבו שאף אחד לא יעז להתנגד לאור הביצועים הטובים של הבנק ,  אבל הם טעו .  תמיד יש גורמים פוליטיים ,  רגולטוריים ואינטרסנטיים שינסו לקדם את  " האיש שלהם ".  הרי מדובר בבנק הגדול במדינה עם כוח כלכלי עצום .  מאור היתה צריכה ללכת בשיטה הישנה שלה - מאחורי הקלעים .  למשל ,  לדאוג שאחד הגופים המוסדיים יעלה את שמה כמועמדת לדירקטוריון ,  כאשר היא ,  מצדה ,  כלל לא מגיבה .  ואז ,  כאשר המהומה תלך ותגבר ,  עם כל הבחישות הפוליטיות והאינטרסנטיות ,  הציבור ימאס בפארסה ותעלה דרישה :  רוצים את גליה .  רק אז היא תעשה טובה ותסכים .  2 .  המחדל הגדול לאורך כל פרשת בנק לאומי ,  לא שמענו מלה מבנק ישראל .  זה תמוה ביותר לאור המעורבות האינטנסיבית של הנגיד סטנלי פישר והמפקח על הבנקים רוני חזקיהו בפרשה הקודמת :  הדחת יו"ר בנק הפועלים דני דנקנר .  האם אין להם דעה בקשר ליו"ר המתאים לבנק לאומי ?  לא אכפת להם אם זו תהיה מאור או קליין או יוגב ?  האם האיש שיעמוד בראש לא משפיע על יציבות הבנק ?  השקט המוזר הזה מעלה חשש שהם פוחדים להתערב ,  פן יחטפו אש מכיוון פוליטי או אינטרסנטי .  בנושא אחר ,  חשוב לא פחות ,  הם כן הביעו את דעתם :  נושא השליטה בבנק .  מתברר שפישר וחזקיהו נשבו גם הם באופנה החדשה של שליטה דרך הבורסה .  כלומר ,  הציבור שמחזיק במניות יצביע וימנה את הדירקטוריון שמתוכו ייבחר היו"ר .  כל כך אלגנטי .  כל כך רומנטי .  הכל יתנהל מעצמו בלי גרעין שליטה ברור .  אבל מיהו הציבור שמחזיק במניות ?  האם זה שלמה אליהו שמחזיק בכ-10% מהן ?  אולי הטייקונים שמחזיקים כל אחד בכמה אחוזים ?  האם אלה בתי ההשקעות ?  קרנות הפנסיה ?  חברות ביטוח ?  אוצר התיישבות היהודים ?  המשקיעים הקטנים ?  הרי צריך להבין שאין ואקום בשליטה .  יש רק שתי אפשרויות :  או שהשליטה תהיה גלויה וברורה ,  או שהיא תהיה סמויה ופתלתלה .  כי במציאות הישראלית ,  אם השליטה תעבור לידי ה"ציבור ",  מי שישלוט בסוף בבנק יהיו הלווים הגדולים  ( הטייקונים )  והמנהלים הבכירים .  הם יעשו זאת מתחת לשולחן ,  מבלי שנדע .  הם יהיו אלה שימנו את הדירקטורים ובעזרתם את היו"ר והמנכ"ל .  זה המצב הרע ביותר שעלול לקרות .  לזה קוראים שלטון מנהלים .  זה מצב שבו הלווים הגדולים ,  המקורבים והמנהלים שולטים בבנק ,  בלי לתת דין וחשבון לאף אחד .  במצב כזה ההנהלה נוטה לקחת סיכונים גבוהים יותר ,  כי אין מי שיאזן אותה .  אין מקבילית כוחות .  אין מי ששואל וחוקר על כישלון עסקי ותובע הסקנת מסקנות אישיות .  רק כאשר יש גרעין שליטה מוגדר ,  המנכ"ל נאלץ להגיש דין וחשבון לבעל הבית על כל הפסד או טעות - וגם ללכת הביתה כאשר הכישלון מהדהד .  רק כאשר יש גרעין שליטה ,  יש לחזקיהו כתובת מדויקת לדרישותיו .  אז נכון שלא כל דרישה מתמלאת באופן מיידי ,  אבל זה הרבה יותר טוב ממצב שבו אין כתובת כלל ,  או שהכתובת חשאית ולא ברורה .  אין אצלנו אף בנק שמתנהל בלי גרעין שליטה .  אין חברות כאלה בבורסה הישראלית ,  חוץ מטבע שהיא מקרה מיוחד .  אז מאין נוטלים פישר וחזקיהו את האומץ לבצע ניסוי קריטי שכזה דווקא בבנק הגדול בישראל ?  האם הם יודעים איך יגיבו בעלי הפיקדונות ?  הבעיה היא שגם שר האוצר יובל שטייניץ נפל בקסמה של ההפרטה דרך הבורסה .  הוא רוצה הישג מיידי שיכניס כסף לאוצר המדינה .  אבל לנו חשובה היציבות והשמרנות ,  וכדי להשיג אותן צריך לחזור ולמכור את הבנק בשיטה הישנה :  לגרעין שליטה ברור ,  שעבר את כל המסננות של בנק ישראל .  הרי מי שרוצה לצפות מה יקרה בבנק לאומי אם ינוהל בלי גרעין שליטה ,  צריך רק להתבונן בסאגה שעוברת עכשיו על הבנק בקשר למינוי היו"ר .  כי באין בעל בית ,  ייפרע עם .  3 .  חלטורה בפרקליטות בעקבות החופשה הכפויה שנטל עו"ד אורי קורב ,  הגישה שלשום הפרקליטות המדינה בקשה לבית המשפט המחוזי בירושלים לדחות את פתיחת שלב ההוכחות במשפטו של ראש הממשלה לשעבר אהוד אולמרט ,  מיום שני הקרוב לעוד שלושה חודשים .  הפרקליטות אומרת שהיא לא יכולה להסתדר בלי קורב ,  המצוי בפרטי הפרטים של התיק .  זו תגובה שכל כך מתאימה לפרקליטות .  אחד יוצא לחופש והם כבר המומים .  זו תעודת עניות לפרקליט המדינה משה לדור ולפרקליט מחוז ירושלים אלי אברבנל ,  שמלווים את התיק מראשיתו באופן צמוד .  דבר כזה יכול לקרות רק במגזר הציבורי ,  שם אין מדדי תפוקה כלל .  במקום להיערך מחדש במהירות ,  כמו שכל ארגון פרטי היה נוהג ,  הם מבקשים שלושה חודשים .  יש להם את כל הזמן שבעולם .  בכל מקרה המשכורת תגיע בתחילת כל חודש .  לא אכפת להם גם ממאות התיקים שנערמים בפרקליטות במשך שנים ללא טיפול .  לעומת זאת ,  הם מאפשרים לפרקליטים לשמש מרצים בשכר במכללות פרטיות ,  למרות ניגוד האינטרסים והפגיעה בעבודה .  כי כך עובדת הפרקליטות .  היא מתחרה בסחבת ובחוסר יעילות רק במערכת בתי המשפט .
 
באין בעל בית ,  ייפרע עם 
ושלא יעבדו עליכם

