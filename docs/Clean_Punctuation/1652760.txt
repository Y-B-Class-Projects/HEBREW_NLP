משרד הביטחון יעבור לביצוע מכרזי התמחרות באינטרנט 
בלעדי TheMarker
 >  >  משרד הביטחון יעבור לאחר חג הפסח לביצוע מכרזים בשיטת ההתמחרות באינטרנט .  כך אמרה ל-themarker היועצת הכלכלית למערכת הביטחון ,  חמדה מרק .  לדבריה ,  ניסיון שבוצע באחרונה בשיטה זו הביא לחיסכון גבוה במיוחד של 40%-50% בהיקף הכספי לעומת מכרזים קודמים ,  שבוצעו בשיטה הרגילה .  מכרזי הניסוי שימשו להפקת לקחים ובעקבותיהם יפורסמו בקרוב הוראות מדויקות למכרזי האינטרנט .  לדברי מרק , " מנכ"ל משרד הביטחון ,  אודי שני ,  תומך ומקדם את השיטה החדשה בצורה ברורה ".  עד כה התבצעו מכרזי משרד הביטחון כמו כל מכרז ממשלתי .  המשרד היה מפרסם מכרז וקובע מועד להגשת הצעות .  ההצעות היו מגיעות במעטפות סגורות וועדת המכרזים היתה בודקת אותן ובוחרת בהצעה הכדאית ביותר .  על פי השיטה החדשה ,  המכרז יפורסם באינטרנט ביום שייקבע מראש .  כל חברה שתרצה להתמודד ,  ושאושרה כספקית של משרד הביטחון ,  תקבל הנחיות התחברות למערכת .  ביום המכרז יוכל כל אחד להתמודד ממשרדיו ,  באמצעות המחשב ,  מבלי להגיע פיסית למשרד הביטחון .  שיטה זו נוחה במיוחד לחברות מהפריפריה . " ועדת המכרזים תתכנס ביום המכרז ותוכל לראות את התנהלותו ,  בדומה למכירות פומביות שמתבצעות באתרים כמו אי-ביי ",  אמרה מרק . " המתמודדים רואים על הצג רק את המחיר הזוכה בכל שלב ,  ואילו ועדת המכרזים רואה את התהליך כולו .  המתמודדים לא יודעים כמה מתחרים נשארו ואף אחד לא יכול לתאם עם השני .  עשינו מכרזים לניסיון בסכום כולל של 100 מיליון שקל ,  והחיסכון היה 40-50 מיליון שקל לעומת מכרזים זהים שבוצעו לפני כן בשיטה הרגילה ",  הוסיפה .  במשרד הביטחון יבחנו בהמשך אפשרות לשכלל את המכרז האוטומטי ולשלב בו לצד המחיר גם מרכיב של איכות .  אלה יהיו מכרזים מורכבים יותר ,  והספק שיזכה יהיה זה שיקבל את הניקוד הגבוה ביותר בשקלול מחיר ואיכות .
 
משרד הביטחון יעבור לביצוע מכרזי התמחרות באינטרנט 
בלעדי TheMarker

