היכונו למלחמה על הכסף המיותר 
הלחצים בדרך
1 .  הוזלה תקדימית של כ-12% בתעריף החשמל בבת אחת משמעותה כי כ-12% מגביית חשבונות החשמל כיום מהציבור - מיותרת .  בחישוב שנתי גס ,  מדובר ב-2.2 מיליארד שקל בשנה שנגבו עד כה מציבור הצרכנים הביתיים והעסקיים בלא מחאה ,  וכעת יש  " לוותר "  לכאורה עליהם ולהפסיק לגבותם .  מדובר ,  כמובן ,  במהלך מחויב המציאות  ( והחוק )  משום שתעריף החשמל נועד לשקף את העלויות הריאליות של ייצור החשמל במשק .  ואולם  " ויתור "  זה צורם לרבים בדרג הפוליטי ובחברת החשמל .  אלה רואים בו הזדמנות פז למימון פרויקטים שונים באמצעות תעריף החשמל ,  פרויקטים שהטלתם על הכיס הציבורי לא היתה עוברת בימים כתיקונם ,  אך כעת ניתן להבליעם בחסות הילולת ההנחה הדרמטית .  2 .  כאשר מדובר ב-2.2 מיליארד שקל מדי שנה לא מחכים לרגע האחרון .  כבר לפני שנה  " המליץ "  יו"ר חברת החשמל ,  מוטי פרידמן ,  להקפיא את ההוזלה המתוכננת של תעריף החשמל ,  ולהפריש את הכספים העודפים שייגבו מהציבור לקרן ייעודית אשר תשמש למימון פעולות שונות ,  בהן גם סיוע לגיוסי ההון של חברת החשמל ולמימון תוכניות הפיתוח שלה .  באחרונה הודיע משרד התשתיות כי גם הוא מעוניין בגריעת אחוז או שניים מן ההוזלה המתוכננת לצורך מימון פרויקטים של התייעלות אנרגטית .  יוזמה מבורכת ,  אילו רק היה ברור איזה מנגנון כבר חוקק המשרד לעידוד החיסכון בחשמל - ואלמלא צוטט שר הת שתיות ,  עוזי לנדאו ,  רק לפני חצי שנה ,  אומר כי : " תעריפי החשמל בישראל נמוכים ביחס לעולם ,  ותחושת הבטן שלי היא שזה לא יימשך לעולם וצריכה להיות העלאה .  ודאי ובוודאי כשחברת החשמל נמצאת בקשיים ".  3 .  תמחור החשמל בישראל הופקד בידי רגולטור א-פוליטי  ( רשות החשמל )  כדי שירחק ככל הניתן מתחושות בטן של שרים .  לפיכך ,  תעריף החשמל צריך להתעדכן בהתאם לרכיביו האובייקטיביים - ויהי מה .  בה בעת ,  אין לפסול דיון באישור כיסוי תעריפי למהלכים אסטרטגיים בעלי חשיבות לאומית ,  אם כי בהליך שקוף ונפרד .  הוזלה משמעותית של תעריף החשמל עשויה להביא להגדלת הצריכה דווקא כאשר המשק סובל ממצוקת רזרבה בכושר הייצור .  לכן ,  יהיה זה מן ההיגיון לשקול למשל אמצעים לריסון צריכה עודפת ,  תמרוץ חיסכון בחשמל או מענקי עידוד להתייעלות אנרגטית .  ואולם ,  מהלכים אלה צריכים לקבל אישור בהליך פומבי ושקוף ,  המלווה בדיון ציבורי שבו מוצגת לצד התועלת גם העלות הישירה - ולא כקומבינה המבקשת חסות תחת המספרים הגדולים של החיסכון בגז .  2.2 מיליארד שקל אינם בגדר  " הזדמנות בלתי חוזרת "  למימון מהלכי מאקרו נדרשים ,  ובוודאי שאינם אמצעי להנצחת הסבסוד הצולב בחברת החשמל .
 
היכונו למלחמה על הכסף המיותר 
הלחצים בדרך

