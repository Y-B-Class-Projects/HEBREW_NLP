מה ל ? נו כי נלין
ג'יי לנו יחזור למשבצת הקודמת שלו ,  קונאן אובריאן יצוץ מחדש ברשת אחרת ,  ואנחנו קיבלנו שיעור בקומדיה טלוויזיונית .  לילך וולך מסכמת שבועיים של קלחת אמריקאית
בשביל מה לכם להצטופף בדיוטי פרי ולקנות כרטיס לניו יורק בכמה מאות דולרים ?  הלא אמריקה כבר כאן !  כולם מגלגלים על הלשון מילים נחשקות כמו FOX ו-NBC ,  מתייחסים למנחים קונאן אובריאן וג'יי לנו בשמותיהם הפרטיים בלבד ,  כאילו היו מיקי ויעקב ,  ולוקחים נורא נורא קשה את הפרידה ההיפר-מתוקשרת של אובריאן מתפקיד המנחה של ה"טונייט שואו ".  
ממש כפי שהמליץ יאיר לפיד בהקשר אחר לגמרי  מלחמה אחת טובה כבר תסדר לכולנו את הראש ונחזור להתעסק במה שקורה אצלנו .  אבל מסתבר שעד המלחמה הבאה שתבוא עלינו לטובה ,  נבוסס גם אנחנו בביצה התקשורתית האמריקאית משל היינו המדינה ה-51 של ארצות הברית .
 שורשי הסכסוך עמוקים הרבה יותר מהדחייה הפרוזאית בשעת השידור של קונאן אובריאן ,  וכדי להבין את גודל הפאדיחה של NBC ,  צריך להתרחק מעט ולהתבונן בתמונה הגדולה .  מאז 1954 מצטופפים האמריקאים באחת עשרה וחצי כל ערב מול ה"טונייט שואו "  ונפרדים מהיום באדיבות סטיב אלן ,  ג'ייק פאר ,  ג'וני קרסון האגדי ,  ג'יי לנו ,  ומלפני שבעה חודשים גם באדיבותו של קונאן אובריאן .  אנחנו ,  כתושבי מדינה שרגילה שמושכים לה את השטיח תחת הרגליים ברגע שהתייצבה ,  עשויים ללגלג על המוסד המקובע של תוכנית הלילה היומית .  אבל האמריקאים מאוד מאוד אוהבים את השיגרה הבטוחה שלהם ,  וכל ערעור על הסדר הקיים מזכיר להם שאוסמה בן לאדן עדיין מנגב חומוס באיזו מערה אפגנית .  
קונאן אובריאן ,  המנחה התזזיתי של תוכנית ה"לייט נייט "  המשובצת מסורתית בשעה 00:35 ,  פכר את אצבעותיו החיוורות בציפיה כבר מאז 2004 ,  כאשר NBC הודיעה באופן רשמי כי ב-2009 הוא יחליף את ג'יי לנו בתפקיד הנחשק כמנחה ה"טונייט שואו ".  ככלות הכל ,  מדובר במשבצת שידור מבוקשת יותר ,  חשיפה לקהל גדול יותר שלא לדבר על הרבה ,  הרבה יותר דולרים בכיס ,  ומעל לכל ביסוס עמדת מפתח שיכולה לקיים קריירה בת עשרות שנים  ( עיינו ערך ג'וני קרסון ,  שמלך בכיפת משבצת השידור הזו במשך 30 שנה )  .
 הבעיה החלה כשהתברר שג'יי היקר בסופו של דבר לא כל כך רוצה להתפנות ו-NBC ,  כמו כל טייקון רעבתן ,  בחרה למצוא לו פתרון ביניים בעייתי :  להעניק לו תוכנית חלופית שתשודר שעה לפני ה"טונייט שואו "  ובכך לא באמת לפנות את הזירה המרכזית לאובריאן .  המישמש הסכיזופרני הוכיח עצמו כלא רווחי והרייטינג הכללי טיאטא את רצפת קומת המנהלים הלחוצים של הרשת .  בניסיון נואש לתפוס מרובה ,  חזרה בה הרשת מן החוזה שסוכם עם אובריאן ,  דחתה את משבצת השידור שלו בחצי שעה ,  ועמדה להפוך אותה לתוכנית שהיא לא לכאן ולא לשם במונחים המקובעים של אמריקה .  
אובריאן ,  שרחוק מלהיות פראייר ,  הודיע חד משמעית כי בתנאים האלו הוא מעדיף לפרוש ו-NBC יצאה קירחת מכל הכיוונים :  גם הפסידה את המנחה האינטליגנטי ביותר על המרקע וגם שילמה לו פיצויים שמנמנים בגובה 30 מיליון דולר שיאפשרו לו להרהר בנחת על המעבר הצפוי שלו לרשת FOX המתחרה .
 בסופו של דבר ,  אם כן ,  ג'יי לנו הלך א-לה דודו טופז ולא רק שלא ידע לפרוש בשיא אלא גם סיבך עצמו בפרשה מביכה ,  NBC זיגזגה באופן שגורם לממשלת ישראל להיראות כמו אי של יציבות ,  וקונאן אובריאן  שהוא לא בדיוק מובטל של מפעל  " עוף העמק "   ריפד את החשבון שלו בעוד 30 מיליון ,  עשה קומדיה מצוינת ומופת של לגלוג עצמי בריא ,  וכנראה גם יחזור תוך זמן קצר למסך הקטן בערוץ אחר .
 העיסוק המופרז של ארה"ב בפרשה הוא תסמין של חברה שמייצרת לעצמה דרמות פיקטיביות כדי שלא לתת דין וחשבון לכלכלה הקורסת ,  לפערים החברתיים ולדורסנות הצבאית שלה .  מצד שני ,  גם אנחנו מחזיקים אצבעות לאלירז ושונאים את תומר בלהט ששמור רק לקשישות שצועקות על הדמויות בטלויזיה  " מאחוריך ,  מאחוריך !  ".  לכן ,  מי אנחנו כי נלין על מצביעי אובמה .
 אבל אם להתייחס לפנינים הטלוויזיוניות שכל הסאגה הביורוקרטית הזו ייצרה ,  הרי גם כאן וגם שם זכינו לראות את המדיום הזה בגדולתו .  ג'ימי קימל ,  מנחה תוכנית האירוח הלילית של ABC ,  הביא אותה בחיקוי חסר רחמים והגיש תוכנית שלמה כשהוא מחופש לג'יי לנו .  לנו ,  מצדו ,  הטריש את NBC בכל מונולוג פתיחה .  ואילו אובריאן עזב בתרועה אחרי רצף מבריק של תוכניות מצחיקות בטירוף שכללו גם אורחים מצוינים .  
המשמעות הכוללת של כל זה  לתשומת לבו של הקורא אברי גלעד ,  שכשצובטים אותו הוא לא רק מצתבט אלא גם מתייפח כמו צופיפניקית שאף אחד לא רוצה לישון איתה באוהל  היא אחת :  כל הקומיקאים הנוגעים בפרשה הוכיחו שכשמשתינים עליהם בקשת ,  הם מזקקים את זה לסינגל מאלט .  שכן ,  עבור אלכימאי קומדיה אמיתיים ,  מצוקה ,  מסתבר ,  אינה אלא זהב .
 
מה ל ? נו כי נלין
ג'יי לנו יחזור למשבצת הקודמת שלו ,  קונאן אובריאן יצוץ מחדש ברשת אחרת ,  ואנחנו קיבלנו שיעור בקומדיה טלוויזיונית .  לילך וולך מסכמת שבועיים של קלחת אמריקאית

