ברכה ואושוויץ :  אני בעד
לכאורה ,  מה הקשר בין חבר הכנסת דני דנון ,  מוחמד ברכה והטניסאית שלנו שחר פאר ?  אין קשר .  לא אידיאולוגי ,  לא משפחתי ,  ולא ספורטיבי או פוליטי .
 שחר פאר מופיעה בטורנירים יוקרתיים בטניס בכל רחבי העולם .  היא כבר עושה זאת כמה שנים .  לאחרונה היא נתקלת בעוינות כלפיה ובהפגנות איבה שפוגמות ביכולת שלה .  מי שקורא עיתונות חוץ ומפעיל את האינטרנט יודע שהפגנות אלו מונעות על ידי פלשתינים ,  אבל נוטלים בהן חלק גם אזרחים אוסטרלים שאין להם כל מעורבות בסכסוך המזרח ? תיכוני .
 ומבחינתי דני דנון ,  כמשל - לא רק דנון האיש במעשיו כי יש רבים כמותו - משמן את גלגלי האיבה כלפינו בדיבוריו ובהצעותיו .  מדובר במעשים ובהצעות שמובילים לכך ששחר פאר ,  אשר כיכבה בעולם במשך שנים בלי שום התייחסות להקשר הפוליטי ,  הופכת בעל כורחה לקורבן הפגנות פוליטיות לא אנושיות .
 דנון חושב על ישראל כמדינה וכחברה ,  ורוצה שהדברים שבהם הוא מאמין יהפכו לסימן ההיכר של מדינתו .  לכאורה ,  זכותו .  אבל הוא שוכח שאנו חיים בכפר גלובלי ,  וכל מעשה ,  אמירה או מחדל שקורים אצלנו בבית משפיעים באופן מיידי גם על תהליכים בינלאומיים .
 קחו לדוגמה את פרשת דני אילון ושגריר טורקיה .  בטח היו מי שחשבו בתחילת הפרשה כי אכן גימדנו את השגריר הטורקי והחזרנו את הכבוד הלאומי .  אבל את בקשת הסליחה של אילון אפשר היה לנחש כבר ברגע שהושיב את השגריר בכיסא נמוך .  מדינת ישראל חייבת לכבד נורמות בינלאומיות ,  ודומה כי אפילו אביגדור ליברמן מתחיל להפנים זאת .
 ובחזרה לדנון .  דרישתו למנוע את יציאתו של מוחמד ברכה במשלחת של הכנסת למחנה ההשמדה באושוויץ היא עוד טעות שתחייב אותנו בסופו של דבר בבקשת סליחה ומחילה .  ברכה הוא חבר כנסת ערבי שנבחר בבחירות דמוקרטיות .  הוא מייצג את המפלגה היותר אחראית במגזר הערבי .  השתתפותו בביקור באושוויץ ממחישה לציבור הערבי כולו את האוניברסליות של השואה לעומת מכחישי וממעיטי משקלה .  אבל כשדנון מנסה למנוע מברכה לצאת לאושוויץ הוא לא מבין שדבריו יגיעו גם לעולם ,  והם ישכנעו רבים שבמדינת ישראל יש גישה של אדנות ואפליה גלויה נגד מיעוטים .  ואחר כך נתפלא שמפגינים נגד שחר פאר .
 אינני מבין מה רוצים המתנגדים לביקור של ברכה באושוויץ .  האם הם רוצים שקודם כל ערביי ישראל יצטרפו לתנועה הציונית ?  האם הם סבורים שעצם היותם ערבים יפסול אותם מלהשתתף באזכור פשע היסטורי מחריד ? 
ישראל זקוקה ללגיטימציה בינלאומית .  כוחות רבים אוסרים מלחמה על הלגיטימיות של היותנו מדינה יהודית של עם נרדף שהגיע להגדרתו העצמית .  בן גוריון הבין זאת שעה שחתר לראות את מדינתנו כאור לגויים .  הוא זה שאמר כי  " מדינת ישראל בנויה על שני אדנים ,  כוחנו הצבאי ומעמדנו הבינלאומי ".  כוחנו הצבאי קיים ,  ואולי מתעצם .  מעמדנו הבינלאומי ברגרסיה מתמשכת ואין עוצר .
 דרושה לנו גישה שתראה כל אדם כנברא בצלם .  אבל עד שאוטופיה זו תקרום עור וגידים ,  אולי נסתפק במחשבות על ההפגנות שמתעוררות נגד שחר פאר בשעה שאנו מציעים הצעות שליליות וחושבים שהכל יישאר בחדרי חדרינו .  עולם גדול משקיף עלינו ,  אפילו באליפות הטניס הפתוחה של אוסטרליה .
 
ברכה ואושוויץ :  אני בעד
nan
