נמשכות הירידות במחירי השכירות
על רקע השיא במחירי השכירות ועונת החורף ,  נרשמת ירידה מתמשכת במחירי השכירות במרבית הארץ .  מחירי הנדל"ן בחיפה ובחדרה ,  שהמריאו בשנה וחצי האחרונות - מאבדים גובה
נמשכת הירידה במחירי השכירות ,  מחירי הדירות בחיפה מאבדים גובה זה החודש השני ברציפות ,  וכן חלה ירידה במחירי הדירות הגדולות .  עם זאת ,  השוק ממשיך לעלות ,  אם כי בשיעורים צנועים מבעבר - כך עולה ממדד מחירי הדירות המשותף של TheMarker ויד2 ,  המבוסס על מחירי הדירות ושכר הדירה המבוקשים על ידי בעלי הדירות ,  שמתפרסמים בלוח יד2 באינטרנט .  
הממצא הבולט והמובהק ביותר הוא ירידה במחיריהן של דירות 5 חדרים .  הירידה כללה את כל האזורים ולעתים הגיעה לשיעורים נכבדים :  דירות 5 חדרים בהוד השרון ירדו ב-7.6% ומחירן הממוצע הוא 1.51 מיליון שקל ;  דירות 5 חדרים בחדרה רשמו ירידות של 6.1% עם מחיר ממוצע של 1.02 מיליון שקל ;  בלוד חלה ירידה של 5.7% ומחירן הממוצע הוא 735 אלף שקל ;  גם בתל אביב ירדו מחיריהן בשיעור חד של 4.1% ומחירן הממוצע הוא 2.3 מיליון שקל ובחיפה נרשמו ירידות של 3.7% למחיר ממוצע של 975 אלף שקל .  
לעומת זאת ,  בכמה מקומות נרשמה מגמה הפוכה :  ברמת השרון ,  המחירים של דירות 5 חדרים עלו ב-6.8% לממוצע של 2.7 מיליון שקל ,  בכרמיאל נרשמה עלייה של 4.6% ל-754 אלף שקל וברמת גן עלו מחיריהן ב-4.4% ל-1.9 מיליון שקל .  מחירי דירות 5 חדרים בקריית ביאליק זינקו ב-10.8% ל-973 אלף שקל בממוצע ,  ואולם נראה כי הדבר נובע מטעות במדגם ולא מגורמים מקומיים שהביאו לשינוי הגדול .  
למרות העליות ,  ב-17 מתוך 30 הערים שנבדקות במדגם נרשמו ירידות ,  ואפשר לייחס אותן לעליות המחירים הגדולות של השנה האחרונה ,  שמקשות מאוד את רכישתן וגורמות לרוכשים לחפש דירות קטנות יותר ,  בדרך כלל של 4 חדרים .  
זו כנראה הסיבה שבגינה מחיריהן של דירות 4 חדרים ממשיכים לטפס .  רק בחמש מתוך 30 הערים שנבדקות במדד נרשמו ירידות מחירים :  בהרצליה נרשמה ירידה של 1.3% ל-1.6 מיליון שקל ,  בחיפה נרשמה ירידה של 1% ל-724 אלף שקל ,  בכרמיאל ירדו המחירים ב-3.3% ל-568 אלף שקל ,  בקריית אתא ירדו מחירי דירות 4 חדרים ב-3.5% ל-500 אלף שקל ובאשדוד נרשמו ירידות של 0.1% ל-996 אלף שקל .  
לעומתן ,  בגבעתיים ,  ברמת השרון ,  ברמלה ,  ברחובות ובחדרה מחיריהן של דירות 4 חדרים עלו ביותר מ-4% בפברואר ,  ואילו בבת ים נרשמה עלייה של 6.3% ל-1.3 מיליון שקל .  
בדירות 3 חדרים המגמה מעורבת :  בשליש מהערים שנבדקו נרשמו ירידות ,  שהבולטת בהן היא בחיפה  ( 4.9% )  ובתשע ערים נוספות נרשמו ירידות של עד 1% .  ב-20 הערים הנותרות נרשמו עליות מחירים ,  רובן צנועות ,  אם כי יש לציין את גבעתיים שבה היתה עלייה של 4.6%  ( 1.38 מיליון שקל )  ,  את חולון ונס ציונה עם 4.4%  ( 905 אלף ו-1.05 מיליון שקל בהתאמה )  ואת קריית מוצקין עם 5.7%  ( 431 אלף שקל )  .
 בניתוח לפי אזורים ,  בולטת ירידת המחירים בחיפה זה החודש השני ברציפות .  המדד בודק שני פרמטרים לחישוב שינויי המחירים :  אחד בא לידי ביטוי בטבלה הראשית של המחירים ,  שבו נבדקות התנודות בהתאם למספר החדרים בדירות .  השני בא לידי ביטוי בטבלה של השינויים במחירי הדירות בעשר הערים הגדולות ,  ובודק את שינויי המחיר למ"ר .  בחיפה נרשמה ירידת מחירים בשני הפרמטרים - ב-3.2% לפי מחירי החדרים ובשיעור זהה לפי המחירים למ"ר .  
כאמור ,  הירידה הבולטת היא במחירי דירות 3 חדרים בחיפה ,  שירידו בכמעט 5% בפברואר .  מדובר בפלח דירות אהוד במיוחד על המשקיעים ,  שכיכב בשוק הנדל"ן של השנה וחצי האחרונות עם זינוקים מרשימים בעשרות אחוזים בכמה שכונות .  עדויות שונות ,  כולל בדיקה של מינהל הכנסות המדינה שבוצעה עוד בסוף 2009 ,  מעידות על התקררות ניכרת בשוק הזה ,  וייתכן שזהו ההסבר לירידה הגדולה .  
ככלל ,  מחירי הדירות בחיפה רשמו עלייה של יותר מ-35% מאז שהחל להיבדק מדד TheMarker-יד2 ביולי 2008 .  במסגרת מדד פברואר לא רק שמחירי הדירות הממוצעים בעיר ירדו ,  אלא שהן הקיפו את כל הגדלים הנמדדים ,  כך שיש מקום לבחון אם השוק החיפאי נמצא מעבר לשיאו .  דברים דומים יש לומר על שוק הנדל"ן של חדרה ,  שרשם עליות של כ-50% מאז יולי 2008 ,  וגם הוא יורד זה החודש השני ברציפות .  
מחירי הדירות באזור המרכז המשיכו לעלות בדרך כלל ,  כשבתל אביב הם נותרו ללא שינוי לפי  " מדד החדרים "  ועלו בפחות מ-1% לפי מדד המחיר למ"ר .  בניגוד לתדמית הזוהרת ,  שוק הנדל"ן של תל אביב עלה בשיעור צנוע מאוד ב-2009 ובחודשיים הראשונים של 2010 .  
שוק השכירות ממשיך לרדת בקרב דירות 4 ו-5 חדרים ,  בהמשך למגמה שנמדדה בינואר .  ההסבר לכך הוא ככל הנראה צירוף שני גורמים - עונתיות ומחירי שכירות גבוהים .  
הירידות הבולטות בדמי השכירות של דירות 4 חדרים הן :  4.5% בתל אביב  ( דמי שכירות חודשיים ממוצעים של 5,725 שקל )  ,  5.4% ברמת גן  ( 4,468 שקל )  ,  4.2% בקריית מוצקין של  ( 2,678 שקל )  ו-4% בכרמיאל  ( 2,355 שקל )  .  
הירידות הבולטות בסקטור השכירות של דירות 5 חדרים הן :  4.6% בירושלים  ( 4,989 שקל )  ,  5.1% בבת ים  ( 4,787 שקל )  5.5% בהרצליה  ( 5,550 שקל )  6.2% בהוד השרון  ( 4,919 שקל )  ו-7.6% בחדרה  ( 3,557 שקל )  .  
סוגי הדירות הפופולריות ביותר מצד הגולשים הן דירות 3 ו-4 חדרים באזור חיפה ,  שזוכות להתעניינות הגדולה ביותר לרכישה ,  בעוד שדירות 2.5 ו-3 חדרים בתל אביב הן המבוקשות ביותר להשכרה .  
מבחינת שיעורי התשואה ,  דירות 3 חדרים בעכו רשמו את התשואה הגבוהה ביותר עם ממוצע של 7% ,  לפני לוד ,  כרמיאל ,  קריית מוצקין ואשקלון ,  שבהן נרשמה תשואה של כ-6% .
 
נמשכות הירידות במחירי השכירות
על רקע השיא במחירי השכירות ועונת החורף ,  נרשמת ירידה מתמשכת במחירי השכירות במרבית הארץ .  מחירי הנדל"ן בחיפה ובחדרה ,  שהמריאו בשנה וחצי האחרונות - מאבדים גובה

