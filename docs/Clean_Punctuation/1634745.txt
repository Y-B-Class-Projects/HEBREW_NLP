בידור חדיש
השינויים ב"דיבור חדיש ",  שהופכת ככל שהזמן חולף למוצר קצבי ,  מהנה וקל יותר לעיכול ,  מספקים אמירה תרבותית חשובה על רמת הקשב הירודה שלנו ,  צופיה העלק-אנינים
תרבות ,  כידוע ,  היא מונח חמקמק וכוללני ,  והאפשרויות לטפל ולעסוק בה רבות ומגוונות .  מי שנתקל למשל במוסף התרבות והספרות של  " הארץ "  בסוף השבוע ,  באותם ארבעה עמודים מתנשאים ולא קומוניקטיביים ,  עלול לחשוב שתרבות היא רק עניינם של אינטלקטואלים יהירים ,  המתפלפלים בחדרי חדרים על ההבדלים הדקים בין תרגומים לספרות יידית ושירה יוונית .  במקומות אחרים ,  מנגד ,  עלולים להניח כי מה שראוי להיכלל במדור התרבות זה דווקא ניתוח חרמני של דמויות נשיות מצליחות ,  או אבחנות פסיכולוגיות על גיבורי הרוח מ"האח הגדול ".  מאז ומתמיד היומרות לעיסוק בתרבות גבוהה ואיכותית התקשו להתמודד עם מגבלות הרייטינג והפופולריות ,  ו"דיבור חדיש ",  תוכנית התרבות היומית של ערוץ 8 ,  נאלצת ללכת על אותו חבל דק ,  במשימה שלעתים נראית בלתי אפשרית .
 הבשורות הטובות הן שאחרי שלושה שבועות של שידורים ,  נדמה ש"דיבור חדיש "  מתחילה להראות סימני הסתגלות למדיום הטלוויזיוני .  אם בתחילתה היא הייתה מעין גרסה מודרנית של  " מהיום למחר "  - עם טרחנות מעייפת מצד חלק מהמרואיינים והיסוס ,  חוסר ניסיון ובעיקר חוסר תיאום של המגישים ,  אסף הראל ומירי חנוך ,  עם שיחות ארוכות מדי  ( גם כשנאמרו בהן דברי טעם )  וסגנון שלא הלם את הדרישות של המדיום התזזיתי - לאט לאט היא לומדת מהטעויות ומגבשת קצב נכון .  הדיונים מעט קולחים יותר ,  קטעי המעבר קצביים יותר ,  וגם מגישיה מצליחים להתאים את עצמם לתפקידם החדש ולא רק מדקלמים מהכרטיסיות .  ניכר שהם לומדים בהדרגה כיצד לנהל את הדיון ולשלב בין דעתנות לבין הפריית המרואיינים .
 אך כמובן שיהיה זה עוול לקבוע ש"דיבור חדיש "  מתיימרת להיות תוכנית בידור או בדרכה להפוך לכזו ,  ולראיה ניתן לזהות בה את היסודות האלמנטריים בכל ניסיון לשווק תרבות בישראל ,  שבה חוטא גם המדור שבו אתם קוראים כעת :  השמאלניות התל אביבית המתנשאת ומדושנת העונג .  רוב המשתתפים משתייכים לאותו מילייה ולאותה קבוצה ברנז'אית ,  רובם כותבים או כתבו בעבר ב"העיר ",   " הארץ "  או וואלה !  תרבות ,  ולעתים נדמה שהשיחות על המסך הן המשך ישיר לשיחות הסלון החבריות שנערכות בינם ביום יום .  יש בזה לא מעט יתרונות ,  אך גם חסרונות .  דוגמה מובהקת לכך ניתנה באחת התוכניות שבה התנהל דיון בנוגע לפסק דין עובדה וסרן ר' בהשתתפות עירית לינור ,  שמתארחת בתוכנית מדי שבוע  ( אפילו היא ,  יש להזכיר ,  כתבה ב"חדשות "  השוקניסטי הרבה לפני שביטלה את המינוי ל"הארץ ")  .  ניתן היה להרגיש את הניכור מצד הראל וחנוך לדעותיה ,  שלא התאימו לאג'נדה התרבותית-פוליטית שהם מנסים להתוות .  צורם ,  אך כנראה בלתי נמנע וחוזר על עצמו גם במרבית העיתונים ואתרי האינטרנט  ( אין טעם להכחיש )  שעוסקים בתחום .  
באופן אירוני ,  דווקא התהליך שעוברת  " דיבור חדיש "  והפיכתה למוצר קל יותר לעיכול ,  היא האמירה התרבותית החשובה של תוכנית התרבות :  שהאשמה היא בעצם בנו ;  שהתוכנית נאלצת להתאים את עצמה לרדידות שלנו ;  שעם השנים איבדנו את הסבלנות לניתוחים עמוקים או לדיונים ארוכים ורציניים ;  ושכיום ,  בייחוד בכל הנוגע לטלוויזיה ,  נעדיף תמיד להתמסר לגירויים ויזואליים על חשבון שיחה רצינית .  אז אולי בתחילתה  " דיבור חדיש "  ניסתה להיות חשובה ואיכותית אך התבררה כמעט משעממת ,  ואילו עתה היא אולי קצת פחות איכותית אבל גם הרבה פחות משעממת .  זה מעיד פחות עליה ויותר עלינו ,  צרכני התרבות שאוהבים לראות עצמם כאניני טעם ,  אך בפועל נהנים מרמת קשב הדומה לזו של ליטל מעתוק .
 
בידור חדיש
השינויים ב"דיבור חדיש ",  שהופכת ככל שהזמן חולף למוצר קצבי ,  מהנה וקל יותר לעיכול ,  מספקים אמירה תרבותית חשובה על רמת הקשב הירודה שלנו ,  צופיה העלק-אנינים

