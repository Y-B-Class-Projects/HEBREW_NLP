גרשון : " התוצאות האחרונות שלהם רק מדאיגות אותי "
 מאמן מכבי ת"א חושש מהמומנטום השלילי של פילזן לקראת המפגש החשוב  ( 20:15 ,  5+ )  .  800 שוטרים יאבטחו את המשחק
מכבי תל אביב נחתה היום  ( שלישי )  בצהריים באיסטנבול לקראת המשחק מחר מול אפס פילזן  ( 20:15 ,  שידור ישיר ב-5+ )  .  הצהובים מגיעים למשחק אחרי שניצחו את הטורקים 62:72 לפני שבועיים ביד אליהו ,  מה שאומר שגם אם שחקניו של פיני גרשון יפסידו ,  המטרה תהיה למזער את הנזק ולרדת מנוצחים בפחות מעשר נקודות הפרש .  כידוע ,  בסיבוב הראשון של משחקי הטופ 16 בבית של מכבי ,  כל המארחות ניצחו ,  מה שמגביר את האפשרות שהבית יוכרע עם הפרשי סלים בין הקבוצות .  כמובן שניצחון של הצהובים יקרב אותם מאוד לשלב הבא ואפילו אל המקום הראשון בבית .
 בזמן שמכבי מגיעה למשחק אחרי הזכייה בגביע המדינה ,  שממשיך חודש מוצלח למדי עבור מכבי תל אביב ,  בפילזן דווקא מגיעים בתקופה לא טובה במיוחד .  אחרי ההפסד למכבי ,  שהסתיים בטונים צורמים בעקבות הוויכוח בין מאמנה ,  ארגין עתמאן ,  לבין כוכב הקבוצה ,  איגור ראקוצ'ביץ' ,  בשבוע שעבר הפסידה פילזן בחצי גמר הגביע לפנרבחצ'ה ,  שזכתה בסופו של דבר בגביע .  עם לא מעט לחץ מגיעה פילזן למשחק ,  כשהפסד יכול לסיים עבורה באופן מעשי את העונה האירופאית ולהשאיר אותה רק עם המאבק על האליפות .
 עם סיום המשחק הקודם בין שתי הקבוצות ,  הבטיח עטמאן שההפרש לא יספיק למכבי באולם הטורקי ובאותה נשימה אף הבטיח אווירה עוינת לצהובים .  12.5 אלף המקומות שמכיל האבדי איפקצ'י של פילזן לא היו תפוסים עד אפס מקום בתקופה האחרונה ולא בטוח שזה יקרה מול מכבי .  הציפייה באיסטנבול היא שלפחות 10 אלף אוהדים יגדשו את ההיכל ויעשו הכול בשביל להוציא את מכבי משיווי המשקל .  בתוך כך ,  במשטרה המקומית לא לוקחים סיכונים ו-800 שוטרים יאבטחו את ההתמודדות ,  מתוכם 600 מהיחידה לפיזור הפגנות .
 לקראת המשחק התייחס פיני גרשון לקהל המשולהב שהוא עתיד להתמודד איתו : " כשאתה משחק מול קהל מסור כמו זה של אפס פילזן ,  אתה יודע שהלחץ יכול לפעול גם לרעת הקבוצה שלהם ,  אם העניינים לא יסתדרו עבורם .  המטרה שלנו היא לחבל בתוכנית המשחק שלהם ולהישאר מרוכזים במשך 40 דקות ".  
" אנחנו מגיעים לאיסטנבול אחרי שזכינו בתואר הראשון שלנו העונה ועם מומנטום חיובי שאנחנו רוצים לשמור עליו ",  הוסיף גרשון . " הניצחון שלהם על סיינה באיסטנבול הראה כמה פוטנציאל יש בקבוצה שלהם ,  כך שהתוצאות האחרונות רק מדאיגות אותי בגלל שברור לי שבמוקדם או מאוחר הם יראו את היכולת האמיתית שלהם שוב ". 
על מערכת השקלולים שאיתה מכבי תתמודד בנוגע להפרשים ,  אמר גרשון : " בשלושת המשחקים הראשונים רצינו לנצח ,  אבל גם חשבנו על ההפרש עם שריקת הסיום .  השבוע זה שונה בגלל שגם ניצחון בנקודה יהיה מספק עבורנו ,  בזמן שבפילזן יודעים שהם חייבים לנצח אותנו בהפרש מסויים .  אנחנו לא מגיעים למשחק במטרה לשמור על ההפרש מתל אביב ,  למרות שנצטרך להתחשב גם בזה בדקות האחרונות של המשחק בהתאם לאיך שהוא יתפתח ". 
אנדרו ויז'נייבסקי מודע אף הוא לחשיבות המשחק ,  ואמר : " כל משחק הוא משחק גדול כעת ,  וזה כמובן אחד החשובים .  אנחנו צריכים להיות מפוקסים ולשחק חזק במשך 40 דקות .  יש לנו עוד שלושה משחקים להיות מרוכזים בהם ,  אבל זו ההזדמנות הראשונה שלנו לשבור אותם .  בטח תהיה אווירה ביתית שם ,  אנחנו יודעים לקראת מה אנחנו הולכים ,  אבל אנחנו מתכוננים לזה .  אם אנחנו רוצים לנצח ,  אסור לנו להביא למצב שהאווירה תפריע לנו ,  נצטרך לשחק יחד כקבוצה ,  להפגין הגנה חזקה והכל יהיה בסדר ". 
מאמן פילזן ,  ארגין עתמאן ,  מתייחס גם הוא ברצינות למכבי ולא פוסל אפשרות לעקוץ את הצהובים במשחק הבית שלהם . " אנחנו משחקים משחק נוסף שנחשב לגמר עבורינו .  היינו מעט מאוכזבים מההפסד בתל אביב .  תכננו לנצח שם ,  אבל הטעויות ברבע האחרון שביצענו עלו לנו בהפסד .  אין שום סיכוי לאף קבוצה בבית הזה להעפיל לשלב הבא עם הפסד ביתי ,  כך שזה יהיה גורם מפתח במשחק מבחינת המוטיבציה שלנו ". 
אלא שלעתמאן יש מחשבות גם על הפרשים : " מצד שני ,  אנחנו קודם כל צריכים לחשוב על ניצחון ולנצח בהפרש גבוה ככל האפשר .  מבחינה פיזית ומנטלית אנחנו מוכנים למשחק .  כל השחקנים שלי יודעים שזה אחד מהמשחקים האחרונים לעשות מאמץ להעפיל לרבע הגמר .  אנחנו מצפים שהאוהדים יבואו לעודד אותנו יותר מבעבר ". 
קרם טונצ'רי קלע עד כה רק 3.7 נקודות בממוצע למשחק בטופ 16 ,  וגם במשחק בתל אביב הוא לא בלט עם שלוש בלבד ב-21 דקות . " אני חושב שזה אחד האתגרים הקשים ביותר בטופ 16 בכל ההיסטוריה של היורוליג ",  סיפר טונצ'רי . " כל קבוצה יכולה לנצח כל קבוצה אחרת וזה דבר טוב כדי להגביר את הטעם של הכדורסל האירופי .  אין לנו שום ברירה אלא לנצח את מכבי תל אביב .  אנחנו מוכנים לנקום ומאמינים בעצמינו שנוכל להשיג את מה שאנחנו צריכים .  הדבר הכי חשוב הוא להפחית את כמות הטעויות שלנו ,  במיוחד בדקות האחרונות החשובות ". 

גרשון : " התוצאות האחרונות שלהם רק מדאיגות אותי "
 מאמן מכבי ת"א חושש מהמומנטום השלילי של פילזן לקראת המפגש החשוב  ( 20:15 ,  5+ )  .  800 שוטרים יאבטחו את המשחק

