מחאת השמאל מתבססת על טינה
גילוי נאות :  הייתי ונשארתי בדעה כי אם ישראל מוכנה להקפיא לתקופה מוגבלת את הבנייה ביהודה ובשומרון - צעד שאבו מאזן לא תבע מאהוד אולמרט - אפשר היה להחיל את הצו גם על ירושלים המזרחית .  למען הסר ספקות .  ממילא מדובר במשך זמן קצרצר ,  וצו מקיף היה שומט את השטיח מתחת לרגלי הפלסטינים המתחמקים ממשא ומתן .
 אך הממשלה לא ויתרה על הבנייה בירושלים ,  ולמרות הלחץ האמריקני עלה בידי בנימין נתניהו לשכנע את וושינגטון לתבוע מהפלסטינים לחדש את המשא ומתן ב"שיחות קירבה ".  מדוע השמאל הקיצוני בישראל אינו מרוצה מהמהלך ,  שנועד להוביל למשא ומתן ישיר ?  מדוע הוא כה שש על הגינוי של סגן הנשיא ג'ו ביידן ,  שאכן הובך שלא לצורך בהודעה על בניית 1,600 דירות נוספות בבירה ?  אין הסבר מאיר עיניים .
 יוסי שריד כתב אמש באתר האינטרנט של  " הארץ "  מאמר רווי איבה לכל מה שמייצג את ישראל . " אל תאמין להם ,  ג'ו ",  כתב מי שהיה שר החינוך .  לא ויכוח ולא מחלוקת ,  אלא עוינות של אדם ממורמר ומתוסכל שכעסו על מדינתו הרחיק אותו מכל מה שהוא  " ביחד ". 
לפני עשור ידע שריד לומר  ( לתקופה קצרצרה בלבד )  כי יאסר ערפאת ולא אהוד ברק מנע הסכם ;  והוא יודע כי אבו מאזן ולא אהוד אולמרט סיכלו מחדש ,  ובכל זאת הוא מייסר רק את מדינתו וקורא לידידיה החשובים מאין כמותם לא להאמין לה וכך לפגוע בה .
 שריד אינו לבד .  כמה וכמה פעמים זכה אתמול ביידן למחיאות כפיים במהלך נאומו הנבון והמאוזן באוניברסיטת תל אביב .  אחת מהן היתה כאשר הביע התנגדות לבנייה בירושלים .  אפשר בהחלט להבין שיש ישראלים הסבורים כי לעת הזאת מוטב להימנע מכל צעד כזה בעיר הבירה .  הרי נתניהו עצמו ביקש מראש העיר ניר ברקת להשעות את תוכניתו לפתור את מצוקת התושבים בסילואן .  אך על מה מחיאות הכפיים ? 
יש הבדל בין הפסקה זמנית המתחייבת ממצב מדיני לבין הלהיטות לא לראות את ירושלים הולכת ונבנית .  גם אני סבור כי אם באחד הימים יעלה בידי ישראל לממש את רעיון שתי המדינות לשני העמים ,  יהיה צורך למצוא בירושלים המורחבת פיסת ריבונות פלסטינית .  אך מכאן ועד לבלימת התפתחותה של ירושלים היהודית המרחק רב ,  והוא מבוסס יותר על טינה כלפי פנים מאשר על הערכת מצב מדינית .
 
מחאת השמאל מתבססת על טינה
nan
