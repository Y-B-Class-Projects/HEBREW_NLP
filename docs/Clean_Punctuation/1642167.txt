לא על הדג לבדו 
סלטים נוסטלגיים ,  דגים טעימים ומחירים הוגנים בדרך כלל - ברבוניה התל אביבית היא פתרון טוב ליום גשום
ברבוניה ,  שלה שני סניפים השוכנים כמעט זה מול זה בצפון בן יהודה בתל אביב ,  מגישה אוכל פשוט וטוב כבר הרבה שנים .  למעט כוס יין המתומחרת בהגזמה ,  ארוחה באחד הסניפים היא עסקה משתלמת בכל שעות היום .  בברבוניה משלמים על המנה העיקרית ,  דג  ( מטוגן או צלוי )  או מנת פירות ים ,  ומקבלים גם מבחר סלטים מרשים ,  לחמניות טריות וקנקן סודה - כולם ללא הגבלה .  זאת העסקה ,  והיא עובדת כבר שנים בברבוניה ובמסעדות דגים רבות אחרות בישראל  ( עם וריאציות שונות ובאיכות לא אחידה )  .  ביום קר וגשום נכנסנו לסניף הקטן של ברבוניה בבן יהודה 192 ,  שחולק חלל עם ברבוניה בר  ( שדורש ביקורת משלו )  .  המסעדה ,  ספונת עץ ואינטימית ,  סיפקה לנו את האווירה הדרושה כדי להתאושש מהרוח ומהגשם המצליפים שבחוץ .  המתנו מעט ,  מפני שלמרות מזג האוויר הסוער המסעדה היתה מלאה .  ויתרנו על האפשרות לשבת בבר ,  שנראה מזמין ,  מפני שהתמחור והרכב הארוחה בו מעט שונים - הסלטים אינם כלולים במחיר המנה העיקרית .  המלצרית ששירתה אותנו ואת יתר הסועדים היתה חביבה מאוד ,  אך העובדה שהיתה לבד האטה מעט את השירות .  למנות ראשונות הוגשו לנו סלט חצילים בטחינה שהיה טוב ,  וכשסיימנו אותו ביקשנו עוד ;  טחינה טעימה ;  סלט תפוחי אדמה במיונז ובשמיר וסלט ולדורף  ( שבת זוגי לארוחה ,  שחובבת מיונז וסלטים המכילים אותו ,  אמרה שהם טעימים מאוד )  ;  סלט סלק מבושל שגורר גס והיה חמצמץ וטוב ;  סלט גזר פיקנטי ;  סלט כרוב לבן עם שומשום ,  שבשנות ה-80 כונה סלט כרוב סיני ,  שהיה נוסטלגי וטעים ;  חצילים וכרובית מטוגנים ,  שעל אף שנראו מגרים היו שמנוניים מדי ;  ומטבל עגבניות טריות עם שום ופלפל ירוק ,  שהיה חריף ומרענן .  הכל לווה בלחמניות חמות ובקראף סודה .  למנה עיקרית הזמנו שרימפס ברוטב שמן זית ,  פטרוזיליה ,  פרוסות לימון בקליפתן ,  שום ופלפל אדום יבש ולא חריף .  המנה היתה נדיבה ,  השרימפס היו עסיסיים ובושלו למידת העשייה המדויקת .  את שאריות הרוטב ניגבנו עם הלחמניות .  לעיקרית השנייה הזמנו מרלן מטוגן - דג ים אפור כהה ,  צר ומאורך שבשרו לבן ,  עדין בטעמו .  המנה הכילה שלושה דגים בינוניים שקומחו וטוגנו בשמן עמוק ,  והיו פריכים מבחוץ ונימוחים מבפנים עם ניחוח עדין של ים .  לצד הדגים הוגשו שני רטבים :  לימון ,  שום ונענע מרענן ורוטב שמנת מעט סתמי .  אני העדפתי להזליף לימון וליהנות מטעמם הטבעי של הדגים .  עם העיקריות הוגש סלט ירוק עם עגבניות ,  בצל וצנונית ברוטב חמצמץ שהתאים במיוחד לדגים - אך היה מעט עייף .  החשבון הסתכם ב-208 שקל :  75 שקל לכל מנה ,  18 שקל לשליש גולדסטאר מהחבית ו-40 שקל לכוס קברנה סוביניון של גמלא ,  שהיה טעים אך לא יוצא דופן בכמות או באיכות .  שילמנו ,  והבנו שגם במסעדה עם מחירים הוגנים ואוכל טעים יכולות להיות הפתעות לא נעימות .  חשבון ,  בבקשה ההצעה :  מנת דג או פירות ים ,  מבחר סלטים ,  לחמניות וקנקן סודה - במחיר העיקרית .  טוב לביזנס :  סניף קטן ואינטימי שמתאים למפגשים לא פורמליים .  בשולחנות הסמוכים :  קהל מגוון ,  חובב דגים ומאכלי ים .  יתרון יחסי :  אוכל פשוט וטעים במחירים משתלמים - פרט לתמחור כוס יין של גמלא .  מישהו מטפל בך :  שירות אדיב ונעים .  כשהמסעדה מלאה הוא עשוי להיות מעט אטי .
 
לא על הדג לבדו 
סלטים נוסטלגיים ,  דגים טעימים ומחירים הוגנים בדרך כלל - ברבוניה התל אביבית היא פתרון טוב ליום גשום

