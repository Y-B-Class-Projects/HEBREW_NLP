בקשה לתביעה ייצוגית הוגשה נגד חברת פז
על פי התביעה שהוגשה לבית המשפט המחוזי בפתח תקוה ,  חברת  " פזומט "  הטעתה את ציבור הלקוחות ואינה מגלה כי חלק גדול מתחנות הדלק  " פז "  אינן נכללות בהסדר התדלוק
לבית המשפט המחוזי בפתח תקוה הוגשה היום  ( חמישי )  בקשה לתביעה ייצוגית בסך 90 מיליון שקל נגד חברת פז ,  בטענה כי חברת  " פזומט "  מטעה את ציבור הלקוחות שלה ואינה מגלה כי חלק גדול מתחנות הדלק  " פז "  אינן נכללות בהסדר התדלוק ,  למרות ההסכם עם פזומט .  על פי התביעה ,  שהוגשה באמצעות עורכי הדין רם אפרתי ופלורי ניסן בשמו של בעל חברת בניה ,  כ-70 מבין 274 תחנות פז ברחבי הארץ אינן מעניקות הנחה לנהגים שמתדלקים את רכבם באמצעות מתקן  " פזומט ". 
לטענת התובע ,  במשך כשלוש שנים הוא ועובדיו תדלקו את רכבי החברה באמצעות פזומט ,  מבלי שהחברה הודיעה לו כי חלק מהתדלוקים אינם מזכים בהנחה ,  ולמעשה הוא שילם מחירים גבוהים יותר עבור סולר ממה שהיה משלם אם לא היה חותם על הסכם עם פזומט . 
" באופן זה - בתרמית ,  הטעיה והתעשרות שלא כדין על חשבון לקוחותיה ,  פעלה חברת פזומט במשך שנים ,  תוך שהיא גורפת לכיסה סכומים נכבדים ביותר ונמנעת כמיטב יכולתה מלגלות כי לא כל התחנות הנושאות את שם קבוצת פז אכן מעניקות ההנחות המובטחות ",  נכתב בתביעה .  
עוד נטען ,  כי פז  " ישבה בחיבוק ידיים במשך תקופה של כשלוש שנים ,  תוך שהיא מונעת מהמבקשים קבלת מידע מהותי וחיוני ואינה טורחת ליידע אותם כי עליהם לשים לב לכך שלא כל תחנה המצוידת בהתקן המאפשר שימוש בפזומט מזכה אותם גם בהנחה על רכישת בנזין ו/או סולר ". 
מחברת פז נמסר כי  " הבקשה לתובענה ייצוגית טרם התקבלה במשרדי החברה ,  אולם ,  הטענה המופיעה בהודעה לעיתונות שפרסמו עורכי הדין ,  כאילו החברה מסתירה מלקוחותיה את העובדה שלא כל תחנות התדלוק הנושאות את שמה מעניקות את ההנחה המובטחת בתדלוק באמצעות פזומט ,  אינה נכונה .  בהסכם פזומט ,  מופיעה הגדרה של התחנות הכלולות בהסכם והרשימה המעודכנת מופיעה גם באתר האינטרנט של חברת פז ". 

בקשה לתביעה ייצוגית הוגשה נגד חברת פז
על פי התביעה שהוגשה לבית המשפט המחוזי בפתח תקוה ,  חברת  " פזומט "  הטעתה את ציבור הלקוחות ואינה מגלה כי חלק גדול מתחנות הדלק  " פז "  אינן נכללות בהסדר התדלוק

