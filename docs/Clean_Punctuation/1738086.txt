משרדי הממשלה רבים - ובתעש לא יקבלו שכר
השיחות על הפרטת תעש תקועות בין משרדי הממשלה ובכירים במשרד הביטחון הודיעו כי ייתכן ובאוקטובר עובדי התעשייה הצבאית לא יקבלו משכורות .  האוצר :  משרד הביטחון הפסיק את תהליך הבראת תעש מסיבות תמוהות 
בכירים במשרד הביטחון הבהירו כי לא יוכלו יותר לשלם מקדמות עבור משכורות לעובדי תעש ,  כפי שעשו בשנים האחרונות .  פירוש הדבר הוא כי ייתכן שבאוקטובר לא ישולמו משכורות לעובדי החברה .  גורמים מקורבים לתהליך ההפרטה העריכו השבוע כי המחלוקות ייפתרו רק בפגישה בהשתתפות שר הביטחון ,  אהוד ברק ושר האוצר ,  יובל שטייניץ .  
במערכת הביטחון מנסים לקדם את הפרטת תעש שנבלמה על רקע מחלוקת בין משרד האוצר לעובדי החברה .  בשנה החולפת עצר ברק את תהליך ההבראה של החברה שהוביל דורון כהן ,  מנהל רשות החברות הממשלתיות שבמשרד האוצר .  מנגד הודיע כהן כי לא יוכל לקדם את הפרטת תעש לפי התהליך שגובש טרם כניסתו לתפקיד באמצעות הנפקה ואחריה מכירה למשקיע ,  כי אינו מאמין שניתן להנפיק את החברה בבורסה לנוכח מצבה הפיננסי .  
עובדי תעש מתעקשים על הנפקה ולכן כפשרה מונה רו"ח ראובן שיף כבודק אובייקטיבי לעניין אפשרות ההנפקה של תעש .  מקורות בכירים במשרד הביטחון אמרו השבוע כי משרד האוצר מעכב את כתב המינוי של שיף ,  ולכן עדיין לא התחיל בעבודתו .  אחת המחלוקות לקראת ההפרטה היא בנושא רשת הביטחון לעובדים שיישארו בתעש לאחר הפרטתה ,  במקרה שחלק מהעובדים יפוטרו .  לפי משרד הביטחון ,  משרד האוצר מוכן לשלם 400 מיליון שקל כרשת ביטחון ואילו העובדים דורשים 700 מיליון שקל .  מחלוקת נוספת היא סביב דרישת ההסתדרות והעובדים מהמדינה לשלם 140 מיליון שקל עבור יתרת התשלומים לגמלאי תעש .  האוצר טוען שהחברה צריכה לשאת בהוצאה .  עוד ציינו במשרד הביטחון ,  כי האוצר הבטיח בעל פה לממן פרישה מוקדמת של 1,000 עובדים בעלות של כמיליארד שקל . " אם האוצר יעמוד בכך ,  לא צפויה מחלוקת ",  ציין בכיר במשרד .  
ממשרד הביטחון נמסר כי בשנים האחרונות העביר המשרד מקדמות על חשבון עסקות עתידיות עם תעש ,  כדי לאפשר לחברה לשלם לעובדיה .  היקף התשלום עומד על כ-60 מיליון שקלים בחודש .  גם ערב ראש השנה האחרון נאלץ משרד הביטחון להעביר משכורות לעובדי תעש על חשבון הזמנות עתידיות ,  כדי שתעש תוכל לשלם את משכורות אוגוסט לעובדים .  עבור משכורות ספטמבר משרד הביטחון לא יוכל להעביר מקדמות נוספות באוקטובר ,  שכן כל החוזים העתידיים הקיימים בין משרד הביטחון לתעש כבר שולמו בחודשים האחרונים כמקדמות שכר .  
עוד מסרו המקורות הבטחוניים כי אי תשלום המשכורות לעובדי תעש באוקטובר עשוי להביא להשבתות במשק ביוזמת ההסתדרות ,  התומכת בעובדי תעש .  לדבריהם , " הססנות משרד האוצר עולה למדינה מיליוני שקלים שאפשר היה לחסוך ,  לו ההפרטה היתה מתבצעת ".  
ממשרד האוצר נמסר בתגובה : " משרד האוצר אינו נוהג להגיב לטענות גורמים אנונימיים .  נתייחס רק לעובדות הפשוטות :  תעש היא חברה על סף חדלות פירעון .  תוכנית ההבראה שאישר הדירקטוריון הופסקה על ידי משרד הביטחון מסיבות תמוהות .  העובדים מסרבים לקיים משא ומתן להבראת החברה ,  ועל כך ניתן רק להצטער ".  
מתעש נמסר בתגובה כי  " החברה קוראת לשרי הביטחון והאוצר לרסן גורמים בכירים במשרדם שמשתלחים בחברה וגורמים לה נזק שיווקי רב מול לקוחות בחו"ל .  תעש מסיבה את תשובת לב השרים כי לאחרונה אנו עדים ליחס הפוך בין הכותרות בעיתונים בנושא הפרטת החברה לבין התוצאות בפועל .  לצערינו ,  הגורמים שאמורים לקדם את התהליך מתנהלים כפרשנים ולא כדרג ביצועי ".  

משרדי הממשלה רבים - ובתעש לא יקבלו שכר
השיחות על הפרטת תעש תקועות בין משרדי הממשלה ובכירים במשרד הביטחון הודיעו כי ייתכן ובאוקטובר עובדי התעשייה הצבאית לא יקבלו משכורות .  האוצר :  משרד הביטחון הפסיק את תהליך הבראת תעש מסיבות תמוהות 

