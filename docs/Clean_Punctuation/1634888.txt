סטודנטים ,  צריכים עזרה ?  7 מלגות גדולות מחלקות כסף
מחפשים מישהו שיממן לכם את הלימודים ?  כדאי שתצטיידו בכנפי צניחה או בסיכת סיירת ■ דיקנית הסטודנטים במכללה למנהל : " בישראל הכי משתלם להיות יוצא סיירת מהפריפריה "  ■ עו"ד פישר ,  מייסד קרן מלגות :  למי שתרם לחברה מגיע ללמוד בשקט
כשגדעון פישר היה בן 30 ומשהו ,  כבר היה לו משרד מצליח לעריכת דין ו"כל מה שרציתי בחיים ",  כהגדרתו . " חשבתי לעצמי - עכשיו אני צריך לחכות עד גיל 80 כדי להתחיל להחזיר לחברה ?  "  כשהוריו של פישר מתו ,  הוא מצא דרך להעניק בלי לחכות לפנסיה :  במקום לחלק את הירושה בין חמשת ילדיהם ,  הוא שיכנע את אחיו לאחד את הכספים לקרן שתעניק מלגות לסטודנטים נזקקים .  ההורים ,  אומר פישר ,  היו מאושרים לו ידעו לאן מופנה הכסף שלהם .  הקרן העניקה כבר כמה עשרות מלגות ללימודים גבוהים ,  ופישר החליט באחרונה להקים מלגה אחת שתיועד לקידום הפופולאריות של מקצועות אקדמיים דחויים - אך חשובים . " עברנו על רשימת האנשים שמקבלים מלגות ,  וראינו שמדובר בעיקר בסטודנטים למשפטים ולראיית חשבון ",  מספר פישר . " שאלנו - למה אין ביניהם סטודנטים לפיסיקה ,  לכימיה או להוראה ?  "  פישר החליט לייסד מלגה שתממן לימודי רפואה ,  מדעים מדויקים ודומיהם - ובהחלט לא משפטים ,  ראיית חשבון או מינהל עסקים . " אם בזכותי איזה בחור ילך ללמוד כימיה ,  אף על פי שיותר הגיוני עבורו ללמוד מינהל עסקים ,  ויום אחד הוא יקבל את פרס ישראל - זה הגמול הכי טוב מבחינתי ",  הוא מצהיר .  אחד ממקבלי המלגות ,  יוצא סיירת מטכ"ל בן 38 עם שלושה ילדים ,  רצה רק לעצור במשרדו של פישר לשיחת תודה של חמש דקות - ונשאר שעה וחצי . " היו לי דמעות בעיניים ",  מנסה פישר להסביר מה הוא מקבל מהעניין . " לא ייצא לי ממנו כלום ,  הוא לא יהיה לקוח שלי ,  אבל הוא בן אדם מדהים ואני אוסף אנשים טובים ".  לאפשר לימודים בראש שקט פישר אוהב יוצאי סיירות ,  ועד כה הוא עזר בעיקר ללוחמים לשעבר .  למי שתרם לחברה ,  הוא אומר ,  מגיע ללמוד בשקט .  הוא לא היחיד שמחזיק בגישה הזאת :  צעירים שמבקשים למצוא מימון ללימודים גבוהים ,  כדאי שיצטיידו בכנפי צניחה או בסיכת סיירת .  תורמים פרטיים מרבים להשתמש בכספם כדי לקדם אג'נדה הקרובות ללבם ,  והם מוכנים להעניק הרבה כסף כדי שחיילינו הגיבורים ירכשו השכלה . " כשאנשים פרטיים שמעניקים מימון ללימודים באים לכאן לסיורים ,  אני מנסה להבין מהם תחומי העניין שלהם ולתפור להם מלגה לפי העדפותיהם ",  מסבירה פרופ' תמר אלמור ,  דיקנית הסטודנטים של המסלול האקדמי המכללה למינהל . " אם חשוב להם לקדם צעירים שנלחמו במלחמת לבנון השנייה ,  אני אמצא להם לוחמים כאלה .  בישראל ,  מה לעשות ,  הכי משתלם להיות יוצא סיירת מהפריפריה ".  לנשים מאזור המרכז ששירתו כפקידות בקריה ולערבים ישראלים כדאי להיוולד למשפחה עשירה או למצוא עבודה מכניסה במיוחד .  נשים הן אמנם הרוב באקדמיה ,  אבל הרבה יותר קשה להן למצוא מלגות .  הקרן הפרטית הגדולה ביותר בישראל בתחום המלגות ,  קרן impact !  ,  מיועדת אך ורק ללוחמים ולתומכי לחימה לשעבר .  הקרן ,  שהעניקה בשנה החולפת 10 מיליון דולר ,  משיגה את התרומות מיהודים אמריקאים .  השנה ,  מספרת מנכ"לית הקרן אורנה פסח ,  רק 15% ממקבלי המלגות היו נשים - וזהו שיפור לעומת שנים עברו .  לפעמים ,  להעדפה הלא מתקנת הזאת יש שורשים ביוגרפיים :  תורמים רבים מייסדים קרנות כדי להנציח את יקיריהם שנפלו בשירות הצבאי .  כזאת היא משפחת זומרפלד מהיישוב עשרת ,  שמעניקה מדי שנה שבע מלגות בנות 2,800 שקל לחודש ,  ליוצאי סיירת צנחנים .  המלגות קרויות על שמו של הבן זאביק זומרפלד ,  לוחם הסיירת שנפל לפני 12 שנה . " אין ספק שזה ממלא פונקציה רגשית ",  אומר האב דן זומרפלד ,  יו"ר מפעל  " מעבדות שרון "  שעוסק בתוספי שימור למפעלים . " זה נותן לי אפשרות לעזור לסטודנטים שרוצים ללמוד ,  שקשה להם ללמוד במדינת ישראל - ואסור לשכוח שהם גם עושים מילואים לפחות 60 יום בשנה ".  מטרתו היא לאפשר לסטודנטים ללמוד בראש שקט ,  בלי לדאוג לשכר הלימוד ולקיום הבסיסי .  מאז שנוסדה לפני 11 שנה ,  נהפכה המלגה לחלק מהווי היחידה ,  ויש לה צביון אישי במיוחד . " רבים מלוחמי הסיירת מגישים מועמדות למלגה עם השחרור ",  אומר ניר מי-טל ,  סטודנט לכלכלה ולמדע המדינה באוניברסיטת תל אביב ,  שקיבל את המלגה בשנה שעברה . " חצי מהלוחמים בצוות שלי הגישו מועמדות ".  כל סטודנט מחויב להכין יצירה כלשהי - ציור ,  פסל ,  ספר שירים או עבודה סמינריונית - ולהציג אותה בטקס הענקת המלגה בסיירת .  מי-טל כתב עבודה על אסטרטגיה ועל יחסים בינלאומיים ,  כדי להעניק לחיילים הקשר רחב יותר לפעילות היחידה . " רמתן של העבודות עולה בהתמדה כי כל אחד מנסה להתעלות על קודמיו ",  מספר מי-טל . " זאת גם דרך לשמור על קשר עם המשפחה ,  כי הסטודנטים מאשרים עמה את הנושא ומתייעצים אתה ".  חלק ממקבלי המלגה יוצרים קשר אישי עם המשפחה ובאים לאזכרות של זאביק . " הם מדהימים ",  אומר מי-טל על הזומרפלדים , " אכפתיים ודואגים .  הם באמת רוצים שיוצאי היחידה יצליחו ,  וממש מרגישים שזו שליחות לתת לחבר'ה הזדמנות ללמוד בשקט ,  ולא להתרוצץ בין עבודות ".  הכסף לקרן מגיע ברובו מהכנסות המפעל המשפחתי ,  אבל גם מתורמים פרטיים וממקבלי המלגה בשנים עברו . " אנחנו מקבלים תרומות מאנשים שעובדים אתנו ומכירים אותנו שנים רבות ",  אומר זומרפלד . " מוצא חן בעיניהם הרעיון שבן אדם מקבל במשך שנה שלמה מספיק כסף כדי שיוכל לשבת על הדשא ולדבר ,  ככה סתם ".  יזם ההיי-טק גיורא ירון ייסד מלגה על שם אחיו איתמר ,  שנפל בקרב על כיבוש החרמון במלחמת יום כיפור .  ירון ואשתו ,  שהיתה מדריכתו של איתמר בשומר הצעיר ,  מעניקים את המלגה בסך 50 אלף שקל לחיילים קרביים בעלי צורך כלכלי שהוכיחו מצוינות בלימודים . " חשבנו שמלגה ללוחם שהולך ללמוד היא דרך מצוינת להנציח את זכרו של איתמר ",  אומר ירון . " אבא שלי היה פרופ' באוניברסיטה ,  ואנחנו חושבים שהבעיה המרכזית במדינה היא הקשיים של ההשכלה הגבוהה ".  ירון ,  שהקים את חברת הציוד הרפואי  " איתמר מדיקל "  ומשמש כיו"ר  " יישום ",  חברת הפטנטים והיישום של האוניברסיטה העברית ,  מעניק את המלגות רק לסטודנטים באוניברסיטה העברית .  הוא מעולם לא ביקש לשמור על קשר עם מקבלי המלגה . " אנחנו תמיד מקבלים מכתבי תודה ,  אבל אני לא רוצה שהם ירגישו מחויבים .  הסיפורים שאנחנו שומעים הם קורעי לב .  אם חבר'ה כאלה הולכים לקרבי למרות כל הקשיים ,  הם באמת הרוויחו את זה ביושר ".  מבחינתו ,  המלגה היא דרך לזכור . " המאבק לשמר את הזיכרון הוא נצחי ",  הוא אומר . " איתמר היה בסך הכל ילד כשנהרג .  החברים שלו הם כבר סבים וסבתות ,  והוא נשאר תמונה על הקיר ".  הנצחה יכולה להיות גם פרויקט קולקטיבי :  תלמידים במחזור 1944 של התיכון התל אביבי גאולה מעניקים מדי שנה מלגות להנצחת חברי הכיתה שנפלו במלחמת השחרור .  תחילת הסיפור במפגש מחזורים שנערך ב-1968 ,  אז התברר לבני הכיתה על מותם של שלושה מחבריהם 20 שנה קודם לכן .  הם החליטו להעניק מלגות לשלושה תלמידי תיכון  ( אז עוד לא חל חוק חינוך חובה על תיכונים )  ,  וכשבוטל שכר הלימוד בתיכונים הם העבירו את המלגות לאוניברסיטת תל אביב והוסיפו עוד כמה מלגות לזכר חברי כיתה שמתו בינתיים .  בכל שנה נפגשים חברי הכיתה בטקס חלוקת המלגות באוניברסיטה ,  ולאחר מכן עורכים ארוחת ערב בבית אחד החברים . " כל אחד מביא צידה ,  ואנחנו חוזרים להיות בני 16 ",  מספר בן הכיתה ,  אלוף במיל' שלמה גזית . " כרגע עוד בלי פיליפיניות .  חוויית המפגש יוצאת מהכלל ,  ונדמה לי שהסיפור שלנו יכול לקדם חלוקת מלגות נוספות - אין סיבה שבוגרי תיכון שחבריהם נפלו במלחמת לבנון הראשונה או השנייה ,  למשל ,  לא יקימו דבר דומה ".  שיווק בחסות מלגה מלגות שמיועדות לסטודנטים מסוימים אינן תופעה ייחודית ,  אומרת אלמור .  בשנה שעברה קיבלה המכללה כסף מקרן מאייר ,  דרך האפוטרופוס הכללי ,  שנועד רק לסטודנטיות נזקקות ,  חילוניות ,  שלומדות משפטים לתואר ראשון . " יכולתי לנשק אותם מרוב שמחה ",  אומרת אלמור על העדפת הנשים .  jns ,  ארגון יהודי שפועל בבריטניה ,  היה מעוניין לתרום רק לסטודנטים מהפריפריה בדרום שנלחמו באחת המלחמות האחרונות .  ההעדפה הספציפית אינה עניין ישראלי בלבד :  כשאלמור למדה לדוקטורט ,  אחת החברות שלה קיבלה מלגה מלאה לאוניברסיטת הרווארד ,  בזכות היותה אמריקאית ממוצא הולנדי-אינדונזי . " היא התאימה לכל הקריטריונים ",  מספרת אלמור .  אתרי האינטרנט הרלוונטיים מלאים ברשימות של מלגות ליוצאי רומניה ,  לסטודנטים דרוזים וצ'רקסים ,  ליוצאי מערב אירופה או לסטודנטים ערבים .  המלגות של  " ועד העדה המערבית ",  לדוגמה ,  נוסדו לפני כ-160 שנה כדי לעזור לעולים חדשים ממרוקו ומקהילות צפון אפריקה ,  שהתקשו להתערות בקהילת הספרדים בירושלים .  עד היום מחלקת הקרן מלגות לתלמידי ישיבות ולסטודנטים - בתנאי שיוכיחו קשר משפחתי ליוצאי צפון אפריקה - מרוקו ,  אלג'יר ,  תוניסיה או לוב .  אלי מויאל ,  יו"ר הוועד - הנקרא גם  " איגוד קהילות יהודי צפון אפריקה בירושלים "  - מודה שהקריטריונים נשמעים מעט אנכרוניסטיים . " ייתכן שאם הארגון היה מוקם כיום ,  דברים היו שונים ,  אבל הוועד הוקם עוד בימי שלטון הטורקים ,  ויש נכסים שהם הקדש שמיועד רק למטרה הזו .  אלה התחייבויות שקיימות יותר מ-100 שנה ".  התורמים העיקריים הם יהודים מהקהילה הגדולה בז'נווה ,  ובעזרתם מממנים לא רק מלגות אלא גם תרומות לתלמידי בית ספר נזקקים בירושלים ומחקר על העדה במרכז למורשת יהודי צפון אפריקה שבשכונת ממילא .  קרן אחרת שמחלקת מלגות על פי המוצא העדתי היא קרן המכבים - ארגון יוצאי אירן .  בטקסי חלוקת המלגות של הקרן שומעים בדרך כלל יותר פרסית מעברית .  הנואם העיקרי באירועים אלה ,  יהודי אמריקאי בשם ציון מחפר ,  נושא בכל שנה נאום מחשמל בפרסית רהוטה . " חלק מהסטודנטים לא יודעים את השפה ,  אבל לראות את הלהט הציוני שלו - זה מרגש ",  מספר פרופ' דוד מנשרי ,  יו"ר הקרן וראש המרכז ללימודים אירניים באוניברסיטת תל אביב .  מנשרי מנסה להטות את המלגות לכיוון עדתי פחות :  כיום 20% ממלגות הקרן ניתנות לסטודנטים נזקקים ממוצא לא פרסי . " אבל לתורמים חשוב מאוד לתמוך דווקא בסטודנטים שמוצאם אירני ".  לתחום המלגות חדרו גם חברות מסחריות ,  שאחראיות לכמה מהמלגות בעלות השם המוזר ביותר ברשימה :  למשל , " מלגות החברה האמריקאית להנדסת חימום ,  קירור ומיזוג אוויר ",  הניתנות לסטודנטים שלומדים את התחום .  חברת  " מרכזי תעשיות ע.ע.ד "  מנהלת את  " קרן המלגות לתחומי התמחות בבעלי חיים ,  בדגש על הזנת מעלי גירה ",  שהוקמה להנצחת יוסי לפר ,  תזונאי בתחום מעלי הגירה שנפטר מהתקף לב ב-2002 . " מכיוון שזה תחום נרחב ומפותח בישראל ,  והוא היה אחד התזונאים הרציניים וגם איש מיוחד ,  החלטנו להנציח את זכרו ",  מסביר חן כהן ,  סמנכ"ל בחברת מרכזי תעשיות ,  השייכת לקבוצת ברן .  המלגה היא חלק מתרומתה של החברה לקהילה , " ואם יותר אנשים יתמחו בתחום - זה יעזור גם לנו ",  הוא מוסיף .  יש כמובן גם את מי שמשתמשים במלגה כדי לקדם את עצמם . " מלגות הן אמצעי שיווק ראשון במעלה עבור כל מכללה ואוניברסיטה ",  מצהירה דבורה ארקין ,  דיקנית הסטודנטים במכללה האקדמית כנרת . " במוסד שבו יש יותר מלגות ,  ילמדו יותר סטודנטים .  פרסומים של מכללות מלאים במשפטים כמו  ? שכר לימוד מובטח' ,   ? מלגות גדולות לקידום הסטודנטים' ".  בימים הפתוחים שנערכים בכנרת ,  מגישים לסטודנטים הפוטנציאלים עוגיות מזל ,  שבאחת מהן טמונה הבטחה למלגה ,  במטרה לדרבן סטודנטים להירשם .  לשיא של שימוש במלגה כמקדמת מכירות הגיעה המכללה לפני שלוש שנים ,  כששינתה את שמה ממכללת עמק הירדן למכללת כנרת .  כדי לחגוג את המאורע ,  הכריזה המכללה כי תינוקת שתיוולד באותה שנה ותיקרא כנרת ,  תזכה בבגרותה למלגת לימודים מלאה .  משפחה אחת שקראה על המבצע בעיתון ,  החליטה לפנות למכללה ולממש את האופציה :  ב-2027 בערך תהיה הפעוטה כנרת ,  כיום בת שלוש ,  זכאית ללמוד חינם במכללה .  אם היא תתגייס ליחידה קרבית ,  היא תהיה מסודרת לגמרי .  כשהסטודנט מתחתן עם הבת של התורם בין התורמים למוסדות הלימוד מתקיימים קשרי חיזור ארוכים וסבוכים .  בעיקר כשמדובר בתורמים פרטיים מחו"ל ,  שאותם צריך לפתות להעניק כסף דווקא למוסד שלך . " את צריכה להביא אותם לקמפוס ,  ולהסביר כמה אנחנו מוצלחים וגדולים .  את מנסה להבין מראש מה מעניין את התורם ",  מספרת פרופ' תמר אלמור ,  דיקנית הסטודנטים במסלול האקדמי המכללה למינהל . " זה תהליך סבוך ,  בוודאי מאז המשבר האחרון .  אני נפגשת עם הרבה תורמים פוטנציאלים .  יש פער בין המפגש ,  שיכול להיות מוצלח ואפילו להסתיים בהבטחה למלגה ,  לבין העברה ממשית של הכסף .  אז הבטיחו ולא קיימו ,  מה אני יכולה לעשות חוץ מלהגיד ,   ? את זוכרת ,  נפגשנו לפני חצי שנה' .  זו לא עסקה ,  אלא אדם שנותן לי כסף מטוב לבו ".  אלמור מספרת על תורם אחד ,  לא אדם עשיר ,  שמפריש בכל חודש סכום מסוים ממשכורתו למען מלגה ובכל שנה מממן מלגה אחת ,  המתעקש להישאר באנונימיות מוחלטת . " עבודה עם תורמים היא דבר מרתק ,  לא טכני ומקצועי אלא אנושי ואישי ,  ותמיד יש התחברות עם החלום של מישהו אחר ",  מספר אריק רוזנבלום ,  מנהל קשרי החוץ באוניברסיטת תל אביב .  חלק מהמשימה הוא לחבר בין התורמים לסטודנטים :  נהוג שהסטודנטים כותבים מכתבי תודה ,  ולפעמים האינטראקציה מרגשת ביותר .  רוזנבלום מספר על תורמת שהקימה קרן מלגות ללימוד מדעי המחשב לזכר בנה ,  שנהרג באירועי ה-11 בספטמבר בארה"ב .  אחד הסטודנטים שקיבלו את המלגה נפגש עם התורמת וסיפר לה את סיפורו האישי הקשה - אמו נפטרה לפני שנתיים ואביו לא נמצא בקשר עמו מאז הילדות . " הוא סיפר שכל מה שהוא מנסה לעשות הוא לגרום לאמו ,  שכבר לא בחיים ,  להיות גאה בבן שלה ",  מספר רוזנבלום . " והיא אמרה ,  אני יכולה להזדהות עמך בעניין הזה .  בזכות בני ,  סטודנט יכול לעשות משהו מעצמו ".  מפגש של גבי לוין - מנכ"לית קרן יהל על שם יהודה ליאון רקנאטי ז"ל ,  שמעניקה מלגות לצמצום פערים חברתיים - עם סטודנטים אתיופים גילה לה שבנוסף לשכר הלימוד ,  רבים מהם מתקשים לממן צורכי קיום בסיסיים .  הקרן הרחיבה בהתאם את המלגות שהיא מעניקה .  מלגת impact !  ,  שניתנת ללוחמים קרביים או לחיילים תומכי-לחימה על ידי תורמים אמריקאים  ( יהודים ברובם ,  אם כי לאחרונה הצטרפה לתרומות גם קרן הידידות לישראל ,  הממומנת על ידי נוצרים אוונגליסטים )  ,  מבוססת על קשרים אישיים בין תורם לנתרם .  כל סטודנט מאומץ על ידי תורם ספציפי ,  ומעביר לו פעמיים בשנה מכתב תודה ועדכון  - " מה עם הלימודים ,  מה עם החברה ,  התחתנתי ,  פרטים כאלה ",  מסבירה מנכ"לית קרן impact !  ,  אורנה פסח . " יש לנו המון תורמים שמגיעים לישראל בפעם הראשונה בזכות הסטודנטים ,  או מזמינים אותם להכיר את המשפחה בארה"ב ".  סטודנט אחד למשפטים ,  יתום משני הוריו ,  אף הודיע זה עתה על נישואיו הקרובים לבתו של התורם שמימן את לימודיו .  במבצע  " עופרת יצוקה "  קיבלו התורמים עדכונים על כל סטודנט שהוקפץ למילואים ויצא לחזית . " היו תורמים שעזבו את הכל ולקחו מטוס לבקר את המלגאים ולהגיד  ? כל הכבוד' .  התורמים התרגשו מאוד ",  מספרת פסח .  התרומות ,  שלא במפתיע ,  עלו בהתאם ,  בשיעור של 30% .
 
סטודנטים ,  צריכים עזרה ?  7 מלגות גדולות מחלקות כסף
מחפשים מישהו שיממן לכם את הלימודים ?  כדאי שתצטיידו בכנפי צניחה או בסיכת סיירת ■ דיקנית הסטודנטים במכללה למנהל : " בישראל הכי משתלם להיות יוצא סיירת מהפריפריה "  ■ עו"ד פישר ,  מייסד קרן מלגות :  למי שתרם לחברה מגיע ללמוד בשקט

