 " גם מי שלא אוהב אותי חייב לעבוד אתי "
 חברת הברוקרים ILS ייחודית בנוף הישראלי וחולשת על חלק ניכר משוק המט"ח ומהשוק הלא סחיר .  הבעלים ,  שי דטיקה ,  רוצה להיכנס כעת גם לשוק הסחיר ומקים חברת ברוקראז' חדשה בשם IEB .  לקראת המהלך הוא מספק הצצה נדירה לפעילות החשאית של החברה
 >  >  אורח שייכנס למשרדי ils ברוקרס שברמת החי"ל בתל אביב ייוותר ככל הנראה פעור פה .  בניין המשרדים הסולידי ברחוב הברזל ,  שבו שוכנים משרדי חברת הברוקרים הישראלית ,  לא מרמז דבר על מה שמתרחש בתוכו .  כבר כשיוצאים מהמעלית שומעים את צעקות הסוחרים ,  וכשפותחים את הדלת שעליה שלט החברה מגלים חדר שבו פעילות סוערת בהרבה מבכל חברת ברוקראז' אחרת - וגם כל מיני מכשירים מוזרים שבקרב סוחרי המט"ח הגדולים מכונים  " בוקס "   ( קופסה )  .  ils ברוקרס אינה מוכרת לציבור הרחב ,  אך מדובר בחברת ברוקראז' יוצאת דופן .  ils עוסקת אך ורק במט"ח ובמוצרי otc - כלומר מוצרים שאינם סחירים ,  כמו אופציות וריביות .  בניגוד לברוקרים הפועלים בשוק ההון ועובדים עם מוסדיים או משקיעים גדולים במניות או באג"ח ,  החברה עובדת רק עם מוסדות בנקאות מקומיים וזרים .  גם בנק ישראל נוהג לעבוד עם הברוקרים הגדולים .  בשנים האחרונות קנה דרכם לא פעם דולרים .  לפי מקורות בענף הבנקאות ,  באחרונה מתבצעות העסקות דווקא דרך הבנקים .  בכל מקרה ,  בנק ישראל לא מבצע את כל הרכישות דרך גוף אחד ,  כדי שלאף אחד לא יהיה עודף מידע על כיוון הדולר-שקל .  מכשירי הבוקס המסתוריים הם אמצעי הקשר של ils עם הבנקים .  אלה למעשה מכשירי אינטרקום ,  הדומים לאחיהם המותקנים בכניסה לבנייני מגורים ,  אבל הלחצנים בבוקס של ils אינם מובילים לדירות ,  אלא לחדרי המסחר בכל הבנקים .  שומר מרחק מהתקשורת על אף ש-ils היא שחקן מרכזי בשוק המט"ח הישראלי ,  מי שייסד ומנהל אותה - הברוקר ואיש העסקים שי דטיקה - מיעט להתראיין עד עתה .  דטיקה ,  41 ,  שומר על מרחק מהתקשורת - אך שמו ושמה של ils עלו בכל זאת לכותרות ב-2005 .  זה קרה לאחר שנחקר במשטרה בחשד שנתן לכאורה לעובדי בנקים ולדילרים של חדרי עסקות בנקאיים טובות הנאה ,  כמו כרטיסים לאירועי ספורט ובידור ותשלום על ארוחות ,  כדי שיעדיפו לעשות עמו עסקות .  החקירה אמנם התנהלה גם נגד כעשרה ברוקרים ודילרים נוספים ,  אך שמו היה היחיד שפורסם .  דטיקה טען אז כי מדובר במנהג מקובל בענף ,  וכי הבנק המרכזי בבריטניה קבע כי מתנות - כולל ארוחות - הן חלק ממהלך העסקים הרגיל בענף .  בסופו של דבר נסגרה החקירה ודטיקה נוקה מכל חשד .  כעת ,  חמש שנים לאחר סיום הפרשה ולקראת הקמת חברת ברוקראז' חדשה ,  דטיקה מסכים לספר מעט על פעילות החברה שלו - ובתור התחלה להסביר את פשר הצעקות המסתוריות  ( "20 80 !  20 70 !  ")  שנשמעות בחדר המסחר : " כך מתבצע המסחר עם הבנקים .  למשל ,  כשאנחנו צריכים למכור בעבור אחד הבנקים 200 מיליון דולר ,  אנחנו מנהלים דרך האינטרקום משא ומתן עם כמה בנקים לגבי המחיר הטוב ביותר . " בקרב הסוחרים יש כמה קיצורים .  אנחנו מצטטים רק את הספרות האחרונות ,  למשל אם הדולר ב-3.77 אז 20-70 אומר שב-3.7720 אני מוכן לקנות וב-3.7770 אני מוכן למכור .  אם לא נוקבים בסכום אז מדובר בעסקה של 4 מיליון דולר - ההיקף הממוצע של עסקת מט"ח מסוג ספוט .  אם ההיקף שונה מ-4 מיליון דולר אז מציינים אותו ,  אבל מדלגים על המיליון ואומרים ,  למשל ,  רק '5 דולר' .  כשיש מכירה אומרים giver וכשיש קנייה אומרים paid ".  למה הבנקים צריכים בכלל ברוקר ,  אם הם יכולים לקנות ולמכור מט"ח בעצמם ?   " יש המון שחקנים במוצרי otc ,  ולכן יש צורך במתווך פיננסי - ואנחנו המתווך הזה .  אם ,  למשל ,  סיטי רוצה לקנות 100 מיליון דולר הוא יכול לפנות לבנק או שניים ,  אבל יש עוד הרבה בנקים שאולי ימכרו לו במחיר טוב יותר - ואנחנו עובדים עם כולם .  כל זה עוד בלי לדבר על נזילות ,  למשל כשבנק רוצה לרכוש 200 מיליון דולר וצריך לרכוש אותם מכמה בנקים ".  דטיקה ,  בעל תואר ראשון במתימטיקה ובפיסיקה מאוניברסיטת תל אביב ,  התחיל את הקריירה הפיננסית שלו בגיל 26 ,  כטריידר במט"ח בבנק הפועלים . " אלה היו ימים שבהם עוד לא היה יורו ,  והבנקים הורשו לסחור אך ורק מול בנק ישראל ",  הוא נזכר .  בשלב מסוים איפשר בנק ישראל לבנקים לסחור זה עם זה ,  וב-1996 התיר להם לסחור גם באמצעות מתווכים - ברוקרים .  בשלב זה עבר דטיקה לעבוד בגלובל בוקס - חברת התיווך במט"ח הוותיקה בשוק הבין-בנקאי ,  שהוקמה על ידי אופנהיימר וגלובל טריידינג ויז'ן של בני עילם ומשה בן יוסף .  בימיו בגלובל בוקס היה דטיקה אחד המקימים והמפתחים של המסחר הבנקאי בדולר-שקל . " עבדתי בחדר שהיה בגודל של שולחן סנוקר כמו זה ",  הוא מספר ומצביע על שולחן הסנוקר שבמשרדי ils , " והיו אז רק מכשירי ספוט ".  ב-2000 שוק המט"ח כבר היה גדול ,  והציע מכשירים של ריביות ,  פורוורדים ואופציות - אך עדיין לא היתה חברה שסיפקה ברוקראז' לכל המכשירים האלה .  דטיקה הבחין בכך ,  והחליט להקים חברת ברוקראז' יחד עם שני חברים מימי בנק הפועלים - שמוליק ראובני ועובד זלצשטיין . " התחלנו לעשות עסקות מאז הקמת ils ",  מספר דטיקה . " פעלו אז בשוק אופנהיימר שעבד בספוט ,  tfs שעבדה באופציות וברוקר בריטי שניסה לעשות קצת ריביות .  מה שמצחיק זה שבחו"ל הברוקרים הם דרגה אחת מתחת למטאטאי רחובות ,  ואנחנו היינו שלושה בכירים שפתחו ברוקראז' ".  ב-2005 קנה דטיקה את חלקם של השותפים שלו בחברה - הוא מסרב לומר לפי איזה שווי .  איך התפתח בעשור האחרון השוק שבו את פועל ?   " ב-2000 היו מעט בנקים זרים שעבדו בישראל באופן רציני - ובהם סיטי ,  דויטשה ,  מריל לינץ' ו-rbs - ולצדם כמה בנקים שעשו רק מדי פעם עסקות .  כיום יש כאן 40 בנקים .  במשך השנים השוק נהפך יותר ויותר משוכלל - הושקו יותר מוצרים מתוחכמים וגם הבנקים הישראליים נהפכו מתוחכמים ,  הן מבחינת האנשים שמועסקים בהם והן מבחינת המערכות .  ב-ils התחלנו עם שלושה אנשים וכיום אנחנו 15 ".  מתי היתה הקפיצה המשמעותית של השוק ?   " לפני שלוש שנים ,  כשהתחילו לייצר נגזרי ריביות .  יותר בנקים הסתכלו על המטבע השקלי כעוד נכס שלהם - ולא רק כהשקעות הוניות ".   " לבתי ההשקעות אין הבנה במט"ח"דטיקה מספר כי בחדר העסקות שלו יכולים לעבור מיליארדי שקלים ביום . " יש עסקות שיכולות להגיע למיליארד שקל - בעיקר בריביות ,  שם עושים עסקות גדולות .  בספוט זה יהיה נמוך יותר - העסקה הרגילה היא 4 מיליון דולר ",  הוא אומר .  מי הלקוחות שלך ?   " אין בנק בעולם שלא עובד אתי .  גם אם מישהו לא אוהב אותי ,  אין לו ברירה ".  איך המקצועיות של הבנקים הישראלים ביחס לזו של הבנקים הזרים ?   " בסולם של 1 עד 10 ,  הזרים הם בין 9 ל-10 ברמת הידע והמערכות .  הישראלים מבינים לא פחות מהזרים ,  אבל הם הרבה פחות טובים ברמת התמיכה המערכתית ".  מה המשקל של הזרים בשוק המט"ח הישראלי ?   " בתקופה האחרונה המשקל שלהם עבר את החצי ומתקרב ל-60%-70% .  לפני כמה שנים המשקל שלהם עוד היה 20%-30% בלבד ".  איך השפיע על ils המשבר הפיננסי ,  שפגע בעיקר במערכת הבנקאות העולמית ?   " המשבר של 2008 פגע בברוקראז' - הבנקים נפגעו ,  ועקב כך כמות העסקות ירדה ושחקנים נעלמו .  זה היה המשבר הראשון שבו חווינו ירידה במחזורים .  היו בנקים שלא עשו עסקות והיו כאלה שלא הסכימו לעבוד עם בנקים אחרים .  לכן המשבר הזה פגע בנו יותר מכל משבר אחר .  אפילו בתקופת האינתיפאדה לא נפגענו בברוקראז' ".  האם המחזורים כבר חזרו לרמות של ערב המשבר ?   " עדיין לא חזרנו לאותו מקום מבחינת קצב עסקות .  כל השחקנים הרבה יותר זהירים ".  מי המתחרים שלך כיום ?   " המתחרה הגדול שלי היא חברת tfs .  להערכתי ,  ביחד אנחנו שולטים בכ-70%-80% מהשוק .  יש עוד ברוקרים קטנים ,  כמו icap ".  כל כך מעט מתחרים ?   " כבר אי אפשר לפתוח חברה בתחום .  אין צורך בעוד אחת ".  מדוע בתי ההשקעות אינם פעילים בתחום המסחר במט"ח ?   " בתי השקעות מתעסקים במניות ובאג"ח ולא במט"ח - כי אין להם הבנה ,  ידע ורקע בתחום .  בשנים האחרונות ניסו כמה מהם לפתוח חדרי מסחר במט"ח ,  אבל הם לא גדולים ".  איך הבנקים מחליטים עם איזה ברוקר לעבוד ?   " הבנקים לא רוצים ברוקר אחד וגם לא 100 ,  ולכן בדרך כלל הם מחלקים את העבודה בין כמה ברוקרים ".   " לא שווה לי להיות חבר בורסה"דטיקה ,  שעד עתה הקפיד לא להיחשף ,  הסכים להתראיין לרגל תחילת הפעילות של החברה החדשה שלו ,  ieb  ( ישראל אקוויטי בונדס )  . " החברה החדשה תעשה ברוקראז' בכל מה שסחיר בבורסה ,  בניגוד ל-ils ,  שעוסקת במסחר ב-otc ",  הוא מספר . " ieb לא תעבוד רק עם בנקים ,  אלא גם עם משקיעים גדולים ומשקיעים מוסדיים .  היא לא תפעל באותו בניין שבו שוכנת ils ,  כי חשוב לעשות הפרדה בין בנקים ללקוחות ".  למה החלטת לפתוח חברת ברוקראז' דווקא עכשיו ?   " קרו בשוק כמה דברים מהותיים .  למשל ,  חוק חדש מגביל את הגופים המוסדיים של בית השקעות מסוים לעבוד עם הברוקראז' של אותו בית השקעות בשיעור של יותר מ-20% .  נוסף על כך ,  סוחרים החלו לעבור מחברה לחברה ,  ונוצר בלאגן בלידר ובפסגות  ( בלידר הועברה השליטה מיצחק שרם ויאיר פודים ,  שנקלעו לקשיים ,  לדן דוד ;  ובפסגות נעצרו ונחקרו דוד אדרי ושי בן דוד - מנהלי הנוסטרו ולפני כן הברוקראז' של בית ההשקעות - ש"ש )  .  כל אלה גורמים לכך שמחלקים מחדש את הקלפים על השולחן . " מה שקרה בפסגות הפנה זרקור לבעייתיות בניהול כספי הבית לצד כספי העמיתים ,  בשל ניגודי האינטרסים .  אצלנו אין שום נוסטרו - אנחנו רק מתווכים ,  ואף אחד לא יגלגל כאן כסף על חשבון מישהו אחר ".  בניכוי ברוקראז' של מטבעות ,  ההכנסות בשוק הברוקראז' המקומי הן כ-400-500 מיליון שקל בשנה .  שיעור הרווחיות הוא כ-30% ,  וצריך גם לשלם משכורות גבוהות שמגיעות לכמה מיליוני שקלים בשנה .  בשוק פועלים הרבה ברוקרים פרטיים ,  וגם הבנקים הגבירו באחרונה את הפעילות בתחום .  לאור כל זאת ,  נראה כי השוק שאליו נכנס כעת דטיקה כבר רווי ,  אך הוא אינו חושש : " כשפתחתי את ils אמרו לי שאני משוגע .  כשעברתי לאופנהיימר הבוס שלי בבנק הפועלים אמר לי 'בתוך שלושה חודשים אתה תחזור לכאן' .  אז נכון ,  כיום הגודל של השוק הוא 400-500 מיליון שקל ,  אבל זה הולך לגדול .  להערכתי קצב הגידול יכול להגיע ל-10%-15% בשנה ".  מאיפה יגיע הגידול הזה ?   " יש דברים שהשוק לא עושה כיום ,  למשל שילוב של אג"ח עם נגזרים על אג"ח .  יכולים להיכנס אליו הרבה מוצרים חדשים ,  ולנו יש ידע .  השחקנים שפועלים כיום בשוק לא עושים את זה .  כולם עושים את אותו הדבר .  מעבר לכך ,  זו גם פלטפורמה שעל בסיסה אוכל לעשות דברים בעתיד - למשל ,  אם ארצה להיות בית השקעות שנותן שירותים אחרים ".  מה היעד שהצבת לחברה ?   " היעד הוא להגיע לנתח של 5%-10% מהשוק בתוך שלוש שנים .  אני יותר יעיל מכל הקונגלומרטים :  אין לי אופרציות גדולות ,  אין דירקטוריונים ,  אני רזה מבחינת הוצאות ולא סוחב כלום על הגב ".  כיום יש ב-ieb שני עובדים - איציק אמדו ,  שהגיע מאקסלנס ומודי שפריר ,  שהגיע מדש .  דטיקה מתכנן לגייס בקרוב כחמישה עובדים נוספים . " אנחנו רוצים ליצור כאן a team ,  שלכולם יהיו באופן כזה או אחר אחזקות בחברה .  זה נותן מוטיבציה לבוא עם פלפל כל יום ",  הוא אומר .  אילו עובדים אתה מחפש ?   " אנשים מ-sell side  ( פעילות ברוקראז' ומחקר המיועדת לגופים מוסדיים - ש"ש )  ,  עם שתיים עד חמש שנות ניסיון .  אני לא רוצה אנשים עם 15 שנות ניסיון כי אני מחפש אנשים רעבים שבאים לעבוד ,  ולא כאלה שבאים לנהל ולשבת במשרד ".  פעילות הברוקראז' של ieb תתבצע באמצעות חבר הבורסה של u בנק ,  מקבוצת הבינלאומי .  למה לא קנית חבר בורסה ?   " רציתי לקנות את פריזמה הרבה לפני שדני ברק חשב על זה .  אבל אז הבנתי שזה לא שווה להיות חבר בורסה - זה כרוך ברגולציה ,  מחויבות ועלות כספית ותפעולית ".   " ברוקר לא צריך לחשוב"דטיקה הוא אמנם שחקן מרכזי בשוק המט"ח הישראלי - אך לדבריו ,  גם לו אין כל יכולת לספק תובנה לגבי כיוון השוק בשנה הקרובה . " על זה אומרים flip a coin - אפשר להטיל מטבע ",  הוא טוען . " אף אחד לא יודע מה יקרה בשוק המט"ח אפילו בעוד דקה .  גולדמן-סאקס יכולים להגיד ככה וברקליס אחרת .  אף אחד לא יודע כלום ".  ובכל זאת ,  מה יהיו המגמות שישפיעו על השוק בישראל ?   " כולם מעריכים שהריבית תעלה ל-3% בתוך שנה ,  אבל אני חושב שהיא תישאר ברמה נמוכה הרבה יותר זמן .  לדעתי היא תישאר נמוכה כי בעולם לא מורגשים לחצים אינפלציוניים .  בדיוק היה לי על זה ויכוח עם מודי שפריר ,  מנהל המחקר של ieb .  יש לנו דעות שונות בעניין ,  אבל הוא הכלכלן והוא מחליט .  בכל מקרה ,  אחד היתרונות בלהיות ברוקר הוא שאני לא צריך לחשוב .  אחרים חושבים ואני מבצע .  אני ישן טוב בלילה ".  אין לך גם תיק השקעות שאתה ישן טוב ?   " יש לי תיק שמנוהל בנאמנות עיוורת ".  למה ?  אתה הרי לא מנהל כספים של אחרים או מספק ייעוץ . " אני יו"ר ועדת ההשקעות של קופות הגמל של אלטשולר שחם .  לא הייתי חייב לעשות את זה ,  אבל העדפתי ככה - למראית עין ".  בפעילות ברוקראז' יש הרבה סיכונים .  אילו סיכונים מאפיינים את הפעילות מול הבנקים ?   " הסיכון העיקרי הוא סיכון ביצוע .  אם ,  למשל ,  אני אמור לקנות - ובטעות מוכר ".  אז מה עושים ?  מבטחים ?   " מתברר שלאורך השנים כמות הטעויות מזערית .  המרחק בין עסקה לאישור הסופי שלה נע בין כמה שניות לדקה ,  אז גם אם עשית טעות אתה עולה עליה במהירות ויכול לתקן את הנזק .  במקרה הכי גרוע זה יעלה עשרות אלפי שקלים .  אבל גם יש ביטוח ".  - עסקת ספוט עסקת חליפין ישירה של מטבע במטבע - עסקת פורוורד עסקת חליפין של מטבע במטבע בתאריך עתידי קבוע מראש בשער חליפין שגם הוא נקבע מראש שוק המט"ח :  מחזור של 1.5 מיליארד דולר ביום1 .  היקף השוק :  היקפן הכולל של עסקות בהן מעורב השקל בשוק המט"ח המקומי כ-1.5 מיליארד שקל ביום ממוצע .  בימים סוערים במיוחד ההיקף תופח לכמה מיליארדי דולרים .  רוב הכספים מחליפים ידיים בעסקות ספוט .  2 .  העמלות :  ils ברוקרס היא חברה פרטית ולכן אין נתונים לגבי הרווח שלה .  גם העמלות שמשלמים הלקוחות של ils ברוקרס ,  כלומר הבנקים ,  אינן גלויות .  עם זאת ,  מקורות בנקאיים מעריכים כי העמלות המקובלות בעסקות הן בשיעור של שבריר אחוז .  3 .  המשכורות :  חברת הברוקרים גלובלבוקס הוציאה ב-2005 צו מניעה נגד עובד בכיר שלה שרצה לעבור ל-ils ,  מחשש שיעביר סודות מסחריים .  אותו עובד חשף בפני בית המשפט כי כשהצטרף לגלובלבוקס בגיל 24 משכורתו ההתחלתית היתה 10,000 שקל בחודש .  כעבור שלושה חודשים קפצה המשכורת ל-16 אלף שקל וכמה חודשים מאוחר יותר החל העובד לקבל גם 10% מהכנסות החברה בתחום האופציות .  בחודשים האחרונים שלו בגלובל בוקס משכורתו היתה 28.5 אלף שקל בחודש ,  וכשבישר לגלובל בוקס שברצונו לעזוב הציעו לו שכר של 50 אלף שקל וזכות לרכוש 25% מהחברה במחיר נמוך .  יש לזכור כי מאז שנמסרו הנתונים חלפו חמש שנים - וגם משבר כלכלי גדול .  עם זאת ,  מאז 2005 שוק המסחר במט"ח רק גדל ,  וייתכן שהשכר וההטבות של הסוחרים גדלו אתו .

" גם מי שלא אוהב אותי חייב לעבוד אתי "
 חברת הברוקרים ILS ייחודית בנוף הישראלי וחולשת על חלק ניכר משוק המט"ח ומהשוק הלא סחיר .  הבעלים ,  שי דטיקה ,  רוצה להיכנס כעת גם לשוק הסחיר ומקים חברת ברוקראז' חדשה בשם IEB .  לקראת המהלך הוא מספק הצצה נדירה לפעילות החשאית של החברה

