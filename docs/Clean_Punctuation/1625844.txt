המודל העסקי המנצח :  תמיד יהיו מלחמות 
מצלמות שמזהות איומים מתחת לאדמה ,  מוקשים שיודעים מתי להתפוצץ וכדורים חושבים - כל אלה יהיו חלק בלתי נפרד משדה הקרב העתידי ■ והלוחמים ?  אולי בעשור הבא נוכל להסתדר בלעדיהם
בשדה הקרב העתידי יפעלו כלי רכב ,  מטוסים וספינות רובוטיים ,  ללא חייל אחד עליהם .  ניצנים ראשונים כבר פועלים בצה"ל ובמקומות נוספים בעולם ,  והמגמה תעמיק ותורחב .  המגבלות להפיכת המדע הבדיוני למציאות ,  כך נראה ,  יהיו בעיקר תקציביות .  במקומות שבהם אי אפשר יהיה לוותר על שיגור לוחמים ,  תהיה טכנולוגיית הפס הרחב - המשתכללת ללא הרף ונשאבת מהתקשורת האזרחית לתחום הביטחוני - תשתית הכרחית לכל צבא מודרני .  היא תאפשר למסוק שמזהה תנועה חשודה להעביר הוראה למטוס זעיר ללא טייס  ( מזל"ט )  לצלם את האתר החשוד ולהעביר את התמונה בזמן אמת לחייל בשטח ולפיקוד בעורף .  החייל יוכל לסמן בקואורדינטות  ( מערכת צירים )  ובקרן לייזר את המטרה שיבחר לתקוף ,  ולבקש מהעורף לשגר לעברה טיל מהקרקע או פגז ממטוס .  הטיל או הרקטה יוכלו להגיע ממרחק עשרות ק"מ ,  יהיו מונחי gps ויידעו להתביית על נקודת הלייזר ולהשמיד את המטרה .  המערכת תהיה מוצפנת ,  כדי שהמידע לא ידלוף לאויב .  כל זה יחייב מערכת ברוחב פס רב יותר מזה שבמערכת האזרחית .  לווייני הריגול ,  ששוקלים כיום כמה טונות ,  ימוזערו ויגיעו למשקל שבין ק"ג יחיד - ואף פחות מזה - ל-100 ק"ג ,  עם מנוע בגודל של בול .  הרובה שיחזיק החייל בשטח יהיה ממוחשב וישגר כדור בעל מוח ,  שיידע היכן להתפוצץ .  הרקטות החדשות יהיו מדויקות ויידעו לחשוב בעצמן .  התעשייה הביטחונית הישראלית עובדת במרץ על פיתוח אמצעי הלחימה המשוכללים לשדה הקרב העתידי של 2020 ונמצאת בחוד החנית של הטכנולוגיה הצבאית בעולם .  הפיתוחים העתידיים נעשים בתיאום ובסיוע מפא"ת - המינהל למחקר ,  פיתוח אמצעי לחימה ותשתית טכנולוגית במשרד הביטחון .  דרישות מערכת הביטחון שנהפכו לאבן יסוד בכל פיתוח הן מזעור ודיוק .  המזעור יאפשר להעמיס את הנשק או את אמצעי התקשורת על החייל בשטח ,  להקל עליו ובנוסף לחסוך באמצעי שיגור מסורבלים .  הדיוק יאפשר למנוע פגיעה בחפים מפשע .  התעשיות הביטחוניות לא חושפות את הפיתוחים המרתקים והדמיוניים ביותר ,  בהוראת הצנזורה ,  ואולם גם מה שהותר לפרסום מעניק תמונה טובה של הצפוי .  מזערי ,  מדויק ,  עצמאי  " הפרוטקטור היא ספינה שאנחנו כבר משווקים ,  המשוטטת בכל מיני מקומות בלי אף חייל על סיפונה ",  מספר רוני פוטסמן ,  סמנכ"ל מחקר ופיתוח ברפאל מערכות לחימה מתקדמות בע"מ . " היא יכולה להתקרב לסירת מחבלים ,  לדבר אליה ברמקול ולירות עליה מבלי לסכן אף חייל .  בעבר היו על כל ספינה שכזו שבעה-שמונה חיילים .  שליטה מרחוק היא אחד המאפיינים החזקים של שדה הקרב העתידי .  זה יהיה שדה קרב ריק מחיילים ,  שינועו בו כלים שיעשו את מה שהחיילים עושים כיום ".  הספינות ,  כלי הרכב או המטוסים הבלתי מאוישים יוכלו להיות מכוונים בשלט רחוק ,  או יתנהלו באופן אוטונומי - אלה יתוכנתו מראש לבצע משימה ויבצעו אותה עד תומה .  מדובר במשימות כמו להגיע לבונקר בשטח האויב ,  לצלם אותו ולשגר את התמונות לפיקוד ,  לשגר פגז ולחזור ,  או להתפוצץ בבונקר על יושביו .  מאפיין נוסף שדעת הקהל העולמית לוחצת לפתח ולשכלל הוא הדיוק בפגיעה במטרה ,  במיוחד כשמדובר בלוחמה בשטח בנוי ,  המכונה  " לוחמה בעצימות נמוכה ".   " אם עד לפני עשר שנים הטילו מטוסים פצצות ללא הגבלה ברדיוס של 20-30 מטר כדי לפגוע במטרה אחת - כיום זה נגמר .  אנחנו עובדים על יכולות שיאפשרו להביא טיל ממרחק של 70 ק"מ לחלון ספציפי של בית מסומן .  זה נובע גם מעלויות .  צבאות מוכנים לשלם הרבה על טיל רק אם הם בטוחים שהוא פוגע במטרה בדיוק ",  אומר פוטסמן .  לדבריו ,  מאפיין נוסף הוא  " יעילות מכוונת ",  שעיקרו התאמת החימוש למטרה .  אם בעבר פצצה או טיל התאימו ליישומים שונים ,  כיום מכוונים אותם ליעד ספציפי לפי המנגנונים הפנימיים שבהם .  אם צריך לפגוע באדם בתנועה יותאם לכך חימוש בעל מנגנון מסוג אחד ,  ואם צריך לפגוע בבניין בן שלוש קומות ,  החימוש יהיה בעל מנגנון אחר .  בבחינת  " אמור לי מה המטרה ואתאים לך את הטיל ".   " זה גורם לכך שמצטיידים במה שצריך ,  ולא במכנה המשותף הנמוך ביותר ",  הוא מתאר .  מצד שני ,  מתפתחת גישת הרבגוניות ההפוכה ,  על פי דרישה להתאמת כלי נשק לכמה שיותר פלטפורמות של שיגור ומטרות ,  כדי להוזיל עלויות .  לדוגמה ,  פיתוח של טיל שאפשר לשגר ממסוק ,  ממטוס ,  מספינה ,  או מרכב קרקעי - ושיכול להשמיד מטרות כמו טנקים ,  מבנים ובונקרים . " מגמת המזעור שמתפתחת בשוק האזרחי מאפשרת להכניס למערכות הצבאיות דברים שבחיים לא חלמנו עליהם בגלל הגודל ,  המשקל והנפח ",  אומר פוטסמן . " זו מגמה עולמית ,  ושדה הקרב העתידי יהיה מלא באמצעי לחימה קטנים בהרבה .  למשל ,  מה שגודלו כיום הוא מטר על מטר ,  ימוזער לחמישה ס"מ על חמישה ס"מ .  זה שימושי במיוחד לכלי הטיס הבלתי מאוישים ,  שיכולת הנשיאה שלהם מוגבלת בגלל כמות הדלק שהם יכולים לשאת והגובה שאליו הם אמורים להגיע .  כל גרם קובע שם .  מרגע שמתקינים עליהם מערכות כבדות ,  הם לא מסוגלים לבצע משימות ".  מוסקיטו ,  מזל"ט שמוטת כנפיו היא 40 ס"מ ,  הוא דוגמה לכלי טיס זעיר .  הוא פותח על ידי התעשייה האווירית  ( תע"א )  .  הוא בעל מנוע חרישי ,  וחייל יוכל לשגר אותו ממשגר המוחזק ביד .  על פי צורכי מערכת הביטחון ,  יש לשער שגם מזל"ט זה אינו המלה האחרונה במזעור .  מיקרו לוויינים וננו-לוויינים שדה הקרב העתידי יכלול גם את החלל .  מבחינת התעשיות הישראליות ,  הן כבר עמוק בתוך  " מלחמת הכוכבים ".  טכנולוגיות מבוססות gps ,  הניזונות מלוויינים ,  נהפכות לכלי בסיסי ולתשתית עבור צבא העתיד הדיגיטלי .  היכולת לצייד לוויינים במכ"מ ש"רואה "  דרך עננים ,  תוצרת התעשייה האווירית ,  תאפשר לכל מפקד בשטח לקבל את תמונת היעד שהוא עומד לתקוף ,  גם בלילה .  מעבר לכך ,  ההתמצאות בחלל באמצעות לוויינים יכולה לשמש גם היא מרכיב במערך החימוש מול יעדים מרוחקים ,  המכונים  " מעגל האיום השלישי על ישראל ",  דוגמת אירן .  כשלוויינים נהפכים לאמצעי קריטי בתפקוד של צבא ,  ההגנה עליהם נהפכת לקריטית לא פחות ,  מצב המעביר את המלחמות בחלל במנהרת הזמן לכאן ועכשיו .  ישראל חברה במועדון היוקרתי במיוחד של שש המדינות בעולם שהוכיחו יכולת שיגור עצמאית של לוויין לחלל ,  לצד ארה"ב ,  רוסיה ,  הודו ,  יפן ומערב אירופה - שמאוחדת בסוכנות חלל סביב היכולות של צרפת .  באחרונה הפגינה גם אירן יכולת שיגור ראשונית לחלל .  התעשייה האווירית היא בית היוצר של כל הלוויינים של מדינת ישראל - מלווייני תצפית אופטיים ומכ"מיים ועד לווייני תקשורת .  מהנדסי החברה מפתחים טכנולוגיות שישמשו את לווייני העתיד ,  בכלל זה חומרי מבנה ומבנים חלליים מתקדמים - שיאפשרו ,  לדוגמה ,  פרישת אנטנות בקוטר של עשרות מטרים בחלל .  אנטנות אלה יכולות לחולל מהפכה בתקשורת הלוויינית המתקדמת .  בד בבד עובדים בתעשייה האווירית על פיתוח מערכת משולבת של עשרה לוויינים מוקטנים ,  שישדרגו את התקשורת הבין-לוויינית ואת הנתונים שיתקבלו בתחנות הקרקע . " בקבוצה הזו ,  מבחינת הטכנולוגיה ,  אנחנו במקום השני אחרי ארה"ב ,  ויש נישות שבהן אנחנו אף במקום הראשון ,  בעיקר במיני-לווייני תצפית ",  אומר יצחק בן ישראל ,  יו"ר סוכנות החלל הישראלית .  מדובר בלוויין תצפית שפיתחו התעשייה האווירית ורפאל ,  המשמש גם לריגול ושוקל 300 ק"ג .  המקביל האמריקאי שלו שוקל 4-3 טונות .  מדינות אחרות משגרות לוויינים מזרחה ונהנות מתוספת המהירות שמעניקה תנועת הסיבוב של כדור הארץ ,  אך ישראל משגרת אותם למערב מסיבות אזוריות .  בשיגור הישראלי מאבדים אנרגיה רבה ,  ומכאן נובע הצורך במערכות מוקטנות וקלות .  עם הקטנת הלוויין הוקטנו כל רכיביו ,  החל במנוע וכלה בציוד הצילום . " יכולת המזעור שלנו נובעת מהצורך הביטחוני ",  אומר בן ישראל .  לפי הערכות ,  עלות השיגור של לוויין השוקל כ-250 ק"ג היא כ-75 מיליון דולר .  עלות הלוויין עצמו היא 100-200 מיליון דולר ,  תלוי בציוד שמותקן עליו .  לוויינים אלה מחזיקים שש-שבע שנים בחלל .  האיומים המשתנים מחייבים שדרוג טכנולוגי מתמשך ועמו משתדרגים גם הלוויינים תוצרת כחול-לבן . " אנחנו רוצים לפתח לוויינים שישקלו פחות מ-100 ק"ג ",  אומר בן ישראל . " בכך יוסר חסם השיגור .  כיום ,  כדי לשגר לוויין במהירות המתאימה נדרש טיל ,  והטיל יקר .  אם היה אפשר ,  למשל ,  לזרוק אותו ממטוס קרב ,  זה היה סיפור הרבה יותר קל .  זה היה מאפשר לשגר לוויינים בעלויות נמוכות ביותר ובכל זמן שנרצה .  זה מתחיל להיות אפשרי ,  בימים אלה ".  הלוויינים הבאים שעל פיתוחם שוקדים כיום יהיו מיקרו-לוויינים בני 10 ק"ג וננו-לוויינים בני ק"ג אחד - ויש כאלה שמדברים גם על משקלים פחותים אף יותר .  כולם ישייטו בגובה של 500 ק"מ מעל פני כדור הארץ .  לדברי בן ישראל ,  אחת הדרכים לשגר לוויין ששוקל 100 ק"ג מבלי לאבד מיכולותיו המבצעיות ,  היא להרכיב אותו מעשר יחידות שכל אחת מהן שוקלת 10 ק"ג .  מכיוון שבחלל אין חיכוך ,  צריך לפתח טכנולוגיה שתדע למקם את כל החלקים במקום הנכון ,  ואז הם ימשיכו לנוע יחד ,  כאשכול לוויינים . " זה הכיוון שאליו הולכים ",  מאשר בן ישראל . " ככה אפשר לזרוק ממטוס כל חלק בנפרד ,  אפילו לא באותו זמן ,  ובמשך שבוע לבנות את הלוויין בחלל ".  ישראל - מעצמת מזעור פוטסמן סבור כי מבחינת עלויות ,  לוויין שישקול פחות מ-100 ק"ג יעלה פי שמונה-עשרה פחות מלוויין גדול . " מכיוון שזה יעלה פחות ,  אפשר יהיה לשלוח לחלל מבנה של כ-10 לוויינים .  אם אני רוצה להבטיח שהות של 24 שעות ביממה מעל האויב העיקרי שלי ,  אתזמן את הלוויינים כך שהתחנה הקרקעית תהיה בקשר רצוף עמם כשהם חולפים מעל אותו אויב בזה אחר זה .  זה נקרא 'שיגור לפי בקשה' ועולה פחות .  המגבלה העיקרית היא שהמיקרו-לוויין יכול לשהות בחלל שנה-שנתיים לערך ,  פחות זמן מאלה הגדולים יותר ".  לדבריו ,  בשל העלויות הנמוכות באופן יחסי ,  לכיוון זה יפנו מדינות רבות שירצו להצטייד בלווייני תצפית . " אני מאמין שישראל תביא את הבשורה הזו לעולם ,  מכיוון שהיא דורשת מזעור של תקשורת אופטית ושל הנעה חשמלית ,  שלא כל חברה יכולה לעשות לבד ".  גם ללא מזעור ,  יש לישראל טכנולוגיות ייחודיות שיכולות לשדרג את לווייני העתיד .  אלביט עובדת על שדרוג המערכת האופטית כך שתוכל לשגר תמונות בכמה צבעים ושתהיה בעלת יכולת לפעול בלילה .  בנוסף ,  המכ"ם של התעשייה האווירית שיצורף ללוויין ישפר את הרזולוציה של התמונות .  כיום יש בשוק החופשי תצלומי לוויין ברזולוציה של 70 ס"מ  ( מרחק בין שני עצמים על הקרקע ,  שבו שניהם נראים בבירור )  .  לישראל יש כבר כיום טכנולוגיות לצילום ברזולוציה גבוהה יותר ,  והן ימשיכו להשתפר .  על הישגי הטכנולוגיה הישראלית בחלל אפשר ללמוד מפרויקט  " מוסר "   ( musar )  של סוכנות החלל האמריקאית נאס"א ומפרויקט  " ונוס "  של סוכנות החלל הצרפתית . " מוסר היא משימה של נאס"א שנועדה למפות את הכוכב נגה ,  כדי לראות אם אפשר יהיה לנחות עליו בעתיד ",  מסביר בן ישראל .  נגה מוקף עננים של גזים רעילים ,  שכדי לצלם אותו נדרש מכ"ם מסוג סאר  ( sar )  ,  בעל יכולת לצלם דרך ערפל ,  אבק וחושך .  יש שבע מדינות בעולם שלהן יכולת פיתוח של מכ"מ מסוג זה ,  ואחת מהן היא ישראל - באמצעות אלתא מערכות ,  חברה בת של התעשייה האווירית .  יכולת המזעור הישראלית סייעה גם כאן .  המכ"ם האמריקאי משמש ללוויין ששוקל ארבע טונות ,  ואילו הלוויין שיישלח לנגה יהיה קטן יחסית ,  ולכן פירסמו האמריקאים מכרז לרכישתו .  התעשייה האווירית זכתה בו עם מכ"ם סאר מול ענקיות אמריקאיות דוגמת לוקהיד מרטין ונורתרופ גרומן .  נאס"א מתכננת מכרז נוסף לאחת מהמשימות הבאות :  שיגור לוויינים לנגה ,  למאדים ולכוכבים אחרים ,  מכיוון שאין לסוכנות האמריקאית תקציב לכל המשימות בו-זמנית . " ככל הנראה ,  אם תתוקצב משימת השיגור לנגה ,  יוכלו בעוד חמש שנים לראות צילומים ראשונים של פני הכוכב מלוויין שכולו ייבנה בישראל ,  בגלל יכולות המזעור הייחודיות שלנו ",  אומר בן ישראל .  לדבריו ,  נורתרופ גרומן תהיה המשווקת של הלוויין .  הצלחה דומה היתה לאלביט מערכות מול סוכנות החלל של צרפת ,  עם מצלמה ייחודית שפיתחה ,  לצילום מהחלל במגוון רחב של צבעים  ( מולטי ספקטרלית )  .  מדובר במצלמה המסוגלת לצלם ב-12 צבעים  ( אורכי גל )  ,  בעוד מצלמה רגילה מצלמת בשלושה .  הצילום המיוחד מאפשר לזהות זיהומים באוויר ובמים ,  ובהקשר הצבאי הוא יכול לזהות פעילות שמתרחשת מתחת להסוואה ,  או תחת פני השטח .  הצבעים מתקבלים באמצעות פליטת חום באורכי גל שונים על ידי הגורמים המצולמים .  סוכנות החלל הצרפתית הכריזה על פרויקט ונוס לשיגור לוויינים לחלל לצורכי מיפוי סביבתי אזרחי .  התעשייה האווירית ורפאל זכו במכרז לבניית הלוויינים הקטנים והצרפתים חיפשו שותף צרפתי שיבנה את המצלמה ,  אך התברר כי לחברות בצרפת חסרה יכולת המזעור שתאפשר לשגר מצלמה המתאימה לגודל הלוויין שנבנה בתעשייה האווירית .  הסוכנות הצרפתית פירסמה מכרז נוסף ,  שבו זכתה חטיבת אלביט אלקטרואופטיקה  ( לשעבר אל-אופ )  ,  המייצרת את המצלמה .  פרויקט החייל העתידי איך תיראה המלחמה הבאה ?  האם תהיה קרקעית כמו מלחמות העבר ,  טנקים מול טנקים ?  האם תהיה מול ארגוני טרור או מול איומי טילים מטווח קצר ,  בינוני וארוך ?   " מנקודת המבט שלנו ,  החיים מורכבים ויש לתת מענה גם לאירן ,  גם למחבל בעזה וגם לסוריה ",  אומר חיים רוסו ,  סגן נשיא למצוינות טכנולוגית והנדסית באלביט מערכות . " מודיעין תמיד יידרש ,  בזמן שלום ובזמן מלחמה ,  לכן אנחנו עוסקים בפיתוח מתמיד של התחום - מלוויינים ועד מערכת טקטית בשטח ".  לדבריו ,  המערכות יתפתחו לכיוון של מתן מידע בזמן אמת ,  עם יכולת ניתוח והטמעת המידע כדי שאפשר יהיה להגיב מיידית .  מול יעדים כמו סוריה ,  לבנון ואירן אנחנו עובדים על המשך הפיתוח של המצלמה המולטי ספקטרלית שלה . " בעולם הביטחוני מחפשים מטרות מוסוות ,  רוצים לעשות הבחנה בין מטרה אמיתית לזו המדומה ,  לגלות דברים מתחת לפני הקרקע .  לכן אנחנו לא שואלים מה העין רואה ,  אלא מה הצבע או הרכב הצבעים שאנחנו מחפשים . " האתגר הגדול הוא לבנות מצלמה בגודל ובמחיר סבירים ,  שאפשר יהיה לשאת על פלטפורמה לא מסובכת ושנוכל לומר לה לבדוק את צבע א' ואחר כך את צבע ב' .  האתגר הנוסף הוא לבנות בנק מטרות ,  להבין מה מעניין אותנו ומה החתימה הספקטרלית של כל מטרה .  זו עבודה מחקרית של איסוף ובניית בסיסי מידע ,  מכיוון שהצבעים משתנים בהתאם למזג האוויר ,  למשל .  המצלמה הזו תדע לראות דברים שאף גורם אחר לא יודע לראות כיום .  אנחנו מעריכים שזה יהיה עניין מרכזי בשדה הקרב העתידי ".  הביקוש הביטחוני למוצרים קלים וקטנים אך לא יקרים מדי נגזר מאופי הלוחמה הקרקעית ,  כפי שרואים כיום באפגניסטן .  המזעור צריך לכלול פונקציות בתחומי האלקטרוניקה ,  האופטיקה והאנרגיה . " אנחנו רוצים להעניק לכל חייל יכולת זיהוי ויכולת לתקשר עם כל העולם ,  וכשמדובר בהיקפים כאלה של ציוד ,  המחיר נהפך לגורם משמעותי ",  מדגיש רוסו . " בעולם כולם הכריזו על פרויקט החייל העתידי - בכלל זה באירופה ,  בארה"ב ובאוסטרליה .  בראייה של לוחמה נגד טרור ,  בעצימות נמוכה ,  נותנים משקל גבוה מאוד לחייל .  הוא צריך אמצעים כדי לדבר עם המערכת ,  לקבל תמונה ולהעביר נתונים .  מבחינה טכנולוגית ,  כל חייל הוא חיישן ופלטפורמה . " בעולם נוסעת כיום רכבת הננו-טכנולוגיה .  היא לא פותחה עבור העולם הצבאי אבל ההתפתחות הצפויה בעשור הקרוב יכולה לחולל מהפכה .  לכן אנחנו בוחנים את הטכנולוגיה ואת היישומים הצבאיים שלה למזעור .  תחום נוסף הוא פיתוח רובוטים קטנים שיודעים להיכנס למנהרה או לבניין ,  להסתובב ,  למפות ולשדר תמונות .  זה כבר קיים ,  אבל בטווח הארוך זה ישתכלל ויגדל .  אלביט פיתחה את הרובוט 'וייפר' ,  וכבר מדברים על משפחה של רובוטים קטנים יותר . " גם בתחום המטוסים ללא טייס  ( מל"ט )  מדברים על שדרוגים מתמשכים ברמת החומרים ,  האווירודינמיקה ,  היכולת לשהייה ארוכה יותר באוויר ובגובה רב יותר ,  עם יכולת תמרון טובה יותר ".  בנוסף לכטב"מים - מערכת של כלי טייס בלתי מאוישים - פיתחו אלביט ורפאל כל אחת כלי שייט אוטונומיים .  בנוסף ,  מפתחות אלביט והתעשייה האווירית כלי רכב אוטונומיים ,  שיבצעו משימות שהוגדרו להם מראש ,  להבדיל מרובוט המופעל מרחוק .  השאיפה היא לפתח כלי רכב שיגיבו כמו נהגים אנושיים אם ייתקלו במכשול לא צפוי - ויהיו גם בעלי יכולת תקיפה . " כנראה שכדי לבנות את זה יידרשו שנים רבות ",  מודה רוסו . " אבל כבר כיום יש לנו מערכות בעלות אינטליגנציה שיודעות לזהות סיכון ולחשוב מה עושים במקרים האלה .  נדרשת כאן השקעה טכנולוגית באינטליגנציה מלאכותית ,  בראייה ממוחשבת ובניווט מדויק ".  מגמה נוספת שתתפתח בישראל היא מיגון מטוסים ,  אזרחיים וצבאיים . " לאלביט יש הסכם חתום עם משרד התחבורה בישראל ,  למיגון כל מטוסי אל על נגד טילי כתף ",  מציין רוסו . " הפתרון החדשני שלנו מוביל בעולם .  אנחנו נצייד את המטוס באמצעי שיידע לגלות אם שוגר טיל לעברו ,  ובאותו רגע המערכת תדע להתכונן .  כשהטיל יהיה קרוב מספיק ,  נירה מולו לייזר שישבש אותו .  האיומים האלה הם אלקטרו-אופטיים ,  והלייזר נועד לבלבל את עין המצלמה שמתבייתת על המטוס . " אפילו לא צריך להשמיד את הטיל .  אנחנו צריכים להיות ערוכים גם לשיגור כמה טילים לעבר אותו מטוס בבת אחת ויכול להיות שיהיה איום גם מלמעלה .  מנגנון ההגנה צריך להיות קטן ,  כי מטוס לא יכול לשאת משקל גדול .  זו תפישה שניתן להרחיב לאיומים נוספים .  אנחנו מדברים גם על מיגון בעזרת לייזר ,  שמבצע פעולת סינוור .  בעתיד נרצה למגן פלטפורמות שונות ואזורים מפני איומים אלקטרו-אופטיים  ( מצלמות מתבייתות על מטרה )  ,  שייהפכו לאיומים עיקריים ".  בעתיד ,  הלייזרים יהיו מתוחכמים יותר ויימצא שילוב טכנולוגי של לייזרים ,  מערכות שליטה ובקרה ומערכת שתגן מפגיעת הטיל .  איום  " המעגל השלישי"ומהאוויר לקרקע .  דני פרץ ,  סגן נשיא למו"פ ולפיתוח עסקי בתעש  ( התעשייה הצבאית לישראל )  ,  אומר כי החברה - שעברה מייצור של נשק מסורתי לנשק מתקדם ולמערכות מקיפות - מביאה לחייל בשטח יכולות שכיום מצויות בידי חיל האוויר בלבד .  באמצעות מזעור ,  מגיעה מערכת ה-gps מהחלל לא רק לטילים חכמים ,  אלא בראשונה - גם לדור הבא של רקטות חכמות ,  שנהפכות בעזרתה למדויקות יותר . " הדיוק כבר אינו פונקציה של טווח עכשיו .  אפשר לקבל אותו דיוק ב-10 ק"מ וב-250 ק"מ ",  מדגיש פרץ . " כשיש לי מערכת מדויקת ,  אני כבר לא צריך ראש קרבי גדול ,  כי אני פוגע בדיוק במטרה .  יש כבר טילים מדויקים ,  אבל הם יקרים .  הכניסה של ה-gps למערך הלחימה מתחילה בארה"ב ,  בתחום שנקרא מערכת רקטית רב-משימתית  ( gmlrs )  .  היא מאפשרת לכוחות שיורים עליהם בשטח לירות חזרה רקטות במקום להזמין סיוע אווירי ,  כפי שעשו האמריקאים בעירק ".  מערכת  " ציד "  שקיימת בצה"ל ,  פרי פיתוחה של אלביט ,  מאפשרת כיום למפקד בשטח המצויד במחשב כף יד אישי ,  לקבל תמונה מהמזל"ט ולבקש סיוע של ירי ממסוק .  המערכת החדשה של תעש תאפשר לסמן את הנקודה בקואורדינטות ,  וכך תיפתח אפשרות לפגוע בה גם בירי מהעורף ,  על ידי רקטה חכמה שתשוגר מהקרקע .  המערך כולל רקטות מונחות gps או ראש ביות לייזר . " אני מכוון נקודת לייזר על המטרה .  בראש הטיל יש גלאי לייזר וכשהוא מזהה את הנקודה הוא יודע להתביית עליה ",  אומר פרץ . " יש כיום מערכות שפועלות על גלאי לייזר ,  אלה הטילים המדויקים .  עכשיו זה יתאפשר גם במערך רקטות ".   " לב טהור "  היא פצצת מרגמה  ( פצמ"ר )  חכמה .  יש בה ,  בין השאר ,  מחשב ו-gps .  הפצצה עושה מה שעד כה יכול היה רק טיל לעשות ,  אך היא קטנה ממנו פי עשרה . " אנחנו הראשונים בעולם שמשתמשים במערכת גילוי לייזר ברקטה ,  הראשונים בעולם ביריית פגז מרגמה המונחה על ידי gps ",  אומר פרץ . " אנחנו רוכשים יכולת לפגוע במטרה בירייה ראשונה - מבלי לפגוע במטרה הלא נכונה ".  פרץ מספר על שיתוף פעולה בין תעש לחברה האמריקאית ריתאון ,  כדי למכור לצבא ארה"ב את הפיתוח - שפעולתו תודגם כנראה כבר בתחילת 2010 : " בעוד חמש שנים הטכנולוגיה הזו תהיה דבר מובן מאליו ".  פיתוח נוסף שמתאפשר באמצעות מזעור הוא מערכת  " רפאים ",  הכוללת התקנה של מערכת לבקרת אש של טנק על רובה .  המערכת יודעת לאמוד מרחק ולהורות לכדור או לרימון שיורה חייל ,  היכן להתפוצץ ואיך - אם מעל למטרה  ( כדי לפגוע באויב שמסתתר מאחורי חומה ,  למשל )  או בתוכה . " מערכת 'רפאים' תכיל כדור מדויק ,  שיידע איפה להתפוצץ .  אנחנו מכניסים מחשב לכדור בקוטר 40 מ"מ ,  ואני יכול לומר לו להתפוצץ באוויר בטווח מסוים ,  להתפוצץ בפגיעה ,  או אחרי שהוא פוגע .  אם אני רוצה לירות בחדר שיש בו אנשים וחלון ,  אני רוצה לומר לו 'תפגע בחלון ותתפוצץ שלושה מטרים אחריו' .  הוא גם יודע להשמיד את עצמו אם הוא לא פוגע במטרה ,  כדי לא להשאיר נפלים בשדה הקרב ".  עוד מוצר חדשני בפיתוח תעש הוא מוקש הקרוי  " mims ".  מוקש זה - חימוש זעיר רב תכליתי ,  חכם וקטלני ,  במשקל של 800 גרם - משוגר מתוך מעטפת ,  מתפזר על הקרקע ו"ממתין "  למטרות כדי להשמידן .  חימוש זעיר ומתקדם זה ,  אומרים בתעש ,  משלים את האסטרטגיה לפיתוח מוצרים זעירים וקטלניים ,  שאינם גורמים נזק חמור לסביבה ואינם פוגעים באוכלוסיה אזרחית הנמצאת במקום האירוע .  mims מוטל ממטוס קרב או משוגר ברקטה קרקעית ומיועד להשמיד מגוון מטרות - שביניהן משגרי טילים ,  טנקים ,  נגמ"שים ,  וכלי רכב שונים .  המוקש אפקטיבי למשך זמן מוגדר מהפעלתו .  לאחר מכן הוא מתכלה מעצמו . " אנחנו רוצים מערכות שליטה על שטח ללא נוכחות אדם ",  אומר פרץ . " אנחנו נדע להנחית אותו מהשמים .  יש בו מחשב ,  סוללה וחיישנים ,  והוא יכול לגלות מרחוק תזוזה ולתקוף .  אם היה לנו אותו במלחמת לבנון השנייה ,  איש לא היה יכול לזוז בריכוזי החיזבאללה שם ".  תחום ההגנה על נגמ"שים ועל טנקים מתקדם גם הוא .  כבר כיום מפתחת תעש עבור צה"ל את מערכת  " חץ דרבן ",  הכוללת מכ"ם של התעשייה האווירית .  המכ"ם מגלה אם נורה טיל ,  המערכת מגדירה את סוג האיום ויוזמת פעולה לנטרולו - בין אם על ידי שיגור פגז ששובר את הטיל ,  או על ידי הטעיה ושיבוש מסלולו .  הדור הבא של המערכת נקרא  " חץ זוהר "  והיא ממגנת כלי רכב  " רכים ",  כגון ג'יפים .  המערכת משלבת עמדת הגנה ועמדת ירי המופעלת מתוך הרכב . " אם יורים עלי ,  המערכת מפסיקה להיות עמדת נשק ונהפכת למערכת הגנה אקטיבית .  המכ"ם 'גונב' את המערכת ,  מכוון אותה לאיום המגיע ומשגר מיירט .  זה נמצא בשלב פיתוח ראשוני מאוד ",  אומר פרץ .  ראש הממשלה בנימין נתניהו מרבה לדבר על איום  " המעגל השלישי ".  האיום הראשון הוא מארגוני טרור בשטחים ,  השני הוא מהמדינות הגובלות בישראל והשלישי הוא מהמדינות הרחוקות יותר ,  דוגמת אירן .  התעשייה האווירית ממשיכה לפתח כלי טיס לא מאוישים ,  ומתקדמת למשימות חדשות שמוגדרות על ידי מערכת הביטחון ,  כולל פעילות במעגל השלישי .  בנוסף ,  המכ"ם הייחודי החודר ערפל ואבק ימוזער בעתיד .  הוא יהיה רב זרועי ומדויק יותר ,  ויידע לאתר מקורות ירי ממעגל ראשון ושני גם בלילות גשומים .  במערכת הביטחון מציינים כי התעשייה האווירית מכוונת משאבים רבים לאיומי המעגל השלישי ,  ובראשם טיל חץ מתקדם ליירוט מדויק של טילים ארוכי טווח .  הטיל המיירט יחצה את האטמוספרה אל החלל ,  וישתמש בטכנולוגיות חדישות שיודעות למצוא את המטרה ולהתנגש בה .  אל מול המעגל השלישי ,  נדרשת מערכת הביטחון לפתח חימוש עתידי קל ומדויק שאפשר לשאת על מטוסים קטנים או על המטוס האמריקאי החדיש שבפיתוח ,  f35  ( jsf )  ,  שמצטיין ביכולתו לחמוק מגילוי ,  אך הנפח שלו קטן באופן יחסי .  על ספינות חיל הים יותקנו מערכות חדישות של טילי הגנה אווירית שהתעשייה האווירית מפתחת עם הודו ,  שמשולבות בהן מערכות מכ"ם מתקדמות ואמצעי שליטה ובקרה .  גם הצוללות יהיו נדבך מרכזי בביטחון הלאומי ,  והן ישלבו טכנולוגיות שיאפשרו שהייה ארוכה מתחת למים ומערכות תקיפה חדישות ,  שישמשו את הכוחות המיוחדים כשאלה יפעלו בעומק שטח האויב .  הדור הזה:פעולות צבאיות כרוכות באבדות של חיילים ושל אזרחים הדור הבא :  כלי הנשק יחשבו בעצמם ויופעלו בשלט רחוק .  פחות חיילים יהיו נוכחים פיסית בשדה הקרב ,  והפגיעות יהיו מדויקות

המודל העסקי המנצח :  תמיד יהיו מלחמות 
מצלמות שמזהות איומים מתחת לאדמה ,  מוקשים שיודעים מתי להתפוצץ וכדורים חושבים - כל אלה יהיו חלק בלתי נפרד משדה הקרב העתידי ■ והלוחמים ?  אולי בעשור הבא נוכל להסתדר בלעדיהם

