מי צריך רגולטור כשיש לנדאו 
ושלא יעבדו עליכם
 >  >  במשך שנים סיפרו לנו שאם משק החשמל יעבור לשימוש בגז נרוויח פעמיים :  פעם אחת משיפור איכות האוויר ופעם שנייה מירידת מחיר החשמל .  והנה הגיע היום .  מתברר ש-40% מייצור החשמל בישראל מתבסס כיום על גז טבעי ,  מה שמוריד את עלויות הייצור לחברת החשמל ב-2.2 מיליארד שקל בשנה .  אז מה טבעי יותר ונכון יותר מאשר להוריד את מחיר החשמל לאזרחים ,  לתעשיינים ולרשויות המקומיות ?  הורדת התעריפים אינה באה רק כדי להעלות את רמת החיים של כולנו - מטרה ראויה בפני עצמה - אלא גם כדי להוריד את עלויות הייצור בתעשייה ובכלל המשק .  התעשייה צורכת 30% מכמות החשמל במשק ,  וההוזלה תביא לשיפור רמת התחרות שלה כלפי העולם ,  וכך לעידוד הייצור והיצוא .  לכן צודק נשיא התאחדות התעשיינים ,  שרגא ברוש ,  שאומר : " חיכינו להוזלה הזאת עשר שנים ".  רשות החשמל מצדדת בהורדה .  היא בעצם חייבת לנהוג כך ,  כי החוק מחייב אותה לקבוע תעריף חשמל שמשקף את סך העלויות .  אבל שר התשתיות ,  עוזי לנדאו ,  מתנגד להוזלה .  הוא רוצה להשאיר את התעריף הגבוה ,  ובכוונתו להשתמש בכסף העודף לכל מיני מטרות זרות ,  כמו סבסוד רכישת מוצרי חשמל חסכוניים באנרגיה .  גם לחברת החשמל יש הצעות מה לעשות עם העודף .  יו"ר החברה ,  מוטי פרידמן ,  מציע שישתמשו בכסף  " למטרות פיתוח ".  מהן מטרות הפיתוח של חברת החשמל ?  בונוסים לעובדים ?  פנסיה אגדתית לפורשים ?  העלאה בדרגות לפנסיונרים ?  לכן ,  הימנעות מהורדת התעריף תמצא חן בעיני חברת החשמל ,  שרוצה קודם כל להשאיר את העודף אצלה .  את זה יודע שר התשתיות היטב .  לנדאו פועל כאן כמו אחרון הפוליטיקאים ,  שתמיד רוצים להפוך לסנטה קלאוס הטוב והמיטיב .  הוא יודע שהשארת העודף בחברת החשמל תמצא חן בעיני העובדים שם .  הוא גם יודע שהציבור יאהב לקבל מתנות ממשרד התשתיות בדמות סבסוד מנורות חשמל חסכוניות באנרגיה .  הציבור יראה רק את ה"מתנה "  ולא ישים לב שהוא משלם קנס קבוע דרך תעריף חשמל מנופח .  את הסבסוד הצולב הזה חייבת רשות החשמל למנוע .  זו היתה הסיבה להקמתה :  הוצאת קביעת התעריפים מידי הפוליטיקאים .  לנדאו נחשב לאדם ישר ,  אך מה יקרה אם יגיע שר שיהפוך את מחיר החשמל לפלטפורמה פוליטית ואישית ?  הפתרון של לנדאו למצב הוא פיטוריו של יו"ר רשות החשמל ,  אמנון שפירה ,  כי האחרון עומד על דעתו שיש להוריד את התעריפים .  הוא גם ביקר את הפחדנות של לנדאו והממשלה כולה ,  שלא מעזה לקדם את הרפורמה בחברת החשמל עקב חששה מהעובדים .  שפירה טוען ,  בצדק ,  שאי ביצוע הרפורמה יגרום להידרדרות משק החשמל .  הוא גם אומר ,  בצדק ,  שלנדאו והממשלה לא נותנים גיבוי לתוכנית מצפן ,  שאמורה להוריד את מספר העובדים בחברת החשמל ב-2,500 איש מיותרים ,  כי הם פשוט מפחדים מהעובדים עם היד על השאלטר .  לנדאו מתוסכל מכך שהוא לא יכול לקבוע את תעריפי החשמל בעצמו ,  אבל זה המזל הגדול שלנו .  כי קביעת התעריפים צריכה להישאר באופן בלעדי בידי רשות חיצונית ומקצועית ,  שאין לה שיקולים פוליטיים .  לנדאו מתוסכל בדיוק באותה מידה גם בכל הקשור לרשות המים .  הוא היה מאוד לא מרוצה מהעלאת תעריפי המים על ידי מנהל רשות המים ,  אורי שני .  הוא הרגיש ששני לא מתחשב בדעתו כאשר החליט  ( בשיתוף פעולה עם אגף התקציבים באוצר )  להטיל את היטל הבצורת ולהעלות את מחיר המים ב-40% בינואר 2010 .  גם במקרה זה רצה לנדאו להיות טוב ומיטיב .  בוועדה לביקורת המדינה הוא אמר שאינו מקבל את התפישה כי הצרכן צריך לשאת במלוא עלות הקמת תשתיות המים ,  וכי גם המדינה צריכה להשתתף .  אבל מיהי המדינה אם לא סך אזרחיה ?  הרי כולם יודעים שאם הכסף לתשתיות יצטרך להגיע מהתקציב ,  הוא פשוט לא יגיע .  לנדאו רצה לפרוס את העלאת מחיר המים של ינואר על פני ארבע שנים ,  כך שההתייקרות בינואר תהיה 10% בלבד .  במקרה זה הושגה לבסוף פשרה ,  אך לנדאו עדיין כועס ,  כי לא הוא קבע את התעריפים ואת קצב ההתייקרות - ומזל שכך .  בסיכומו של דבר ,  יש לשמור על רשות מים מקצועית ,  מחוץ להשפעות פוליטיות .  למזלו של שני ,  לנדאו לא רוצה להדיח אותו ,  אבל הוא רוצה להדיח את שפירה עקב דברי הביקורת שהשמיע ועקב רצונו להוריד את תעריפי החשמל .  ואולם מה אפשר לעשות ודברי הביקורת נכונים - וכך גם הורדת התעריפים .  אבל לנדאו רוצה למנות בובה במקום שפירה .  מישהו שלפני כל החלטה ילך לשמוע את המלצת השר וישתחווה בפני הוד מעלתו .  אם יצליח לנדאו ,  נוכל לקבל מקום של כבוד בין מדינות העולם השלישי .  אז גם יגיע היום שבו נפתח את הברז ולא ייצאו ממנו מים ,  ונרים את השאלטר ולא יזרום חשמל .  אולי זה קשור גם לתקציב ?  החורף הקשה והקר באירופה ובארה"ב מעלה כמה ספקות בקשר לנבואות הזעם של מכוני מחקר שונים ,  שטוענים כי כדור הארץ מתחמם בקצב מהיר עקב פליטת גזי החממה ,  ועוד מעט הקרחונים יפשירו ויציפו אותנו בגלים גבוהים .  אז אולי נבואות ההפחדה הללו קשורות למאבק על תקציבים נוספים שאותם גופי מחקר רוצים להשיג מממשלות ומגופים בינלאומיים ?  בשבוע שעבר התברר שהגוף החשוב בעולם שחוקר את שינויי האקלים עבד עלינו בגדול .  מדובר בגוף המחקר של האו"ם שמאגד את גופי המחקר החשובים בעולם בנושאי האקלים .  גוף זה טען עד לאחרונה ,  שהקרחונים בהימלאיה עומדים להיעלם בתוך 25 שנה .  די מפחיד .  ההר הגבוה בעולם בלי קרח ?  אבל לפני שבוע פירסם גוף זה הודעה מתקנת שלפיה הקרחונים בהימלאיה לא ייעלמו בעוד 25 שנה ,  אלא בעוד 300 שנה .  כך שאולי מחר תפורסם הודעה חדשה שלפיה לא מדובר ב-300 שנה ,  אלא ב-3,000 שנה .  מי יודע ?  פרשה זו מצטרפת לפרשת אקלים-גייט שהתפוצצה בנובמבר 2009 ,  כאשר התברר שגוף מחקר בריטי גדול הסתיר מהציבור נתונים שמעמידים בספק את עוצמת השפעת האדם על תהליך התחממות כדור הארץ .  אין הכוונה כאן להציע שנפסיק את המאמצים להגנת הסביבה ,  אך יש לזכור שיש מי שמפחידים אותנו מנימוקים אינטרסנטיים .  אתמול ,  בדיון שנערך בכנסת ,  אמר הסיסמולוג ד"ר אבי שפירא שגם אצלנו צפויה רעידת אדמה חזקה נוסח האיטי .  גם את ההפחדות הללו ראוי לקחת עם גרגיר גדול של מלח .
 
מי צריך רגולטור כשיש לנדאו 
ושלא יעבדו עליכם

