שוק הסחורות שובר שיאים :  הזהב על סף 1,400 דולר ;  הנפט בשיא של שבעה חודשים
מחיר הנפט הגולמי קפץ ב-6% בסיכום שבועי לאחר שעלה במהלך המסחר היום מעל ל-87 דולר לחבית
מחיר הזהב המשיך גם היום לשבור שיאים ,  ונסגר על סף רמת 1,400 דולר לאונקייה ,  לאחר שהודעת הבנק הפדרלי בארה"ב אתמול על כוונתו להדפיס דולרים נוספים ,  הגבירו את תיאבון המשקיעים למתכת היקרה בתור השקעה חלופית .  מחיר הנפט נסגר מעל לרמה של 86 דולר לחבית - רמתו הגבוהה ביותר זה כמעט שבעה חודשים - לאחר שנתוני תעסוקה חיוביים שפורסמו היום בארה"ב חיזקו את ההערכות כי התאוששות הכלכלה הגדולה בעולם תגביר את הביקוש לנפט .  החוזים על הזהב למסירה בדצמבר נסגרו במחיר של 1,397.7 דולר לאונקייה ,  עלייה של 1% בבורסת הסחורות של ניו יורק .  מחיר הזהב רשם אתמול את הזינוק היומי החד ביותר זה 20 חודשים בעקבות הודעת הבנק הפדרלי בארה"ב על תוכנית הרחבה כמותית  ( quantitative easing )  שנייה במסגרתה ירכוש אג"ח ב-600 מיליארד דולר במימון הדפסת כסף .  אנליסטים של גולדמן סאקס העריכו היום בדו"ח למשקיעים כי מחיר הזהב צפוי להגיע לרמה של 1,650 דולר לאונקייה ב-12 החודשים הקרובים ,  ואולי אף לחצות רמה זו ,  על רקע המשך המדיניות המוניטרית המרחיבה והריביות הנמוכות בארה"ב .  עוד בשוק הסחורות :  החוזים על הנפט הגולמי למסירה בדצמבר נסגרו בניו יורק במחיר של 86.85 דולר לחבית - מחיר הסגירה הגבוה ביותר מאז ה-6 באפריל - לאחר עלייה של 0.4% .  במהלך המסחר כבר עלה מחיר החוזים לרמה של 87.22 דולר לחבית - הרמה התוך-יומית הגבוהה ביותר מאז אוקטובר 2008 .  בסיכום שבועי ,  קפץ מחיר הנפט ב-6.3% - עלייה שבועית ראשונה זה ארבעה שבועות.מחיר הנפט ,  אשר עלה אתמול ביותר מ-2% בעקבות הודעת הבנק הפדרלי ,  המשיך בתנופה החיובית היום לאחר פרסום נתוני תעסוקה טובים מהצפוי בארה"ב .  שוק התעסוקה בארה"ב הוסיף בחודש אוקטובר 151 אלף משרות ,  מסר היום משרד העבודה האמריקאי .  כלכלנים צפו תוספת מתונה יותר של 70 אלף משרות .  אנליסטים של ג'יי.פי מורגן צ'ייס העלו את מחיר היעד הממוצע לנפט הגולמי לשנת 2011 לרמה של 89.75 דולר לחבית ,  לעומת תחזית קודמת למחיר של 82.5 דולר לחבית .
 
שוק הסחורות שובר שיאים :  הזהב על סף 1,400 דולר ;  הנפט בשיא של שבעה חודשים
מחיר הנפט הגולמי קפץ ב-6% בסיכום שבועי לאחר שעלה במהלך המסחר היום מעל ל-87 דולר לחבית

