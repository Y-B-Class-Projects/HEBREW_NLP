אוי דיוויז'ן
אם Delphic הם התקווה החדשה של מנצ'סטר ,  אז העתיד של מנצ'סטר לא ממש מרגש .  דנה קסלר על אלבום הבכורה של הלהקה המדוברת באנגליה
אחד מאלבומי הבכורה המדוברים ביותר בימים אלו באנגליה הוא Acolyte של להקה צעירה בשם Delphic .  הדבר הראשון שצריך לדעת על דלפיק זה שהם מגיעים ממנצ'סטר  עובדה שאוטומטית מגדילה את הציפיות מכל להקה צעירה ,  מפמפמת לה את הביטחון העצמי ומציבה לה רף גבוה עד בלתי אפשרי .
 לאורך השנים הולידה מנצ'סטר כמה מודלים שלהקה צעירה יכולה ללכת בעקבותיהם .  להקה מנצ'סטרית צעירה יכולה לבחור בתדמית וורקינג-קלאס ערסאוותית ושחצנית נוסח אואזיס או ההאפי מאנדייז או היא יכולה ללכת על הדיכאון האפל של ג'וי דיוויז'ן .  היא יכולה לבחור בתדמית האינטלקטואלית של מוריסי ,  להמשיך במסורת הפוסט-פאנק הרפטטיבי והפוליטי של The Fall ,  להיצמד לגרוב של הסטון רוזס או ללכת בעקבות האלקטרוניקה הלבנה של ניו אורדר .  דלפיק בחרו במודל האחרון ,  אבל למרבה הצער  ולא שזה לא היה צפוי  הם לא מתקרבים לקרסוליים של מי שהולידו המנונים כמו  " Blue Monday ".  קראתי שהם אפילו נוהגים לבצע את Bizarre Love Triangle בהופעות ,  אבל האמת שלא הייתי רוצה לשמוע את זה .
 המסורת המוזיקלית ממנה דלפיק ניזונים צמחה ופרחה בעיר הולדתם לפני שחברי הלהקה נולדו .  זה קרה בהסיאנדה  המועדון המנוח של פקטורי רקורדז וניו אורדר .  אחרי ארבע שנים כמועדון הופעות כושל ,  הוחלט ב-86' להמיר את ההסיאנדה בסופי שבוע ממועדון הופעות למועדון ריקודים .  מייק פיקרינג ,  שמאוחר יותר כבש את המצעדים עם להקת הדאנס שלו ,  M-People ,  היה הדי.ג'יי הראשון שנתן במועדון ערב שלם של האוס ,  שהגיע הישר משיקגו ,  בליין בשם Nude .  
כשההאוס של שיקגו פגש בטכנו של דטרויט בין כותלי המועדון ,  וכדור האקסטזי הראשון נבלע על הרחבה ,  הבשילה מהפכת האסיד-האוס ,  שהתפוצצה במנצ'סטר ב-88' .  אם להאמין למדיה ולמיתולוגיזציה שנעשתה מאז לתקופה ההיא ,  האווירה במנצ'סטר הפכה בין לילה מאפרורית ועגמומית לשמחה ומלאת אהבה .  נדמה היה שהמפעלים והמחסנים הנטושים שנשארו מיותמים מימיה של העיר כאימפריית כותנה חיכו כל אותם שנים רק כדי שמישהו יארגן בהם רייב .  
אינספור יוצרים אלקטרונים ודי.ג'יים ,  ממנצ'סטר ומחוצה לה ,  סיפרו שבלי ההסיאנדה הם מעולם לא היו עושים את המוסיקה שהם עשו .  808 סטייט ,  בייבי פורד ,  קיי-קלאס ,  הכמיקל ברדרז ,  די.ג'יי סאשה ועוד הרבה אחרים נתנו להסיאנדה קרדיט בתור השפעה מכרעת על המוזיקה שלהם .  אבל לא רק אמנים אלקטרוניים מצאו את האור בתוך הסופר-קלאב החלוצי  הקצב החדש והשמחה של האקסטזי שינו גם את משמעות המושג  " להקת רוק ".  להקות רוק מזן חדש  כמו ההאפי מאנדייז ,  הסטון רוזס וכמובן ניו אורדר  צמחו במנצ'סטר בשנות השמונים .  ואת המשמעות החדשה הזאת  שהיא כבר די ישנה  אימצו דלפיק .
 דלפיק הם להקת אלקטרו-פופ לילדי אינדי ,  שכותבים המנוני רוק גדולים מהחיים ומגישים אותם במלבושים אלקטרוניים .  על הנייר הם עושים הכל נכון :  הם מצליחים לייצר תרכובת אורגנית ומשכנעת למדי של רוק ואלקטרוניקה :  ג'יימס קוק ,  הסולן ,  נשמע כמו אדם בלייק ,  הסולן של Zoot Woman ;  הם אימצו לא מעט טריקים מניו אורדר ומצליחים להטמיע אותם במוזיקה שלהם ;  והם משלבים בין אופוריה למלנכוליה  המתכון מספר אחת ליצירת להיטי אינדי-דאנס אפקטיביים .  
האלבום מכיל שורה של להיטים קליטים ,  כמו הסינגלים  " Doubt "  ו"This Momentary ",  ואפילו קטע רייב משכנע בדמותו של שיר הנושא ,  שאורכו כמעט תשע דקות .  Acolyte נשמע כמו קטע שהיית מצפה לשמוע בדוקומנטרי של הבי.בי.סי משנות התשעים על אקסטזי .  בכלל ,  דלפיק חוזרים לניינטיז בגדול :  השפעתם של Underworld ניכרת בלא מעט מהקטעים ,  והם אפילו בחרו לקרוא לאחד הקטעים שלהם  " Halcyon "  על שם הקטע הקלאסי של אורביטל מתחילת הניינטיז  ( זה עם הסימפול של  " It's a Fine Day "  של אופוס 3 )  .
 ולמרות הכל זה לא זה .  חלק גדול מהקטעים ,  כמו  " Clarion Call ",  הפותח את האלבום ,  או  " Halcyon ",  סובלים ממלודרמה ילדותית מעט מביכה .  אבל גם זאת לא הבעיה הגדולה של דלפיק .  הבעיה הגדולה שלהם היא שהם פועלים באחד הז'אנרים המרגשים ביותר בפופ ,  והם פשוט לא מצליחים לרגש .  ואלוהים כמה הם מנסים .
 

אוי דיוויז'ן
אם Delphic הם התקווה החדשה של מנצ'סטר ,  אז העתיד של מנצ'סטר לא ממש מרגש .  דנה קסלר על אלבום הבכורה של הלהקה המדוברת באנגליה

