רודב הפך את בזק לאי של יציבות
עוזב בשיא
 >  >  שלמה רודב גויס לבזק באחד מרגעי השפל של החברה והוא עוזב אותה באחד משיאיה .  רודב הגיע לבזק מיד עם תום פרשיית האופציות ,  שבגינה נאלצו לעזוב את החברה המנכ"ל יעקב גלברד והיו"ר דוב וייסגלס .  תפקידו הראשון היה לייצב את החברה ,  שספגה טלטלה לא קטנה כשרשות ניירות הערך כפתה עליה את הבדיקה של הליך חלוקת האופציות למנכ"ל ,  ליו"ר ולכמה בכירים .  בשלב מסוים איימה הרשות כי ללא פיטורי המנכ"ל והיו"ר היא צפויה לחקור את חברי דירקטוריון החברה ואף להתחיל בהליך פלילי נגדם .  מיד לאחר פיטורי המנכ"ל ,  נשקלה האפשרות כי שלמה נחמה ירכוש את מניותיו של מורי ארקין וייכנס לתפקיד יו"ר בזק .  ואולם כשעסקה זו לא גובשה ,  חיפשו הבעלים הקודמים - קרן איפקס ,  חיים סבן ומורי ארקין - דמות בעלת ניסיון שתשקם את החברה ,  ובעיקר שתחזיר את אמון המשקיעים ורשות ניירות הערך בממשל התאגידי של החברה .  רודב שינה את מאזן הכוחות הפנימי בבזק .  לפני כניסתו ,  האיש החזק בארגון הענק הזה היה המנכ"ל ,  שהיה אחראי על פעילות הקבוצה כולה ,  כלומר בזק החברה והחברות הבנות ,  פלאפון ,  yes ובזק בינלאומי .  עד בואו של רודב ,  תפקיד היו"ר היה סמלי בעיקרו ונועד בעיקר לדאוג לאינטרסים הרגולטוריים של החברה מול משרד התקשורת .  רודב הפריד בין הפעילויות השונות של בזק ,  כך שהמנכ"ל קיבל לידיו רק את ניהול בזק הקווית .  רודב היה היחיד שטיפל בחברה מתוך ראייה קבוצתית .  למשל ,  הוא זה שניהל את המאבק של בזק לקבל אישור למזג את yes .  הוא גם הצליח לשנות את יחסו של משרד התקשורת לבזק ,  לאחר שבתקופת קודמו ניהלה בזק מאבק קשה מול המשרד בניסיון להקל את עול הרגולציה מעליה .  רודב החל לשתף פעולה עם המשרד ,  ושיפר בכך באורח מהותי את יחסו של המשרד לבזק .  הוא זכה להערכה גדולה אצל שר התקשורת הנוכחי ,  משה כחלון .  במהלך תקופתו החלה בזק להשקיע בשדרוג הרשת הקווית שלה לאחר שנים שבהן הזניחה זאת .  החלטה זו הקלה גם היא על מערכת היחסים המתוחה מול המשרד .  החלטה נוספת של רודב שנושאת פרי בימים אלו היא למזער את מעורבותה של בזק במאבק נגד הפחתת הקישוריות והרחבת התחרות בסלולר .  למרות הניסיונות החוזרים והנשנים של מתחריו בתחום הסלולר ,  הוא סירב להיכנס לעימות זה מתוך הבנה קרה כי העימות יפגע בבזק .  ההצלחה הגדולה של רודב קיבלה ביטוי במחיר המניה בבורסה .  בזק הפכה בימיו למניית חובה בכל תיק השקעות ישראלי ,  וכן לאחת המועדפות על משקיעים זרים .  בכל הטלטלות שעבר שוק ההון ותעשיית התקשורת בשלוש השנים האחרונות היתה מניית בזק אי של יציבות .
 
רודב הפך את בזק לאי של יציבות
עוזב בשיא

