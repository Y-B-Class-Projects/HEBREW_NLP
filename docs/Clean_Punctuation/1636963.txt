מי לא מריח שערים ? 
על פניו ,  השידוך בין ואן ניסטלרוי להמבורג נראה מושלם :  קבוצה מליגה שמאדירה חלוצים פוגשת סקורר רעב .  אז למה בגרמניה מפקפקים ? 
ריאל מדריד מעולם לא ביקשה מרוד ואן ניסטלרוי לעזוב .  לאף אחד במועדון מבירת ספרד לא הפריע שהחלוץ ההולנדי ימשיך את תהליך השיקום שלו בחדרי הטיפולים ובמגרש האימונים של הקבוצה ,  ובבוא הזמן ,  כשירגיש שהוא כשיר ובריא לחלוטין ,  יעלה כמחליף מפעם לפעם ,  אולי אפילו יפתח במשחק זה או אחר .  אבל להולנדי זה דווקא כן הפריע כי לאחרונה הוא נתקף בתיאבון אדיר .
 הוא כבר זכה באליפויות באנגליה וספרד ולא הפסיק לכבוש שערים בכל רחבי היבשת ,  אבל בגיל 33 ,  אחרי 15 חודשים בהם הוא בקושי שיחק בגלל פציעה אחת קשה ועוד כמה קלות ,  נתקף רוד ואן ניסטלרוי ברעב שהטריד את מנוחתו ,  רעב שמכירים רק חלוצי רחבה מסוגו ,  רעב לשערים .  כחלוץ שעשה את שמו על שערים ושבנה קריירה מפוארת מהאינסטינקטים שלו בתוך הרחבה ,  ההולנדי תאב לבעיטות שנעצרות ברשת ולחגיגות שמגיעות אחריהן .  
כשהוא הבין שהצורך הגדול הזה כבר לא יתמלא עבורו בסנטיאגו ברנבאו ,  ההולנדי החליט לשבוע במקום בו הרגיש שיוכל לעשות זאת ובסוף השבוע האחרון חתם בהמבורג הגרמנית .  ואן ניסטלרוי היה שייך לעידן אחר של ריאל מדריד ,  ירושה שנשארה משנים קודמות ושהמאמן מנואל פלגריני לאו דווקא רצה בה ,  אבל הפרידה הייתה יפה .  הוא פרסם מכתב באתר הרשמי של הבלאנקוס בו כתב דברים בסגנון  " המועדון והעיר תמיד יישארו בליבי "  והסנטיאגו ברנבאו נעמד כולו ומחא לו כפיים לפני המשחק נגד מלאגה ביום ראשון .  
מכאן הכיוון היה ועודנו אחד .  קבוצה חדשה וליגה חדשה ,  אבל הכדור הוא אותו כדור ומסגרת השער עדיין קורצת .  ואן ניסטלרוי בסך הכל רוצה להבקיע והרבה ,  והוא גם שואף נואשות לחזור מהפרישה מהמדים הלאומיים וללבוש את מדי האורנג' בדרום אפריקה .  המבורג נראתה כמקום המושלם בו הוא יוכל לשבוע .
 כ- 25 צלמים ועוד 150 עיתונאים הגיעו למסיבת העיתונאים בה הניף ואן ניסטלרוי את חולצת קבוצתו החדשה ,  עם שמו והספרה 22 על גבה .  בגרמניה נרשם טירוף כללי .  בחלק מסוכנויות ההימורים אף הציבו הימור של 1 ל-10 על כך שהוא יסיים את העונה כמלך השערים של הבונדסליגה ,  למרות שהוא מתחיל מאפס ,  בזמן שאחרים כבר כבשו כמות דו ספרתית ,  על אף שהכשירות שלו עדיין מוטלת בספק .
 לא לחינם ההתלהבות כל כך גדולה ולאו דווקא בגלל שמו ,  כמו מסוג השחקן שהוא .  הבונדסליגה היא בדיוק המקום עבור חלוץ כמו ואן ניסטלרוי .  הליגה בה שחקני חוד מבלים דקות ארוכות בתוך הרחבה ,  היכן שמאוהבים בכדורגל יפה ופתוח ובתקיפה קונסיסטנטית עם ארבעה וחמישה שחקנים באזור הרחבה של היריבות .  בהמבורג ואן ניסטלרוי יתבקש לעשות דבר אחד - להבקיע .  לא לרוץ הרבה אחרי שחקני הגנה ,  רק להתייצב בתוך הרחבה ולשים את הכדור ברשת .
 מבחינת המבורג הייתה זו הצהרה לפיה היא רוצה לזכות בתואר עכשיו .  לא סיפורים על חשיבה לטווח ארוך או קלישאות על בנייה .  גמר הליגה האירופאית ייערך השנה בעיר הצפון-גרמנית ובנוסף ישנו תואר האליפות ,  עליו שוב מסתמן מאבק צמוד .  ההגעה של ואן ניסטלרוי אמורה לסחוף את השחקנים ולסמן להם שהם לובשים את מדיה של קבוצה שאפתנית ,  כזו שהצליחה להחתים אותו על אף דיווחים על התעניינות מצד קבוצות פרמיירליג כווסטהאם ,  טוטנהאם ובשלבים מסוימים אפילו ליברפול .
" רפאל ואן דר וארט שיכנע אותי שהמבורג יהיה המקום הנכון בשבילי ",  הוא סיפר לפני מספר ימים ואחרי רומנים מוצלחים גם עם חליד בולחרוז ונייג'ל דה יונג והעובדות לפיהן אלג'ירו אלייה הוא השחקן הטוב ביותר של הקבוצה העונה ויוריס מתאייסן הוא סגן הקפטן ואחד מהמנהיגים ,  נראה שההולנדי הגיע למקום בו בני ארצו מרגישים בבית .  עם סטטוס של שחקן גדול ונערץ שצפוי לקבל הרבה כבוד ,  בליגה שמקדשת חלוצי רחבה קלאסיים ובאחד מהמועדונים הכי  " הולנדיים "  בבונסדליגה ,  זה נראה כסיפור הצלחה בהתהוות .  אבל כאן מגיע ה-אבל .
 בזמן שפאולו גררו מחלים מפציעה ומרכוס ברג וטונאי טורון נחשבים לשחקנים כשרוניים ,  אבל לא כאלו שכרגע יכולים לסחוב קבוצה לאליפות ,  ואן ניסטלרוי צפוי למצוא את עצמו בהרכב כשיהיה כשיר .  אלא שסוגיית הבריאות היא גם בדיוק זו בגללה בגרמניה נרשמו בימים האחרונים לא רק התרגשות גדולה סביב ההחתמה שלו ,  אלא גם סימני שאלה רבים .
" רוד ואן ניסטלרוי בריא ב-100 אחוז לעולם לא היה חותם בהמבורג ",  אמר השבוע גינטר נצר האגדי ,  שסימן קו ארוך ומבוסס של פרשנים שהתעקשו להעלות תהיות על הבחירה של ההולנדי דווקא בקבוצה הגרמנית .  מאז תחילת נובמבר 2008 ,  כלומר לפני כ-15 חודשים ,  ואן ניסטלרוי שיחק 21 דקות של כדורגל במסגרת רשמית ובטורים שנכתבו בימים האחרונים הוזכרו ,  בצורה צפויה ונכונה ,  הפציעה הארוכה ממנה הוא סבל והשאלה האם בגילו הוא יכול להתאושש לחלוטין ולחזור להיות אותו חלוץ גדול .
 המבורג לקחה הימור והיא תזכה לביקורת רותחת במקרה של כישלון .  אם לא די בכך ,  המאמן ברונו לבאדיה הדגיש ש"אם הוא יצטרך עוד שבוע כדי להרגיש טוב ,  ניתן לו עוד שבוע .  הייתה לנו קבוצה טובה גם לפני כן ",  והוסיף ש"לא החתמנו אותו לחצי שנה ,  אלא לשנה וחצי ".  אבל מי שכבר הפריחו סימני שאלה באוויר ,  חזרו כאן ובצדק לעניין הגיל .  הרי איך יכול המאמן לרמוז שהוא בונה עליו לעונה הבאה ,  כשהוא יהיה בן 34 ?  
אבל ואן ניסטרלוי לא הגיע כדי לגמור את הקריירה על הגב של המבורג ובדרך להעשיר את חשבון הבנק שלו בשישה מיליון יורו .  אם רק היה רוצה ,  הוא יכול היה לחזור לפ.ס.וו איינדהובן ,  בה הוא הצהיר יותר מפעם אחת שהוא ירצה לסיים את הקריירה המופלאה שלו .  החלוץ הצהיר השבוע שהוא מקווה לעשות את הבכורה שלו ב-6 בפברואר נגד קלן ושהוא יהיה כשיר לגמרי לשחק 90 דקות בעוד כחודש .  
ואן ניסטלרוי באמת רוצה לכבוש שוב מדי שבוע בליגה בכירה ומול יציעים שמאכלסים עשרות אלפי צופים ,  הוא באמת ובתמים שואף לשחק עם נבחרת הולנד במונדיאל והוא גם סיפר על כך השבוע .  לאוהדי המבורג לא נותר אלא לקוות ולהאמין שהוא יחזור לכשירות מלאה .  בבונדסליגה ,  במדי קבוצת הצמרת שלהם ,  גם ממרומי גילו ואן ניסטלרוי בריא יחזור להפציץ .
 
מי לא מריח שערים ? 
על פניו ,  השידוך בין ואן ניסטלרוי להמבורג נראה מושלם :  קבוצה מליגה שמאדירה חלוצים פוגשת סקורר רעב .  אז למה בגרמניה מפקפקים ? 

