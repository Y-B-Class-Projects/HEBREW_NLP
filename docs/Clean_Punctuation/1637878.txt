המדינה תציע חונכות לעסקים שייהפכו לידידותיים לסביבה
המשרד להגנת הסביבה משיק פרויקט ייעוץ לעסקים ולמפעלים קטנים ובינוניים שיתחייבו לשמור על הסביבה .  בתי העסק ייהנו מחונכות עסקית ומהלוואות של הקרן לעסקים קטנים
 >  >  עסקים ומפעלים קטנים ובינוניים שיקדמו יזמות בתחום הגנת הסביבה ייהנו מחונכות עסקית במימון המדינה - כך מציע השר להגנת הסביבה ,  גלעד ארדן ,  בתוכנית חונכות עסקית חדשה .  התוכנית תמומן מתקציב המדינה ובשלב ראשון יוקצו לה השנה 500 אלף שקל .  בסוף השבוע ביקש ארדן משר התמ"ת ,  בנימין בן אליעזר ,  לשקול אפשרות להרחיב את התמיכה הכספית לעסקים שייהפכו ידידותיים לסביבה מהקרן לעסקים קטנים .  כלומר ,  נוסף על חונכות מוצע כי העסקים יקבלו הלוואות מהקרן לעסקים קטנים לצורך הפיכתם לירוקים .  פעילות זו משתלבת במדיניותו של ה-o.e.c.d .  ארדן נפגש לפני שבועיים עם אנחל גורייה ,  מזכ"ל ה-o.e.c.d וסיכם עמו שבספטמבר 2010 תגיע לישראל משלחת מומחים של הארגון לעריכת סקר הערכת ביצועים סביבתיים .  בעקבות יוזמה של המשרד להגנת הסביבה ומשרד התמ"ת הוקם מרכז ארצי ליזמות ירוקה במט"י  ( מרכז טיפוח יזמות )  בחדרה .  מרכז זה קיבל מנדט מהרשות לעסקים קטנים ובינוניים לשמש מרכז טיפוח יזמות בפריסה ארצית המתמחה בעסקים ירוקים .  כל עסק כזה ייהנה מחונכות עסקית ירוקה למשך 50 שעות .  המימון יהיה על חשבון המדינה . " האתגר האמיתי הוא להגיע לכל בית ועסק במדינה כדי להסביר שחוץ מהגנת הסביבה ושמירה על משאבי הטבע ואיכות חיים ,  גם ניהול נכון וידידותי לסביבה של העסק הוא טוב לכיס ולכלכלה ",  אמר ארדן . " באמצע 2010 נצא בקמפיין ציבורי גדול של פעילות למען הגנת הסביבה ".  ארדן הוסיף : " אנחנו נסביר לעסקים כיצד להיות ירוקים יותר וכך הם יתקדמו לכיוון של כלכלה נכונה ,  חסכונית ויעילה .  הפריסה הארצית של מט"י תאפשר גישה נוחה לעסקים הקטנים בכל האזורים .  המשרד להגנת הסביבה יבחר יועצים סביבתיים ,  ואלה יועסקו על ידי מט"י ".  כדוגמה לפעילות של המרכז ליזמות ירוקה ציין ארדן סיוע לעסקים מסורתיים - כמו חברת שליחויות או מכבסה - המבקשים למתג את עצמם כירוקים .  עוד דוגמה היא המוסכים .  להערכת המשרד להגנת הסביבה כמחצית מ-5,000 המוסכים הפועלים בישראל אינם עומדים בדרישות איכות הסביבה ,  אף שמדובר בהשקעות של 50-70 אלף שקל . " בעלי המוסכים האלה לא יודעים מה צריך לעשות ואולי אף מפחדים מכך ",  אומר ארדן . " מטרת החונכות הסביבתית במקרה זה היא להראות למוסכים שניתן להגיע לתוצאות בלי להשקיע סכומים גבוהים מדי ".  בתחום ההתייעלות האנרגטית ,  אומר ארדן ,  יועצים סביבתיים יוכלו לייעץ לעסקים כיצד לחסוך בחשמל .  למשל ,  בתחום התאורה - כיום עסקים רבים מעדיפים תאורה בזבזנית כדי למשוך קונים .  לפעמים הדבר נובע מבורות או מנוחות והעלות מגולגלת בסופו של דבר אל כיסו של הצרכן .  חיסכון אפשרי גם אם מתקינים בעסק מערכת חיישני נוכחות לתאורה ולמזגן .  זאת ועוד ,  כיום קיימים פיתוחים לחיסכון בחשמל בשימוש במחשב ובמסכים .  דרך נוספת היא עידוד של ייצור מוצרים ידידותיים מופחתי אריזות או כאלה שניתן למחזר את האריזה שלהם ;  מוצרים חסכוניים בתהליך הייצור ;  מוצרים חסכונים במשאבים בעת השימוש על ידי הצרכן ;  מוצרים שניתנים לפירוק ולמחזור .  ארדן : " החונכות העסקית באה להציג לא רק את צד ההוצאות אלא גם את הצד שבו הפיכת העסק לירוק מובילה לגידול בהכנסות ". 

המדינה תציע חונכות לעסקים שייהפכו לידידותיים לסביבה
המשרד להגנת הסביבה משיק פרויקט ייעוץ לעסקים ולמפעלים קטנים ובינוניים שיתחייבו לשמור על הסביבה .  בתי העסק ייהנו מחונכות עסקית ומהלוואות של הקרן לעסקים קטנים

