הטבע האנושי גרוע יותר
תושבי האיטי סבלו מאז ומעולם מאסונות טבע .  ואולם האסון הגדול ביותר שלהם הוא מעשה ידיהם של בני אדם - שהמיטו על האוכלוסייה הכחדה המונית ,  עבדות ומשטרים עריצים
 >  >  המחזות הקשים מהאיטי ,  המוקרנים בימים אלה לתודעתנו מכל אמצעי תקשורת ,  מעוררים גלים של אהדה ,  רחמים ותמיהה רבה על מדינה שבה עוני קשה ,  שחיתות וטלטלות פוליטיות מתחרים בעוצמתם המשחיתה באיתני הטבע - הוריקנים ורעידות אדמה .  ההיסטוריה של האיטי צריכה לשמש לקח מייסר לכל המין האנושי ,  שרק בשנים האחרונות התעורר באופן חלקי לשאול את עצמו אם השימוש שעושה האדם במה שנתן לו הטבע ,  והשימוש הציני שעושים בני אדם בבני אדם אחרים לא יביאו לכיליונו של המין כולו .  האי שעליו נמצאת האיטי - לצדה של הרפובליקה הדומיניקנית  - " התגלה "  על ידי כריסטופר ב-1492 .  האי הקטן ,  שקיבל את השם היספניולה ,  היה מיושב בילידים מקומיים משבט הטאינו .  ההתיישבות האירופית - תחילה ספרדית ואחר כך צרפתית - הצליחה להכחיד לחלוטין את האוכלוסייה המקומית .  בסוף המאה ה-17 החל יבוא של מאות אלפי עבדים מאפריקה ,  לצורך גידול יבולים .  תוך פחות מ-100 שנה נהפך האי למעצמת יצוא עשירה של קפה וסוכר :  40% מתצרוכת הסוכר של אירופה ו-60% מתצרוכת הקפה הגיעו ממנה .  ואולם חוקים מפלים נגד התושבים שלא היו לבנים - גם אלה שלא היו עבדים - הביאו את אנשי האי למרוד נגד הכתר הצרפתי .  חייליו של נפוליאון בונפרטה נחתו על האי כדי להילחם במורדים ,  אך ב-1804 הכריז מנהיג המורדים ,  ז'אן ז'אק דסלינס ,  על עצמאות וכינה את המדינה החדשה האיטי .  20 שנה מאוחר יותר שילמה ממשלת האיטי פיצויים גדולים לצרפת על הפסדי ההכנסות מהאי הפורה בתמורה להכרה בה .  מאז סבלה האיטי מהיסטוריה סוערת של מלחמות אזרחים ,  תקופות של שלטון עריצות ,  מהפכות ,  התערבות של מעצמות זרות ופגעים רבים .  בכל משבר כלכלי עולמי ספגה כלכלתה הדלה מהלומה .  התערבותם של זרים רק החמירה את הבעיות הפנימיות .  גם אדמתה הפורייה של האיטי נגזלה על ידי יושביה ושליטיה - ב-1923 היו מכוסים 60% מאדמות האיטי ביערות ,  וב-2006 רק 2% מהאדמות נותרו מיוערים .  על האדמות הכלות והולכות מלשד החיים גרים כיום 9 מיליון אנשים בעוני נורא .  תוחלת החיים בהאיטי היא 60 שנה ,  ובכל פעם שהיא מרימה ראש ממשטר עריץ או ממהומות ומתחילה להתאושש או להיבנות מחדש - היא נמחצת באסון טבע ,  שפוקד את האזור הסוער הזה .  הסופר טום רובינס מתאר באחד מספריו כיצד האינדיאנים שחיו באזור סן פרנסיסקו הביטו המומים במתיישבים הלבנים ,  שחזרו ובנו את העיר לאחר רעידת האדמה הנוראית של 1906 .  רבים מאתנו שואלים כיצד לא ננטשים מקומות כמו האיטי על ידי יושביהם .  התשובה היא ,  מלבד העובדה המובנת שאין להם ברירה ,  היא שאסון הטבע הגדול ביותר הוא מעשה ידי אדם - והוא נוסע עמם לכל מקום שבו האדם חי .
 
הטבע האנושי גרוע יותר
תושבי האיטי סבלו מאז ומעולם מאסונות טבע .  ואולם האסון הגדול ביותר שלהם הוא מעשה ידיהם של בני אדם - שהמיטו על האוכלוסייה הכחדה המונית ,  עבדות ומשטרים עריצים

