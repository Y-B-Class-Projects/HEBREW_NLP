הכתובת על העיר
העיר תמיד הקרין בוז כלפי פרות קדושות .  אסף כרמל חושב שמה שפעם היה מקורי וחתרני הפך בשנים האחרונות לבכייני ואפילו טרחני 
" לגילה אלמגור יש שתי הבעות פנים ",  אמר העיתונאי מורן שריר , " אחת עם עיניים פקוחות והשנייה עם עיניים עצומות ,  וגם אותן קשה לה לעשות עם כל הפייס ליפטינג ".  
הציטוט המכוער הזה לקוח מתוך פרויקט  " האדם השנוא עלינו ביותר "  שפורסם בעיתון העיר בשבוע שעבר .  חמישה מעורכי וכתבי העיתון ,  ובראשם העורך אלון עידן ,  מחוזקים בשלושה עיתונאים מבחוץ  ( שריר ,  גדעון לוי ורמי רוטהולץ )  התכנסו כדי לבחור את האדם שהם הכי שונאים בישראל .  אלמגור ממש לא לבד . " אברי גלעד סתם טמבל ",  פסק אחד מיושבי הפאנל ,  עירית לינור היא  " אישה איומה גם בדעותיה וגם בדרך שהיא מעבירה אותן למאזינים שלה ..  .  דודה טרחנית שהופכת פחות ופחות רלוונטית ",  גיא מרוז הוא  " איש שנפשו מכוערת "  וליאור שליין הוא  " אולי הכי גרוע שהיה פה חוץ מדודו טופז ,  אולי בעצם כמו דודו טופז ". 
פרויקט השנואים המחיש ביתר שאת שבהעיר אימצו את אותו הסגנון בדיוק של עיתונאים מסוימים שאותם נוהג העיתון לתקוף בעקביות ,  הרבה פעמים בצדק :  אלים ,  מתלהם ,  חסר חמלה ונפוח מחשיבות עצמית .  בהעיר יגידו בטח שהאלימות הזאת היא כלי נשקם של החלשים ,  שכשאתה מתמודד עם טיפוסים איומים כמו אהוד ברק ,  אלי ישי ,  אברי גלעד ושליין אין לך ברירה אחרת .  אז זהו ,  שלא .  קודם כל  אלימות עיתונאית היא אלימות עיתונאית ,  בין אם היא בוקעת מהמקלדת של בן כספית ובין אם היא משתחררת מזו של אלון עידן .  שנית ,  האלימות הזו חסרת הבחנה כפי שמעידה האמירה הדוחה על אלמגור .  וחוץ מזה ,  עיתון שמגיע מדי סוף שבוע לכל קוראי הארץ בגוש דן לא זכאי לטעון לחולשה .  
ובכלל ,  כמה יוהרה צריך כדי לפרסם כתבה בת 12 עמודים על  " האנשים שאנחנו שונאים "?   ( שלא לדבר על כך שקוראי הארץ והעיר גם ככה נחשפים על בסיס קבוע לשנאות של גדעון לוי למשל )  .  איך עורך מאשר לפרסום בעיתונו טקסט שבו הוא עצמו וכמה מעובדיו וחבריו , " פאנל השונאים ",  זוכים לקומפלימנטים מופלגים : " חדים ,  מפתיעים ובעלי ארובות אף חופשיות ..  .  עיתונאים סקפטיים ,  קשיי יום ,  שנטייתם הטבעית היא להסתכל על הרע והמר "? 
עוד יותר מהסגנון ,  הכתבה בשבוע שעבר המחישה את הרוח .  בהעיר התקבצה בשנה וחצי האחרונות חבורה של כותבים מוכשרים ,  שכתבו עיתון לעצמם ולעוד כמה מאות ,  אולי אלפים בודדים ,  של אנשים כמותם בדיוק .  בהכללה גסה  ( כמו שמקובל בהעיר )  מדובר בתושבי מרכז תל אביב ,  אם לא בהוויה ממש אז לפחות בתודעה ,  שבעיניהם חנין זועבי היא גיבורת תרבות וגבי אשכנזי הוא פושע מלחמה .  תפיסת העולם הזו היא כמובן לגיטימית לגמרי ,  אבל בהעיר החליטו שזו ההשקפה הלגיטימית היחידה והקפידו להפגין מיאוס קשה ופטרונות כלפי כל מי שמחזיק בדעות אחרות .  
דוגמאות לא חסרות ,  והטובה שבהן היא הכתבה על הסחים וההיפסטרים שפורסמה ביולי האחרון .  בהעיר לקחו תופעה תרבותית די שולית וניפחו אותה לכתבת שער ולמימדי ענק .  אם לתמצת את השיח הברנז'אי שעליו נשענה הכתבה ,  סחי הוא קונפורמיסט מצוי ומשעמם - ציוני לא עלינו ,  עושה מילואים ,  קורא את יאיר לפיד ומצטט מ"ארץ נהדרת ",  בעוד שהיפסטר הוא כל מה שהסחי לא :  מגניב ,  מודע לעצמו ,  נגעל מכל הטמטום הישראלי-ציוני שמקיף אותו ,  או בקיצור- כתב מצוי של העיר .  
כל כך התלהבו מעצמם במקומון ,  ששבוע אחרי הכתבה הראשונה בעניין ,  בעקבות  " מבול התגובות ",  החליטו להקדיש עוד 7 עמודים למאמרים שדנו בעימות התרבותי המדמם .  מי שצלח את הטקסטים המייגעים משהו זכה אמנם לקרוא קצת דברי ביקורת על ההיפסטרים ,  אבל עדיין לא נותר אצלו שום מקום לספק מי הטיפוס הנכון בעיני אנשי העיר .  עורך המגזין איתי זיו כתב למשל ש"פשיזם הוא התרגום לפעולה של מצב הצבירה העדרי שבו הסחי שרוי ".  לא פחות . 
" מודעות עצמית מבדילה את האדם מהבהמה ,  את ההיפסטר מהסחי ",  נכתב בכתבה הראשונה שהעיתון הקדיש לעניין , " הסחי עושה מה שמצפים ממנו לעשות ,  הוא מסרב להפתיע ".  לא נעים ,  אבל כנראה שבהעיר כיוונו בדיוק לעצמם .  ישבה לה לפני שבועיים במסעדת מאנטה ריי חבורה של שמונה עיתונאים תל אביבים זחוחים ,  רובם שמאלנים רדיקלים ,  שתתה עוד ועוד קאווה ובחרה את האדם השנוא עליה ביותר .  נחשו מי יצא ?  אהוד ברק .  וואו ,  מדהים .  ממש לא ייאמן .  וגם נורא שונה ממה שחושב עליו שאר הציבור ,  שכל כך מגעיל את החבורה ממאנטה ריי .
 העיר לא היה עיתון משעמם .  בחודשים האחרונים הופיעו בו גם כמה כתבות ראויות ביותר ,  למשל זו שחשפה את הסיפור האמיתי מאחורי ההרשעה באונס של ערבי שהתחזה ליהודי .  העיתון צעד בשנים האחרונות אל עבר קרב הישרדות שתוצאותיו במידה רבה היו ידועות מראש ,  כורע תחת קשיים אובייקטיביים ,  שבעתיד הלא רחוק עשויים להכריע ,  או לפחות לשנות מן היסוד ,  גם עיתונים גדולים ממנו ויותר מבוססים כלכלית .  
ועדיין ,  אי אפשר לתלות את הסגירה של העיר ,  או ליתר דיוק את ההתכנסות המביכה שלו לתוך העכבר ,  רק בנסיבות החיצוניות .  העיר תמיד הקרין בוז כלפי פרות קדושות ,  אמיתיות או מדומות ,  אבל מה שפעם היה מקורי וחתרני הפך בשנים האחרונות לבכייני ואפילו טרחני .  כפי שכתבת השנאה ממחישה היטב ,  העיר הפך לקריקטורה של עצמו .  וקריקטורה לבד לא מספיקה כדי להחזיק עיתון .  
 * אסף כרמל הוא אחראי קידום היצירה המקורית באיגודי הבמאים והתסריטאים .  בעבר היה כתב התקשורת של עיתון הארץ וכתב המקומון כל העיר .
 
הכתובת על העיר
העיר תמיד הקרין בוז כלפי פרות קדושות .  אסף כרמל חושב שמה שפעם היה מקורי וחתרני הפך בשנים האחרונות לבכייני ואפילו טרחני

