 " לא נתנגד לפינוי שדה דב "
" חיל האוויר לא יהיה הגורם הראשון שייצא משדה דב ,  אולם לחיל אין התנגדות עקרונית לסגור את השדה ולהעתיק את הפעילות למקום אחר ",  כך אמר קצין בכיר מחיל האוויר המעורב בנושא 
" חיל האוויר לא יהיה הגורם הראשון שייצא משדה התעופה דב בתל אביב .  אולם לחיל האוויר אין התנגדות עקרונית לסגור את השדה ולהעתיק את פעילותו למקום אחר "  - כך אמר קצין בכיר מחיל האוויר המעורב בנושא .
 לדברי הקצין ,  בחיל האוויר מודעים לצורכי השוק האזרחי ולרצון לפתח את האזור מבחינה נדל"נית ,  ולכן  " הצבא לא יהיה זה שיעמוד בדרך ויערים מכשולים ".  לדבריו ,  דוגמה מובהקת לכך היא פינויו של בסיס התובלה בח"א 27 מנתב"ג והעתקתו לנגב .
 שר התחבורה ,  ישראל כץ ,  ושר השיכון ,  אריאל אטיאס ,  החליטו לפעול במשותף כדי להביא לפינויו של שדה דב .  בסוף החודש שעבר פורסם כי שני השרים הקימו צוות משותף שיתכנן את פינוי השדה וימצא מקום חלופי עבורו - דבר שיאפשר הקמת 12 אלף יחידות דיור במקום .  הצוות ,  בראשותו של מנכ"ל משרד התחבורה ,  יעקב גנות ,  יגבש תוכניתו עד יוני ויביא את ההצעה להצבעת הממשלה .
 הקצין הוסיף כי רק באחרונה הושלמו עבודות שיפוץ ושדרוג תאורת המסלול בשדה התעופה דב בהשקעה של מיליוני שקלים ,  בתקציב משותף לחיל האוויר ולרשות שדות התעופה  ( רש"ת )  .  הוא דחה בתשובה את הטענה כי מדובר בהשקעה כספית מיותרת לכאורה ,  מכיוון שממילא יש כוונה לסגור את שדה התעופה במקום .
 לדבריו ,  מדובר היה בצורך מבצעי שנועד לשפר את רמתה של בטיחות הטיסה במקום שבו היא מורכבת במיוחד .  זאת ,  בשל הממשק ההדוק של מספר הטיסות הגבוה של מטוסי תעופה צבאית למטוסי תעופה אזרחית בשדה .  יתרה מכך ,  לא ברור עדיין מתי ייסגר שדה התעופה לפעילות ועד אז ,  לדבריו ,  צריך לשמור על הסטנדרט של ארגון התעופה האזרחית הבינלאומי ,  ה-ICAO .
 במהלך החודש וחצי שבו היה שדה דב סגור לפעילות התעופה האזרחית ,  בגלל עבודות השיפוץ במקום ,  הועתקו הטיסות לנתב"ג .  לדברי הקצין הבכיר מחיל האוויר ,  חלה ירידה של 30% בפעילותה של התעופה האזרחית הפנים-ארצית באותה תקופה מנתב"ג לאילת ולראש פינה .  זאת משום שהמעבר מתל אביב לנתב"ג הפך את הטיסות מהמרכז לאילת ולראש פינה לפחות כדאיות .  לכן יש גם אלמנט מסחרי נוסף שעשוי להשפיע על סגירת שדה דב והעתקת פעילות הפנים ארצית שלו לאילת מנתב"ג .
 הקצין הבכיר הדגיש כי גם בלונדון ,  שיש בה כמה שדות תעופה בינלאומיים ,  פועל שדה תעופה אחד בתוך העיר עצמה . " אני לא מכיר שום עיר גדולה שאין בה שדה תעופה ,  כך שהשיקול המוביל הוא לא בהכרח צבאי ",  אמר . 

" לא נתנגד לפינוי שדה דב "
" חיל האוויר לא יהיה הגורם הראשון שייצא משדה דב ,  אולם לחיל אין התנגדות עקרונית לסגור את השדה ולהעתיק את הפעילות למקום אחר ",  כך אמר קצין בכיר מחיל האוויר המעורב בנושא

