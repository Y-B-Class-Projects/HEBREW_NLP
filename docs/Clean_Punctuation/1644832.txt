הפרקליטות השתהתה ,  הסרסור יצא בזול
בית המשפט הרשיע במסגרת הסדר טיעון גבר ששכר בית בושת ,  אך גזר עליו 4 חודשי מאסר בלבד וקנס כספי ,  למרות עבירות קודמות בתחום .  הסיבה :  השתהות הפרקליטות בעניינו במשך חמש שנים
מנחם דוד ,  תושב תל אביב בן 42 ,  אשר בעברו הפלילי מספר תיקים בגין סרסרות ,  הורשע היום  ( חמישי )  במסגרת הסדר טיעון בעבירה של השכרת מקום לשם זנות .  בהסדר הטיעון נגזר על דוד עונש קל יחסית ,  של ארבעה חודשי מאסר בפועל בלבד ,  זאת לאחר שפרקליטות מחוז ת"א השהתה את הגשת כתב האישום במשך חמש שנים .
 באוקטובר 2004 פשטה המשטרה על דירה ברחוב דיזנגוף בתל אביב ,  ששימשה כבית בושת .  בפשיטה נעצרו מספר נשים שהוחזקו במקום ,  כשאחת מהן נחשדת בניהול בית הבושת .  בנוסף נעצרו באותה פשיטה מאבטח המקום ודוד ,  שנחשד כבעל בית הבושת .  מתאריך הפשיטה חלפו כחמש שנים ,  ורק בשנת 2009 החליטה הפרקליטות להגיש כתב אישום נגד דוד ,  בגין עבירה של אחזקת נכס לשם זנות ונגד האישה נוספת ,  שהואשמה בניהול בית הבושת .  
בכתב האישום נטען כי דוד השכיר דירה ברחוב דיזנגוף בתל אביב תמורת 2,000 דולר . " הדירה הושכרה לניהול בית בושת והנאשם היה מודע לכך ",  נטען . " אישה ניהלה את בית הבושת ,  ולקידום העסק פרסמה מודעות בעיתונים ,  והעסיקה בבית הבושת מספר נשים שקיימו יחסי מין עם לקוחות תמורת 200 שקלים ששילם כל לקוח ,  חלק מהאתנן נמסר לקופת בית הבושת ". 
במהלך הדיון שנערך היום ,  טען פרקליטה של האישה שניהלה את המקום  ( שמה נאסר לפרסום על מנת לא לחבל בתהליך שיקומה )  ,  כי היא  " נגררה לביצוע העבירות על רקע חסך רגשתי ומבנה אישיותי חלש במיוחד והסכימה לעמוד בחזית הגלויה של העבירה שבוצעה על ידי רבים מבלי שנהנתה מהרווחים הכלכליים שהניבה .  כיום מצבה הכלכלי קשה מאד ,  והיא מתקיימת מקצבת ביטוח לאומי ומשקיעה כוחות רבים בשיקומה ".  
בגזר הדין שניתן היום בבית משפט השלום בתל אביב הורשעה האישה במסגרת הסדר הטיעון ונגזרו עליה 6 חודשי מאסר על תנאי וקנס של 5,000 שקלים ,  ואילו על דוד שהורשע באחזקת מקום לשם זנות ,  נגזרו ארבעה חודשי מאסר בפועל וקנס של 30,000 שקלים .
 זהו אינו כתב האישום הראשון שמוגש נגד דוד ,  לאחר שבשנת 2000 הורשע בחמישה תיקים בגין סרסרות ,  החזקת מקום לשם זנות ומטרד לציבור ,  בגינם הושתו עליו שישה חודשי מאסר בפועל לריצוי בעבודות שירות ,  מאסר מותנה וקנס בסך 6000 שקלים .  
בהחלטתה היום ציינה השופטת דורית רייך-שפירא כי  " הנאשמים אינם אחראים לכך שחלפו כחמש שנים עד להגשת כתב האישום ולעובדה שדינם נגזר בחלוף שש שנים מגילוי העבירה באוקטובר 2004 ,  משכך ראוי להקל איתם ".  השופטת אף הוסיפה כי התלבטה באשר להשוואת עונשם של שני הנאשמים ,  אולם החליטה לבסוף כי  " הפער מתאזן בהתחשב בהרשעתו הקודמת של הנאשם ,  במספר לא מבוטל של עבירות מוסר מסוג פשע ממנה משתקפת התעסקותו הנשנית וחוזרת בעבירות אלו ,  מה שאין כן לגבי הנאשמת ,  אשה חלשה ופגיעה ". 

הפרקליטות השתהתה ,  הסרסור יצא בזול
בית המשפט הרשיע במסגרת הסדר טיעון גבר ששכר בית בושת ,  אך גזר עליו 4 חודשי מאסר בלבד וקנס כספי ,  למרות עבירות קודמות בתחום .  הסיבה :  השתהות הפרקליטות בעניינו במשך חמש שנים

