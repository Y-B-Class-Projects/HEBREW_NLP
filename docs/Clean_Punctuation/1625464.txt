קתרזיס
בשביל הפי אנד ,  אל תלכו לראות את  " סוראיה M ".  אבל אם אתם מוכנים להתמודד עם רוע מזוקק ,  זה הסרט בשבילכם .  בסוף אולי תחכה לכם הפתעה קטנה .  יניב בינו מואר
כמו בהרבה סרטים אמריקאיים ,  חיכיתי להפי אנד בסיום .  קיוויתי שהוא יבוא ,  האמנתי שהוא יגיע ,  ידעתי שלא ייתכן שהגיבורה לא תניף את חרב המאבק ותוציא את הצדק לאור ,  שלא יתכן שהטוב לא יגבור על הרע ,  שהסדר לא יושב על כנו .  אלא שככל שהתקדם הסרט גברה התחושה שאולי הפעם ,  דווקא הפעם ,  יחרוג הבמאי מן המנהג המוכר ונצא ללא מתק שפתיים .  
שמו של הסרט באנגלית , " The Stoning of Soraya M ",  נטע בי את החשש כבר בתחילה .  בתרגום שמו של הסרט לעברית נשמט משום מה צמד המילים  " סקילתה של "  והוא תורגם בקצרה ל"סוראיה M ".  השם באנגלית אמנם מלמד את הצופה ,  כבר עם שריקת הפתיחה ,  על העתיד לבוא ,  אך למרות שתוצאת הסיום ידועה  בערך  זה לא גורע במאום מהציפייה לראות את הדרך הארוכה ומלאת הנפתולים עד לסוף המר .  שכן ,  הבמאי סיירוס נוורסטה הצליח לייצר דרמה חזקה וקורעת לב ועוד לשזור סביבה סיפור מתח שנמשך ממש עד סצינת הסיום .
" סוראיה M ",  שהגיע בשבוע שעבר לקולנועים בארץ ,  מספר את סיפורה של סוראיה ,  אישה אירנית שלא מסכימה לתת גט לבעלה האלים ,  עלי ,  שרוצה לקחת עימו את שני בניהם לעיר הגדולה ולהשאיר אותה ואת שתי בנותיהם ללא פרנסה וללא עתיד .  משלא מסכימה סוראיה לתת לעלי את הגט המבוקש ,  הוא רוקם נגדה עלילה מרושעת ומאשים אותה בניאוף .  את סיפור העלילה ,  כמו את הסוף ,  יכול הצופה המשכיל לנחש ,  אבל  אל תטעו  הוא עדיין מפתיע .  ההפתעה מגיעה בעיקר בדמות העוצמות שאליהן יכול רוע האדם להגיע ,  באופן שבו ניתן לשלהב את יצריו של המון נבער שאינו משאיר מקום לשאלה וחקירה ונוהה בנקל אחר האמונה .  זה אמנם קורה שם ,  באירן ,  הרחק מאתנו ,  אבל זה יכול לקרות גם פה ,  קרוב אלינו .
 כמו בסרטים אחרים שקשים לעיכול ,  ברגעים מסוימים בסרט  והם רבים  הבטן מתכווצת .  או אז ,  בגלל הקושי ,  מתרחש הקונפליקט המוכר בינך לבין עצמך :  אתה מצוי עמוק בתוך הסרט ,  נשבה בו וחש תחושת הזדהות גדולה עם הדמויות ,  אבל אז אתה נזכר שזה רק סרט ושהגיבורה בעצם עתידה להפוך לכוכבת שתתפרסם ותעשה עוד סרט ,  ועוד אחד ,  ואתה ,  סביר להניח ,  תיתקל בפרצופה שוב על המסך .  אלא שאז אתה נזכר שוב ושוב בכתובית הפתיחה שבישרה שהסרט מבוסס על סיפור אמיתי ,  שזה באמת קרה ,  שגם אם לא כך אז באופן דומה ,  שדברים כאלה התרחשו ועדיין מתרחשים במקומות רבים בעולם .
 סצינת הסקילה ,  שהיא הסצינה המרכזית בסרט ,  היא כמו אגרוף בבטן ,  בעיקר לאור האותנטיות שבה .  נוורסטה מצלם באריכות את הסצינה ולא פוסח בה על כל שלב ושלב ואבן ואבן .  ושוב נוצר קונפליקט אצל הצופה :  מחד ,  הוא מקווה שעמידתה האיתנה של הגיבורה בפני אנשי הכפר תימשך עד אין קץ ,  אך ,  מאידך ,  הוא מייחל שהזוועה תיגמר כבר .  
מה גם שהסוף ,  כאמור ,  רחוק מלהיות הוליוודי .  הראש מסרב להאמין והמראות והמחשבות מלווים ונשארים איתך עוד הרבה רגעים אחרי זה .  העולם הוא לא מקום ורוד ,  במקרים מסויימים הרעים מנצחים ,  הצדק מתחבא לו בארון וממאן לצאת ,  והגיבורה מתקשה לגבור על ההמון המשולהב .  אבל לבסוף אתה מכריח את עצמך ,  אולי גם כי כבר הורגלת בעבר ,  לצאת עם תחושת ניצחון קטנה ,  פצפונת ,  ובה טמונה ההפתעה הגדולה של הסרט הזה .
 
קתרזיס
בשביל הפי אנד ,  אל תלכו לראות את  " סוראיה M ".  אבל אם אתם מוכנים להתמודד עם רוע מזוקק ,  זה הסרט בשבילכם .  בסוף אולי תחכה לכם הפתעה קטנה .  יניב בינו מואר

