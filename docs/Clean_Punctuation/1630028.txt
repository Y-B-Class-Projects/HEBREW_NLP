מחיר ההתקפה
עם תחילת 2010 מאפיינים את נושא הגרעין האיראני כמה מרכיבים חדשים :  השלטון נחלש ,  האופוזיציה מהווה איום של ממש וחילופי שלטון אינם נראים בלתי אפשריים .  הממשל האמריקני הניח אולטימטום לפתחה של איראן ,  והאולטימטום הסתיים בסוף השנה שעברה .  ניסיון ההידברות נכשל ,  והוא מפנה את מקומו למאמץ להשיג הסכמה על סנקציות .  נראה שיש התקרבות בין ארה"ב ורוסיה בנושא האיראני .  חשיפת המתקן בעיר קום והשינוי בעמדת הסוכנות הבינלאומית לאנרגיה אטומית ,  יוצרים אווירה בינלאומית תקיפה יותר לגבי כוונות איראן .
 בראשות ממשלת ישראל עומד מי שחוזר על הטענה כי מדובר בברלין וכי השנה היא 1938 .  משמעות הדבר היא כי אם לא נפעל בעוד מועד ,  יתרחש אסון .  בידי חיל האוויר אכן יש אמצעים מעוררי השתאות .  העובדה שפעולה צבאית מסוימת אפשרית ושעורכים תרגולים כאלה ואחרים ,  יוצרת גם רצון וגם לחץ מסוים לעבור לשלב מעשי .
 אין ספק שמדובר בסכנה של ממש .  מדובר במשטר קיצוני ,  בנשיא מוטרף ,  במדינה החברה באו"ם ומאיימת על חברה אחרת באו"ם בהשמדה ,  דבר שהיה צריך לגרום להוצאת איראן מן האו"ם .  אין ספק שאיראן רימתה את העולם ,  וכי היא מעשירה אורניום במטרה להגיע לסף פצצה גרעינית .
 בניגוד לנתניהו ,  הסבור כי אם יהיה נשק גרעיני בידי איראן ,  היא תשתמש בו ,  אינני סבור כך .  גם אם יש סכנה כזו מצידו של אחמדינג'אד ,  אין הוא יחיד בשלטון ,  ואין מדובר בחבורה של מטורפים .  ראשי השלטון שם מבינים היטב מה עלול לקרות לאיראן אם תעלה בדעתה להשתמש בנשק שכזה .
 בכל מקרה ,  ישראל אינה נמצאת ,  חלילה ,  בסכנת השמדה .  אבל ברור שעצם קיומו של נשק גרעיני או פוטנציאל לנשק גרעיני בידי איראן - בעייתיים ביותר .  יהיה זה מצב חדש ,  שבו תוענק מטריה לגורמים הקיצוניים ביותר במזרח התיכון ,  ואילו הפרגמטיים לא יוכלו לקבל גיבוי להסדרים מדיניים .  איראן מגורענת תיצור מזרח תיכון מסוכן מאוד ,  ולכן מחויב כל מאמץ כדי למנוע זאת ,  כולל השארת האופציה האלימה על השולחן - ובתנאי שלא תהא זו ישראל שתפעל .
 נכון שהעולם הערבי מאוחד בהתנגדותו לפיתוח נשק גרעיני באיראן ,  ורואה בה סיכון ביטחוני הרבה יותר גדול מישראל .  אבל אם ,  חלילה ,  תפעל ישראל ,  הוא יהיה מאוחד בהתנגדותו אלינו .  נוכל לומר אלף פעם כי זו צביעות ,  ולצטט אלפיים פעם את מה שאמר לנו מנהיג ערבי זה או אחר בעניין  ( כפי שציטטנו את הפלשתינים בגדה שדחקו בנו לפעול כנגד חמאס בעזה )  ,  אבל לא תהא לכך כל משמעות :  הרחוב הערבי והמוסלמי לא יקבל פעולה ישראלית כה דרמטית נגד מדינה מוסלמית .
 באיראן יישאר הידע .  גם במקרה הטוב ביותר שבו יושמדו כל האמצעים לבניית פצצות גרעין  ( וזה בהחלט לא בטוח )  ,  תגרום הפעולה לדחייה בייצור הפצצה ,  כי מי שיודע לעשות זאת ,  ינסה לעשות זאת מחדש .
 כדאי להקשיב בנושא זה למי שהיה ראש הוועדה לאנרגיה אטומית ,  עוזי עילם ,  ולראש המוסד לשעבר ,  אפרים הלוי .  איראן לא תשב בחיבוק ידיים .  בכירים בצה"ל שהציגו לאחרונה את היכולות אל מול איראן צוטטו כמי שאמרו כי אלפי טילים ייפלו על ישראל לאחר התקפה על איראן .  חיזבאללה וחמאס יפעלו גם הם .  ועוד לא דיברנו על העולם היהודי ,  ועל המחיר שהוא עלול לשלם בעקבות פעולה ישראלית .
 אבל המחיר הכבד ביותר עלול להיות המחיר המדיני .  אם החלום הציוני ראה את ישראל כמדינה שתהפוך לחלק בלתי נפרד מן האזור ,  הרי שפעילות ישראלית ישירה כלפי מדינה מוסלמית תסתום את הגולל על השתלבותנו במזרח התיכון ,  או שתרחיק את הסיכוי לכך בשנים ארוכות .
 מי שיוביל את ישראל לעימות ישיר מול איראן לא יצטרך להוכיח כי זהו מהלך צודק .  הוא יצטרך להוכיח כי זהו מהלך חכם ,  המקטין את סיכוניה של המדינה לטווח קצר ,  ובעיקר - לטווח ארוך .  מוטב שלא ייטול על עצמו אחריות שכזו .
 
מחיר ההתקפה
nan
