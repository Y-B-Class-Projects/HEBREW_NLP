המשקיעים הקטנים עוברים לפריפריה
רוכשי הדירות להשקעה התחילו לצמצם את היקפי פעילותם בתל אביב ברבעון השני של 2007 ועברו לרכוש דירות זולות בחיפה ובבאר שבע .  מאז צנח מספר הרכישות בתל אביב בכ-50% ואילו בחיפה הוא כמעט שולש
 >  >  בשנתיים האחרונות חל שינוי קיצוני בשוק הדירות להשקעה ,  שעיקרו ירידה חדה במספר הדירות שרכשו המשקיעים בתל אביב במקביל לזינוק בהיקפי הפעילות בחיפה ובבאר שבע - כך עולה מבדיקת themarker ,  המתבססת על נתוני מינהל הכנסות המדינה .  המהפך במפת ההשקעות מבטא שינוי נוסף בשיקולי המשקיעים :  העדפת דירות זולות ,  בערים ששוק הנדל"ן בהן מדשדש במשך שנים ,  המניבות תשואה גבוהה יחסית מהשכרתן - על פני דירות יקרות ,  בשוק שידע שנים טובות ,  המניבות תשואה שנתית נמוכה יותר .  הבדיקה מתייחסת לתקופה שבין תחילת 2002 לרבעון השלישי של 2008 ,  מועד פרסומם של הנתונים העדכניים ביותר .  עם זאת ,  ההערכה היא כי מגמה זו נמשכה גם בחודשים האחרונים - חרף הירידה הכוללת בהיקפי הפעילות כתוצאה מההאטה במשק .  המועד שבו החל השינוי ,  הרבעונים הראשונים של 2007 ,  מלמד כי רוכשי הדירות להשקעה בתל אביב הגיעו למסקנה שלא יוכלו להפיק מהן תשואות גבוהות יותר ,  עוד לפני שהחל המסע הציבורי של שוכרי הדירות נגד העלייה במחירי השכירות בעיר בסוף אותה שנה .  מדובר בהתפתחות דרמטית בפלח שוק שאין מרבים לנתחו בשל מיעוט נתונים .  עם זאת ,  שוק הדירות להשקעה בישראל הוא גדול ומפותח - כ-30% מכלל עסקות הרכישה של דירות בישראל בשנים האחרונות .  המשקיעים מאמינים בדירות בדיקת themarker מתבססת על נתונים שמפרסמות רשויות המס בקטגוריית  " רוכשי דירה נוספת ".  מכיוון שלא ניתן לדעת מדוע בעלים של דירה רוכש לעצמו דירה נוספת ,  הפרשנות היא שבאופן כללי הרכישות הללו מבוצעות לצורכי השקעה .  הבדיקה מתייחסת ל"רוכשי דירה נוספת "  בכל המדינה ,  תוך התמקדות בתל אביב ,  חיפה ,  באר שבע וירושלים .  רבים מ"רוכשי דירה נוספת ",  אגב ,  אינם רואים עצמם  " משקיעים ".  הם מדברים על דירות שישמשו בעתיד את ילדיהם ולעתים אף לא משכירים את הנכס שרכשו .  עם זאת ,  מדובר באנשים הרוכשים דירות שאינן למגורים עצמיים והמפיקות פירות כלכליים ,  גם אם אינן מושכרות - כמו עלייה אפשרית בשווי הדירה .  לפי הנתונים ,  בין 2002 ל-2007 הוכפל מספר הדירות שנרכשו לצורך השקעה ,  מכ-14.3 אלף ל-28.7 אלף .  בשלושת הרבעונים הראשונים של 2008 נמשך המומנטום בשוק זה ,  ובוצעו בו כ-22.5 אלף עסקות .  עוד עולה מהנתונים כי במשך רוב העשור ,  הדירות שרכשו המשקיעים היו יקרות ב-20%-30% בממוצע מהדירות שנרכשו כ"דירה יחידה ".  ואולם בין יולי 2007 ליולי 2008 נרשמה ירידה של כ-10% במחיר הדירות הממוצע שרכשו המשקיעים ,  ופער המחירים בינן ל"דירה יחידה "  הצטמצם לכ-6% .  האם הירידה במחירים לוותה בירידה במספר הדירות שנרכשו לצורך השקעה ?  התשובה היא לא - מספר העסקות ,  לפחות עד לרבעון השני של 2008 דווקא גדל .  המסקנה היא שחל שינוי במדיניות ההשקעה בדירות :  רכישת דירות במחירים נמוכים יותר ,  בהתבסס על ההערכה שייצרו תשואה גבוהה יותר ,  הן משכירות הן כתוצאה מעלייה בשוויין .  נוטשים את תל אביב מה מניע משקיעים לרכוש דירות ומה גורם להם להעדיף מיקום מסוים ?  בעיקרון ,  מדובר בשני פרמטרים עיקריים :  שווי נוכחי  ( מחיר ותשואה מהשכרה )  והערכות לגבי כיוון השוק - תחזיות אודות שינויים במחיר ובדמי השכירות .  באופן כללי ניתן לומר כי כשמחירי הדירות עולים ,  מספר הרכישות קטן ;  כשלציפיות בשוק השפעה רבה בכל כיוון מגמה .  כשבודקים את שוק הדירות להשקעה בתל אביב מקבלים גרף תזזיתי עם מגמה לעלייה במספר העסקות עד תחילת 2007 :  מ-508 ברבעון הראשון של 2002 לשיא של 1,405 ברבעון הראשון של 2007 ,  כשבהמשך השנה החל שוק זה  " לגמגם "  - על אף שברבעון הרביעי נרשמה עלייה קלה במספר הרכישות .  ב-2008 צברה המגמה תאוצה וברבעון השלישי צנח מספר הרכישות ל-721 דירות .  מחירי הדירות שקנו המשקיעים בתל אביב נעו אף הם בתזזיתיות בתקופה זו .  המחירים צנחו מרמה של 1.2 מיליון שקל ב-2002 ל-700 אלף שקל ב-2003 - נפילה של 42% שנבעה הן מירידה חדה בשער הדולר מול השקל הן ממעבר להשקעה בדירות זולות יותר .  בין 2003 ל-2008 מחירי הדירות להשקעה בתל אביב זינקו לרמה של 1.26 מיליון שקל .  עם זאת ,  כאמור ,  נראה כי כבר ברבעון השני של 2007 המשקיעים העריכו כי התשואה שיוכלו להשיג מהדירות שרכשו בתל אביב הגיעה לרמות שיא - עוד לפני ששוכרי הדירות בעיר החלו להשמיע מחאה ציבורית בחודשים האחרונים של 2007 .  משקיעים שעמם שוחחנו אמרו כי בתחילת 2007 הבינו משוכרי הדירות שמתקרב גבול אפשרויות התשלום שלהם ;  בנוסף ,  לדבריהם ,  גם מחירי הדירות בדרום העיר התחילו לזנק - ולפיכך הגיעו למסקנה שכדאיות ההשקעה בדירות בתל אביב נמצאת בירידה .  דירות זולות בבאר שבע ובחיפה וכך ,  כמעט סימולטנית ,  החלו ההשקעות בדירות לזרום לשני כיוונים גיאוגרפיים מנוגדים :  חיפה ובאר שבע .  בין 2002 ל-2006 נרכשו בחיפה 650-700 דירות להשקעה מדי רבעון .  ברבעון השלישי של 2006 נפל מספר העסקות ל-415  ( 655 ברבעון השני )  ,  בגלל מלחמת לבנון השנייה .  ואולם מאז גדל מספר העסקות ,  ל-1,187 ברבעון השלישי של 2008 - זינוק של 186% .  המתווך כרמל עדה מסוכנות כרמל סנטר מספר כי הוא מוצף בפניות של משקיעים מאזור המרכז ,  שמחפשים בעיקר דירות באזור בת גלים ,  אחד המקומות הזולים בעיר ,  ובשכונת רמות רמז ,  הזוכה לביקוש רב בקרב שוכרי דירות בשל מיקומה - בין אוניברסיטת חיפה לטכניון .  לדברי עדה ,  רמות התשואה באזורים אלה מגיעות ל-6.5% לדירת 3 חדרים .  הגידול במספר העסקות בחיפה הסתייע גם בירידות במחירי הדירות בעיר בתקופה האמורה .  בסוף 2008 מחיר דירה להשקעה בחיפה הגיע ל-460 אלף שקל בלבד - לעומת כמעט 600 אלף ב-2002 .  גם בבאר שבע נרשם זינוק מרשים במספר הדירות שנרכשו לצורך השקעה בתקופה שבה ירד היקף הפעילות בתל אביב .  בין הרבעון השלישי של 2002 לרבעון הראשון של 2007 מספר הדירות שנרכשו להשקעה בעיר עלה מ-516 לרבעון ל-644 - וזינק ברבעון השלישי של 2008 ל-1,221 .  עם זאת ,  ברמות המחירים לא נרשמו שינויים מיוחדים .  מתווכים מבאר שבע מספרים כי הדירות הפופולאריות בקרב המשקיעים מהמרכז הן דירות שיכון ישנות של 3-4 חדרים ,  הנרכשות ב-250-350 אלף שקל .  דירות אלה ,  לדבריהם ,  ניתן להשכיר ב-1,600-2,000 שקל בחודש - תשואה שנתית של 6%-8% .  לא עולים לירושלים ומה לגבי שוק הדירות להשקעה בירושלים ?  האם גם שם נרשם גידול במספר העסקות כתוצאה מצמצום הפעילות בתל אביב ?  נראה כי רוכשי הדירות להשקעה אינם מוצאים עניין רב בבירה .  בין ינואר 2002 למארס 2003 מספר העסקות בשוק זה הוכפל מ-280 ל-553 - במידה רבה בשל ירידת המחירים שפקדה את העיר ,  כאשר המחיר הממוצע של דירות להשקעה ירד מ-1.073 מיליון שקל ל-864 אלף שקל .  מספר העסקות המשיך לעלות ל-811 ברבעון הרביעי של 2007 ,  אבל ב-2008 מספר הרכישות ירד בהדרגה ,  עד ל-709 דירות ברבעון השלישי .  כנראה שהעליות מתל אביב לירושלים היוו מחסום לזרם ההשקעות .
 
המשקיעים הקטנים עוברים לפריפריה
רוכשי הדירות להשקעה התחילו לצמצם את היקפי פעילותם בתל אביב ברבעון השני של 2007 ועברו לרכוש דירות זולות בחיפה ובבאר שבע .  מאז צנח מספר הרכישות בתל אביב בכ-50% ואילו בחיפה הוא כמעט שולש

