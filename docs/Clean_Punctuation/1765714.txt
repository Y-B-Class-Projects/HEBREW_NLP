קרובי הנספים : " נמאס לשמוע על ועדות "
 בני משפחות הנספים מהשריפה בכרמל לא מתרשמים מהדרישה להקים ועדת חקירה בעקבות דו"ח המבקר . " אירוע אחרי אירוע לא מיישמים דבר ,  שיתחילו לעשות "
  ( צילום :  אדריאן הרבשטיין ,  שלומי גבאי ,  גדעון צנטנר ,  שי מכלוף ,  רויטרס .  עריכה :  גדי וינסטוק .  קריינות :  אביב אברמוביץ' )  

" שיפסיקו להקים ועדות ,  נמאס לשמוע על זה ,  שיתחילו לעשות ",  כך אמר היום  ( חמישי )  קרוב משפחתו של אחד מהרוגי אסון האוטובוס בכרמל ,  שסירב להזדהות בשמו ,  בעקבות פרסום דו"ח מבקר המדינה שפורסם אתמול בנוגע למחדל בטיפול בשירותי הכבאות . " היו כבר שורה של דו"חות בנושא .  דו"ח גינוסר ואחרי זה דו"ח לפידות .  אירוע אחרי אירוע לא מיישמים שום דבר ",  המשיך הקרוב . 
" זה תמיד אותם האנשים ואותם הפוליטיקאים ,  מבחינתם ,  כשנגמר האסון ,  נגמר האירוע ,  עד האסון הבא .  הם אומרים לעצמם נקים ועדה ,  נשתה קפה ונמתין עד האירוע הבא ",  האשים הקרוב את מקבלי ההחלטות ,  אולם הבהיר : " אנחנו לא מחפשים אשמים .  אנחנו מאמינים שכל מי שפעל באירוע עשה כמיטב יכולתו ,  אבל אנחנו מקווים שימנפו את האסון הזה להקמת רשות חירום לאומית אמיתית ". 
גם אופיר ישראלי ,  אחיו של רמי ישראלי שנספה באסון אוטובוס הסוהרים ,  מאשים בעיקר את ההתנהלות הכללית במדינה ולא בכירים ספציפיים . " עד שלא קורה אסון שמעורר אנשים ,  אומרים 'יהיה בסדר' ,  'נטפל בכך' ",  הוא מסביר . " בשורה התחתונה ,  מדובר במשחקי כבוד בין מחלקות שונות .  למה אין שיתוף פעולה ולמה אנשים לא עושים דברים למען מחלקה אחרת ?  אצלנו במדינה מבינים דברים רק בדיעבד .  זאת הבעיה ".   
" גם כאן ,  עד שלא קרה אסון בקנה מידה שקשה לתאר ,  לא מתחילים לחשוב על שירותי הכיבוי .  אנחנו יודעים שהמצב שלהם לא טוב .  זה לא חדש .  חבל שאצלנו חיים בגדר 'אלוהים ישמור' ",  הוסיף ישראלי . " לפעמים הוא בא ואומר ,  שהוא לא יכול לשמור .  הוא בא לעורר אותנו .  כאן זהו סוג של שעון מעורר ,  שלא היינו צריכים לקבל .  כל דו"ח שיוצא אומרים ,  שהכתובת היתה על הקיר .  לא רק על שריפות .  גם על לבנון השנייה ,  גם בעניין תאונות דרכים וכדומה .  ככה זה בכל דבר במדינה ". 
מבדיקת וואלה !  חדשות עולה כי נכון לעכשיו קיים רוב בוועדה לביקורת המדינה בכנסת שמתנגד להקמת ועדת חקירה ממלכתית .  במתנגדים ניתן לציין את שלושת חברי הוועדה מטעם הליכוד ,  אופיר אקוניס ,  ציפי חוטובלי וכרמל שאמה הכהן .  אליהם מצטרפים גם חברי הכנסת אורי אורבך  ( הבית היהודי )  ,  אנסטסיה מיכאלי  ( ישראל ביתנו )  ואמנון כהן  ( ש"ס )  .  
המצדדים בהקמת הוועדה הם שלושת חברי הוועדה מטעם קדימה - יו"ר הוועדה יואל חסון ,  וחברי הכנסת מרינה סולודקין ועתניאל שנלר ,  שעקרונית מתנגד אך הודיע שיקבל על עצמו את דין התנועה ,  לאחר שגורמים בקדימה אמרו כי תכפה משמעת סיעתית בעד ההחלטה .
 שני חברי ועדה טרם גיבשו סופית את עמדתם והם ראלב מג'דלה  ( העבודה )  ואורי אריאל  ( האיחוד הלאומי )  ,  שנוטה לתמוך בהקמת ועדה ,  אך יגבש את עמדתו הסופית לאחר סיור הוועדה ביום ראשון בצפון .  
חבר הכנסת אמנון כהן  ( ש"ס )  מתנגד נחרצות להקמת הוועדה למרות שיו"ר מפלגתו אלי ישי הביע בימים האחרונים תמיכה מוחלטת בהקמתה .  בשיחה עם וואלה !  חדשות אמר כהן כי הוא בטוח שיצליח לשכנע את ישי בצדקת עמדתו .  לדבריו , " כשקראתי את דו"ח מבקר המדינה וראיתי שהוא ממצה ,  הגעתי למסקנה שהממשלה צריכה לאמץ את הדו"ח ואין צורך בוועדה נוספת .  שר הפנים היחיד שדאג למערך הכבאות הוא אלי ישי .  בנוסף אני חבר בוועדת הכספים ואנחנו יכולים להילחם גם משם לטובת הפקת הלקחים וכבר החלטנו שבלי תקציב נוסף לשירותי הכבאות לא נאשר את תקציב משרד הפנים ". 

קרובי הנספים : " נמאס לשמוע על ועדות "
 בני משפחות הנספים מהשריפה בכרמל לא מתרשמים מהדרישה להקים ועדת חקירה בעקבות דו"ח המבקר . " אירוע אחרי אירוע לא מיישמים דבר ,  שיתחילו לעשות "
 
