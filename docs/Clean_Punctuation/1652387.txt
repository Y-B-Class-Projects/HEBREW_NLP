חיים בתוך קופסא
הם קמים כל בוקר לעבודה היציבה שלהם ולא לוקחים סיכונים .  במילים אחרות - הם לא בדיוק חיים על הקצה .  12 המסכות
רבים הקוראים את הפירושים שלי או של הקוראים בפורום טארוט שלנו ,  טועים וחושבים שאנחנו אופטימיים .  לא פעם אני מקבל מייל בו אני נשאל כיצד ייתכן שכמעט ואין קלפים שליליים בגישה שלי .  
ובכן ,  אמנם אישית אני אכן אופטימי וכך גישתי ,  אולם אני רוצה להעמיד את הדברים על דיוקם ולהסביר שאין זה נכון לגבי הקלפים .  
הקלפים משקפים את המציאות ובמציאות פעמים רבות נפגוש יותר מצבים שליליים מאשר חיוביים .  חלק מהחיים זה כישלונות ,  אכזבות וקשיים ,  לא פחות מאשר הצלחות .  אך זה לא חייב להיות כך .  ברוב המקרים ניתן להימנע מכישלון ,  מכאב ומאכזבות ,  ולחסוך מעצמנו צער .  השאלה היא האם אנחנו מוכנים לעשות משהו כדי שהמצב ישתנה ,  האם אנו מוכנים לשנות ולפעול ?  את התשובה כל אחד מהקוראים יצטרך לתת לעצמו ,  ואני רק אגיד שלמרות האופטימיות הזהירה ,  המציאות פעמים רבות מאכזבת ואנו מגלים שלאנשים יש נטייה לא לשנות או לפעול .
 אם נתבונן בפירושים של קלפי הטארוט נגלה שכ-80% מהם הם קלפי מסר .  קלפי מסר הם קבוצה של קלפים שאינם נותנים תשובה של  " כן "  או  " לא ".  אין תשובה כזו כיוון שהדברים עדיין יכולים להשתנות והשואל יכול ,  אם הוא רוצה ,  לפעול ולהפוך את התוצאה לחיובית .  כל קלפי המסר מראים שהשואל יכול לעשות את זה ,  אולם אסור לטעות !  זה לא אומר שהוא יעשה את זה ,  כיוון שהוא צריך להתאמץ ,  ליזום ,  לשנות ולהתפתח ,  ומעטים האנשים שאכן פועלים כדי ליצור שינוי בחייהם .
 כשאני מלמד את התלמידים שלי לקרוא בקלפים אני מזהיר שלא פעם האנשים המגיעים אלינו רוצים  " תכל'ס ".  הם ישאלו ,  למשל ,  האם תהיה לי זוגיות בחצי שנה הקרובה וייצפו לתשובות של  " כן "  או  " לא ".  אולם ברוב המקרים אין  " כן "  ו"לא "  ואם ייצא קלף כמו שני מטות ,  כשנתחיל לענות ולהסביר שהדברים תלויים בשואל ושעליו לעשות עבודה כדי שזה יצליח ,  השואל הממוצע יקטע אותנו ,  וקצת בעצבנות יגיד שהוא רוצה  " כן "  או  " לא "  ולא לשמוע  " ברבורים "  על : " אולי ",  ו"תראה ",  ו"זה תלוי בך ".   " אני רוצה לדעת האם תהיה לי זוגיות השנה ",  הוא יגיד בכעס , " בשביל זה אני משלם כסף "! 
אם זה קורה ,  לא צריך להיבהל .  הדבר הנכון לעשות בשלב זה הוא להתנצל ולהגיד לשואל : " תשמע ,  כנראה לא הסברתי את עצמי .  התשובה היא בפרוש לא !  לא תהיה לך זוגיות השנה .  כך הקלפים אומרים ",  נמשיך להגיד , " אני מצטער בשבילך ..  ."   
" אך מצד שני ",  נאמר לאחר המתנה קצרה , " הקלפים רוצים לעזור ולהסביר כיצד ניתן לפעול על מנת שכן תהיה לך זוגיות .  אם אתה רוצה לשמוע ,  אשמח להסביר כיצד זה ניתן .  אם לא ,  אני מאחל לך שנה פורייה בתחומים אחרים - שמעתי שארגון 'שורשים' מחפש עוד מתנדבים למשל - אז שיהיה בהצלחה ..  ..  "
 אין אדם ,  גם זה שחיפש קודם תשובות של  " כן "  ו"לא ",  שלא יעצור ויגיד בשלב הזה : " טוב ,  אז מה צריך לעשות ?  "  עכשיו תסבירו את המסר של הקלף ותראו לו מה עליו לעשות .  הוא יקשיב ,  יכתוב ואפילו יעשה את זה .  קורא טוב בקלפים יכול להטות את הכף ולעזור להפוך מצב של  " מסר "  ל"כן ",  אם הוא יוכל להבין טוב יותר את המסר של הקלף ולהעביר אותו נכון לשואל כך שיוכל למצוא את הפתרון .
 המסכה של מלכת המטבעות  ( מזל שור )    " בעל המכולת ": 
את לובשי המסכה של מלכת המטבעות נפגוש הרבה .  לא כיוון שאנשים אלו בולטים או מוחצנים ,  להפך ,  הם שואפים לחיות חיים שקטים ופשוטים ,  ודווקא בשל כך נפגוש בהם בכל מקום .  הם יהיו אותם אנשים שהולכים כל בוקר לעבודה היציבה שלהם ,  חיים חיים פשוטים ,  שואפים ליציבות ולא נוטים לקחת סיכונים .  אותם אנשים מאמינים בעבודה קשה ואף עובדים קשה מבוקר ועד ליל ,  וכשיש זמן אוהבים ללכת למוזיאונים ולראות אמנות .
 אחד הדברים החשובים ביותר לאלו הלובשים מסכה זו הוא הביטחון כלכלי .  רוב הפעולות שהם עושים נובעות מהצורך ביציבות ,  והם יפעלו רבות כדי להשיגה .  כך לדוגמה ,  אם הם ירגישו חוסר ביטחון במקום העבודה שלהם  ( למשל ,  אם מקום העבודה לא משלם את השכר בזמן )  ,  סביר להניח שהם יתפטרו ויחפשו מקום עבודה אחר .  לכן לובשי מסכות אלו עובדים לרוב במקום מסודר ובטוח ,  בו הם מרוויחים טוב .  לובש מסכה זו הוא אדם היודע לעבוד הרבה ,  לא מפחד מעבודה קשה ומבין את המשוואה הפשוטה :  עבודה=כסף=ביטחון .
 לובש מסכה זו הוא אדם פשוט ,  חי חיים פשוטים ואוהב פשטות .  הוא לא אוהב להסתכן והמוטו שלו בחיים הוא : " מה שרואים זה מה שיש ",  הוא לא רוצה להסתבך ולא אוהב הרפתקאות .  לא מעניין אותו מיסטיקה ,  רוח ו"כל השטויות האלה ",  רק תכל'ס - מה שיש ביד ,  מה שבטוח ,  מה שאפשר לראות ולשלוט בו .
 אחת התכונות החזקות שלו היא העקשנות ופעמים רבות תכונה זו שומרת עליו ומאפשרת לו את היציבות אותה הוא מחפש .  הוא גם אינו אדם של חדשנות ושינויים ופעמים רבות יסתמך על ניסיון העבר ועל המוכר גם אם ניסיון זה כבר אינו רלוונטי .
 לובש מסכה זה הוא נהנתן ואוהב את הנאות החיים ,  אך כיוון שהוא אדם פרקטי לרוב הוא יתמקד בשתי ההנאות המרכזיות  ( שלא עולות כסף )  :  אוכל ומין .  אוכל עבורו הוא סמל החיים ותענוגות החיים ואישה היודעת לבשל טוב תכבוש את ליבו בקלות .
 צריך לדעת גם מתי להסיר מסכה זו ,  כיוון שלבישתה לזמן ממושך תיצור תחושה של חוסר ,  וגם כשזה רחוק מהאמת ,  הלובש אותה תמיד ירגיש צורך לחסוך .  הוא יחיה בצמצום ,  כמעט ללא הוצאות ,  היתרה בחשבון הבנק תמיד תהיה בזכות ,  אך בחיים תמיד יחיה בחוסר .  תכונה נוספת היכולה להתעורר כתוצאה מלבישת מסכה זו זמן רב ,  היא תחושת רכושנות מוגזמת ולובש מסכה זו צריך להיזהר מהנטייה שלו להאמין לפעמים כי הדברים שייכים רק לו .  הדבר בולט במיוחד בזוגיות ,  בה הוא מקנא לפעמים יתר על המידה .
 לובש מסכה זו אוהב ומעריך אמנות ויופי .  עבורו אמנות היא השקעה מצוינת ,  שכן היא משלבת יופי לצד שמירת הערך הכספי של ההשקעה .  כשהוא יסתכל על התמונה שלו על הקיר בסלון הוא יתמוגג ,  כיוון שמה שהוא רואה זה לא רק אמנות שהוא כה אוהב ,  אלא גם חצי מליון שקל .  ממקום זה הוא גם יחפש בני זוג נאים וייצוגיים שיהיו היהלום שבכתר ,  אולם החיפוש יהיה אחר אלו שהיופי שלהם הוא פנימי ,  וכך בני זוג פשוטים ,  כנים ואמיתיים יתאימו בדיוק .
 מה מניע אותנו :
 אנו מונעים על ידי פשטות ,  ביטחון ויציבות בכל התחומים ,  במיוחד זה החומרי .  איננו לוקחים סיכונים ולא אוהבים שינויים ולכן נצמדים לקיים .
 תמצית הקלף  ( מה להגיד לשואל כשיוצא הקלף ) :קלף מלכת המטבעות מייצג הלך רוח בו אנו מחפשים יציבות חומרית וממוקדים בבניית יסודות חזקים בכל תחום .  בתקופה שהוגדרה אנו צריכים להיות במקום של מעשיות ,  פשטות ולא לחשוש מעבודה קשה והקרבה כדי להשיג תוצאות .
 יחד עם זאת הקלף מראה כי יש לנו נטייה להיות יותר מידי חומריים ,  אנו חוששים לאבד את מה שיש לנו וכתוצאה מכך נוטים להתגונן ולהיות קמצנים  גם ברגשות שלנו .
 אנו חייבים להקשיב לתחושות הבטן שלנו וללמוד לזרום .  עלינו להיות ערים לכך שיש לנו פחד לאבד את הקיים ,  אך עלינו להבין ששינויים הם חלק בלתי נפרד מן החיים ,  ועלינו ללמוד לקבלם ולנצל אותם להתקדמות בחיינו .
 שגיא מנדלבוים עוסק בהומיאופתיה קלאסית ומנהל את פורום הטארוט בוואלה !  בעל ניסיון של 16 שנים בלימוד והוראה של קורסים וסדנאות בנושא טארוט וחלומות ,  אותם הוא מלמד בתל-אביב ובמרכזים שונים ברחבי הארץ .
 
חיים בתוך קופסא
הם קמים כל בוקר לעבודה היציבה שלהם ולא לוקחים סיכונים .  במילים אחרות - הם לא בדיוק חיים על הקצה .  12 המסכות

