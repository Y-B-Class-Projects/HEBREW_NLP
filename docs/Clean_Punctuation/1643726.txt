לשמור את האצבע על הדופק של ענף הרכב 
היבוא המקביל
 >  >  ב-2004 פורסמו המלצות ועדת סופר לפתיחת שוק המכוניות הישראלי ליבוא מקביל .  שמונה השנים שחלפו מאז היו מרובות בהצהרות אבל דלות בעשייה .  ישראל ,  כידוע ,  חלשה מאוד ביכולת הביצוע - וכך הדברים נראים גם ביבוא המקביל .  אבל כעת הגיע הזמן לחתוך ולקבל החלטה ;  הגיע הזמן לשחרר את הפקק בשוק המכוניות הישראלי ,  גם אם שחרור הפקק נעשה בדרך פחות ראויה .  צודקים היבואנים הרשמיים כי משרד התחבורה סטה מהמלצות ועדת סופר ,  וזאת ללא נימוקים מקצועיים ראויים לשמם .  חלק מהשינויים אכן מעוררים דאגה ,  כמו הפחתת דרישת ההון העצמי ,  שתאפשר גם לגופים חלשים פיננסית להתחיל לייבא מכוניות - תוך סכנה שבאותה מהירות שבה הם החלו לייבא מכוניות כך הם גם יפשטו את הרגל וייצאו מהענף .  במקרה כזה ,  מי שרכש מכונית דרכם ייוותר עם תעודת אחריות לטיפול במכונית שאינה שווה דבר .  סטייה תמוהה נוספת היתה ברף הדרישות לרמת שירות ,  כלומר מספר המוסכים המורשים שנדרש היבואן המקביל להעמיד ללקוחותיו .  החשש הוא שיבואנים קטנים וחלשים לא יפתחו רשת מוסכים ראויה לשמה ,  דבר שעלול לפגוע בתחזוקה של המכוניות .  ואולם ,  גם כיום חלק גדול מתחזוקת המכוניות בישראל נעשית במוסכים פרטיים ולא במוסכים מורשים של היבואנים ,  ובכל מקרה ,  מה הסיכוי שמי שמעמיד מוסך רק בירושלים יזכה למכור מכוניות לתושבי באר שבע ?  ניתן להניח כי התחרות תאלץ גם את היבואנים המקבילים לשפר את השירות שלהם .  החשש המרכזי בנוגע ליבוא המקביל ,  עם זאת ,  אינו נוגע כלל לסטייה מהמלצות ועדת סופר .  בתחום התקינה הבטיחותית אין שינוי בין היבוא המקביל ובין היבוא הרשמי :  שניהם כפופים לאותן תקנות ולאותו פיקוח בדיוק .  לפיכך ,  היבוא המקביל לא אמור להשפיע על רמת הבטיחות של המכוניות בישראל .  אלא שבשביל לחשוב כך יש להאמין כי הפיקוח של משרד התחבורה יהיה יעיל דיו כדי לוודא שגם היבואנים המקבילים - לצד היבואנים הרשמיים - עומדים בכל התקנות שנקבעו להם .  הניסיון היחיד שיש לנו עם הפיקוח של משרד התחבורה לא היה מרשים :  תחום היבוא האישי  ( להבדיל מהיבוא המקביל )  התברר כפרוץ לחלוטין ,  ומשרד התחבורה התקשה מאוד לפקח עליו .  החששות בנוגע ליבוא המקביל ,  אם כך ,  הם כנים .  היבואנים הרשמיים ,  שרוכשים את המכוניות שהם מייבאים ישירות אצל היצרן ומחויבים ברמת שירות ,  אחריות ותקינה גבוהה ביותר ,  צודקים בטיעונים שלהם .  ובכל זאת ,  אחרי 62 שנה של שוק מכוניות הנתון בידם של קומץ יבואנים ,  שכל אחד מהם הוא מונופול בדגמים שלו ,  הגיע הזמן לנסות ולפרוץ את הגבולות .  מדינת ישראל היא בין כה וכה מדינה קטנה וריכוזית ,  הסובלת מרמת תחרותיות נמוכה מדי ביותר מדי ענפים .  אחד מהם הוא ענף יבוא הרכב .  הגיע הזמן לשנות את המציאות הזו ,  אבל לשמור את האצבע על הדופק ;  במקרה שיתגלו כשלים ,  יש מקום לשקול שינויי חקיקה בעתיד .
 
לשמור את האצבע על הדופק של ענף הרכב 
היבוא המקביל

