מה הסיכוי להרוויח בקידוחי נפט 
ניתוח פיננסי
 >  >  ניירות הערך של ענף חיפוש הנפט הם ,  ללא ספק ,  הסיפור הגדול של הבורסה הישראלית בשנתיים האחרונות .  ישראמקו ,  מלכת חיפושי הנפט הישראלית ,  עלתה מתחילת 2009 ועד היום ב-1,898% ,  בזכות תגלית הגז הגדולה בקידוח  " תמר ".  גם יחידות השתתפות אחרות של קידוחי נפט וגז לקחו חלק בחגיגה ,  לרבות כאלה שלא גילו דבר :  רציו ומודיעין ,  שטרם קדחו ,  כמו גם גבעות עולם וזרח ,  שהשלימו קידוחים - אבל מצאו בינתיים רק  " סימני נפט ".  אלא שהשקעה בקידוחי נפט היא ,  כמובן ,  לא כרטיס בכיוון אחד :  ניירות הערך הללו מרקדים מעלה ומטה ,  והירידות כואבות במיוחד .  אתמול ,  למשל ,  ירד מחירה של מניית שותפות זרח ב-23% ביממה אחת ,  בתגובה להודעה מאכזבת של השותפות על תוצאות מבחני ההפקה בקידוח  " תמרור 4 ",  שבסמוך לים המלח .  המשקיעים בניירות הערך של חיפושי נפט אינם טיפשים ואינם תמימים :  הם יודעים היטב שמדובר בהשקעה מסוכנת ותנודתית ,  עם אפשרות לרווח גבוה - וגם למפח נפש קשה .  הם בוחרים בהשקעות אלה במודע : " מה יצא לי מלהשקיע במניות בנק לאומי ?  ",  אמר לכתבת themarker ליאור זנו אדם שהגיע לאסיפת בעלי היחידות של שותפות הקידוחים גבעות עולם . " אז אני ארוויח פי שניים ,  אז מה ?  ".  מניות נפט או כרטיס פיס ?  אלא שמודעות ואחריות של המשקיעים למעשיהם אינם מספיקים :  מתברר שהאנשים המחליטים להשקיע דווקא במניות וניירות ערך מסוג זה ,  הם בדיוק אותם אנשים ש"משקיעים "  סכומי כסף ניכרים ברכישת הימורים :  פיס ,  טוטו ,  לוטו ומן הסתם גם בתי קזינו בחו"ל .  מתברר גם כי אנשים אלה מפסידים בבורסה ,  בממוצע ,  הרבה יותר מאשר הציבור שבוחר להשקיע בניירות ערך סולידיים ו"משעממים "  - אלה שעולים רק באחוזים בודדים מדי שנה .  מחקר שנעשה בנושא בארה"ב על בסיס נתונים שסופקו על בתי השקעות ,  הראה כי המשקיעים הבוחרים מניות בעלות אופי של כרטיסי פיס ,  מגיעים מחתך סוציו-אקונומי מובהק :  הם עניים יותר ,  משכילים פחות ,  גברים יותר מנשים ,  שחורים יותר מלבנים ,  ודתיים יותר - קתולים ,  כמובן .  הם גם מציגים תשואת-חסר בהשקעות שלהם בבורסה ,  בשיעור של 32% מההכנסה השוטפת שלהם ,  ביחס לכלל האוכלוסייה .  השורה התחתונה :  דווקא משקיעים עניים יותר ,  שלא יכולים להרשות לעצמם להפסיד בבורסה - הם אלה שרוכשים מניות מסוגן של מניות הנפט .  מחקר דומה לא נעשה בישראל ,  ואולם האוכלוסייה המגיעה לאסיפות של קידוחי הנפט צבעונית הרבה יותר ממנהלי בתי ההשקעות המעונבים של ה"סיטי "  של תל אביב .  אבל השאלה המעניינת באמת היא זו :  מה הסיכוי האמיתי  " לעשות מכה "  במניות הנפט ?  תשובה מוחלטת אין ,  כמובן ,  אך אפשר להציע הערכה גסה .  במדינת ישראל ישנם ,  למעשה ,  שלושה מגרשי משחקים שונים בתחום חיפושי הנפט והגז :  החיפושים בים התיכון ,  החיפושים ביבשה והחיפושים באזור הבקעה וים המלח .  ההסתברות לתגלית כלכלית בים התיכון גבוהה :  המומחים מעריכים את ההסתברות בסביבות 1 ל-3 ,  על בסיס שיטות החיפוש המתקדמות והמאגרים שנחשפו .  הבעיה היא שיש כבר הרבה גז ,  ושהמחיר של הרישיונות כבר משקף את הסיכוי הזה - קידוחים אלה הם כבר לא כרטיס פיס ,  אלה השקעה של ממש .  ביבשה הסיפור הוא שונה :  עד היום בוצעו בישראל ,  בכל הגזרות והעומקים ולפי כל הרעיונות ,  לא פחות מ-400 קידוחים ,  וכולם נמצאו יבשים ,  למעט אחד : " שדה חלץ ",  שייצר 20 מיליון חביות - נחמד ,  אבל לא ערב הסעודית .  גם הקידוחים הנוכחיים ,  ב"תמרור "  וב"גבעות עולם ",  מבוססים על אותם מחקרים ואותם רעיונות .  השורה התחתונה היא שהסיכוי למציאת משהו משמעותי ביבשה בישראל נופל משברירים של אחוז בודד - וגם זו אולי הערכה אופטימית .  הערך המוסף עולה כסף רב פיס הוא פיס ,  טוטו הוא טוטו ,  וגם בקידוחי נפט אין דבר מוחלט :  יום אחד מישהו אולי יגלה מאגר מסחרי גדול על אדמת ישראל .  אבל הסיכוי לכך קלוש ,  והמשקיעים בקידוחים צריכים לדעת שהם בעולם של קזינו ,  עם סיכויי הצלחה נמוכים יותר מהרבה משחקי קלפים .  מי שקונה מניית נפט קונה השקעה ,  אבל הוא קונה ,  במודע ,  דבר נוסף :  חלום ,  ריגוש - והאדרנלין שמגיע עם השמועות וההודעות על סימני נפט ,  קידוחים ,  רישיונות ומבחני הפקה .  פתגם אמריקאי ידוע קובע כי  " הכי טוב להתעשר .  הדבר השני הכי טוב הוא הסיכוי להתעשר ".  המשקיע ביחידות ההשתתפות של קידוחי הנפט צריך לזכור שהערך המוסף הזה עולה לו הרבה מאוד כסף - ושבמקרים רבים הוא לא ממש יכול להרשות לעצמו את הפינוק הזה .
 
מה הסיכוי להרוויח בקידוחי נפט 
ניתוח פיננסי

