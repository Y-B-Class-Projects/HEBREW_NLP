עונשו של עורך דין שגנב 1.3 מיליון שקל מדודו :  55 חודשי מאסר
 >  >  55 חודשי מאסר בפועל ,  שנתיים על תנאי ,  קנס של 50 אלף שקל ופיצוי של 100 אלף שקל למתלונן - אלה העונשים שנגזרו אתמול בבית המשפט המחוזי בתל אביב על עו"ד אברהם שלום ,  שהודה בגניבת 1.3 מיליון שקל מדודו .  הוא הורשע בעבירות של גניבה בידי מורשה ,  קבלת דבר במרמה בנסיבות מחמירות ,  זיוף מסמך בנסיבות מחמירות ושימוש במסמך מזויף .  הפרקליט מושעה מלשכת עורכי הדין לעשר שנים בגין הרשעות בבית הדין המשמעתי של הלשכה .  ב-2001 החל שלום לטפל עבור דודו ,  מאיר יחיאל ,  שגר בבריטניה ,  בתביעה נגד ביטוח לאומי להכרה בזכויות של הדוד ורעייתו כתושבי ישראל .  בנוסף קיבל שלום מיחיאל כספים להשקעה בעסקות שונות .  תוך ניצול האמון בבן משפחה שילשל שלום את הכספים לכיסו .  לשם רכישת האמון הציג שלום בפני יחיאל מסמכים מזויפים כדי לשכנעו להשקיע כביכול במיזמים שונים .  בין היתר זייף הנאשם פרוטוקולים והחלטות של בית הדין לעבודה ,  מכתבים מטעם הביטוח הלאומי ,  מסמך מלשכת רישום המקרקעין וחוזי מכר מזויפים .  המסמכים נועדו להדגים את העסקות המתקדמות לפי התכנון וכן להראות כי הוא ממשיך לטפל בתביעה אף שזו נדחתה .  התביעה ,  באמצעות עו"ד נועם שביט ,  דרשה שיוטל על שלום מאסר ממושך של יותר מחמש שנים ,  ואילו הנאשם ,  באמצעות עו"ד יובל נחמני ,  ביקש עונש מאסר מופחת .  השופט גלעד נויטל שקל לקולא ,  בין היתר ,  את היעדר העבר הפלילי של שלום ,  הודאתו ,  החיסכון בזמן שיפוטי וקריסתו הכלכלית .  מצד שני הדגיש השופט את היעדר הפיצוי למתלונן ,  חומרת העבירות והשיטתיות .
 
עונשו של עורך דין שגנב 1.3 מיליון שקל מדודו :  55 חודשי מאסר
nan
