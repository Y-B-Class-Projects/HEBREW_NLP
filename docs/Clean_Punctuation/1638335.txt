הקסמים הפיננסיים חוזרים 
BenchMarker
 >  >  קוראי themarker שיעיינו בעיתון היום עשויים להיחשף למעשה קסמים המתרחש בשוק ההון המקומי .  חברת סיביל יורופ ,  בעלת השליטה בסיביל ג'רמני ,  מתעתדת להקים אתר נופש שבמרכזו קזינו בגרמניה - שההשקעה בו מוערכת ב-300 עד 500 מיליון יורו .  סיביל יורופ היא חברה שאיגרות החוב שלה נסחרות בתשואה ברוטו של יותר מ-30% ;  חברה שתזרים הפעילות השוטפת שלה בתשעת החודשים הראשונים של 2009 הסתכם ב-620 אלף יורו ,  בעוד יתרת התחייבויותיה לטווח ארוך בסוף ספטמבר 2009 הסתכמה ב-180 מיליון יורו ;  חברה שרק באוגוסט האחרון התקשתה לגייס כדי למחזר את הלוואותיה ,  עד כדי כך שנאלצה לשלם ריבית של 23% .  פיני צרפתי ,  בעל השליטה בסיביל ,  אינו טייקון בקנה המידה של יצחק תשובה או נוחי דנקנר .  החברה אינה רוכשת את איגרות החוב שלה ,  למרות המחיר הנמוך שבו הן נסחרות ,  בגלל היעדר מקורות .  איך ייתכן שחברה שכזו מתיימרת לגייס חצי מיליארד יורו לצורך פרויקט הימורים בגרמניה ?  סיביל מחזיקה בזיכיון לתפעול הקזינו שנרכש במיליון יורו ,  ובשטח שנרכש על ידי החברה לפני שלוש שנים .  לדבריו של בעל השליטה ,  המינוף של החברה לא יעבור יחס הון עצמי לחוב של 30% .  המשמעות היא שהחברה תזדקק להון עצמי בהיקף של 100-160 מיליון יורו .  איך יושג הכסף ?  בסיביל אומרים כי החברה זכאית לסבסוד והטבות מס מהשלטון המקומי ,  שיעניקו לה עשרות מיליוני יורו .  את יתרת ההון העצמי שלה מקווה החברה להשיג באמצעות הכנסת שותפים ,  שיזרימו כסף שיאפשר גיוס הון נוסף .  אלא שגם אם תצליח סיביל לתרגם את הטבות המס והסובסידיות שלה להון עצמי ,  תעמוד בפני החברה הבחירה בין מינוף מופרז - שמזכיר את ימי הגיאות הלא שפויה בשוק ההון - לבין הישארות עם אחזקת מיעוט בפרויקט .  הקזינו של סיביל מפסיד כיום .  בסיביל מאמינים כי נקל להופכו לרווחי .  ובכל זאת ,  גיוס הכסף הנחוץ על ידי החברה עשוי להיות בבחינת ניסוי נוסף בביצוע קסמים פיננסיים .  בימים שבהם כל השערים נפתחים ,  חברות ישראליות כמו נאנט מנפיקות בבורסות במזרח אירופה ,  וחברות דוגמת חנן מור ונתנאל גרופ נערכות לגיוס חוב בתל אביב - יש לקוות כי בסיביל יימנעו מהוקוס פוקוס פיננסי .
 
הקסמים הפיננסיים חוזרים 
BenchMarker

