השכר במשרד המבקר נקבע בידי ועדה ציבורית 
ביקורת המדינה
 >  >  נחמיה שטרסלר  ( "שכר עובדי מבקר המדינה גבוה ב-54% משכר יתר עובדי המדינה ",  themarker ,  28.3 )  בחר להתעלם מעובדות אובייקטיביות שנוגעות לשכר עובדי משרד מבקר המדינה ונציב תלונות הציבור .  שכר עובדי משרד מבקר המדינה ונציב תלונות הציבור נקבע על פי החלטת ועדה ציבורית - ועדת גלוברזון מ-79' .  הוועדה קבעה כבר לפני יותר מ-30 שנה את העיקרון שיש להבחין בין שכר עובדי מערכת הביקורת לבין שכר עובדי המדינה ,  זאת בגלל אופייה המיוחד של מערכת ביקורת המדינה ונציבות תלונות הציבור .  לפי עיקרון ההפרדה הזה ביססה ועדת גלוברזון את השכר על ארבעה מרכיבים שווים :  משפטנים ופרקליטים בשירות המדינה ;  דירוג עובדי המח"ר  ( מדעי החברה והרוח )  ;  סולם רואי חשבון במגזר הפרטי ;  ועובדי בנק ישראל .  חשוב להדגיש כי החלטות ועדת גלוברזון עוגנו במסגרת מחייבת של הסכם קיבוצי שנחתם עם ההסתדרות .  יתרה מזאת ,  ועדת הכספים אישרה את ההסכם ,  כמו גם בית הדין לעבודה .  במהלך כהונתם של שישה מבקרי מדינה מתעדכן השכר לפי אותה נוסחה ,  השקופה לעין כל .  עתה ,  לאחר שהובהרה פעם נוספת מתכונת השכר של עובדי מערכת הביקורת ,  ראוי לבחון את המספרים עצמם .  השוואה מתבקשת ,  למשל ,  היא בין עובדי מחקר בשירות המדינה לבין עובדי הביקורת .  מדובר באופי עבודה דומה ובמאפייני השכלה דומים של העובדים ,  במיוחד לאור העובדה שיותר מ-70% מעובדי משרד המבקר ונציבות תלונות הציבור הם בעלי תארים גבוהים - שני ושלישי - עורכי דין ,  רואי חשבון ,  כלכלנים ובעלי מקצועות נוספים רלוונטיים .  נכון ל-2008 ,  כ-350 מתוך כ-550 עובדים במשרד המבקר הם בעלי ותק של 10 ועד יותר מ-30 שנות עבודה .  טבלת השכר שמפרסם הממונה על השכר באוצר מלמדת שב-2008 היה השכר הממוצע ברוטו של עובדי המחקר בשירות המדינה 24,252 שקל ,  לעומת השכר הממוצע ברוטו של עובדי המבקר - 19,425 שקל .  כלומר ,  שכר עובדי משרד מבקר המדינה ונציב תלונות הציבור היה נמוך ב-4,827 שקל משכר עובדי המחקר .  עובדה נוספת המזדקרת לעין מעיון בטבלאות השכר היא ש-28% מעובדי משרד המבקר הם דווקא בעלי שכר חודשי נמוך מהממוצע בשירות המדינה ,  שהיה 12,654 שקל ב-2008 .  ראוי להזכיר כי מבקר המדינה אימץ בשעתו את המלצת יועצו דאז ,  ניצב בדימוס יעקב בורובסקי ,  לבטל את שעות הכוננות ולצמצם את מכסת השעות הנוספות .  מדובר בשינוי מהותי שיישומו היה כרוך בקשיים רבים ,  מכיוון ששעות הכוננות והשעות הנוספות היו מרכיב מרכזי בשכר העובדים .  כמו כן לפני כמה חודשים מינה המבקר ועדה ציבורית בראשות נשיא בית המשפט המחוזי בתל אביב  ( בדימוס )  אורי גורן ,  לבחון החלת דור ב' לצורך השכר של עובדים שייקלטו במשרד .  מבחינה חוקית ומבחינה ציבורית המבקר אינו יכול לבטל הסכמים קיבוציים ארוכי שנים שהעובדים הם צד להם ושהתקבלו הן על דעת הכנסת והן על דעת בית הדין לעבודה .  הכותב הוא דובר משרד מבקר המדינה

השכר במשרד המבקר נקבע בידי ועדה ציבורית 
ביקורת המדינה

