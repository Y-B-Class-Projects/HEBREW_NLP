ישראל חייבת לחקור את  " עופרת יצוקה "
 מנכ"לית  " בצלם "  לא מאמינה שהחמאס יטרח לחקור את הפשעים שביצעו אנשיו כלפי תושבי הדרום ,  אבל מצפה מישראל לבדוק את ההאשמות הקשות נגדה
כמה פעמים עומדת בפנינו היכולת לבחור בין טוב לבין טוב ?  בחירה שכל השלכותיה הן חיוביות ,  שבכל מצב נצא ממנה הזוכים ?  כזו היא ההזדמנות העומדת כעת בפני ישראל :  לחקור בעצמנו את עצמנו .  לבחון ללא מורא את הטענות שהפרנו את זכויות האדם וכללי המשפט הבינלאומי במבצע  " עופרת יצוקה ".  בתחילת חודש פברואר אמורים להתחיל הדיונים באו"ם על המלצות דו"ח ועדת גולדסטון ,  בראשן ההמלצה שישראל וחמאס יחקרו את החשדות לגבי התנהלותם במהלך מבצע  " עופרת יצוקה ".  הזמן עד לדיון באו"ם הולך ואוזל וחלון ההזדמנויות האחרון של ישראל לבצע בעצמה את החקירה עוד מעט נסגר .  
לצערי ,  אין לי אשליות שחמאס יחקור באמת את פשעי המלחמה שביצעו אנשיו .  אין לי ציפיות שהוא ימלא את חובתו למצות את הדין עם האחראים לירי הרקטות על דרום הארץ ולפגיעה הקשה בגוף ,  בנפש וברכוש .  שלא לדבר על אותם חמושים שירו מסביבת בתי אזרחים פלסטינים ,  בתקווה שאלה יגנו עליהם מפגיעתה של ישראל .  
אבל מהמדינה שלי אני מצפה ליותר ומטרידות אותי ההאשמות הקשות נגד התנהלות ישראל במהלך  " עופרת יצוקה ".  הפגיעה באוכלוסיה האזרחית בעזה היתה קשה ביותר ומהעדויות והתחקירים עולים חשדות חמורים לגבי אחריותנו לכך .  יש המעדיפים לטמון את הראש בחול ,  להתעלם מהסבל של הצד השני או מהאפשרות שאנו אחראים לו .  אבל אם נתמודד עם האתגר הזה באומץ ,  ונמנה גוף חקירה ישראלי עצמאי ,  לא רק שאין לנו מה להפסיד ,  אלא שיש לנו המון להרוויח .
 כולנו מקווים שיימצא שישראל אכן צודקת בטענותיה ולא נפלו פגמים מוסריים וחוקיים באופן התנהלות הדרג המדיני והצבאי בעת המבצע .  למי כישראל צריך להיות אינטרס חזק יותר שהחקירה שתקבע זאת תזכה לאמונה המלא של הקהילה הבינלאומית ?  
לעומת זאת ,  אם יתגלו ליקויים מוסריים או שיתגלה שישראל הפרה את כללי היסוד של המשפט ההומניטרי הבינלאומי ואכן התבצעו עבירות במהלך המבצע .  גם כאן  דווקא לישראל צריך להיות אינטרס לחקור ליקויים אלה לעומק כדי שנוכל לתקנם ולמנוע את הישנותם .  
חקירה עצמאית המתבצעת בתוך ישראל ,  מחוץ לצבא ,  היא גם קו ההגנה הראשון של המדינה מפני הליכים משפטיים בחוץ לארץ .  יוזמות לתבוע ולהעמיד לדין בחו"ל קצינים ופוליטיקאים ישראלים יקרסו ברגע שישראל תוכל להוכיח כי הצדק כבר נעשה בבית .  הרי לבתי משפט מחוץ לישראל אין כלל סמכות אם המערכת שלנו טיפלה בכך כראוי .
 רגע לפני שיהיה מאוחר מדי  במקום להישאר במקום המפוחד ,  המאוים ,  הרואה בכל ביקורת סכנה ובכל מבקר בוגד ,  עלינו כישראלים לאמץ את הגישה ההפוכה :  להכיר בצורך בחקירה של מעשינו לא ככפייה חיצונית אלא כאינטרס ישראלי מובהק לוודא שגם בזמן לחימה ,  נשמרות זכויות האדם ,  נשמרים עקרונות הדמוקרטיה וכללי המשפטי הבינלאומי .  
יש לנו הזדמנות היסטורית לבחור בין טוב לטוב :  להיות מדינה שלא רק שאינה חוששת לבדוק את עצמה ,  אלא רואה בבדיקה זו אינטרס שלה עצמה .  להיות מדינה הבוחרת להשתמש בחקירה כמנוף לחזק את יסודותיה הדמוקרטיים ,  את הערכים המשותפים לכולנו ,  שמבחנם האמיתי הוא לא בעת שלום אלא דווקא בעת לחימה ,  ותהיה זו קשה ככל שתהיה .
  * ג'סיקה מונטל היא מנכ"לית בצלם  מרכז המידע הישראלי לזכויות האדם בשטחים

ישראל חייבת לחקור את  " עופרת יצוקה "
 מנכ"לית  " בצלם "  לא מאמינה שהחמאס יטרח לחקור את הפשעים שביצעו אנשיו כלפי תושבי הדרום ,  אבל מצפה מישראל לבדוק את ההאשמות הקשות נגדה

