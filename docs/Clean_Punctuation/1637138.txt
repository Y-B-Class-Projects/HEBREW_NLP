עיריית תל אביב דורשת מאות מיליוני שקלים עבור חידוש חוזים לחכירת קרקעות ברחוב יגאל אלון
השנה יסתיימו חוזי חכירה בני 60 שנה של מאות בעלי נכסים לאורך הרחוב וסביבו .  בעירייה דורשים מאות מיליוני שקלים תמורת חידושם
 >  >  משה בוגומילסקי הוא בעליהם של משרדים בבניין ברחוב יגאל אלון בתל אביב .  בחודשים הקרובים תסתיים תקופת החכירה לקרקע שעליה בנוי הבניין ,  אשר החלה בדיוק לפני 60 שנה .  כעת חושש בוגומילסקי כי ייאלץ לוותר על נכסיו ,  שכן בעלת הקרקע - עיריית תל אביב - דורשת כי חידוש דמי החכירה יגלם שווי של 91% מערך הקרקע כיום .  בשל העלייה החדה במחירי קרקעות בתל אביב ,  מדובר בסכומים גבוהים במיוחד .  סיפורו של בוגומילסקי מוכר לעוד מאות חוכרים במתחמים גדולים לאורך רחוב יגאל אלון והרחובות הסמוכים לו ,  כמו דרך השלום ,  וכן בשכונות ביצרון ומונטיפיורי .  לפי הערכות זהירות ,  הסך הכולל שדורשת עיריית תל אביב ממאות החוכרים יכניס לה 200-400 מיליון שקל .  חלק מהחוכרים החלו כבר בהליכים משפטיים מול העירייה בדרישה להפחית את דמי החכירה ,  אחרים מתארגנים כיום בהליכים מקבילים .  היום בשעה 17:00 צפוי להתקיים כנס של החוכרים ,  אותו מארגן רו"ח אבי אלפיה ,  בבית ביכורי עתים בתל אביב .  לדברי עו"ד דוד בסון ממשרד הרטבי בורנשטיין בסון ושות' ,  המייצג את בוגומילסקי ,  אין חולק על כך שיש לשלם דמי חכירה לעירייה - אלא שאלה אמורים לייצג 10%-20% מערך הקרקע ,  כנהוג בגופים ציבוריים אחרים המחדשים חוזים כמו מינהל מקרקעי ישראל .  בסון מעביר ביקורת על התנהלות העירייה מול החוכרים : " מתברר שעיריית תל אביב ,  שראתה בהם כל השנים בגדר 'בעלי קרקעות' לצורך מסים והיטלים ,  רואה בהם שוכר רגיל שצריך לעזוב את המושכר שלו ,  אשר שכר ובנה עליו את רכושו ,  ולצאת משם או - וזאת ההפתעה - לקנות את הקרקע שנית תמורת תשלום של 91% משוויה כיום ".  עוד מציין בסון כי בעבר הנהיגה העירייה מבצעי היוון ,  שבהם ניתן היה לשלם את דמי החכירה בתשלומים הנמוכים בעשרות אחוזים מהמבוקש כיום .  גם עו"ד הילה לביא-יתים ממשרד שמואל שוב מכירה את הנושא היטב .  לפני כשנה פנה המשרד לבית המשפט לעניינים מינהליים בתל אביב בשם חברת א.עופר השקעות ויזמות ,  שהיא בעלת מתחם סיפולוקס ברחוב יגאל אלון ,  ששטחו 2.6 דונם ,  אשר נדרשת כיום על ידי העירייה לשלם 17.6 מיליון שקל על מנת לחדש את החכירה בקרקע .  בפנייה לבית המשפט נטען על ידי החברה כי מדובר בסכומים גבוהים במיוחד ,  שאינם עולים בקנה אחד מול רשויות אחרות .  לדברי לביא-יתים ,  בימים הקרובים הם יפנו לבית המשפט בעניינם של עשרות חוכרים נוספים במתחם דרך השלום 7 .  מעיריית תל אביב נמסר בתגובה : " העירייה תגיב בבית המשפט על המחלוקות שבגינן הוגשו תביעות ". 

עיריית תל אביב דורשת מאות מיליוני שקלים עבור חידוש חוזים לחכירת קרקעות ברחוב יגאל אלון
השנה יסתיימו חוזי חכירה בני 60 שנה של מאות בעלי נכסים לאורך הרחוב וסביבו .  בעירייה דורשים מאות מיליוני שקלים תמורת חידושם

