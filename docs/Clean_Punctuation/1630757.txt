פליטת גזי חממה - הסחורה החמה הבאה 
איכות הסביבה
 >  >  אחת הסוגיות החמות שנידונו בוועידת האקלים בקופנהאגן היתה כיצד המדינות המפותחות ,  שמחויבות בהפחתת פליטות גזי חממה בהתאם לפרוטוקול קיוטו ,  יעמדו ביעדי ההפחתה .  כדי להתמודד עם קשיים טכניים או כלכליים שלעתים קיימים עם הפחתת הפליטות בשטח אותן מדינות ,  הוקמו מנגנוני גמישות .  במונחים כלכליים ,  מנגנונים אלה הם דרך לצמצם את עלויות העמידה ביעדי ההפחתה של הפליטות על ידי ביצוע ההפחתה במקום הזול ביותר .  מבין המנגנונים בולטים שניים :  מנגנוני סחר בפליטות בין מפעלים בשטח מדינות מפותחות המשתתפות בשוק זה ;  ומנגנון  " הפיתוח הנקי "   ( cdm )  ,  שבו מדינות המחויבויות בהפחתה מגיעות ליעדיהן באמצעות השקעות בפרויקטים במדינות מתפתחות .  באמצעות ה-cdm הצליחו כבר כמה חברות בישראל להשיג מימון בינלאומי לביצוע הפחתת פליטות ,  אם באמצעות הפקת חשמל מגז טבעי או באמצעות הפחתת פליטות הגז מתאן מאתרי פסולת .  לאור ההתפתחויות בוועידת קופנהאגן והצהרת ישראל בדבר הצבת יעד הפחתה ,  פעילות ה-cdm בישראל נהפכת לפחות סבירה ,  משום שפרויקטים אלה לא נחשבים לצעדי הפחתה מבחינת המדינה שבה מתבצע הפרויקט .  באחרונה דבקים נציגי האיחוד האירופי בדרישתם לקבוע מחיר פחמן משמעותי מספיק ,  שיהיה תמריץ אפקטיבי לביצוע ההפחתות .  הדרישה מבוססת על ההנחה שבהינתן מחיר פחמן דו-חמצני עולמי או אזורי ,  מפעלים פולטי פחמן יבחנו אם כדאי להם להשקיע בשיפורים טכנולוגיים ,  ולחלופין בקניית זכויות הפליטה באמצעות מנגנוני הסחר .  יכולת הבחירה במציאות המחייבת הפחתה בפליטות ,  מאפשרת להגיע ליעילות כלכלית .  בנוסף ,  ככל שמחיר הפחמן גבוה יותר ,  כך עולה הסבירות שכדאי לבצע את ההפחתות בפליטות עצמאית .  ואכן ,  אנליסטים צופים כי בעקבות הסכם אקלים שיתגבש השנה ושיקבע יעדי הפחתה חדשים ,  מחיר הפחמן יעלה משמעותית .  המוטיווציה ליצירת שוק פחמן אינה נובעת משיקולים סביבתיים גרידא ,  אלא מתוך ההכרה ברווחיות השוק .  כיום ערך שוק הסחר בפליטות גזי חממה באירופה נאמד ב-30 מיליארד יורו .  לאור הרחבת השוק והעלייה הצפויה במחיר הפחמן ,  היקף זה צפוי להתרחב לכ-90 מיליארד יורו .  לשינויים אלה השפעות מרחיקות לכת על ישראל .  אין להוציא מכלל אפשרות שכדי להשיג את הפחתת הפליטות ,  למשק הישראלי יהיה כדאי להשתלב במערכת הסחר בפליטות ,  דבר שיגדיל משמעותית את נפח העסקות המקומיות לעומת ה-cdm .  על אף היתרונות הכלכליים בהקמת מערכת לאומית לסחר בפליטות ,  המשימה הזו אינה קלה לביצוע ,  ונדמה כי העולם מחכה גם בתחום זה לבכורה של ארה"ב .  הכותבת היא ראש אגף כלכלה במשרד להגנת הסביבה

פליטת גזי חממה - הסחורה החמה הבאה 
איכות הסביבה

