רובין קאזאן ניצחה 0:3 את הפועל תל אביב
שחקני הפועל ת"א קפאו על המשטח ברוסיה בכפור של מינוס 16 מעלות ,  והובסו 3:0 בידי קאזאן ,  שנהנתה מיום גדול של בוחארוב
קור עז ,  משטח קשה ,  ספק מתמשך לגבי קיום המשחק ,  שעה לא נוחה ויריבה עיקשת ועדיפה - עם כל אלה לא הצליחה להתמודד היום  ( חמישי )  הפועל תל אביב .  הקבוצה הישראלית שכל כך הצליחה בשלב הבתים והשיגה ניצחונות משכנעים ,  פשוט קפאה בקור הרוסי ,  ספגה שני שערים מרגלי אלכסנדר בוחארוב האימתני במחצית הראשונה ,  עוד אחד מסרגיי סמאק בשנייה ונוצחה 3:0 על ידי רובין קאזאן .  עכשיו האדומים יכולים לברוח מהכפור בטטרסטן ולשוב לארץ .  פה מצפה להם מזג אוויר חם בהרבה וגם דרבי לוהט מול מכבי תל אביב ביום שני ,  שלושה ימים לפני הגומלין בו יארחו את האלופה הרוסית ,  עם סיכוי קלוש למחוק את הפיגור המשולש .
 כבר בדקה הראשונה ,  כשהמשטח הנורא לא הציג יותר מדי שטחים ירוקים והקור עמד על מינוס 12 מעלות ,  היה ברור כי שחקני הפועל תל אביב נמצאים בבעיה .  שחקני קאזאן ,  למרות שעבורם היה זה משחק רשמי ראשון העונה אחרי פגרת חורף ארוכה ,  הציגו את משחקם הרגיל המבוסס על יכולת קבוצתית וכדורים ארוכים ,  כמתבקש במזג אוויר שכזה .  
המארחים גילו את נקודת החולשה של הפועל באגף השמאלי ,  שם החליף גל שיש את דדי בן דיין הפצוע ,  ושלחו לשם את הכדורים .  בדקה ה-14 מסירה ארוכה מצאה את אלכסנדר בוחארוב ,  שהתגבר בקלות על וואליד באדיר ועקף גם את וינסנט אניימה כדי לבעוט לרשת .  שער נוסף של בוחארוב נפסל ,  אבל החלוץ הרוסי לא התרגש ובדקה ה-23 ירה מהאוויר את השני והעניק לקבוצתו יתרון מוצדק במחצית בה שלטה ללא עוררין .
 אלי גוטמן ,  שפתח את המשחק עם שלושה קשרים הגנתיים ,  הכניס עם פתיחת המחצית השנייה את ערן זהבי במקום זוראב מנטשאשווילי החלש ,  כשגם מהראן לאלה פינה את מקומו לטובת ערן זהבי .  החילופים ,  מיותר לציין ,  לא הועילו .  קאזאן הממושמעת הרחיקה את שחקני הפועל משערה ,  ולא איפשרה לשכטר וורמוט האנמיים לאיים על השוער סרגיי ריז'יקוב שרק לאחרונה התאושש מפציעה .  
שכטר עוד ניסה במהלכים סוליסטיים להשיג את שער החוץ המיוחל ,  אך נראה כי קורבן ברדייב הזהיר את שחקניו מפניו והם נתנו לו לכדרר באזורים בהם היה חסר תכלית .  בדקה ה-69 שב בוחארוב לפעולה ,  כשהפעם הסתפק בבישול לקפטן הדומיננטי סרגיי סמאק שגילגל לרשת החשופה אחרי עוד יציאה מיותרת של אניימה .  הפועל תל אביב כלל לא הגיעה למשחק ,  ירדה מובסת בצדק וכבר יכולה לחשוב אך ורק על הדרבי .
 דקה 4 :  בוחארוב נותר חופשי בתיבת החמש ,  אך התקשה לבעוט מול אניימה ,  שהדף פעם אחת ברגליו וראה כדור נוסף טס מעל השער .
 דקה 6 :  מנטשאשווילי איבד כדור כ-30 מטרים מהשער ,  אבל בוחארוב החליט לבעוט מחוץ לרחבה ישירות לידיו של אניימה .
 דקה 14 :  גול !  כדור ארוך של קאזאן הגיע לבוחארוב ,  שהקפיץ מעל באדיר ,  ניצל יציאה רעה של אניימה ובעט לרשת החשופה .  0:1 לקאזאן .
 דקה 18 :  בעיטה של סמאק נעצרה אצל אניימה ,  שהצליח למנוע עוד שער מהקפטן הרוסי ואז נכנע לבוחארוב ,  אבל השער נפסל בטענת נבדל לא מוצדקת .
 דקה 23 :  גול !  הרחקה רעה של הגנת הפועל השאירה את הכדור ברחבה ,  ובוחארוב ירה מהאוויר מ-10 מטרים למרכז השער ,  כדור שגם אניימה לא יכול לעצור .  0:2 מוצדק לקאזאן העדיפה .
 דקה 63 :  ניסיון ראשון של האדומים למסגרת .  נאתכו בעט ישר לידיו של ריז'יקוב .  
דקה 69 :  גול !  שוב בוחארוב עשה כרצונו בהגנת הפועל וסחב את אניימה לפינה השמאלית .  אז הוציא החלוץ כדור רוחב לסמאק ששלח לרשת הפנויה .  0:3 לרובין קאזאן .
 דקה 79 :  סמאק הקפיץ לקסאייב ,  שהשתלט על הכדור ברחבה ונבלם אצל אניימה .  
דקה 80 :  נאתכו הגיח מאחור ובעט חזק ומעל השער .
 הרכב קאזאן :  סרגיי ריז'יקוב ,  ויטלי קאלשין ,  סזאר נבאס ,  לאשה סלוקבדזה ,  כריסטיאן אנסלדי ,  רפאל מוראבסקי ,  כריסטיאן נובואה ,  סרגיי סמאק ,  גוקדניז קרדניז  ( אנדריי גורבאנץ ,  88 )  ,  אלכסנדר ריאזנצב  ( אלן קסאייב ,  40 )  ,  אלכסנדר בוחארוב .
 הרכב הפועל תל אביב :  וינסנט אניימה ,  דני בונדר ,  דגלאס דה סילבה ,  וואליד באדיר ,  גל שיש ,  זוראב מנטשאשווילי  ( ערן זהבי ,  46 )  ,  אביחי ידין  ( דניאל דה רידר ,  75 )  ,  ביברס נאתכו ,  גיל ורמוט ,  מהראן לאלה  ( ויקטור מרעי ,  46 )  ,  איתי שכטר .
 
רובין קאזאן ניצחה 0:3 את הפועל תל אביב
שחקני הפועל ת"א קפאו על המשטח ברוסיה בכפור של מינוס 16 מעלות ,  והובסו 3:0 בידי קאזאן ,  שנהנתה מיום גדול של בוחארוב

