שנה לעופרת יצוקה :  הבנים חוזרים לקיבוץ
קיבוץ ניר עם שבנגב המערבי ספג עשרות רקטות קסאם ופצצות מרגמה רבות במהלך המבצע .  כעת מנסים חברי הקיבוץ לשוב לשגרה ,  ומקווים שהרגיעה תחזיר אליה גם חברים שעזבו את המקום
קיבוץ ניר עם שבנגב המערבי אירח בסוף השבוע 50 בני משק ובני תושבים ,  שעזבו את המקום במהלך השנים ושוקלים עתה אפשרות לחזור לקיבוץ .
" הגענו למסקנה ,  שאחרי מה שספגנו בשנים האחרונות ,  אחרי עופרת יצוקה ואחרי המצב הכלכלי הקשה שממנו הצלחנו להתאושש ,  אנחנו פנויים להתחיל להפנות מאמצים לקליטה "  סיפר לוואלה !  חדשות עופר ליברמן ,  העומד מאחורי היוזמה . " אנחנו מקווים לראות בתוך כחודש את התוצאות של המפגש הזה ולראות כמה יחליטו לבוא .  אני די אופטימי .  מספיק שיגיעו עוד 15 עד 20 משפחות ,  כדי לשפר באופן משמעותי את החיים החברתיים והכלכליים בקיבוץ ".  
בניר עם חיים היום 110 חברים ולמעלה ממאה תושבים ,  מרביתם סטודנטים הלומדים במכללת ספיר ובמוסדות לימוד אחרים באזור .  הקיבוץ עבר שורה של שינויים ,  כדי להתאים אותו לצרכים חדשים שהתהוו בשנים האחרונות ולאפשר קליטה של תושבים חדשים .  אולם אלה בוששו להגיע ,  בשל המצב הביטחוני הקשה בו היה נתון הקיבוץ ,  בהיותו קרוב מאוד לגבול עם רצועת עזה .  
ניר עם ספג ירי של רקטות קסאם ופצצות מרגמה רבות .  נזקים רבים נגרמו למבני מגורים ומבני ציבור וחינוך בקיבוץ .  יחד עם זאת ולמרות הקשיים ,  בנו בני הקיבוץ מגרשי ספורט חדשים ,  חדר כושר ואפילו בריכה חדשה ,  לאחר שהישנה ניזוקה מפגיעה של רקטה .  בקרוב צפויה להיבנות בסמוך לקיבוץ תחנת רכבת בקו אשקלון-באר שבע ,  ולידה מרכז מסחרי פתוח גדול . 
" הבתים הפנויים מאוכלסים היום על ידי תושבים זמניים .  הצגנו אותם בפני הבנים שהגיעו למפגש לצד תכניות אפשריות לשינויים והתאמות וכמו כן הצבענו על מסלולי הקליטה האפשריים בקיבוץ ",  סיפר ליברמן . " אנחנו סבורים שבשלב הראשון צפויה קליטה של משפחות במסלול של תושבים .  כלומר שותפים בקהילה ,  אבל לא במגזר העסקי .  מי שיחליט להחשאר כאן ,  יוכל להישאר במעמד כזה וגם במעמד של חבר ,  אם יחליט לרכוש מניה של המגזר העסקי ".  
חברי ניר עם משלימים בימים אלה את ביצוע פרויקט בניית חדרי הביטחון ,  ומאמינים שהרגיעה החדשה שהגיעה לאזור במלאת שנה למבצע עופרת יצוקה ,  יחליטו לפחות כמה עשרות משפחות  " לעלות על העגלה "  ולהצטרף אליהם מחדש .
 
שנה לעופרת יצוקה :  הבנים חוזרים לקיבוץ
קיבוץ ניר עם שבנגב המערבי ספג עשרות רקטות קסאם ופצצות מרגמה רבות במהלך המבצע .  כעת מנסים חברי הקיבוץ לשוב לשגרה ,  ומקווים שהרגיעה תחזיר אליה גם חברים שעזבו את המקום

