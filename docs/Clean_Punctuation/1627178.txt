המאמי הלאומי
הוא לא כריזמטי כמו קטש ,  לא מצליח כמו בלאט או ותיק כמו גרשון ,  הוא לא אימן ביורוליג ,  מעולם לא עבר במכבי תל אביב ,  ולדמותו האפרפרה דבקה תדמית של מאמן עקשן ומרובע .  אז איך אריק שיבק הפך לקונצנזוס בענף הכדורסל ונבחר למאמן נבחרת ישראל ?  
" זה היה המשחק השביעי נגד דן בוש ,  נזכר ג'רון רוברטס בסדרת הגמר של 2007/08 בליגה ההולנדית , " פתחנו נורא ,  כלום לא הלך ,  כבר ברבע הראשון פיגרנו ב-15 הפרש .  היינו מיואשים ,  אבל רק אריק המשיך להאמין בנו ולאורך כל המשחק אמר 'תילחמו ,  תילחמו ,  הם יישברו ,  אתם מסוגלים לנצח' .  הוא נתן לנו השראה וביטחון ,  החזיר אותנו לעניינים ,  ולאט לאט האמנו שאפשר לעשות את זה .  התחלנו לעשות מהלכים גדולים ,  וברבע האחרון מחקנו פיגור של 12 הפרש ,  והפכנו אותו לניצחון ב-9 הפרש .  הקהל של אמסטרדם היה בטירוף ,  זאת הייתה אליפות מתוקה ".  
מאמנה החדש של נבחרת ישראל ,  אריק שיבק ,  נראה יותר כמו מורה למחשבים ,  מקצוע בו עסק בעבר ,  ופחות כמו מאמן הכדורסל הישראלי הטיפוסי ,  התיאטרלי ,  הכריזמטי ,  בעל הביטחון העצמי המופרז והפנים הזעופות ,  זה שיכול להדביק את שחקניו באמונה יוקדת ולגרום להם להפוך ערב איום לניצחון הרואי .  אבל שיבק  ( Shivek ,  כך יש להגות )  ,  למרות דמותו האפורה ,  לא מפסיק להפתיע .  הוא קיבל את המושכות למרות היותו המאמן הראשון מאז אברהם חמו שאימן את ישראל באמצע שנות ה-70 ,  שמוביל את הנבחרת מבלי שאימן קודם לכן את מכבי תל אביב ;  הוא מעולם לא אימן קבוצת יורוליג כמו בלאט או לקח תואר בישראל כמו גרשון ;  יש ותיקים ממנו ,  בירנבוים למשל ;  הוא אימן בהולנד ובלגיה ,  ליגות שאינן נמנות על עילית היבשת ,  ותדמיתו היא של מאמן יסודי ומסור אך לא מבריק במיוחד .  ובכל זאת ,  כשחברי הוועדה המקצועית נדרשו להחליט ,  לא הייתה התלבטות גדולה מדי ,  שיבק היה לשם היחיד שעלה לאימון הבוגרת ,  הידיים הונפו והמינוי אושר .  אני נגד הרפתקאות ,  מסביר שאול אייזנברג ,  חבר הוועדה המקצועית ,  את הבחירה בשיבק , " לא היו התנגדויות ,  השם עלה ועבר חלק ".  אז איך שיבק ,  למרות רזומה יפה אך לא מזהיר ,  הפך לקונצנזוס של ענף הכדורסל ,  ולאיש שמוגדר על ידי רבים כזה ש"ראוי "  להחזיר את הצבע הכחול-לבן ללחיי הנבחרת ,  אחרי הכישלון ביורובאסקט האחרון ? 
בתחילת דרכו שיבק היה רחוק מאוד מאותו מאמן שהלהיב את רוברטס וחבריו .  הוא נחשב למאמן חרוץ שיודע לבנות קבוצות ,  אך גם לעקשן גדול ,  שמתקשה לאלתר פתרונות ומקובע בגישתו .  הוא החל את הקריירה ב-1983 במכבי נתניה ,  ובהמשך שימש כעוזרו של גרשון במכבי חיפה ,  ומאמן הפועל גן שמואל ואליצור רמלה .  ב-1990 עבר לאמן את הפועל אילת מהליגה השנייה ,  הצעיד אותה לליגה הראשונה והמשיך בה שנתיים נוספות .  ההישג עם אילת סימן אותו כאחד ממאמני העתיד בכדורסל ,  והחותמת לכך התקבלה עם מינויו למאמן האלופה הפועל גליל עליון בעונת 1993/94 .  בעונת 1996/97 ירד לליגה השנייה כדי לאמן את מכבי רעננה ,  עמה העפיל בסוף אותה עונה לליגה הראשונה ,  ובשתי העונות הבאות הצעיד אותה למקום השני . 
" הוא מאוד יסודי ,  נזכר ברק פלג בימיו כשחקן צעיר ברעננה של שיבק , " הוא היה בא לאימון עם הדברים כתובים ומסודרים ,  וידע בדיוק מה הוא רוצה להוציא מהשחקנים .  הוא היה אז עקשן גדול ,  אבל אני חייב לו חלק גדול מאיך שהתעצבתי כשחקן .  יש לו גישה של 'אני מתעקש ומתעצבן עליך בגלל שאני אוהב אותך' .  באותה תקופה באתי מהצבא ,  שיחקתי איזה שנה-שנתיים ולא יכולתי לקלוע סל משני מטר .  הוא היה נשאר איתי אחרי אימונים ולא נותן לי ללכת הביתה עד שאני קולע 18 מ-20 לשלוש .  לפעמים הייתי מת לעוף ,  אבל היום אני מודה לו על זה מאוד .  הדברים האלה ,  יחד עם הנושא של גישה למשחק ולאימונים ,  נשארו איתי כל הקריירה ". 
שיבק בנה קבוצות שהפכו לכוח עולה בכדורסל הישראלי ,  אך לא הצליח להעלות אותן מדרגה אחת למעלה .  גם רעננה  ( עם דרוקר )  וגם אילת  ( עם ויינקרנץ )  הגיעו לגמר הפלייאוף רק אחרי שעזב .  מדי פעם הוא ניצח את מכבי או ירושלים ,  אך לא השיג הישג ממשי .  התדמית שנוצרה לו היא של מאמן שמכין היטב את הקבוצה ומגיע עם תוכנית משחק סדורה ,  אך לא מנהל את המשחק טוב ולא מצליח לאלתר כשהעסק נתקע .  בנבחרת ,  שבה גורלך נקבע במשחק אחד או שניים וההכנה המוקדמת פחות משמעותית ,  מדובר בתכונה שעלולה להיות בעייתית .  דומה כי כיום פני הדברים שונים .
" הוא מקבל החלטות בצורה מתודית ,  חכמה ,  שחקנים יודעים מה לעשות על המגרש ,  ולמה לצפות ",  אומר שמעון אמסלם ,  ששיחק תחתיו בהפועל תל אביב . " בהתחלה הוא היה הולך לפי הסכמה שהוא מאמין בה ,  דבק בשיטה שלו ,  מוסיף פלג . " במהלך השנים יצא לי לדבר עם שחקנים ,  גם בבלגיה ,  והתברר שהוא התרכך ,  לא מקובע אלא רץ קדימה ,  לומד ,  בקיא ,  מעודכן כל הזמן .  דווקא אריק שהוא מאמן 'שיטתי' אוהב את ה'חוצפה' שמאפיינת את הכדורסלן הישראלי ".  
רוברטס טוען כי דווקא אותו משחק גמר בהולנד מוכיח כי שיבק הוא מאמן שחי את המשחק . " יש לו תוכנית ,  כמו שלכל מאמן יש ,  אבל הוא פתוח לאלתורים ,  בהנחה שיש בהם היגיון .  יש לו ידע רב בכדורסל .  בפסקי הזמן הוא אומר בפשטות מה צריך לעשות ומה לא .  בגדול ,  הוא מורה ,  לא רק מאמן שאומר לך לאן ללכת ומה לעשות ,  אלא מלמד אותך את המשחק בצורה עמוקה יותר .  אני אהבתי לשחק בשבילו ומצאתי שהוא מאוד פתוח לרעיונות .
 לאחר שאימן את בני הרצליה ועירוני רמת גן ,  עמה הגיע לרבע גמר גביע קוראץ' ,  חזר שיבק ב-2001 לליגה השנייה והוביל את הפועל תל אביב לליגת העל .  באותה תקופה ולדימיר גוסינסקי הזרים מיליונים לקבוצה מאוסישקין ,  שיבק בנה סגל מוכשר והציפיות היו בשמים .  אבל כגודל הציפיות ,  כך גודל האכזבה .  שיבק קיבל לראשונה בחייו קבוצה גדולה ,  עם תקציב גדול ,  וכשל .  
עשו לו עוול ,  האוהדים והתקשורת חשבו שייקחו את גביע אירופה בשנה ,  אני לא האמנתי בכל הנסים האלה ",  נזכר שאול אייזנברג בימים שעוד הייתה תקווה באוסישקין . " הוא פוטר בתקופה שהייתי מנהל מקצועי בהפועל תל אביב ,  אומר רני כהנא ,  שטוען כי זאת טעות להסתכל על העונה ההיא ככישלון . " הבעלים השקיע ורצה הצלחה מיידית ,  היו לנו שלושה-ארבעה הפסדים רצופים ,  והקבוצה לא נראתה טוב כי סגל השחקנים ,  עם הזר בילי קיז ,  לא התגבש כמו שצריך .  קורה .  כשהפסדנו לגליל בבית ,  ראיתי על הפנים של צבי חפץ ,  שהיה הנציג של גוסינסקי ,  שהוא רוצה לבצע זעזוע .  גם אני פוטרתי בקריירה ,  אפילו רלף קליין הגדול פוטר ,  זה קורה לכל מאמן ,  יש מצב שדברים לא מסתדרים .  חפץ הזמין אותו לשיחה בארבע עיניים ופיטר אותו בלב כבד מאוד ". 
דווקא בנקודה בה הקריירה של שיבק נראתה כמקרטעת ,  הוא הצליח לפרוץ לדרך חדשה . " ממה שאני יודע ורואה ,  הוא הרבה יותר שקול ,  רגוע ,  בטוח ,  מחויך ,  לא סתם הוא מחזיק מעמד בכל קבוצה שבה הוא נמצא ,  מעיד פלג , " הוא מאוד מחויב למערכת שהוא עובד בה ,  אבל מצליח ששחקנים ישחקו בשבילו ,  וזאת גדולה של מאמן בעיניי .  הוא נותן תחושה שהוא דואג לך ,  ושחקנים רוצים להחזיר לו .  הוא איש של מערכות יחסים ארוכות ".  
שיבק הוא חבר של כולם .  הוא תמיד מעיר בצורה הוגנת ,  הביקורת שלו בונה ,  הוא נעים הליכות ,  ובענף רווי סכסוכים ,  הוא נשאר צח וזך .  אצלו לא יהיו סכסוכים מתוקשרים מביכים עם שחקנים ,  כפי ששרף ואליהו סיפקו .  מנגד ,  לא בטוח שיש בו את הנחישות לדפוק על השולחן כשיצטרך לדרוש עוד ימי אימון .  אולי אלה היו הסיבות שהביאו את חברי הוועדה המקצועית למנותו לתפקיד .  מאמן מורכב מסמכות מקצועית וגם מאישיות ,  ולא לכל המאמנים יש את שני המרכיבים האלה .  לאריק בהחלט יש אותם ,  אומר אמסלם .  אייזנברג ,  חברו לאותה ועדה ,  מוסיף שהתדמית שלו אפורה כי הוא בן אדם הגון וישר ,  וזה צריך להיות לטובתו ולא לרעתו .  
קונצנזוס מלווה תמיד בריח של פשרה .  באיגוד היו יכולים למנות מאמן מבריק כמו אדלשטיין או כריזמטי כמו קטש ,  אבל העדיפו את איש המערכת הוותיק ,  את המאמן שבעיקר  " מגיע לו ".  שיבק הוא אחד העובדים הוותיקים באיגוד הכדורסל .  הוא אימן את נבחרת הנשים של ישראל ,  כיהן כעוזר מאמן נבחרת הגברים ,  ולשיאו הגיע כמאמן נבחרת העתודה עמה זכה במדליית הכסף באליפות אירופה ב-2004 .  ההישג הוביל את ישראל לאליפות העולם ב-2005 ,  אבל שם שיבק ושחקניו פחות הרשימו וסיימו במקום העשירי .  
בעתודה באה לידי ביטוי תכונה שאולי תסייע לו כמאמן הנבחרת הבוגרת :  היכולת להכין שחקנים למשימה בתוך פרק זמן קצר .  שחקנים ששיחקו תחתיו באותה נבחרת עתודה מספרים על מאמן שידע להיכנס לראש שלהם ולחזק נקודות מסוימות .  לראיה ,  ארז קוחנסקי ,  שחקן בינוני ומטה שלא נודע במשחק ההגנה שלו ,  עבד מקרוב עם שיבק ,  והפך באותה אליפות לשומר הכי טוב של ישראל ,  כשזכורה במיוחד יכולת ההגנה שלו מול כוכבי אותה תקופה איבן קולייביץ הסרבי וסטראטוס פרפרוגלו היווני . " הרגשנו מאוד בנוכחות שלו ,  זה כאילו שהיו לנו שני מאמנים ,  מספר רוברטס על העזרה שקיבל משיבק בנבחרת . " הימים הראשונים שלי היו קשים ,  לא הצגתי יכולת גבוהה ,  והוא עזר לי מאוד להתאקלם ,  הוא הכין אותי מצוין ליורובאסקט בספרד ועזר לי להרים את הרמה שלי ". 
בשש העונות האחרונות שיבק זכה בשלוש אליפויות וגביע בהולנד ,  הוכתר פעמיים למאמן העונה בהולנד והניף גביע בבלגיה .  אבל עבור חובב הכדורסל הישראלי הממוצע ,  הוא היה רחוק מהעין ולכן גם קצת רחוק מהלב .  הוא לא חווה את סיר הלחץ של מכבי ואפילו לא זכה לאמן במלחה ,  ולכן תמיד ייתפס חשוד בהתאמתו לרמות הגבוהות ביותר . " אני לא חושב שמאמן נבחרת זו פוזיציה שונה מאימון קבוצה לחוצה ,  אתה לא חייב לאמן את מכבי או ירושלים כדי להיות מאמן נבחרת מדהים ,  ולהפך ,  אריק בא מלמטה ובנה את עצמו אבן אחרי אבן ",  טוען פלג . " יש לו ניסיון על פני הדור הצעיר יותר ,  מוסיף אמסלם , " זה רק יתרון שהוא הגיע לאן שהגיע בלי לעבור במכבי תל אביב .  לפעמים יותר קל לאמן קבוצה עם כוכבים וכישרון ,  מאשר קבוצה שנלחמת על החיים שלה ומשיגה את היעדים שלה בכל שנה מחדש .  יש לו יכולת מוכחת במצבים קיצוניים כמו שחווה בשנים האחרונות .  גם ההיכרות שלו עם הכדורסל האירופי אחרי שנים בחו"ל ,  נותנת לו יתרון ".  
הכדורסל הישראלי אינו משופע בכישרון ,  ולכן המשימה שתוטל על כתפיו של שיבק אינה קלה .  הוא יידרש לשיא יכולתו המקצועית כדי להפוך את אסופת השחקנים בכחול-לבן לנבחרת מפתיעה ולוחמת המגיעה להישגים ,  או לכל הפחות ,  אחרי היורובאסקט האחרון ,  כזו שמביאה גאווה . " אריק בהחלט מאמן ראוי ,  אומר משה ויינקרנץ , " אבל כל שם שהיה עולה מבחינתי היה ראוי .  למה ?  כי אני לא חושב שיש השפעה גדולה לשם המאמן בנבחרת הבוגרת .  אנחנו לא בנויים פה מכישרונות על ,  יש את כספי ויותם ,  אבל השאר לא גליקים גדולים .  אני לא חושב שעמדת המאמן הייתה אי פעם הבעיה של נבחרת ישראל .  הערך המוסף ששיבק יביא איתו זה האישיות שלו ,  כי קוזי'קרו יישאר אותו קוז'יקרו ,  ולכן אין משמעות לשם המאמן כשיש מקבץ כישרונות מוגבל .  זהות המאמן חשובה ,  אך זהות השחקנים יותר חשובה ,  צביקה שרף הוא דוגמה להצלחה וכישלון ביורובאסקט .  פעם אחת עם טפירו  הצליח ,  פעם בלי טפירו  לא הצליח ".  
" על אחד אומרים שהוא מעביר אימון טוב אבל טקטיקן בינוני ,  על השני אומרים שהוא טקטיקן גדול אבל לא מצליח להעביר את הידע ,  מסכם כהנא , " כשמשכללים את כל התכונות  יכולת העברת אימון ,  קשר עם שחקנים ,  ידע בכדורסל והעברתו לשחקן ,  ניהול משחק ,  אישיות  אריק הוא אחד הטובים בארץ .  אין בעולם מאמן מושלם שמקבל ציון 10 בכל המרכיבים ".  שיבק יוצא לדרך חדשה בקריירה שלו .  לא מדובר במונס הבלגית או רעננה הצנועה ,  אלא בחלון הראווה של הכדורסל הישראלי ,  והוא האיש שנבחר למרק אותו השכם וערב .  השאלה העומדת בפנינו כעת ,  היא איזה סוג של קונצנזוס יהיה סביבו גם בתום הקדנציה ,  של הצלחה או כישלון .
 
המאמי הלאומי
הוא לא כריזמטי כמו קטש ,  לא מצליח כמו בלאט או ותיק כמו גרשון ,  הוא לא אימן ביורוליג ,  מעולם לא עבר במכבי תל אביב ,  ולדמותו האפרפרה דבקה תדמית של מאמן עקשן ומרובע .  אז איך אריק שיבק הפך לקונצנזוס בענף הכדורסל ונבחר למאמן נבחרת ישראל ? 

