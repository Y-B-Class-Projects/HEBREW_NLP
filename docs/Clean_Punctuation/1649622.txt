סוחרי ראשון לציון מפחדים מאיקאה ?  בנתניה דווקא נהנים מהפירורים
אחרי שהפסידו במלחמה נגד הקמת סניף איקאה בראשון לציון - הסוחרים הוותיקים מגיבים בקרירות לפתיחה המתוכננת .  אם יחליפו מלה עם החברים בנתניה יגלו שזה הדבר הכי טוב שיכול היה לקרות להם . " גם אצלנו ב-2002 הסוחרים היו בלחץ ;  בעוד 3 שנים הם יברכו על המהלך "
 באיחור של שנתיים וחצי ולאחר מאבקים מתוקשרים שהגיעו לבתי המשפט ,  ייפתח בשבוע הבא סניף איקאה השני בישראל .  ביקור במתחם הסניף באזור התעשייה מעוין שורק שבדרום מערב ראשון לציון ,  מגלה סידורים אחרונים לקראת הפתיחה :  פרחים נשתלים במעגל התנועה המוביל לחניון ,  שיפוצים אחרונים נעשים בכביש החדש ובמדרכות הסמוכות ואחד העובדים ,  מורם על ידי מנוף לגובה של עשרות מטרים ,  שוטף בזרנוקי מים את אותיות הענק הצהובות ,  ikea ,  המתנוססות בצד הימני העליון של המבנה הכחול .  כשבע דקות נסיעה משם נמצא מרכז מסחרי ענק הכולל את קניון הזהב ומתחם ריהוט גדול - המרכז הישראלי לריהוט - המושך אליו צרכנים מחוץ לעיר .  כמה ימים לפני פתיחת הסניף של ענקית הריהוט השוודית ,  בחנויות הרהיטים הוותיקות לא מתרגשים : " אם בוחנים את הריהוט ,  איקאה אינם מתחרים שלי ",  אומר תומר אביעד ,  מנהל סניף zaga ,  המתמחה בפינות אוכל במרכז הישראלי לריהוט . " זה סגנון שונה לחלוטין ,  הכל דק ופשוט ",  הוא שולף את הקטלוג האחרון שניפקה הרשת ומצביע על שולחנות אוכל המוצגים בקטלוג . " אנשים שמגיעים לשם לקנות רהיטים מעולם לא הגיעו אלי .  מדובר בזוגות צעירים ובסטודנטים המעוניינים לרהט דירות שכורות ".  אלא שעל אף התגובה הצוננת ,  אביעד יודע שסניף איקאה בנתניה מצליח למשוך אליו אלפי מבקרים מדי חודש ,  כך שגם הסניף שנפתח כמה ק"מ ממנו עשוי להעיב על גרף המכירות שלו . " בהתחלה אנשים ינהרו לשם .  גם אני ביקרתי באיקאה .  מכל הסיבובים שם אתה יוצא עם מייבש כלים ועם מלחייה ",  ממשיך אביעד . " ההוצאה הממוצעת היא 100-200 שקל בכל קנייה .  קונים כלים ,  מתלה למגבות ,  פח אשפה וארונות נעליים .  זה לא ריהוט .  משפחה שקנתה עכשיו דירת ארבעה חדרים מגינדי תקנה ריהוט באיקאה ?  את היית קונה מטבח באיקאה ?  " " אנחנו עובדים עם פלחי שוק שונים .  כשמגיעים אלי אנשים שמחפשים זול אני שולחת אותם לאיקאה ",  אומרת יפה אהרונסון מהחנות  " פינות אוכל סף רון ייצור "  וממשיכה את המגמה של אביעד : " הם יהוו תחרות בכל הקשור לכלי בית ,  לסדינים ולמגבות - לא לריהוט ".  גם הצרכנים במרכז המסחרי לא מפגינים התלהבות מיוחדת לקראת השכנה השוודית החדשה . " אנחנו מחפשים ארונות ,  אמרתי לו שנחכה לכניסה של איקאה ,  אבל הוא לא רצה ",  מספרת תושבת חולון שתרה יחד עם בעלה אחר ארונות חדשים . " אני לא אוהב את איקאה ,  זה לא איכותי .  מאוד נחמד להסתובב שם ,  זו כמו עיר קטנה .  אפשר לקנות שם פיצ'יפקעס ,  אבל זה לא המקום לריהוט עבורנו .  אנחנו לא גרים בדירה שכורה ,  כבר בנינו בית רציני ",  הוא מוסיף .  לא רק המוצרים ,  טוענת אהרונסון ,  הם שיוצרים את ההבדל בין איקאה לבין חנויות הריהוט הוותיקות ,  אלא גם חוויית השירות : " אני ביקרתי בנתניה .  כדי לשאול את המוכרן שאלה ,  צריך לחפש אותו בנרות .  אז אתה מטריח את עצמך למטה ,  כדי לשמוע שהמוצר אזל ופשוט שכחו לשים מדבקה .  איקאה זה נחמד ,  זה מפגש חברתי .  אנשים נפגשים ,  מטיילים ,  אוכלים נקניקייה עם כרוב .  לא משהו שיכול להפריע לעסקים שלנו ".  פיני ,  בעל חנות רהיטים ,  ספקן לגבי ההצלחה של הסניף החדש של איקאה :  הוא טוען כי הצלחת הסניף בנתניה לא מעידה על הצלחתו של הסניף החדש .  והסיבה ?   " אלה לא אותם אנשים .  באזור הזה ,  מי שמחפש לקנות בזול ,  ילך לחנויות הרהיטים באזור התחנה המרכזית בתל אביב .  הם לא ילכו לאיקאה .  בתל אביב יותר זול והאיכות דומה ".  השכן שלו ,  ג'קי לוי ,  המפעיל מסעדה במתחם ,  מתמצת את ההתפתחויות לכדי שני תרחישים קיצוניים : " או שנפרח או שניפול ".  מה שבטוח לפחות בינתיים ,  אומרת אהרונסון ,  הוא שאיקאה תיהנה מתנועה יפה לחנות החדשה . " אם זה היה אפשרי ,  הייתי עוברת להציע שם את מרכולתי .  אנשים מגיעים אליהם מכל קצוות הארץ .  מי שלא ימצא שם את מבוקשו - יש סיכוי סביר שיגיע אלינו .  אנחנו אופטימים ".  לוי מוסיף למפלס האופטימיות : " מה שעובד לטובתנו הוא שהמוצרים שלהם מתפרקים מהר והילדים שלנו ממש לא חנונים .  פרנסה זה משמים ,  אנחנו לא מתרגשים ".  נתנייתי - עם לקוחות מערד ספק אם אירוס הגלבוע ,  זרוע הנדל"ן של קבוצת ברונפמן פישמן ,  זכיינית איקאה בישראל ,  מתרגשת מקבלת הפנים הצוננת .  אחרי הכל ,  רק לפני שנה עדיין לא היה ברור אם המאבק אליו נגררו יישא פירות .  ההחלטה להקים את איקאה בראשון לציון התקבלה במשרדי החברה בספטמבר 2005 ,  לאור המדיניות המוצהרת של עיריית ראשון לציון לאפשר הקמת אזורי מסחר באזורי תעסוקה כמו גם לאור האפשרות לבנות את הסניף במיקום הגיאוגרפי שבו חפצו .  על אף שהאזור שנבחר על ידי הקבוצה היה מיועד לתעשייה ולחקלאות ,  רכשה החברה שטחים ב-109 מיליון שקל .  הקבוצה הסתמכה אז על הבטחות של ראש העיר ראשון לציון ,  מאיר ניצן .  ניצן ,  שהכיר את מודל איקאה הנתנייתי ,  רצה גם הוא ליהנות מהמיתוג היוקרתי ומהגידול בתשלומי הארנונה שענקית הריהוט מביאה עמה - וכדי לדרבן את הקבוצה לבצע את המהלך הוא הבטיח לה לפעול כדי להשיג היתרים לשימוש חורג בשטח .  הבטחה זו לא נראתה כצעד יוצא דופן :  מרכזי מסחר רבים שהוקמו על שטחי תעשייה וחקלאות - ביניהם מתחם ביל"ו ,  פאואר סנטר גן שמואל ומתחם חוצות המפרץ בצומת וולקן בחיפה - קיבלו מהרשויות המקומיות היתרים לשימושים חורגים .  השימוש בהיתרים האלה מיטיב עם שני הצדדים - עם היזמים ועם הרשויות המקומיות :  הוא מאפשר לרשות להעניק ליזמים אפשרות לממש את תוכניותיהם באופן מיידי ;  ואילו הרשויות המקומיות זוכות באגרות ובהיטלים שונים שנגבים מהיזמים .  אלא שבמקרה של איקאה הסיפור הסתבך עת כניסתם של מתנגדים לתמונה :  כ-200 סוחרים שהצטיידו בעורכי דין לוחמנים - והוועדה המחוזית לתכנון ובנייה ,  שמתנגדת אף היא למתן ההיתרים .  הטענה היתה שאיקאה והמתחם שתוכננה הקמתו סביבה יתחרו עם סוחרי ראשון לציון ויגרמו לרבים מהם לקרוס .  באיקאה ניסו להסביר אז כי הניסיון העולמי מראה אחרת :  כניסתה של איקאה דווקא מעודדת תחרות ופתיחת עסקים .  בנוסף ,  רון הדסי יו"ר איקאה ישראל ,  צופה כי בעקבות הפתיחה יועסקו עוד 500 עובדים חדשים מהאזור .  אבל המבקרים התקשו להשתכנע .  במארס 2009 הושג הסכם פשרה .  מחוץ לכותלי בית המשפט וועדות התכנון ,  הסכימו הסוחרים המתנגדים וקבוצת ברונפמן פישמן כי סניף איקאה בראשון לציון יוקם ,  אבל ייגנזו התוכניות להקמת מתחם מסחר סביבו . " כששמענו על ההתנגדות של הסוחרים בראשון ,  צחקנו עליהם .  הם לא מבינים למה הם מתנגדים .  איקאה עשתה טוב לכולם ,  הם פראיירים שלא פתחו את הסניף כבר לפני כמה שנים ",  אומר שאול עמרם ,  מנהל סניף נייט סליפ סנטר במתחם פולג ,  הסמוך לחנות של איקאה .  כ-50 ק"מ מראשון לציון ,  הטון המנומנם הנשמע עם תחילת הדיון לגבי איקאה - מתחלף בהתלהבות .  כבר שמונה שנים פתוח סניף איקאה במתחם פולג בנתניה ,  מתחם העסקים פורח ומבקרים מכל ישראל שוטפים אותו כשהם תרים בעיקר אחר ריהוט . " אין תלונות ,  מצדי שיפתחו בצד השני של הכביש עוד סניף ",  אומרת מנהלת חנות רהיטים במתחם . " הם מביאים לקוחות מכל הארץ ואנחנו נהנים מהפירורים .  אבל אם אפשר להעביר להם מסר ,  אז אני מבקשת שיצמצמו את שעות הפתיחה .  אנחנו פתוחים שעות מטורפות בגללם .  בסופי שבוע עד חצות ,  בשישי עד 15:00 ,  זה ממש קשה ",  היא מתלוננת בקריצה .  עמוס חג'ג' ,  מנהל חנות גבעת ברנר ,  חדרי ילדים ונוער ,  מבין את החששות שמלווים את סוחרי ראשון לציון ומנסה להרגיע - ייתכן שגם את עצמו .  מי שייפגע מפתיחת הסניף הדרומי של איקאה ,  הוא מסביר ,  לא יהיו סוחרי ראשון לציון אלא דווקא אלה שבמתחם פולג . " איקאה היתה הסיבה שבגללה עברנו מאזור התעשייה הישן של נתניה למתחם הזה .  אני חששתי מהמעבר אבל השותף שלי שיכנע אותי .  הוא אמר שבכל העולם כניסתה של איקאה למתחמי מסחר הביאה עמה השפעות חיוביות ".  השותף צדק ,  מודה חג'ג' .  איקאה מצליחה למשוך מבקרים ,  שמתפזרים גם בין החנויות בסביבה . " הם לא מתחרים שלנו .  לאיקאה אין מיטה וחצי או מיטה מטר תשעים - בקשות פופולריות בקרב צרכנים ישראלים .  ובכלל ,  באיקאה אי אפשר לקנות חדר ילדים שיחזיק 10 שנים .  ככה יוצא שאנחנו נהנים מהלקוחות שמגיעים אליהם ,  לא מוצאים את מבוקשם וממשיכים להסתובב במתחם .  אני נתנייתי ויש לי לקוחות מערד שהגעו לכאן בגלל איקאה ",  אומר חג'ג' . " למה ברחוב הרצל בתל אביב יש עשרות סוחרים זה לצד זה ?  כי לא כולם אוהבים את אותו הדבר ,  אבל העובדה שכולם נמצאים באותו מקום ,  תורמת לכולם .  ההתרכזות באזור מסחר לרהיטים היא מצוינת .  למי שלא אוהב את מה שלאיקאה יש להציע - יש חלופות קרובות ",  אומר קובי ברדה ,  דובר עיריית נתניה ,  וכך מציג את המודל העסקי של מתחם המסחר בפולג ,  ששמו השגור כבר בפי כל הוא  " מתחם איקאה ".  ברדה מוסיף כי לכניסתה של איקאה היתה תרומה משמעותית לכלכלת העיר - בין השאר ,  כמובן ,  לנוכח תקבולי המסים שהיא משלמת והאטרקטיביות שיצרה למתחם המסחר . " מאז שהגענו לכאן נפתחו המון עסקים חדשים ,  כיום כבר אי אפשר למצוא יותר ס"מ מרובע להשכרה .  שכר הדירה עלה בהתאם ",  אומר חג'ג' .  ברדה מאשר .  הוא מספר כי גם העירייה ,  המשכירה שטחים במתחם ,  מרגישה את הפופולריות שלו בכיסים : " לפני שלוש שנים שילמנו תשעה דולרים למ"ר ,  כיום אנחנו משלמים 25 דולר .  נכון שזה לא אותו הדולר ,  אבל העלייה המשמעותית מצביעה על הפופולריות הגדולה של האזור ".  כעת ,  סבורים הסוחרים בנתניה ,  עשויים סוחרי ראשון לציון להצטרף לנוגסים מעוגת המבקרים הדשנה של איקאה :  תושבי הדרום שנהגו להצפין עד נתניה כדי להגיע לאיקאה ,  ייהנו עכשיו מסניף קרוב יותר ,  וזרם המבקרים מהאזור הדרומי ידולל . " זה פלח שוק שאני מאבד ואין לי מה לעשות לגבי זה .  אנחנו נמשיך ליהנות מהצפונים ,  לפחות עד שיפתחו סניף גם בצפון ",  אומר חג'ג' .  חג'ג' צופה ירידה במספר המבקרים שתגיע גם מכיוון האזור הקרוב ,  כמו תושבי רעננה ,  כפר סבא וערים סמוכות . " הירידה תורגש בשלושת החודשים הראשונים - לקוחות מהאזור שלנו ילכו לבקר בסניף הדרומי מתוך סקרנות ".  חג'ג' צופה כי איקאה תיישם בסניף החדש מסקנות שצברה לאחר היכרות עם צורכי הצרכן הישראלי ועם נטיותיו - כך הוא עשוי לגלות שינויים מעטים בסניף החדש . " גם החנות שם גדולה יותר ",  מוסיף חג'ג' . " יש לכך סיבה ".   " אנשים אוהבים לטייל"למרות ההצלחה הגדולה של איקאה במתחם פולג וזרם המבקרים ששוטף את הסניף - נראה כי השוני בין המודל הנתנייתי לבין זה המושק בראשון לציון עשוי ליצור את ההבדל .  בעוד בנתניה איקאה ממוקמם במתחם מסחר גדול ,  כך שבסמוך לה אפשר למצוא מגוון חנויות ,  בראשון לציון ממוקמת איקאה לבדה באזור התעשייה .  כדי להגיע לאזורי המסחר הוותיקים ,  ייאלצו המבקרים להתניע את הרכב ולנסוע מרחק של כמה דקות נסיעה .  תומכי איקאה מנתניה סבורים כי למרות המרחק ,  גם הסוחרים בראשון ייהנו מכניסת איקאה . " נכון שהתרומה הגדולה ביותר היא לחנויות הסמוכות ,  אבל גם בנתניה ,  עסקים בקרבת מקום קיבלו רוח גבית .  מי שיגיע לאיקאה בראשון ,  ירצה לראות עוד מקומות חוץ מאיקאה ,  אנשים גם אוהבים לטייל ,  בטח אנשים שהגיעו כדי לרכוש רהיטים .  ראשון נחשבת לעיר הרהיטים ",  אומר עמרם .  סיור קצר על צירי התנועה המובילים לנתניה יחשוף כי לצד המסחר הער ,  גם פארקי ההיי-טק של העיר זוכים להצלחה .  ברדה אומר כי היתה זו איקאה שמשכה עסקים רבים לנתניה : " איקאה היתה הבולדוזר שהפך את נתניה למרכז סחר וגם למרכז היי-טק .  כיום ,  נמצאים פה המטות המרכזיים בישראל של חברות טכנולוגיה ותקשורת כמו hp ,  msn ,ebay ,  סיסקו ,  סאנדיסק וסלקום .  בתחום המסחר מצטרפת אלינו ענקית הריהוט האוסטרית ,  קיקה ,  מתחרה של איקאה בעולם ,  שנכנסת למתחם סמוך ותהיה שכנה של סלקום ".  שוש ערער ,  זכיינית חברת התיווך אנגלו סכסון נתניה ,  מספרת כי מלבד ההשפעות החיוביות בתחום הנדל"ן המסחרי ,  גם בשוק הנדל"ן למגורים נרשמו מגמות חיוביות : " הכניסה של איקאה לנתניה נתנה דחיפה גדולה מאוד לפארק העסקים - נפתחו חנויות רבות ,  בתי שירותים ובתי קפה ומסעדות .  העירייה סייעה מאוד מבחינת פיתוח תשתיות ושירותים ,  וכך ההשפעה זלגה גם אל מחוץ לגבולות מתחם המסחר :  יש שכונות כמו קריית השרון הסמוכה ושכונות נוספות שנהנו מהגירה חיובית כשהמניע היה איקאה .  פיתוח אזור המסחר הביא זוגות צעירים להשתלב בשוק העבודה הגדל ,  והם העתיקו את מגוריהם לנתניה ".  לפחות בזמן הקרוב ,  סבורים בנתניה ,  הסוחרים בראשון לציון צריכים לשמוח - הזמן ,  הם אומרים ,  יעשה את שלו : " גם אצלנו ב-2002 הסוחרים היו בלחץ ובהיסטריה ",  אומר ברדה . " בעוד שלוש שנים הם רק יברכו על המהלך .  בעוד שמונה שנים - זמן הניסיון שלנו - הם יגידו שזה הדבר הכי טוב שקרה להם .  אנשים פשוט לא אוהבים שינויים .  אבל זה שינוי מצוין ".  תגובת איקאה על טענות בדבר איכות ירודה של מוצרים : " מוצרינו עוברים מבדקי איכות מהמחמירים בעולם ונמצאים תחת עין פקוחה של ציבור המשתמשים בעולם כולו זה 60 שנה .  אין ולא תהיה זכות קיום לשום חנות שמוצריה לא יעמדו בקריטריון האיכות הנדרש .  אנו מכירים את הטענה אך דוחים אותה בתוקף ". 

סוחרי ראשון לציון מפחדים מאיקאה ?  בנתניה דווקא נהנים מהפירורים
אחרי שהפסידו במלחמה נגד הקמת סניף איקאה בראשון לציון - הסוחרים הוותיקים מגיבים בקרירות לפתיחה המתוכננת .  אם יחליפו מלה עם החברים בנתניה יגלו שזה הדבר הכי טוב שיכול היה לקרות להם . " גם אצלנו ב-2002 הסוחרים היו בלחץ ;  בעוד 3 שנים הם יברכו על המהלך "
 
