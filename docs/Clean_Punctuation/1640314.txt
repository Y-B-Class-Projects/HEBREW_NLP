שרירים חדשים ויקרים
יגואר החליפה את מנוע ה-V8 המזדקן בחדש ,  מודרני וחזק יותר מבעבר .  אז לקחנו את ה-XF כדי לבדוק אם תוספת המחיר מצדיקה את התמורה
צילום :  דייב שחרעריכה :  רן צימט
השנים האחרונות ,  היו הפכפכות מאוד עבור המותג הבריטי .  בין משבר כלכלי אחד לאחר ובין העברת בעלות מפורד לטאטא ההודית ,  בחודש ספטמבר 2007 חשפה יגואר בתערוכת הרכב בפרנקפורט את מה שעתידה להיות אחת המכוניות החשובות ביותר שיצאו משעריה - ה-XF .  המכונית שעל כתפיה הוטלה משימת הצלת המותג הבריטי משקיעה בבוץ הפיננסי .
 רק אחרי שנהגנו בה ,  הבנו עד כמה חכמה המכונית הזו ,  עד כמה כישרוניים היו מעצביה ומתכנניה ועד כמה שונה היא משאר מכוניות החברה שקדמו לה .  אבל באותו זמן גם תהינו היכן היה כל הכישרון הזה עד לרגע זה ?  והאם היו אלה מגלים את יכולותיהם מוקדם יותר ,  האם יגואר כלל לא הייתה מגיעה למצבה כיום ?  אולי כן ואולי לא .  
כעת ,  כמעט שנתיים אחרי שפגשנו באותה XF אנו פוגשים בה שוב ,  הפעם עם מנוע חדש שבזכות הטכנולוגיה ,  מבטיח להקפיץ אותה קדימה כדי שתוכל להתמודד טוב יותר וללא רגשי נחיתות עם מקבילותיה מגרמניה .
 בניגוד למקובל ,  יגואר החליטו כי במסגרת שדרוג המנוע הבכיר בהיצע ,  ה-XF לא תעבור שינוי כלשהו כחלק מ'מתיחת פנים' וכך ,  לא ניתן למצוא כל הבדל בגרסה זו לעומת המוחלפת .  וזה אומר ,  שהעיצוב המוצלח ימשיך הלאה ומלבד הגריל שנראה מעט לא שייך ,  היא תשמור על כל מאפייניה הנאים :  מכסה המנוע המודגש ,  הצללית הרחבה וכן חלקה האחורי הנאה שמזכיר לא במעט את מכוניות אסטון מרטין .
 כאמור ,  גם תא הנוסעים לא השתנה והוא שומר על רמתו הגבוהה .  מכונית המבחן הגיעה ברמת ה'פורטפוליו' וזו כוללת כמעט כל אבזור אפשרי בקטגוריית פאר זו הכולל עור בכל מקום אפשרי כולל הדשבורד ,  הגג ,  קורות הצד וכמובן המושבים .  הדשבורד מפוסל והייטקי למראה ובו נמצאים עדיין פתחי האוורור הנאים שנפתחים בעת הנעת הרכב .  מעבר לכך ,  ניתן למצוא גאדג'טים נוספים כמו בורר הילוכים שמתפקד כחוגה ,  בקרת שיוט עם רדאר להתאמת מהירות הנסיעה בהתאם לתנאי התנועה ,  חלון שמש ומערכת שמע איכותית מאוד .
 שמירה על תצורת העבר אומרת כי גם שני החוסרים שהרגשנו בה במבחנים הקודמים לה ערכנו ,  לא תוקנו והם קשורים למושבים .  מושביה הקדמיים נוחים מאוד ומרגישים כמו כורסאות מפנקות ,  אבל חסרי תמיכה צדית לגמרי ובפניות הדוקות אין כל תמיכה בגוף .  במקרה של המושב האחורי ,  גם הוא אינו מושלם כשבסיסו נמוך ואינו תומך כראוי בירכיים ומרחב הברכיים אינו מהנדיבים ביותר .
 גרסת ה-V8 הקודמת חומשה במנוע ה-4.2 ליטר הוותיק של יגואר שמשרת אותה כבר שנים רבות .  הוא הפיק 300 סוסים ולמרות שאלה נשמעים כמו לא מעט ,  הם לא היו בני תחרות ביחס לגרסאות המקבילות של המתחרים .  ולכן ,  מהנדסי יגואר עמלו בפיתוח מנוע V8 חדש לגמרי שמצליח להעלות את מכונית זו רמה אחת למעלה .
 נפחו צמח לכדי 5.0 ליטר והספקו עלה ל-385 כ"ס ב-6,500 סל"ד ו-52.5 קג"מ הזמינים כבר ב-3,500 סל"ד .  את נתונים אלה הוא משיג לא רק בזכות הנפח המוגדל אלא גם על ידי שימוש בהזרקת דלק ישירה ,  בתזמון שסתומים משתנה ובעזרת מערכת יניקת אוויר חדשה .  כל אלה גורמים לכך שכוח המנוע מוחשי בהרבה מבעבר ,  זמין לאורך טווח גדול יותר של הסל"ד וכן אמור להיות צנוע יותר בהרגלי שתיית הבנזין שלו .  אל מנוע זה שודכה תיבה עם שישה הילוכים כמו בעבר ,  אך הפעם שופרו בה העברות ההילוכים כדי שאלה תהינה מהירות יותר .
 התוצאה היא ביצועים טובים מאוד ,  לא רק על פחות על הנייר עם 5.7 שניות מעמידה ל-100 קמ"ש ומהירות מרבית שמוגבלת אלקטרונית ל-250 קמ"ש .  נתוני היצרן מדברים גם על צריכת דלק ממוצעת של 9 קילומטרים לכל ליטר ופליטת מזהמים של 264 גרם CO2 לקילומטר .  בנוסף לכך ,  מנוע זה דורש כעת טיפול תקופתי בהפרשים מוגדלים לעומת המנועים הקודמים כשהטווח הוגדל מ-16 אלף ק"מ ל-24 אלף ק"מ .
 כבר ברגע ההתנעה ,  מורגש השינוי הגדול שחל מתחת למכסה המנוע .  לחיצה על המתג שמהבהב בקצב פעימות הלב מעורר את יחידת הכוח בנהמה חרישית ושקטה בהרבה מבעבר .  פמפום על דוושת הדלק מניב שאגות מצמד האגזוזים מאחור ,  אבל מופנמות בהרבה מהוולגריות של מנוע ה-4.2 ליטר המוחלף וחבל כי מאוד אהבנו את הצליל של זה .
 כיוון תנוחת הנהיגה נעשה בקלות בזכות התפעול החשמלי לזווית המשענת ,  לגובה הבסיס ואפילו לאורכו ולגובה משענת הראש ,  כך שמלבד התמיכה הצדית ,  מושב הנהג נוגע בכל הנקודות הדרושות בגוף .  גם גלגל ההגה מתכוונן חשמלית לכל ממד ,  אך היינו שמחים אילו זה היה מסוגל להתקרב יותר אל הנהג כדי שלא נצטרך לישר את הידיים יתר על המידה לאחר כוונון מרחק הרגליים מהדוושות .  
אחרי שמתרגלים לסביבה ובעיקר לזה שהסביבה לא מפסיקה להביט בנו ,  מגלים תכונה יוצא דופן של ממש ביגואר XF וזו רמת הבידוד שלה מהסביבה .  זה מתחיל בהשתקה כמעט מוחלטת של רעשי חוץ .  אין רעשי רוח ,  אין רעשי כביש ,  צריך להתאמץ ולאמץ את המנוע כדי לשמוע אותו כך שהכל נתפר לחבילה מאוד מאוד  ( מאוד )  שקטה .  כל כך שקטה שגם במהירויות תלת ספרתיות גבוהות מאוד על האספלט המחורבן שלנו ,  אפשר לנהל שיחת לחישות עם הנוסע מאחור בלי שום קושי .
 למרות שמאנשי יגואר נמסר שמלבד התקנת מוט מייצב עבה יותר מאחור ,  לא נעשה במכונית זו כל שינוי במתלים ,  לנו היא הרגישה מעט רכה מהעבר .  המשמעות של הרכות הזו היא בנוחות נסיעה לא פחות ממצוינת .  שיבושים נבלעים בקלות ,  באמפים מרוככים מאוד ,  כך שמרבית הזעזועים כלל לא מגיעים לנוסעיה וזה מעולה .  
אולם ,  את המחיר של הרכות היגואר הזו תשלם רק אם תנסו לקחת אותה לקטעי נהיגה ספורטיביים תובעניים .  למרות שכוח המנוע זמין כאן תמיד וגם הסינרגיה שלו עם תיבת ההילוכים טובה מאוד  ( מלבד חבטות מעיקות בעת העברות הילוכים תחת עומס )  ,  ההגה מרגיש קל מדי  ( יהיה מי שאהב את זה כמובן )  ,  לא מתקשר מספיק וגם מתליה גורמים לרכינה בולטת של המרכב בפניות הדוקות .
 לא ממש חייבים להשתגע איתה כדי ליהנות ,  אבל אם כן ,  כדאי למצוא פיסת אספלט מבודדת ,  לבטל את הבקרות האלקטרוניות על ידי לחיצה ארוכה על המתג הרלוונטי ,  העברת התיבה למצב ספורט  ( מושך הילוכים עד לקו האדום ומקדים את הורדות ההילוכים ,  לא רק בעזרת המנופים שמאחורי ההגה )  ולחיצה על מתג דגל השחמט שגורם למנוע להרגיש עצבני יותר .  אחרי כל זה ,  היגואר הזו יכולה להפוך לפראית של ממש ,  כשכל הכוח עובר אל גלגליה האחוריים ללא רסן כך שאפשר לשרטט על הכביש בעזרתם שני פסים שחורים ארוכים ,  ישרים או עקמומיים ,  איך שתבחרו .
 המנוע החדש מרגיש בה טוב מאוד .  הוא מעדיף לחיות בסל"ד נמוך ועד תחום הביניים והרבה פחות אי שם למעלה בהתאם להשקפה הירוקה שחלה בעולם .  בשיוט נינוח של 100 קמ"ש הוא פועם ב-1,750 סל"ד נמוכים מאוד ובזכות רזרבות הכוח ,  רמיסת הדוושה תגרום לתיבה להוריד שניים ואפילו שלושה הילוכים  ( שוב ,  עם חבטה לא נעימה )  וממש להטיס אותה קדימה .
 אחרי שמתרגלים למה שיש לה להציע ומתחילים לדחוק בה לכיוון ביצועים מעל הממוצע ונהיגה אגרסיבית ,  המנוע מגיב לכך בצריכת דלק בהתאם .  בתנאי המבחן הכבדים שלנו ,  צרכה היגואר הזו ליטר דלק לכל 4.5 קילומטרים ואילו בתנאים השפויים יותר של המבחן שכללו נסיעות עירוניות בגוש דן יחד עם שיוטי אוטוסטראדות ,  צרכנו ליטר דלק לכל 7.6 קילומטרים .  במצב נהיגה תובעני זה ,  גם הבלמים אומרים את שלהם עם התחממות מורגשת ודעיכה בעצמת הבלימה .
 שאלת מיליון השקל ,  או יותר נכון ,  ה-690 אלף שקל .  זהו סכום גבוה מאוד עבור כל מכונית ,  גם אם בקבוצת הפרימיום ,  אבל העניין שיש לשים אליו לב נוגע לכך שמחירה של גרסת ה-V8 החדשה גבוה ב-100 אלף שקל ביחס למחירה של גרסת ה-V8 היוצאת .  מחד ,  באמת מקבלים כאן יחידת כוח מצוינת וחזקה ,  ומכונית מאובזרת ,  מפנקת ואיכותית ,  אבל משלמים על כך והמון .  אז האם המכונית החשובה של יגואר שאמורה לפנות לכל צרכני היוקרה ,  זולגת שלא במכוון רק לעבר האנגלופילים שמכורים לשמו של המותג ? 
יתכן מאוד שכן ,  כי אין לנו ספק שהתמחור הזה יגרום לעליה בערך הנתפס של המכונית החדשה ,  אבל באותה המידה יגרום ללקוחות להביט ימינה ושמאלה אל אולמות התצוגה של ב.מ.וו ,  אודי ומרצדס ואולי אף למצוא שם את מתחרותיה של ה-XF שמציעות את אותה רמת פאר ,  אם לא גבוהה ממנה ,  במחיר אפילו תחרותי מכך .  ניתן לשער כי זו גם הסיבה מדוע בשנת 2009 נמכרו בישראל רק 82 מכוניות  ( פחות מעשירית מב.מ.וו )  ובחודש ינואר של שנת 2010 ארבע יחידות בלבד .
 

שרירים חדשים ויקרים
יגואר החליפה את מנוע ה-V8 המזדקן בחדש ,  מודרני וחזק יותר מבעבר .  אז לקחנו את ה-XF כדי לבדוק אם תוספת המחיר מצדיקה את התמורה

