סלט של גזר בשום ושקדים
הילה קריב מקבלת השראה מאחותה ,  פושטת על המקרר ומכינה סלט גזר שאפשר להכין לפני שהאורחים באים
שיחות הטלפון שלי עם אחותי ,  מסתיימות כמעט תמיד בפניה מהירה שלי לכיוון המטבח וקולות שקשוק קערות וסירים .  כי אחותי ,  מעבר להיותה רופאת הילדים הצמודה שלי ,  הפכה בשנתיים האחרונות לאחד ממקורות ההשראה המרכזיים שלי לאכילה בריאה ונכונה .  חוץ מכל אלה היא שפן מצוי .  
כמות הירקות שעוברת אצלה במטבח היא אינסופית ואין ירק שלא זוכה לטיפול ולכרסום .  בעוד שבמקרר שלי תמיד ניתן למצוא ירקות בהמתנה למשהו שיקרה ,  אצלה תמיד אפשר למצוא סלט או שניים או אפילו שלושה כבר מוכנים לעת הרעב הגדול .
 השיחה היום ,  היתה מועדת לפורענות .  למה ?  כי נפלתי על שעת הבישולים של הבית וכך בעודנו מלהגות ,  היא קצצה שומר ,  הקפיצה כרובים ,  נשנשה לפת ובדקה את העוף בתנור .  אחר- כך היא סיפרה לי על סלט הסלק המעולה שהתחילה להכין ונתנה את מהלומת המחץ עם סלט הגזר של רינה :  'מעולה' ,  היא חרצה בלהט ,  'את חייבת לנסות ! '
ברגע שסיימנו את השיחה ,  פתחתי את דלת המקרר .  מצאתי כרוב סגול שבישלתי עם תפוחים ,  גיררתי סלק חי וקצצתי שומר .  אבל השוס הגדול היה סלט הגזר- פשוט ,  רענן ומלא בטעמים .  עוד ביס ועוד ביס ונהייתה לי ארוחת בוקר של גזרים .
 הסלט הזה לא רק טעים אלא גם ידידותי למשתמש .  בניגוד לסוג הסלטים ה'נובלים' ,  שיש לאכול מיד לאחר ההכנה ,  זה נשמר מצוין אפילו יומיים-שלושה .  אפשר להשתמש בפקאנים מסוכרים אבל מאחר ואין כאלו במחוזותי ,  קיבלתי טיפ להכנת שקדים מסוכרים בשתי דקות .  אם רוצים להכין מראש ,  מתבלים את הגזר ומאחסנים במקרר .  את השקדים מוסיפים ברגע האחרון ,  בכדי שישמרו על מקרמם הפריך .
 חומרים:6 גזרים עבים  ( משהו כמו 400-450 גרם נטו )  קלופים ומגוררים
לרוטב:1 כפית גדושה חרדל דיז'ון  ( אני השתמשתי בחרדל גרגרים שלמים ) 2 כפות שמן קנולה2 כפות חומץ הדרים1 שן שום כתושה1 כף סילאן  ( אם אין אפשר להשתמש בדבש ) מלח ופלפל טריקווצ' מיץ לימון
לשקדים המסוכרים קלות:1/3 כוס שקדים פרוסים1 כפית שמן קנולה1 כפית סוכר חום
אופן ההכנה:1 .  מערבבים היטב את חומרי הרוטב יחד לקבלת רוטב סמיך ואחיד ומערבבים היטב עם הגזר המגורר .
 2 .  מחממים את השמן במחבת ומוסיפים את השקדים .  מערבבים ומטגנים מספר שניות .  מוסיפים את הסוכר וממשיכים לערבב עד שהשקדים שחומים קלות- זהירות לא לשרוף !  מעבירים לצלחת שטוחה בכדי שיוכלו להתקרר במהירות .
 הילה קריב הגיעה לניו יורק בעקבות בן זוגה והחלה ללמוד ב- French Culinary Institute .  בין היתר עבדה במקומות מוכרים ומובחרים כמו :  Balthazar bakery ,  Union Square Cafe ו-Bouchon Bakery .  כיום ,  חיה בברקלי שבקליפורניה והספיקה לעבוד גם במסעדת Chez Panisse המפורסמת .
 
סלט של גזר בשום ושקדים
הילה קריב מקבלת השראה מאחותה ,  פושטת על המקרר ומכינה סלט גזר שאפשר להכין לפני שהאורחים באים

