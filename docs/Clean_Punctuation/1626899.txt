המינהל פירסם מכרז לבניית 2 מגדלים בחולון - אך הקרקע לא זמינה
הקרקע ,  בשטח של 8.5 דונם ,  כוללת שטחים של מקווה ישראל ,  ובתוכנית הבנייה שלה יש אי-התאמות
 >  >  האם החלטתם של משרד הבינוי והשיכון ומינהל מקרקעי ישראל להציף את ישראל בקרקעות גורמת לפרסום מכרזים על קרקעות לא מתוכננות ?  בחודשים האחרונים הוציא המינהל לשיווק קרקעות רבות ,  כחלק מתוכנית שר הבינוי והשיכון ,  אריאל אטיאס ,  להוריד את מחירי הדירות בישראל .  כחלק מהשיווק פורסם באחרונה גם מכרז אטרקטיבי למכירת קרקע בשטח של 8.5 דונם במפגש הרחובות קראוזה וסרלין בחולון ,  שעליה אפשר לבנות שני מגדלי מגורים שבהם 222 דירות .  כמה אטרקטיבי המכרז ?  נציין כי מאז 2004 ועד היום שיווק המינהל קרקעות בחולון לבניית פחות מ-200 דירות .  למעשה ,  המכרז כה אטרקטיבי ,  שכיום שתי חברות מוכרות בישראל - קבוצת חנן מור וקבוצת ים סוף ,  שבשליטת אלי פפושדו - מגבשות קבוצות רכישה שחבריהן יקנו את הקרקע .  אלא שבדיקת themarker מעלה כי תוכנית הבנייה של הקרקע כלל אינה מוסדרת ,  מה שעלול להביא לעיכובים בבנייה ,  אולי של יותר משנה וחצי .  עיון במסמכי המכרז ובנספחיו מצביע על כך שהקרקע המוצעת במכרז אינה זמינה לבנייה מיידית ,  בניגוד למרבית הקרקעות המשווקות בדרך כלל במכרזי המינהל .  בהתאם למסמכי המכרז ,  בתוכנית בניין עיר יש טעויות ואי-התאמות רבות ,  בין היתר בטבלת ההקצאות ,  בגושים ובחלקות .  עורכי התוכנית כללו בה חלק מחלקה פרטית שבבעלות בית הספר מקווה ישראל .  מצב זה למעשה מחייב הוצאת תוכנית בנייה מתוקנת וכן פנייה לוועדה המחוזית לתכנון ובנייה ,  שכן התוכנית אושרה על ידי ועדה מחוזית .  המשמעות מבחינת רוכשי הקרקע היא אחת :  עיכוב ניכר עד המועד שבו ניתן להגיש בקשה להוצאת היתרי בנייה  ( הליך שבעצמו אורך כמה חודשים )  .  העירייה והמינהל כבר דנו בעניין בעבר למרות הבעייתיות ,  במינהל מסירים אחריות ,  וקובעים כי  " באחריות היזם הזוכה לבדוק מול עיריית חולון אם ביצוע האמור הינו תנאי לקבלת היתר בנייה .  ככל שעיריית חולון לא תאפשר הוצאת היתר ,  עד להשלמת התיקונים הנדרשים היזם הזוכה לא יבוא למינהל בכל דרישה בעניין זה ".  קבלן גדול שבחן באחרונה את האפשרות להתמודד על רכישת הקרקע וגילה את הבעייתיות ,  החליט לא לגשת למכרז .  להערכתו , " פרק הזמן המינימלי שנדרש להכנה ואישור תוכנית מעין זו מוערך בשנה וחצי עד שנתיים לפחות ".  בעיריית חולון מכירים את הבעייתיות של המגרש ,  ונציגיהם אף דנו בכך עם נציגי המינהל ,  אלא שלדבריהם פרסום המכרז לא תואם עם העירייה : " התקיימו ישיבות בנוגע לאי הסדרים בקרקע ועל הגילוי כי חלק משטחי מקווה כלולים בקו הכחול של התוכנית .  הוצאת המכרז בפועל ונושאים נוספים לא תואמו עם העירייה ".  בעירייה מאשרים כי הקרקע לא זמינה לבנייה ,  ומסבירים מה ההליכים שיש לעשות כדי להפוך אותה לכזו : " ראשית ,  יש לבחון מה הנושאים הדורשים תיקון .  שנית ,  לקבוע את הסמכות ,  ולבסוף לקדם תוכנית .  הליך זה יכול לקחת יותר משנה ".  גורם בעירייה הוסיף : " אם זה היה תלוי בנו ,  המכרז לא היה מתפרסם עכשיו ".  ממינהל מקרקעי ישראל נמסר בתגובה : " שיווק המתחם התעכב זמן רב בשל הצורך לפנות את בית הספר במקום .  כפי שפירסם המינהל בחוברת המכרז ,  מוטלת על היזמים החובה לעשות את כל הבדיקות הנדרשות לפני שהם ניגשים למכרז ,  וכי ככל הנראה יהיה צורך לתקן את התב"ע  ( תוכנית בניין עיר )  .  במינהל סירבו להתייחס לטענה שלפיה לחץ לשווק מסה של קרקעות הביאה לפרסום מכרז של קרקע שלגביה יש לשנות את תוכנית הבנייה .
 
המינהל פירסם מכרז לבניית 2 מגדלים בחולון - אך הקרקע לא זמינה
הקרקע ,  בשטח של 8.5 דונם ,  כוללת שטחים של מקווה ישראל ,  ובתוכנית הבנייה שלה יש אי-התאמות

