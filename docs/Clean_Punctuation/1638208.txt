מביאים לכם את האופנה של אתמול
בצעד תמוה הכריזה קסטרו על קמפיין ג'ינסים חדש לגברים ובראשו הסקיני ג'ינס - הלהיט של 2007 .  אנחנו מהמרים שב-H & M זה לא היה קורה
ישנם מקרים בהם המושג 'איחור אופנתי' מקבל משמעות חיובית קצת פחות .  מחר ,  ב-1.2.10 יושק ברחבי הארץ קמפיין החוצות החדש של קסטרו לעונת אביב-קיץ 2010 ,  שיקדם את קולקציית הג'ינס לגברים תחת הקונספט : " הסטודיו לעיצוב של קסטרו חושף את הטרנד המנצח לעונת אביב-קיץ 2010 :  סקיני ג'ינס לגברים ".  
בתמונת הקמפיין ,  המתוכננת להתנוסס גם מול נתיבי איילון בתל אביב ,  מצולם הפרזנטור יונתן ווגמן בפלג גוף עליון חשוף ובמכנסי ג'ינס צרים בצבע כחול כהה במראה בלתי מעובד .  הכותרת  " סקיני ג'ינס "  המתנוססת במופגן גורמת לנו לתהות :  כיצד מותג שחרט על דגלו חדשנות אופנתית ,  מנסה למכור לנו מגמה משומשת כמו סקיני ג'ינס כקונספט חדש ? 
כזכור ,  החליטו קסטרו בשנה הקודמת לשים דגש על פיתוח הג'ינסים ,  והקדישו לתחום חלק משמעותי ויצירתי במיוחד בתצוגת האופנה לסתיו 2009 .  שלושה חודשים לאחר מכן ,  הושקה בסניף דיזנגוף סנטר קומת ג'ינסים מיוחדת ,  שכללה גם קולקציית דנים במהדורה מוגבלת ,  עם מספר עיצובים יוצאי דופן .  הפרויקט זכה להצלחה ,  וגרף גם את שבחי מבקרי האופנה ,  שראו בו צעד נועז למדי ומרענן ,  שניער את תדמיתה של קסטרו ככזו הנוטה לחששנות מסחרית .  אחד העיצובים בפרויקט שגרף תשומת לב תקשורתית רבה ,  היה דגם של מכנסי ג'ינס לגברים ,  העשויים בד דק בגזרה בלונית ,  שקידם ,  גם אם בצורה מעודנת ,  את מגמת מכנסי המפשעה הנפולה ,  שאפיינה בשנה החולפת את מרבית מותגי הדנים החדשניים .  כפי שאפשר לראות גם בקמפיין הקיץ החדש של  " ג'י סטאר ",   " דיור הום "  או  " ז'יבנשי ",  זהו טרנד שרק ילך ויצבור תאוצה בקיץ הבא .
 והנה ,  דווקא לאחר אותו פרויקט ג'ינסים מושקע ,  בחרו היום בקסטרו את הסקיני ג'ינס הגברי כבשורה החשובה שלהם לעונה שבפתח .  להוציא את העובדה שהסקיני הוא אחד ממאפייני האופנה הבולטים של המחצית השנייה של העשור הקודם והגיע לשיאו סביב שנת 2007 ,  נראה שב"קסטרו מן "  משתמשים באותה גזרת סקיני כבר מעל לארבע עונות ,  זו העונה לשם  " מוזס ".  היא מאופיינת ברגל צרה במיוחד ,  שאולי הלכה והתפתחה מעונה לעונה וקיבלה על עצמה עיבודי בד שונים ,  אבל רענן או חדש זה בטח לא .  
רעיון הקמפיין המחייה את הסקיני ג'ינס תמוה אף יותר ,  לנוכח קולקציית הקיץ המוצלחת של קסטרו .  הצצה מוקדמת לקולקציית קיץ 2010 ,  שתושק באופן רשמי ביום ראשון הבא  ( 7.2 )  ,  מציגה התפתחויות אופנתיות עדכניות יותר ונראה שרוח רחבה למדי נושבת בין הדגמים החדשים ,  כזו המתכתבת עם טרנדים רלוונטיים .  אבל מסע הפרסום מעדיף למכור להמונים את שאבד עליו הכלח .  
הקמפיין ,  מתברר כגחמה פרסומית ריקה מתוכן ,  שנוהלה ללא זיקה או הבנה של תמורות עולם האופנה ,  ולכן הוא גם משיג בדיוק את התוצאה ההפוכה .  קסטרו מוצגת ברגעים אלו כחברה שנותרה מאחור .  כזו שהעדיפה לאשר למכנה המשותף הנמוך ביותר את מה שהוא כבר יודע ,  במקום לקרוץ ,  כפי שהוכיחה שהיא יודעת לעשות ,  אל הליבה המשמעותית של צרכני האופנה .  הבשורה הנוכחית של קסטרו-מן יוצרת תרבות אופנה קלוקלת ,  ממירה את ערך החדשנות בערך השמרנות ,  מעדיפה את המוכר על פני גירוי הדמיון ,  אינה ערה לרוחות הזמן .  עובדה ,  היא אפילו ניסתה להזיז אותו לאחור .   בתגובה מוסרת אתי רוטר מנכ"ל משותף של קסטרו : " קולקציית הג'ינס של קסטרו מגוונת ועשירה בדגמים הנעים החל מצללית סופר סקיני  ( JOSEF )  שהושקה בנובמבר 2009 ועד לגזרות משוחררות במראה אוברסייז .  בקמפיין לחודש פברואר ,  בחרו מעצבי הסטודיו להציג את דגם הסקיני Moses ובהמשך עם השקת העונה נציג דגמים וגזרות נוספות ". 

מביאים לכם את האופנה של אתמול
בצעד תמוה הכריזה קסטרו על קמפיין ג'ינסים חדש לגברים ובראשו הסקיני ג'ינס - הלהיט של 2007 .  אנחנו מהמרים שב-H & M זה לא היה קורה

