שאלה של עיתוי
מחממים את הפרקט :  מילווקי הביאה את מגטי וגודן ,  וג'נינגס עבד על עצמו בקיץ ,  אבל העונה של הבאקס תלויה בתזמון חזרתו של אנדרו בוגוט לפעולה
מאזן בעונה שעברה :  46-36
סיימה את העונה :  במקום השישי במזרח ,  וסדרת פלייאוף שבה מתחה את אטלנטה עד ל-7 משחקים ,  ללא יתרון ביתיות וללא הכוכב הגדול אנדרו בוגוט שנפצע רגע לפני הפלייאוף .  
אומרים שהנבואה ניתנה לשוטים ,  ודומה שאין כמו מילווקי של 2009/10 כדי להוכיח זאת .  ערב פתיחת העונה שעברה היה קונצנזוס פרשני מוחלט בדבר חולשתם של הבאקס ומועמדותם הבכירה לסיים את השנה על קרקעית הליגה .  אודה ואתוודה  בתחילת העונה שעברה ניבאתי למילווקי חורבן מוחלט ומאזן שנמוך ב-40 ניצחונות מהמציאות ,  אולם די יהיה להסתכל בחמישייה הפותחת שכללה רכז רוקי עם פרופיל בעייתי ,  סנטר אוסטרלי פצוע ,  ושלישייה המורכבת מנסיך קמרוני ,  רוקי טורקי וצ'רלי פאקינג בל ,  כדי להבין את גודל הנס שביצע סקוט סקיילס - מאמן העונה שלי בלי שמץ של תחרות בכלל .  
אז איך זה קרה ?  שלוש סיבות מרכזיות :  ברנדון ג'נינגס ,  למרות שסיים את העונה עם 37% מחרידים מהשדה  ( מקום אחרון בליגה בהפרש ניכר )  ,  התגלה כשחקן בוגר בהרבה מגילו וכרכז אחראי ויצירתי .  אנדרו בוגוט ,  שהגיע אל העונה בתור המודל לחיקוי של גרג אודן ,  וסיים אותה מרחק פציעה ביזארית אחת מלהפוך לסנטר האמיתי השני בטיבו בליגה .  וכמובן סקוט סקיילס ,  שהפך את החבורה האקראית הזאת ליחידת הגנה יוצאת מן הכלל .  היריבות של מילווקי קלעו באחוזים נמוכים  ( 45.1% ,  מקום שישי בליגה )  ,  ואיבדו כדורים בלי הפסקה  ( 14.7 למשחק ,  מקום שלישי בליגה )  ,  ובאופן כללי איבדו כל חשק לשחק מול חבורת השורטים והנושכים בקו האחורי ,  והמטרייה האווירית של בוגוט .  כדי להשלים את התמונה ,  ולהוסיף קצת כשרון התקפי ,  הביאה הקבוצה בפברואר את ג'ון סלמונס משיקגו ,  שהתחבר לקבוצה בתוך שנייה וחצי והפך לקלעי הבולט שלה ולחוליה החסרה בדרך למירוץ לפלייאוף ,  שלא האט אפילו כשאנדרו בוגוט הצליח איכשהו לסיים הטבעה פשוטה בהתרסקות על הפרקט עם שבר מסובך ,  שהשלכותיו הסופיות אינן ברורות נכון לרגע זה .  מילווקי סיימה את העונה במקום השישי במזרח ,  ומיררה את חייה של אטלנטה בסדרה שכללה 7 משחקים וכדורסל גרוע של איבודים ואחוזים נמוכים ,  בדיוק כמו שסקיילס אוהב .
 ואי אפשר כמובן לסכם את העונה מבלי להזכיר את הפרידה מהכוכב הבלתי מעורער של הבאקס בשנים האחרונות - מייקל רד .  רד הגיע אל העונה אחרי שעבר ניתוח לאיחוי קרעים בשתי רצועות בברכו ,  ו-18 משחקים לאחר מכן קרע שוב את שתי הרצועות האלו ,  סיים את העונה ,  ואולי אפילו את הקריירה .  רד הבטיח אמנם שיעשה הכל כדי לחזור לשחק כדורסל ,  אבל קשה לי להיזכר בתקדים לשחקן שחזר מפציעה כזו .  סביר להניח שגם אם רד יחזור ,  מדובר יהיה בצל של הסקורר המחונן של אמצע העשור ,  ותרומתו לקבוצה תהיה סמלית בלבד .
 באו :  דרו גודן  ( שחקן חופשי ,  קליפרס )  ,  קורי מגטי  ( טרייד ,  ווריורס )  ,  כריס דגלאס רוברטס  ( טרייד ,  נטס )  ,  קיאון דולינג  ( שחקן חופשי ,  נטס )  ,  ג'ון ברוקמן  ( טרייד ,  קינגס )  ,  ארל בויקינס  ( שחקן חופשי ,  וויזארדס )  ,  דארינגטון הובסון וטייני גאלון  ( בחירות דראפט )  .  
הלכו :  צ'רלי בל ,  דן גזוריץ'  ( טרייד לווריורס )  ,  לוק רידנאוור  ( חתם במיניסוטה )  ,  קורט תומאס  ( חתם בבולס )  ,  ג'רי סטקאהוס  ( סיים חוזה )  .
 במילווקי הוכיחו הקיץ שאין כמו הצלחה בלתי צפויה כדי לפתוח את התיאבון ואת כיסיו הקפוצים של הרב קוהל ,  והחתימו שחקנים מכל הבא ליד ,  כשהמכנה המשותף של כל ההחתמות האלו הוא שכולם ,  בלי יוצא מן הכלל ,  הם שחקנים מפוקפקים שמגיעים מקבוצות גרועות .  עם זאת ,  נראה שמרבית השחקנים האלה מתיישבים היטב בשיטת המשחק של סקיילס שאוהב להשתמש ברוטציה עמוקה ובהרבה פועלים שחורים .  עם סגל שכולל לפחות 12 שחקני NBA לגיטימיים ומעלה ,  נראה שהבאקס יהיו חסינים במיוחד בכל הנוגע לפציעות ועייפות החומר ,  כשהבעיות עלולות להיווצר דווקא בגזרת התסכול מפאת מיעוט הדקות ,  במיוחד בעמדת הסמול פורוורד שנכון לעכשיו מכילה לא פחות מ-4 מועמדים פוטנציאליים לפתוח בחמישייה  ( מגטי ,  א-מבה מוטה ,  דלפינו ,  דגלאס-רוברטס )  .  
השם הנוצץ ביותר בחבורה הוא כמובן קורי מגטי ,  הפורוורד המוכשר והבעייתי שמגיע הישר מגולדן סטייט בה נתן עונת שיא של 20 נקודות למשחק בלא פחות מ-51% מהשדה .  תחת סקיילס צפוי מגטי להשלים את הטרנספורמציה מסקורר מעצבן וחסר מצפון שמצליח להסתכסך עם אחרון האפסנאים ,  לשחקן שישי קלאסי שכל אפסנאי אוהב ומעריך ,  ולתת לבאקס את אופציית הסקורר מהספסל שכ"כ חסרה לה בעונה שעברה .  השם הבולט השני בדבוקה הוא הסוכן הנוסע דרו גודן ,  שאף על פי שהספיק איכשהו להחליף 6 קבוצות בשתי העונות האחרונות ,  מהווה עדיין תוספת איכותית לרוטציית הגבוהים הבעייתית של הקבוצה .  מצטרפים נוספים לקבוצה הם הגארד-פורוורד המאורך כריס דגלאס רוברטס  ( להלן :  כ.ד.ר )  שמסיבה כלשהי נתרם לקבוצה ע"י ניו ג'רזי בתמורה לבחירה בסיבוב השישי ב-2082 ,  ושני הרכזים המחליפים דולינג את בויקינס שיגבו את ג'נקינס על כל צרה שלא תבוא .  לסיום ,  בחרה מילווקי בדראפט את דארינגטון הובסון וטייני גאלון ,  שגם אם לא יתרמו כלום מבחינת כדורסל ,  לפחות יש להם שמות ממש מצחיקים .
 חמישייה :  ברנדון ג'נינגס ,  ג'ון סלמונס ,  קרלוס דלפינו ,  לוק ריצ'רד א-מבה מוטה ,  אנדרו בוגוט
ספסל :  קיאון דולינג ,  ארל בויקינס ,  כ.ד.ר ,  קורי מגטי ,  ארסן אילייסובה ,  ג'ון ברוקמן ,  דרו גודן .
 מאמן :  סקוט סקיילס  ( עונה שלישית ) 
מועמד לפריצה :  
ברנדון ג'נינגס מגיע אל העונה הזאת לאחר עונת רוקי מצוינת שבה הוכיח שהוא הרבה יותר מעוד סקורר בגוף של רכז ,  אולם העובדה שג'נינגס כבר שחקן מוכח לא אומרת שהוא לא יכול לבצע את קפיצת המדרגה הבאה כבר בעונה הנוכחית .  השילוב של משמעת עצמית גבוהה ופגיעה באגו בדמות אי זימון לנבחרת ארה"ב גרמו לברנדון לעבוד קשה מאד הקיץ ,  בעיקר על שיפור השימוש ביד ימין החלשה שלו ועל יכולת המסירה .  הצירוף של כלים התקפיים כמו מגטי וגודן אמורים להוריד מג'נינגס את העול שבלקיחת זריקות קשות ,  ובכך להפוך אותו לרכז שלם ויעיל בהרבה .
 מועמד לדעיכה :  
קשה יהיה להכריז על מועמד לדעיכה בשעה שהחמישייה שפותחת לוטה בערפל ,  אבל מבין כ.ד.ר ,  דלפינו ,  מגטי ,  א-מבה מוטה ואילייסובה ,  נראה שדווקא הפורוורד הארגנטינאי הוא המועמד הראשי לספוג את הפגיעה הקשה ביותר במעמדו .  דלפינו מגיע אחרי עונה שבה מילא בהצלחה מרובה את עמדת הסמול פורוורד הדלילה והעמיד מספרי שיא של 30 דקות ו-11 נקודות למשחק והוא המועמד העיקרי לפתוח בעמדה גם בתחילת העונה הזו ,  אולם במקביל הוא צפוי לאבד הרבה מאד דקות למגטי וכ.ד.ר ,  וכתוצאה מכך להפוך לשחקן חשוב הרבה פחות במערך הצפוף של סקיילס .
 האקס פקטור :  
עם כל הכבוד למגטי ,  גודן וכ.ד.ר ,  עיניהם של שני האוהדים במילווקי עוקבות בימים אלו בדאגה בעיקר אחרי צילומי הרנטגן של אנדרו בוגוט .  הסנטר האוסטרלי הוא ללא ספק ה- MVP של הקבוצה בעונה הקודמת ,  והשחקן החשוב ביותר במערך גם בעונה הזו .  מסיבה כלשהי הזניחה מילווקי דווקא את נושא החתמת הסנטר ההגנתי המחליף ,  לאחר ששחררה את קורט תומאס קשישא וגזוריץ' חסר התועלת .  ההערכות מדברות כרגע על היעדרות של כחודש-חודש וחצי בפתיחת העונה ,  אולם אם הפציעה תימשך זמן רב יותר ,  עלולה הקבוצה למצוא את עצמה עם חור ענקי במרכז הרחבה ,  כשגודן וברוקמן הנמוכים יחסית עומדים ומסתכלים באימה על דוויטיי הליגה בשעה שאלה מחוררים את הרשת פעם אחר פעם .  ניתן רק לקוות שמילווקי תנצל את החודש הנותר כדי להחתים את אחד הנגרים הפנויים בשוק ,  כי הדלילות הזו באיזור הצבע עלולה עוד לעלות להם ביוקר .
 התסריט האופטימי :  
אנדרו בוגוט מפתיע וחוזר לעניינים כבר באמצע נובמבר ,  ומילווקי מתחילה להזכיר את הקבוצה של העונה שעברה ,  רק טובה בהרבה .  עם הסגל העבה מצליח סקיילס לשחק בשיטת הלחץ על כל המגרש למשך דקות ארוכות מדי ערב ,  מה שהופך את מילווקי לשיאנית איבודי היריבות של הליגה ,  בזמן שבהתקפה חל שיפור ניכר ביעילות ,  בעיקר בזכותם של ג'נינגס המתבגר ,  ומגטי הנלהב שזוכה גם בתואר השחקן השישי של העונה .  מילווקי מסיימת את העונה במקום הרביעי במזרח ויתרון הביתיות לקראת הנקמה באטלנטה בסיבוב הראשון של הפלייאוף .
 התסריט הפסימי :  
בשבועיים הראשונים גודן וברוקמן עוד מצליחים לעצור את גבוהי היריבה באמצעות נעלי פלטפורמה והרבה מוטיבציה ,  אולם ככל שהזמן עובר נראה שהפציעה של בוגוט חמורה משנדמה ,  עד שבשלהי דצמבר מתייאש ג'ון האמונד מהמאזן השלילי ומחתים את אריק דמפייר על חוזה ל-5 שנים .  במקביל מתגלה שהשיפור שהבטיח ג'נינגס בקבלת ההחלטות מתבטאת פשוט בהחטאות מעמדות נוחות יותר ,  מגטי ,  כמו הרבה סקוררים נטולי הגנה לפניו ,  מקורקע למוות על ידי סקיילס ,  והקבוצה הופכת לגרסה חלשה יותר של העונה הקודמת ומסיימת מחוץ לתמונת הפלייאוף .
 התחזית :  
האמת היא שמצבו של בוגוט אינו מבשר טובות .  בוגוט מעולם לא היה סמל הבריאות ,  וההתאוששות האיטית שלו מהפציעה במרפק מעלה את החשש שמא חזרתו תתעכב בחודשיים או יותר ,  וכמובן את השאלה כמה זמן ייקח עד שנראה את בוגוט האגרסיבי והדורס של העונה שעברה .  במידה שלא יוחתם סנטר מחליף אמיתי ,  עלולה מילווקי לפתוח את העונה בהילוך נמוך מדי ולסיים את העונה במקומות 6-8 במזרח ,  לקראת מפגש עם יריבה קשה מדי ,  והסתפקות בהופעה מכובדת נוספת ,  שמסתיימת בסיבוב הראשון של הפלייאוף .
 
שאלה של עיתוי
מחממים את הפרקט :  מילווקי הביאה את מגטי וגודן ,  וג'נינגס עבד על עצמו בקיץ ,  אבל העונה של הבאקס תלויה בתזמון חזרתו של אנדרו בוגוט לפעולה

