מהפך בצ'ילה :  המיליארדר השמרן סבסטיאן פינרה נבחר לנשיא לאחר 20 שנות שלטון השמאל
פינרה הוא האדם השלישי בעושרו בצ'ילה ובבעלותו רשת טלוויזיה ,  חברת תעופה ומועדון כדורגל
המיליארדר השמרן סבסטיאן פינרה ,  מעשירי צ'ילה ,  זכה אתמול בסיבוב השני של הבחירות לנשיאות במדינה ,  והביס במהפך את קואליציית השמאל שהיתה בשלטון במשך שני עשורים .  פינרה בן ה-60 ,  בוגר הרווארד ששימש פרופסור לכלכלה באוניברסיטת צ'ילה ,  הביס את הנשיא לשעבר אדוארדו פריי בסיבוב השני ברוב של 52% מול 48% .  הוא יושבע לנשיא ב-11 במארס.שוקי המניות בצ'ילה זינקו מאז זכה פינרה בסיבוב הראשון של הבחירות ב-13 בדצמבר ,  בתקווה שניצחונו יוביל לצמיחה מהירה בכלכלת צ'ילה ,  שסבלה ממיתון בשנה האחרונה .  מדד המניות איפסה זינק ב-9.4% ,  וצפוי להוסיף ולהתחזק בעקבות תוצאות הסיבוב השני .  גם המטבע הצ'יליאני ,  פסו ,  התחזק בחודש האחרון מול הדולר ב-1.8% ,  והיה בעל הביצועים הטובים ביותר באיזור ,  על פי נתוני בלומברג .  על אף שבעיני רבים נחשב פינרה השמרן לממשיכו של הרודן אוגוסטו פינושה ,  ששלט בצ'ילה בין 1973 ל-1990 ,  השתדל פינרה במהלך מסע הבחירות להרחיק עצמו ממשטר פינושה ,  וחזר והצהיר כי להפרת זכויות אדם לא יהיה מקום בממשלתו .  למרות שאחיו של פינרה היה שר בממשלת פינושה ,  בין תומכיו נמצא גם פרננדו פלורס ,  ששימש שר אוצר בממשלה הסוציאליסטית שפינושה הפיל במהפכת 1973 .  פינרה ,  שבבעלותו רשת טלוויזיה ,  מועדון כדורגל וחברת תעופה ,  הוא האדם השלישי בעושרו בצ'ילה ,  על פי דירוג  " פורבס ",  עם הון המוערך במיליארד דולר .  בראשית שנות ה-80 היה פינרה זה שהביא את חברות כרטיסי האשראי ויזה ומאסטרקרד לצ'ילה .  בתעמולת הבחירות שלו ניסה יריבו פריי לשכנע את ציבור הבוחרים כי בחירה בפינרה היא  " ניסוי מסוכן ",  ואחת הפרסומות שלו ,  שנעשתה בהשראת פרסומת ידועה של מאסטרקרד ,  לגלגה על כך שפינרה מנסה לקנות את הנשיאות באותה קלות שבה הוא קונה לעצמו עניבת משי ב-2,000 דולר .  פינרה בתגובה הקפיד להפיג את חששות הבוחרים ,  והבטיח להם כי ניסיונו בעולם העסקים הכין אותו למשימה החשובה של חידוש הצמיחה במדינה .  צמיחתה של כלכלת צ'ילה ,  הכלכלה היציבה ביותר באמריקה הלטינית ויצואנית הנחושת הגדולה בעולם ,  האטה לקצב שנתי של 3.6% בעשור האחרון ,  לעומת קצב של 6.6% בשנות ה-90 .  בחודש שעבר היתה צ'ילה למדינה הראשונה בדרום אמריקה שהוזמנה להצטרף לארגון לשיתוף פעולה ופיתוח כלכלי  ( oecd ) .במסע הבחירות שלו התחייב פינרה לעודד את הצמיחה הכלכלית ולייצר מיליון מקומות עבודה בתוך ארבע שנים ,  באמצעות הורדת מסים לעסקים קטנים והתייעלות הממשלה .  כמו כן ,  הוא התחייב כי ימכור נתח של 26% בחברת התעופה לאן השייכת לו ,  שהיא חברת התעופה הגדולה באמריקה הלטינית במונחי שווי שוק ,  ויאפשר לקרן לנהל את רשת הטלוויזיה צ'ילוויז'ן שברשותו .
 
מהפך בצ'ילה :  המיליארדר השמרן סבסטיאן פינרה נבחר לנשיא לאחר 20 שנות שלטון השמאל
פינרה הוא האדם השלישי בעושרו בצ'ילה ובבעלותו רשת טלוויזיה ,  חברת תעופה ומועדון כדורגל

