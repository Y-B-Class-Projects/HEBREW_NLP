חוק הספרים :  הוצאת כתר נגד עיתון הארץ - ולהיפך
עורכי ספרות המקור בהוצאת כתר תקפו את עיתון הארץ על רקע התנגדותו לחוק הספרים ,  ורמזו לקשריו של עורך העיתון ,  דב אלפון ,  להוצאת כנרת זמורה-ביתן .  אלפון בתגובה : " זכותם לכתיבה מגושמת כל כך "
 יומיים לפני שוועדת השרים מצביעה על  " החוק להגנת הספרות והסופרים ",  מחריף המאבק בין כמה מהצדדים הבוחשים בענין .  מצד אחד :  הוצאת כתר ספרים והעיתון  " ידיעות אחרונות ".  מהצד השני :  הוצאת כנרת זמורה-ביתן ועיתון  " הארץ ".   את יריית הפתיחה בסיבוב הנוכחי שיגר  " הארץ "  במאמר מערכת שפורסם ביום שלישי השבוע וכותרתו  " החוק להרס הספרות ",  שתקף את החוק מאחוריו עומד חבר הכנסת ניצן הורוביץ בתמיכת שרת התרבות לימור לבנת .  המאמר טען שהוא יביא לירידה תלולה במכירות הספרים בישראל .  
תגובת ההוצאות התומכות בחוק המתינה ליום שישי ,  עת פרסם מוסף  " 7 לילות "  של ידיעות אחרונות מאמר בחתימת דרור משעני ושירה חדד ,  עורכי ספרות המקור של הוצאת כתר .  השניים תקפו בחריפות את הקו שמוביל עיתון הארץ נגד חוק הספרים ורמזו כי עמדת העיתון נובעת מכך שעורך  " הארץ ",  דב אלפון שימש בעבר העורך הראשי של הוצאת כנרת זמורה ביתן ,  המחזיקה בבעלותה את רשת צומת ספרים ומתנגדת בתוקף לחוק .  " יכול להיות שעיתון 'הארץ' ,  שעורכו הראשי היה בתפקידו הקודם העורך הראשי של הוצאת הספרים כנרת זמורה-ביתן ,  שרשת צומת ספרים נמצאת בבעלותה ,  מוביל את הקמפיין נגד חוק הספרים משום שהוא תואם את העמדה העקרונית של העיתון בנוגע להתערבות המדינה בכוחות השוק ",  כתבו השניים במאמר . " זוהי כמובן זכותו ,  אבל עצוב שבמסגרת הקמפיין הזה הוא מורח את קוראיו ,  שרובם יודעים דבר או שניים על קריאה ותרבות הקריאה בישראל ,  באינפורמציה מצחיקה ,  ומונע מהם אינפורמציה אמיתית על הצעת החוק ".  עוד כתבו השניים כי  " לא טובת הספרות נמצאת לנגד עיניהם של מתנגדי החוק ,  אלא טובתה של רשת שיווק ,  שבאצטלה של עידוד הקריאה עושקת סופרים והוצאות ספרים .  'הארץ' ,  שלא בטובתו ,  הפך עצמו לביטאון של רשת השיווק הזאת ,  והתרחק ממחויבותו ארוכת השנים לספרות העברית ,  לעברה ולעתידה ". 
תגובתו של אלפון לא איחרה לבוא .  בהודעה שפרסם אלפון בעמוד הטוויטר הפעיל למדי שלו כתב עורך  " הארץ ",  כי  " מצער לקרוא את האינואנדו  ( אמירה שמשתמעת ממנה לשון הרע  א.ד )  הגסים של דרור משעני בשבעה לילות .  'מחירי הספרים פה היו זולים מבמערב' ?  נו .  הברית בין ידיעות לכתר מולידה דיון די רדוד ".   
" מאמר המערכת של 'הארץ' משקף את דעת חברי הנהלת המערכת ,  ובמקרה הזה אף מתבסס על עמדה ארוכת שנים של העיתון נגד כל מגבלה על חופש העיסוק ועל התחרות החופשית ",  מסר היום  ( שבת )  אלפון לוואלה !  תרבות ,  בתגובה לדבריהם של חדד ומשעני . " העובדות המופיעות בו מבוססות על דו"ח מחקר של משרד האוצר ועל נתוני הלשכה המרכזית לסטטיסטיקה .  זכותם של עיתונים אחרים לחשוב שזוהי 'טענה אידיוטית' ,  כשם שמותר להם להסתיר מקוראיהם את המציאות גם בתחומי חיים אחרים . 
" באשר לעמדה שהתפרסמה ב'ידיעות אחרונות' ",  הוסיף אלפון , " עמדה התואמת בדרך פלאית את האינטרסים של הוצאת ידיעות ספרים ,  רבים מקוני הספרים בישראל עשויים לחשוב שדווקא טענת היסוד של דרור משעני ושירה חדד ,  לפיה 'מחירי הספרים בישראל היו מאז ומעולם זולים ממחירי הספרים בעולם המערבי' היא-היא שמופרכת מהיסוד ,  ובוודאי מהווה ביסוס קלוש לקידומו של חוק דרקוני כל כך ".   
" מאמרם של משעני וחדד כולל משפט לולייני משהו מבחינה תחבירית ,  ובו הם קושרים את עמדת העיתון ,  אשר כאמור לא השתנתה בעניינים כגון אלה מאז קום המדינה ,  עם העובדה שעבדתי שלוש שנים בהוצאת כנרת זמורה-ביתן לפני שמוניתי לעורך 'הארץ' ",  סיכם אלפון את תגובתו . " כעורך ,  אני סולד מהאשמות רומזניות ,  אולם זכותם של משעני וחדד לאהוב כתיבה מגושמת כזאת ,  ואני מאחל להם לקבל הרבה כתבי-יד הנשענים על טכניקת כתיבה כשלהם ".  
בהוצאת כתר הגיבו לדבריו של אלפון : " אין ברית בין ידיעות לכתר .  שתיהן הוצאות לאור בעברית במדינת ישראל ".  תגובתה של  " ידיעות ספרים "  לדבריו של אלפון לא נמסרה עד לפרסום הידיעה .
 הסיבוב הנוכחי הוא רק עוד שלב במלחמת העולמות השוררת בתעשיית הספרות הישראלית ,  שבראשה המאבק בין הוצאות הספרים לבין שיתוף הפעולה בין כנרת זמורה-ביתן לרשת צומת ספרים ,  המביא לטענת הוצאות הספרים ,  ביניהן הוצאות כתר וידיעות ספרים ,  לפגיעה לא הוגנת בתחרות בשוק הספרים .  
לטענת גורמים בשוק המו"לות ,  התערבות ידיעות אחרונות לטובת הוצאת כתר נובעת משיתוף הפעולה בין ידיעות ספרים לרשת סטימצקי ,  הנמצאת בבעלות קרן מרקסטון ,  המחזיקה גם במניות בהוצאת כתר .  על מעורבות זו הצביעה כתבה שפורסמה במוסף  " גלריה "  מבית עיתון הארץ ,  בה האשימו ראשי כנרת זמורה-ביתן את סטימצקי ב"התנכלות "  לספרי ההוצאה ,  מתוך שיתוף פעולה עם ידיעות ספרים .  המאבק הגיע עד כדי הכרזה כי כנרת זמורה-ביתן לא תספק ספרים לרשת סטימצקי ,  אולם בין הצדדים הושגה פשרה והיחסים המסחריים חודשו .  
ביום שני הקרוב יעלה חוק הגנת הספרות והספרים לדיון בוועדת השרים לענייני חקיקה .  זאת ,  לאחר שבשבוע שעבר נדחה הדיון בשל סיכום בין שר התמ"ת ,  בנימין  ( פואד )  בן אליעזר לבין שרת התרבות לימור לבנת ,  התומכת בהצעת החוק .
 
חוק הספרים :  הוצאת כתר נגד עיתון הארץ - ולהיפך
עורכי ספרות המקור בהוצאת כתר תקפו את עיתון הארץ על רקע התנגדותו לחוק הספרים ,  ורמזו לקשריו של עורך העיתון ,  דב אלפון ,  להוצאת כנרת זמורה-ביתן .  אלפון בתגובה : " זכותם לכתיבה מגושמת כל כך "
 
