תיק הביטחון :  האם פרויקט הוצאת השוטרים מהמגרשים יצליח ? 
החלפת השוטרים בסדרנים ממשיכה לעורר ויכוח :  האם מדובר במהלך מסוכן ,  או שאוהדי הכדורגל בישראל לא כאלה מסוכנים ובסוף זה יצליח
מי שחשב שהוצאת השוטרים ממגרשי הכדורגל תפתור את בעיית האלימות ,  נאלץ לגנוז את החלום האוטופי לעת עתה .  אומנם רק ארבעה מחזורי ליגה חלפו ,  אבל בינתיים נרשמו מספיק תקריות שהמחישו עד כמה הניסוי הזה עלול להיות מסוכן .  בדרבי בגביע הטוטו נאבקו אוהדים ביציע ופרצו לדשא ,  ביציעים בטדי התקוטטו אוהדי בית"ר באין מפריע ,  וכמובן זכורה לרעה התקרית של עבאס סואן בבלומפילד ,  שספג יריקות ,  קללות ובקבוקים מהיציע הסמוך אליו . " אין מי שיגן עלינו על הספסל ",  אמר אז סואן , " מאבטח עמד ,  הסתכל ולא עשה כלום ,  עמד וצחק .  אני מקווה שאנשים יתעוררו מהמקרה הזה ". 
אין ספק שמוקדם מדי לחרוץ את דין השינוי .  סביר להניח שהמדיניות החדשה זקוקה לזמן הסתגלות ,  והקשיים הראשוניים הם אכן טבעיים ובלתי נמנעים ,  אבל גורמים רבים בכדורגל הישראלי מפקפקים בסיכויי ההצלחה של מהפכת האבטחה .  האם אנחנו מהלכים על חבל דק מדי ,  או משמיצים מהר מדי ?  האם הסדרנים והמאבטחים יכולים גם להרתיע את האוהדים ,  או שאולי האוהדים לא גרועים כמו שחשבנו ?  מה משמעות הדבר מבחינת והעלות הכלכלית של הקבוצות ?  חלק מהגורמים שרואיינו לכתבה זו מגלים אופטימיות ואמונה בהצלחת התהליך ,  אחרים מפקפקים ומזהירים מהסכנות ,  אך לכולם ברור דבר אחד :  זה לא יהיה חלק .
 אומנם אוהדי כדורגל רבים נהגו לצעוק בשרירותיות  " לא רוצים שוטרים ביציע ",  אבל ההחלטה להוציא את השוטרים לא הייתה שרירותית כלל וכלל .  זו הייתה החלטה מושכלת של הגורמים הרשמיים ,  שהוסכמה על ידי כמעט כל הצדדים .  מונדר חלאיילה ,  למשל ,  הדובר של בני סכנין ,  מזכיר לנו קצת מאירועי העבר ומכניס את הדברים לפרופורציות . " אני לא חושב שהתקרית בין עבאס סואן לאוהדי מכבי תל אביב הייתה נמנעת אם היו שוטרים במגרש ",  אומר הדובר , " הרי היינו עדים למקרים כאלה גם כשהמשטרה הייתה בכוחות גדולים .  בעונה שעברה ,  לדוגמה ,  שיחקנו מול אחי נצרת ,  והמשטרה הייתה זו שעשתה טעויות קשות שגרמו לאי סדר והתפרעויות .  אנחנו מאמינים שכוח הסדרנים בשיתוף כוח משטרתי מצומצם ואיכותי ישמור יותר טוב על הסדר במגרשים ".  
נושא הוצאת השוטרים מהמגרשים נמצא על הפרק כבר שנתיים ,  מאז התקבל בכנסת חוק  " איסור אלימות בספורט ",  כשעל פיו נקבעו בין היתר התנאים לקיום אירועי ספורט  ( לאו דווקא כדורגל )  .  במסגרת החוק נקבעו תנאים מפורטים למינוי בעלי תפקידים במשחקים ,  כאשר נקבע שסדרנים יבצעו בפועל את תפקידי האבטחה במגרשים ,  ימונה מנהל אירוע  ( בכל משחק שיש בו מעל 200 צופים )  ,  מנהל בטיחות ומנהל ביטחון  ( באירוע שיש בו לפחות 1,000 צופים )  .
 מטרת החוק הייתה לצמצם במידה משמעותית את מספר השוטרים שיוצבו במשחקים .  אין הכוונה שלא יוצבו שוטרים בכלל ,  אלא שהסדרנים והמאבטחים יהוו את חוד החנית בכל הקשור לאבטחת הקהל במשחקים . " ברור שכשהקהל רואה משטרה במגרשים ,  זה לא עושה לו קונוטציה חיובית ",  מסביר אריאל שיימן ,  הבעלים של מכבי הרצליה וחבר בכיר בהנהלת ההתאחדות לכדורגל ,  ומסביר חלק מהבעיות בהסתגלות למהפך : " הבעיה היא שהמשטרה עשתה את הכל במכה אחת .  ביום אחד פשוט הודיעו שאין יותר משטרה במגרשים .  היה צריך לעשות את הדברים בהדרגה ובצורה זהירה ,  כדי שאנשים ילמדו את העבודה ". 
גם במכבי תל אביב משוכנעים שהדרך שבה החוק מיושם היא בעייתית . " מדובר בתהליך משמעותי שיש לו השלכות רבות ,  והוא צריך להתבצע לאורך זמן ",  מספר גורם בכיר בקבוצה . " ישנו תהליך הטמעה לא רק אצל המאבטחים ,  אלא גם אצל הקהל ,  וזה לוקח זמן .  הדרך שבה הדברים נעשו היא שגויה ,  צריך לאפשר לקהל להבין את מה שקרה פה ". 
אחד החששות הגדולים הוא חוסר היכולת של הסדרנים לבצע אכיפה .  החוק לגבי סמכויות הסדרנים ברור לחלוטין : " סדרן לאירועי ספורט רשאי לקרוא לסדר כל אדם המפריע לסדר הציבורי ,  לשלום הציבור או לביטחונו ,  ולאחר התראה הוא רשאי לדרוש ממנו לעזוב את המקום אם לא ציית להתראה ".  בהמשך קובע החוק כי במידה וחושש סדרן שתתבצע עבירת אלימות כלשהי ,  הוא רשאי לעכבו עד שיגיע שוטר .  החוק מאפשר לאותו סדרן להשתמש בכוח סביר  " ובלבד שלא יהיה בשימוש בכוח כדי לגרום למפריע חבלה ".   
" צריך לזכור שבמשחקי כדורגל מטבעם יש אוכלוסייה עממית גדולה ותמיד יש אנשים בעייתיים ,  במיוחד במדינה שבמה כמות האלימות רבה ",  מזהיר אלון לופוביץ' ,  אוהד הפועל תל אביב , " השינוי הזה נותן לגיטימציה לאלימות ,  ואני צופה שכמות החיכוכים רק תגבר בגלל שלא יהיו שוטרים ביציע שיפרידו .  בעיניי זו פצצה מתקתקת וזה רק עניין של זמן עד שהמצב ישוב לקדמותו .  לצערי ,  אי אפשר להשאיר את הקהל במגרשים ללא שיטור ". 
מי שנזעק להגן על הסדרנים והמאבטחים הוא אלון אפגין ,  סמנכ"ל חברת יבטח ,  שמתמודד בימים אלו עם השינוי : " צריך לזכור שהאנשים שאנחנו מציבים במגרשים הם כאלה שמוסמכים לעבוד עם הקהל ,  וכשיש מקרים קשים ,  האנשים שמתפרעים נעצרים ומובאים לטיפול המשטרה .  כמובן שהיו כבר מקרים שאוהדים עוכבו לחקירה .  כל עוד יש רוח גבית של המשטרה ,  הסדרנים יכולים להסתדר ".  אפגין טוען כי החששות שמעלים כולם אינם מוצדקים . " הקהל בארץ הוא לא כמו שעושים אותו ,  הוא בסדר .  לא כולם באים לעשות בלגן .  בינתיים זה עובד ,  ולטעמי בהיערכות טובה של חברות האבטחה ,  המענה שאנחנו נותנים הוא ישים ". 
ביקשנו מהמשטרה לשוחח עם קצין בכיר כדי להבין את מהות השינוי ,  אך הם סירבו ,  ורק הבהירו ש"המשטרה מבקשת לצמצם את נוכחותה באירועים שבהם לא נדרש בהכרח כוח משטרתי מקצועי וניתן להעביר המשימה לידיים אזרחיות .  כך נעשה באבטחת אירועים גדולים ,  מופעים וכעת באירועים המתקיימים במגרשי הכדורגל ".  למרות זאת ,  בפקודת החוק מודגש כי  " העברת האחריות לניהול אזרחי תבוצע באופן הדרגתי ,  מובנה ושיטתי ,  כך שבסיומו יוכלו בעלי התפקידים למלא את ייעודם במגרש ".  על פי העדויות ,  לא כך נעשה הדבר .
 במשך שנים מתנהל ויכוח סביב נושא מימון השוטרים .  בין השאר נשאלות השאלות האם אבטחת המשחקים היא חלק בלתי נפרד מתפקידי המשטרה ,  או שמא מדובר בתפקידים מיוחדים שבגינם יש לשלם תשלום נוסף לשוטרים .  כמו כן עולה השאלה האם המדינה היא זו שצריכה לשאת במימון השיטור במשחקים ,  או שאלו ההתאחדות וקבוצות הכדורגל שאמורות לשאת בעלות ,  ובכלל מי קובע את היקף השיטור הנדרש במגרשים .  מאז 1999 בוטלה השתתפות הממשלה במימון פעולות השיטור במשחקי הכדורגל והכדורסל ,  כאשר האחריות למימון נפלה על הקבוצות .
 אלא שמי שחשב שהכנסת הסדרנים תעזור לקבוצות לחסוך כסף ,  שוב טועה . " אין שום הקלה כלכלית בסיפור הזה ",  מספר שיימן . " כל הדרישות הנוספות מחברות השמירה הביאו למצב שהן העלו את המחירים שלהן ,  מה שיוצר מצב שכיום השומר ,  המאבטח או הסדרן עולים יותר מהשוטר ".  
בהתאחדות נאבקים כבר זמן רב נגד ההוצאות הרבות כתוצאה מהשיטור .  גורם בהתאחדות סיפר לנו כי במשחק הפלייאוף על העלייה לאליפות אירופה לנבחרות צעירות ,  שנערך לפני שנתיים נגד איטליה ,  יזמו שם כרטיסים מוזלים שעלותם עשרה שקלים לבלומפילד .  במשחק עצמו הגיעו הוצאות השיטור לסכום של 850 אלף שקל ,  כאשר הרווח מהמכירה עמד על כ-150 אלף שקל בלבד ,  מה שמחדד עד כמה מדובר בעול כלכלי נכבד .  בימים אלו ההתאחדות הגישה תביעה כנגד המדינה כדי שזו תממן את ההוצאות הללו ,  ואם אכן בית המשפט יפסוק לטובת ההתאחדות ,  זו תהיה הטבה כלכלית עבורן .
 גם מנכ"ל מכבי חיפה ,  איתמר צ'יזיק ,  מברך על רעיון הוצאת השיטור מהמגרשים ,  אך מדבר על חששות כלכליים כלפי הקבוצות הקטנות . " יש עדיין מספר בעיות ,  מכיוון שיש דרישות של המשטרה להכשיר סדרנים ברמה מסוימת ",  הוא מספר . " קשה לי לראות איך הקבוצות הקטנות בליגה יכולות לעמוד בעלויות האלה .  הרשויות חייבת לתמוך במימון האבטחה ". 
מתחילת העונה נרשמו כאמור כמה אירועים חריגים ,  כמו התקרית בין אוהדי מכבי תל אביב לעבאס סואן ,  או התפרעות אוהדי מכבי והפועל בדרבי ביניהן בתחילת העונה .  אין ספק שהמבחן הגדול של הפרויקט יהיה במשחקים הרגישים בהמשך העונה . " כבר בדרבי הייתה התרסקות של הנוהל החדש ",  מסביר אוהד מכבי תל אביב , " אחרי המשחק האוהדים של הפועל פרצו לדשא ותלשו שלט של האוהדים שלנו ,  ומכאן נוצר עימות פיזי שבסופו של דבר הקבוצות הועמדו לדין על דבר שהיה צריך להימנע .  דרבי זה המשחק היחיד שצריך להביא משטרה לתוך היציעים .  לגבי שאר המשחקים ,  אני חושב שהקהל בארץ התבגר ".  
גם במכבי חיפה מרגיעים את הספקנים ,  ומביאים כדוגמה את יציעי קרית אליעזר .  זה כבר כמה שנים ששוטרים לא פוקדים את היציעים כתוצאה מהסכם בין הקבוצה ,  האוהדים והמשטרה ,  לפיו השוטרים לא נמצאים בתוך האיצטדיון ואילו האוהדים לא זורקים אבוקות .
" לפני מספר שנים כבר החלטנו בחיפה ללכת לקראת האוהדים והוצאנו את השוטרים מהיציעים ,  כך שאצלנו הדברים קרו בהדרגה ולא צריכה להיות שום סכנה בהוצאת כוח שיטור ",  מסביר צ'יזיק . " אני מעריך שאת רוב המשחקים המשטרה יכולה וצריכה לאבטח מחוץ למגרש ולדאוג לשלום האזרחים .  אצלנו הנושא עובר טוב ,  כך שאין לי ספק שהמהלך יצליח .  הכנסת הסדרנים למגרשים והוצאת השוטרים היא דבר שחובה לעשות ,  כפי שנהוג בכל מערב אירופה ". 
למרות שהרוב מברכים על המטרה ,  קשה להם להסתיר את החששות מהמהלך .  שיימן מוסיף : " אני לא בעד שלא יהיו שוטרים בכלל ,  אלא שיהיו כהרתעה בלבד .  אם נותנים למאבטחים את הסמכות לפעול ולעשות זאת בשיתוף עם המשטרה ,  זה יכול לעבוד ,  אבל אם לא יהיה את הגיבוי של המשטרה ,  זו תהיה כבר בעיה .  תמיד הייתה אלימות בכדורגל הישראלי ותמיד תהיה ,  ולכן אני לא חושב שצריך לקחת את האירועים האחרונים כקנה מידה למשהו .  כעיקרון ,  אין שום סיבה שיהיו שוטרים במשחקי כדורגל ,  כמו שאין שוטרים בקונצרטים ". 
אילן יבלוקובסקי ,  הממונה מטעם ההתאחדות לכדורגל על אישור המגרשים ,  טוען שסבלנות היא מילת המפתח להצלחת הפרויקט . " זה הכל עניין של זמן ",  הוא אומר . " לפני שנים אף אחד לא האמין שמשחק יכול להתקיים בלי גדרות ובשנה שעברה עלו שש קבוצות ליגה כשאוהד אחד לא היה על הדשא .  קשה לקבל את המחשבה שלא יהיה שיטור היום ,  אך עם השנים אני מאמין שזה יהפוך לנוהג .  בעיות עדיין קיימות בכל הנוגע לליגות הנמוכות ,  שם בעבר הטוטו היה מממן את עלויות המשטרה והיום הקבוצות צריכות לממן בעצמן .  לדעתי העתיד מבטיח ,  ואני מאמין שהחששות ייעלמו עם הזמן ". 

תיק הביטחון :  האם פרויקט הוצאת השוטרים מהמגרשים יצליח ? 
החלפת השוטרים בסדרנים ממשיכה לעורר ויכוח :  האם מדובר במהלך מסוכן ,  או שאוהדי הכדורגל בישראל לא כאלה מסוכנים ובסוף זה יצליח

