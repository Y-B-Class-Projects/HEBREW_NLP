יורוליג :  הגיעו אל הטופ
פרטיזן בלגרד הדהימה את פנאתינייקוס עם 59:64 ביוון ,  בפתיחת הטופ 16 .  ריאל מדריד התקשתה ב-70:77 על פילזן
לאחר לא מעט המתנה וציפייה ,  נפתח הערב  ( רביעי )  שלב הטופ 16 של היורוליג ,  ואם לשפוט לפי המשחקים הראשונים ,  נראה שההמשך הולך להיות רק מרתק עוד יותר .  המשחק הראשון של הערב כבר סימן את הדרך ,  כשלאחר מאבק נהדר ,  ניצחה צסק"א מוסקבה את מלאגה ,  המתמודדת המרכזית שלה במאבק על ראשות הבית ,  78:86 .  אבל נראה ששום דבר לא הכין אף אחד לסנסציה העצומה שהתחוללה ביוון ,  שם הדהימה פרטיזן בלגרד הקטנה את אלופת אירופה ,  פנאתינייקוס ,  וניצחה אותה בחוץ 59:64 ,  מה שבוודאי יעשה הרבה שמח לגבי המשך הדרך של אוברדוביץ' ושחקניו .  
מכבי תל אביב תפגוש את ריאל מדריד המאיימת במחזור הבא של היורוליג ,  אך אם לשפוט לפי המשחק ששיחקו הבלאנקוס הערב ,  ישנן חדשות טובות וחדשות רעות :  החדשות הטובות הן שפילזן הצליחה להתמודד עם ריאל במדריד ,  ואף לא היתה רחוקה מניצחון .  החדשות הרעות :  ריאל הציגה ווינריות בדיוק בדקות הסיום ,  שהרגו את הטורקים ,  בדרך לניצחון 70:77 .  ואם כבר בטורקים עסקינן ,  הרי שאולי חדשות רעות נוספות עבור הצהובים הן שפילזן נראית כמו יריבה מסובכת בהרבה ממה שקיוו באלופה הישראלית ,  ונראה שניצחון מולה לא יהיה משימה קלה כלל .
 פנאתינייקוס - פרטיזן בלגרד 64:59
אלופת אירופה קיוותה להופעה קלילה יותר בפתיחת שלב הטופ 16 ,  אבל במקום זה קיבלה את הקבוצה הלוחמנית של פרטיזן ,  שרשמה את אחת הסנסציות הגדולות של השנה .  אם בליגה היוונית רגילים שחקניו של אוברדוביץ' להוביל כבר ב-20 הפרש בסיום הרבע הראשון ,  הרי שכאן הדברים שונים בהרבה .  פרטיזן נצמדה ליוונים ,  ורק הירדמות שלהם במהלך הרבע השני איפשר למארחים לתפוס פער של 6 נקודות .  
שתי הקבוצות הציגו כדורסל חלש מאוד ברבע השלישי ,  שהיה משמים מבחינה התקפית ,  והסתיים ב-10:10 .  בפתיחת הרבע האחרון החלו האורחים בריצת 5:13 נהדרת ,  בראשותו של דושאן קז'מן ,  ששלשה שלו קבעה יתרון 2 ,  ונקודות מהעונשין של ראסיץ' העלו ל-57:61 .  פנאתינייקוס צימקה ל-3 ,  אבל דווקא אז החטיא ספאנוליס פעמיים מהקו ,  יאן וסלי קלע מהעבר השני פעמיים ,  ובפרטיזן החלו לחגוג את הסנסציה העצומה .  וסלי הוליך את קלעי פרטיזן עם 13 נקודות ו-6 ריבאונדים ,  פטר בוזיץ' ולורנס רוברטס קלעו 12 נקודות כל אחד למנצחים .  לפנאתינייקוס :  ואסילי ספאנוליס 14 ,  דיאמנטידיס 11 .
 ריאל מדריד - אפס פילזן 70:77
סביר להניח שתשומת הלב של אנשי מכבי תל אביב נחלקה הערב בין צפייה בכתבה על מוני פנאן ,  לבין בחינה מדוקדקת של שתי יריבותיה העתידיות ,  שנאבקו ביניהן במדריד .  הטורקים הגיעו ללא רגשות נחיתות למשחק ,  וכבר מהפתיחה הראו שהם לא הגיעו לבית הזה כדי להיות שק החבטות של אף אחד ,  כשסיימו את הרבע הראשון ביתרון 13:19 .  ריאל הצליחה לחזור לעצמה ,  וצימקה את הפיגור ל-3 בלבד במחצית .  
ברבע השלישי החלה קבוצתו של מסינה להראות את מה שהיא יודעת ,  כשבולוק ,  קאוקינאס ויאריץ' מבצעים מהפך ,  ומעניקים לקבוצתם יתרון 4 ,  3 דקות לסיום .  הטורקים ניסו לשמור על הקצב ,  אבל אז התעורר בשורות הספרדים סרחיו יול ,  ובשורה של פעולות נהדרות  ( לייאפ ,  חטיפה ,  וגג גדול על פופוביץ' )  הקפיץ את המארחים ליתרון 67:74 ,  ומכאן כבר פילזן לא הצליחה לחזור .  לואיס בולוק הוליך את קלעי ריאל עם 12 נקודות ,  רימאס קאוקינאס ודאריוס לאברינוביץ' הוסיפו 11 כל אחד .  לפילזן :  צ'רלס סמית' 18  ( 4 מ-9 לשלוש )  ,  בוטסי ת'ורנטון 14 .
 צסק"א מוסקבה - מלאגה 78:86
אי אפשר היה לפתוח את הבית הזה עם משחק גדול יותר ,  שרק הבהיר את איכויותיהן של שתי הקבוצות הללו .  בסיומו של ערב האריכו הרוסים את רצף הניצחונות המדהים שלהם ביורוליג ל-8 .  כבר מהפתיחה הבהיר ריימונאס שישקאוסקס כי זה הולך להיות ערב גדול שלו ,  כשהוילך את המארחים ליתרון 5 בסיום הרבע הראשון .  הספרדים השיבו מלחמה ,  ובמשחק מסודר וטוב חזרו עד פיגור 42:38 במחצית .  ברבע השלישי שוב פתחה צסק"א את המבערים ועלתה ליתרון 11 ,  אבל פרילנד שמר את האורחים קרוב ,  והוריד שוב ל-4 .  
הרוסים שמרו טוב ועצרו את קבוצתו של אאיטו בהתקפה ,  מה שאיפשר להם שוב לפתוח פער ,  אבל הספרדים לא הרפו ,  ובעזרתו של חואן דיקסון ,  ההחתמה החדשה של הקבוצה ,  הגיעו עד נקודה בלבד .  אלא שאז נקודות של טרג'ן לנגדון ואיבוד כדור קריטי של הספרדים ,  הכריע את המשחק ,  ונתן את הניצחון היקר למארחים .  שישקאוסקס הוליך את קלעי צסק"א עם 23 נקודות  ( 4 מ-5 לשלוש )  ,  טרג'ן לנגדון הוסיף 19  ( 5 מ-8 לשלוש )  וויקטור חרייפה 12 .  למלאגה :  חואן דיקסון 17 ,  רוברט ארצ'יבלד 16 .
 
יורוליג :  הגיעו אל הטופ
פרטיזן בלגרד הדהימה את פנאתינייקוס עם 59:64 ביוון ,  בפתיחת הטופ 16 .  ריאל מדריד התקשתה ב-70:77 על פילזן

