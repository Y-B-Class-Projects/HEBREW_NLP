הדילמה של גופי התכנון :  לנגוס בשמורת הטבע או להסיט את כביש החוף
אלה שניים מהפתרונות שהוצעו כדי לאפשר את הרחבת היישוב ג'סר א-זרקא ■ תושבי היישוב ,  הגופים הירוקים וגם קיבוץ מעגן מיכאל הסמוך תומכים בהסטת הכביש ■ ראש מועצת ג'סר א-זרקא : " אנחנו לא רוצים לפגוע בבריכות הדגים ובשמורת הטבע ,  וגם לא בפרנסה של חקלאים שמ
דילמה לא פשוטה ניצבת בפני גופי התכנון במשרד הפנים ,  המנסים לסייע לתושבי ג'סר א-זרקא ,  אחד היישובים הצפופים והעניים בישראל .  בקרב גופים אלה שוררת הסכמה לגבי הצורך להרחיב את היישוב ,  הממוקם מצפון לקיסריה ,  אבל הוא חסום ממזרח בכביש החוף וממערב גובל בשטח שחלקו הגדול אתרי טבע .  אחת האפשרויות הנבדקות כיום היא הסטת כביש החוף ,  כדי לאפשר את התרחבות היישוב מזרחה ,  ובכך למנוע את הפגיעה בטבע ובנוף .  למקרה של ג'סר א-זרקא מאפיינים דומים לאלה שבהם נתקלים יישובים רבים המנסים להתרחב .  במדינה קטנה שעוברת פיתוח מואץ קיים קושי ממשי להרחיב יישובים בלי  " לזנב "  בשטחים שהוקצו לטובת שמורות טבע ויערות מוגנים .  כך ,  העיר ראשון לציון מעוניינת להתרחב מערבה ,  אבל האפשרות לעשות זאת מוגבלת מכיוון שבמקום פועל מפעל גדול לטיהור השפכים של גוש דן .  היישובים דלית אל כרמל ועוספיה בכרמל מוגבלים באפשרויות ההרחבה מאחר שהם מוקפים בגן לאומי .  יש מקומות שבהם ניתן לדלג על המחסום ,  כמו במקרים של חדרה ונתניה ,  שהתפשטו משני צדדיו של כביש החוף ,  בלי שתוואי הכביש יעבור שינוי .  אבל הדבר התאפשר מכיוון שמדובר בערים גדולות ,  היכולות להתקיים כשחוצים אותן קווי תשתית .  במקרים אחרים ,  כמו נצרת עילית וכפר ברא ,  יש כוונה לאפשר את ההתרחבות על חשבון שטחי יער - תוכניות שלהן מתנגדים הירוקים בתוקף .  העיר בית שמש ,  החסומה מצפון ומערב בכבישים ומסילת רכבת ,  מתרחבת דרומה על חשבון שטחים שהירוקים מנסים לשמר כגן לאומי .  ממערב לג'סר א-זרקא שוכנים אתרי טבע ,  ובהם שמורת נחל תנינים ובריכות הדגים של קיבוץ מעגן מיכאל ,  מאתרי הצפרות החשובים בישראל .  יש תוכניות לפתח במקום פרויקטים תיירותיים שמהם ייהנו גם תושבי ג'סר א-זרקא ,  אבל בינתיים היישוב שקוע במצוקה כלכלית וסובל ממחסור חמור של תשתיות ועתודות בנייה .  כיום גרים בג'סר א-זרקא 12 אלף תושבים על שטח של פחות מאלף דונם .  האופציה המזרחית לפני שנתיים מינה שר הפנים ועדת מומחים לבדיקת גבולות ג'סר-א-זרקא והאפשרויות להרחיבו ,  ובהן האפשרות להתרחב לכיוון בריכות הדגים .  במקביל החל צוות תכנון מטעם משרד הפנים להכין תוכנית מתאר ליישוב .  בינתיים ,  הקפיאה ועדת הגבולות את עבודתה עד שיוגשו ,  בעוד כמה חודשים ,  המלצות צוות תוכנית המתאר לגבי חלופות ההרחבה . " ההרחבה לכיוון בריכות הדגים תגרום נזק חמור לנחל תנינים ,  שיוקף בבנייה בשתי גדותיו ,  וגם לחלק הדרומי של הבריכות ",  אומר לארי שוורץ ,  רכז הקרקעות של קיבוץ מעגן מיכאל .  בימים אלה ניתן לראות להקות גדולות של ציפורי ים ועופות דורסים הפוקדים את הבריכות ובעוד כמה שבועות יגיעו למקום להקות גדולות כחלק ממסע הנדידה של האביב ,  חזרה לאירופה . " אנחנו לא צריכים ליחצן את הבריכות - הן הפכו בזכות עצמן לאתר בעל חשיבות עולמית שמושך אליו המוני מבקרים וחובבי ציפורים ",  מדגיש שוורץ .  הגופים הירוקים הציגו חלופה אחרת להתרחבות ג'סר א-זרקא ,  שבה תומכים גם במעגן מיכאל .  מדובר בהתרחבות לכיוון מזרח ,  אל השטחים החקלאיים שמעבר לכביש החוף ,  שהוא כיום גבולו המזרחי של היישוב .  לשם כך יצטרכו יישובים כפריים ,  בהם מעגן מיכאל ,  לוותר על חלק משטחיהם החקלאיים .  בחודשים האחרונים התקיימו ,  בסיוע עמותת סיכוי הפועלת לקידום שיתוף פעולה יהודי-ערבי ,  מפגשים עם נציגים מיישובי האזור כדי לקדם הסכמה בנוגע להעברת שטחים לטובת ג'סר א-זרקא .  ואולם על ההתרחבות מזרחה מעיבה בעיה נוספת :  כיצד יוכל להתקיים היישוב הקטן יחסית כשכביש החוף חוצה אותו ?  לדברי מנהל מחוז צפון ברשות הטבע והגנים ,  יגאל בן ארי ,  הרשות תומכת בהסטת כביש החוף עד לאפיק נחל עדה ,  כדי לאפשר את ההתרחבות מזרחה .  תוואי חדש לכביש החוף לפני שלושה שבועות התקיים במתנ"ס של ג'סר א-זרקא דיון מיוחד של הוועדה לתשתיות לאומיות .  רבים מהמשתתפים בדיון ,  כולל נציגי הממשלה ,  תמכו ברעיון של הסטת הכביש מזרחה .  בדיון שררה הסכמה כי מרקם החיים של תושבי ג'סר א-זרקא ייפגע משמעותית אם את היישוב יחצה כביש ארצי .  גם ראש מועצת ג'סר א-זרקא עז אלדין עמאש מסכים כי האפשרות הטובה ביותר היא התרחבות מזרחה : " אנחנו לא רוצים לפגוע בבריכות הדגים ובשמורת הטבע ,  וגם לא בפרנסה של חקלאים שמעבדים חלק מהשטחים ".  באחד הדיונים של הוועדה לקביעת גבולות ציין עמאש כי יישובו זקוק באופן מיידי לפתרון בעבור מאות משפחות - וביקש משכניו ביישובי חוף הכרמל לראות בג'סר א-זרקא חלק בלתי נפרד מהחיים באזור ולסייע לו להגדיל את שטח השיפוט שלו .
 
הדילמה של גופי התכנון :  לנגוס בשמורת הטבע או להסיט את כביש החוף
אלה שניים מהפתרונות שהוצעו כדי לאפשר את הרחבת היישוב ג'סר א-זרקא ■ תושבי היישוב ,  הגופים הירוקים וגם קיבוץ מעגן מיכאל הסמוך תומכים בהסטת הכביש ■ ראש מועצת ג'סר א-זרקא : " אנחנו לא רוצים לפגוע בבריכות הדגים ובשמורת הטבע ,  וגם לא בפרנסה של חקלאים שמ

