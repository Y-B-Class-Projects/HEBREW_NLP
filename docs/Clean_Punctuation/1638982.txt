מחכים לאיתות חיובי 
" נכנסים לאנדזון ":  מתיכון בלומפילד בקונטיקט התפתח דווייט פריני עד שהפך למפלצת .  הקולטס מתפללים שישחק בסופרבול
באינדיאנפוליס כוססים כל השבוע ציפורניים בדאגה ל"מאנינג של ההגנה ",  הדיפנסיב אנד דווייט פריני ,  המוכר גם בכינויו  " השד הטזמני ",  ומהדקים שוב ושוב את התחבושות סביב קרסולו הפגוע ,  זכר לפציעה בשלהי הרבע הרביעי של משחק הגמר של ה AFC מול הג'טס ,  שבעקבותיה ירד מדדה מהמגרש .  ישחק או לא ישחק ,  שואלים כולם ,  ואם כן האם יהיה מהיר ,  זריז ותוקפני כמקודם ?  
בראשית דרכו בהארטפורד שבקונטיקט ,  נהג פריני לשחק עם חבריו לשכונה במשך שעות ארוכות במגוון ענפי ספורט עד שהשתעמם והחל לערוך לעצמו אימונים סיזיפיים ,  שכללו נשיאה של סלעים ,  מריצות וצמיגי ענק במעלה ההר .  בשונה מסיזיפוס ,  האימונים הללו השתלמו לפריני בהמשך דרכו .  הוא שיחק בתיכון בלומפילד  ( לא ביפו  בקונטיקט )  ,  וזכה באותות הצטיינות במגוון ענפי ספורט בהם שיחק ליד הבית :  ארבעה בכדורסל ובייסבול ,  שלושה בפוטבול ואפילו אחד בכדורגל  ( בכל זאת ,  בלומפילד )  .  באופן משעשע למדי ,  הוריו של דוויט אסרו בתחילה עליו ועל אחיו הבכור יו לשחק פוטבול משום שחששו שבניהם ייפצעו ,  אבל השניים לא הפסיקו לנדנד ולהציק בנושא .  כשהגיע יו לשנת הסניור ,  לא יכלו ההורים לשאת עוד את נדנודיו והסירו את התנגדותם מתוך הנחה שממילא יבלה הנער את רוב זמנו על הספסל וירד מהרעיון .  
ובכן ,  תכניתם המבריקה קרסה במהרה כשיו הפך לקוורטרבק הפותח של קבוצת התיכון והוביל אותה למאזן 1:11 .  לפני שעזב ניצל את מעמדו ככוכב וביקש ממאמנו לצרף את אחיו ,  ששימש אז כשוער כדורגל ,  לקבוצה .  המאמן התלהב מהרעיון להחליף פריני אחד במשנהו וצירף בתחילה את דווייט כנער מים .  אחרי שהוכיח את יכולתו בהשקיית השחקנים קיבל פריני את ההזדמנות ,  בהסכמת הוריו ,  לשחק כקיצוני הגנתי .  הוא נחל הצלחה עצומה ו- 120 הסאקים שהשיג בתיכון הלכו לפניו והקנו לו מקום בנבחרת של מכללת סירקיוז .  הוא נכנס לדברי הימים של המכללה כשסיים עם 34 סאקים ,  104 תאקלים ,  גרם ל- 14 פאמבלים ,  השתלט על שלושה ,  ותיקל 51 פעמים להפסד יארדים וחסם שש מסירות .  מלבד המספרים הללו הוא גם החזיק בשיא הקולג'ים כשגרם ל- 11 פאמבלים והשתלט על שלושה ב-2001 ,  ברצף מרשים של 17 משחקים רצופים עם לפחות סאק אחד ,  ובשנת הסניור השיג 17.5 סאקים ,  שהשלימו 34 בסך הכל והפכו אותו שני רק לטים גרין .
 לזכותו של פריני נזקפו עוד שיאים רבים בסגנון שהאמריקאים אוהבים ,  כמו שיא התיקולים כשלמאמן הקבוצה היריבה יש שפם או הכי הרבה סאקים על קוורטרבקים עם שפשפת ,  אך כדי להבין באיזה שחקן מדובר ,  די אם נאמר שבמשחק מול וירג'יניה טק הוא סיים עם 4.5 סאקים על לא אחר מאשר מייקל ויק ,  שמראשית דרכו נחשב לאחד מהקוורטרבקים האתלטים שידע המשחק ,  כזה שגרם להגנות רבות לוותר מראש על הנסיון הנואש לרדוף אחריו לריק ולסיים עם הלשון בחוץ .  האתלטיות הזו ,  מסתבר ,  לא עשתה רושם מיוחד על פריני ,  שהגיע לויק פעם אחר פעם כשהוא חושף את מגוון יכולותיו .  הוא מהיר כמו ספידי גונזאלס ,  חזק כמו איש הברזל  ( 122 ק"ג של שרירים )  ,  נחוש לצוד את היריב כמו סיבלבסטר את טוויטי ובעל יכולת טכנית גבוהה ,  כשגולת הכותרת הם הסבסובים שהעניקו לו את הכינוי  " השד הטזמאני ".  
למרות זאת ,  ציידי הכשרונות של ה- NFL פקפקו ביכולתו של פריני להשתלב בליגה של הגדולים בשל העובדה שהוא נמוך יחסית ,  185 ס"מ ,  ולאור הצורך להתמודד בתפקידו כדיפנסיב אנד עם ענקים הגדולים ממנו ב- 15 ס"מ ושוקלים כעשרה קילו יותר .  המליצו לו בחום לנסות הסבה לליינבקר ,  אבל פריני החליט כי עמדתו היא מבצרו וההמלצות הללו רק דרבנו אותו ללכת לקנות כובעים לכל אותם מנבאי שחורות כדי שיהיה להם מה לנשנש במשחקים .  למזלו ,  באותה שנה הגיע לאינדי ה"מאסטר "  ההגנתי טוני דאנג'י ,  שצפה עתיד ורוד לשחקן המבטיח .  לא הזיקה לו גם העובדה שהקולטס בדיוק היו צריכים בדחיפות מישהו דומיננטי בקו ההגנה וכך הוא נבחר במקום ה-11 בסיבוב הראשון בדראפט 2002 וזכה בכרטיס טיסה לאינדיאנפוליס .  
כשפריני נכנס לליגה כרוקי ופגש לראשונה את הענקים המאיימים מולם ייאלץ להתמודד ,  הגיב כמו אובליקס למשלוח טרי של רומאים - רץ להחטיף זאפטות נלהבות .  ואם בקומיקס הרומאים שומטים את כלי נשקם ונסים על נפשם ,  במגרשי הפוטבול יריביו הם אלו שמשמיטים את הכדור  ( ומתכבדים באיזו  " בומבה "  חיננית )  .  בשנתו הראשונה פריני גרם ללא פחות מתשעה פאמבלים ,  שלושה מהם במשחק שיא נגד יוצא סירקיוז אחר - דונובן מקנאב ,  ולפאמבלים אלה הוסיף 13 סאקים והיה מועמד בסוף העונה לתואר רוקי השנה .  כסופומור הגיע לראשונה לפרו בול והיה לשחקן ההגנה הראשון בתולדות הקולטס שמגיע לאירוע מאז ביקט ב-1987 .  מאז נבחר לאירוע עוד ארבע פעמים .  בעונתו השלישית הוביל את הליגה בסאקים עם 16 והיה לשחקן השלישי הכי מהיר להגיע ל-40 כאלו .  ב-2005 היה לשחקן היחיד בתולדות הפרסות שמשיג כמות דו ספרתית של סאקים במשך ארבע עונות רצופות מאז הפך הסאק לנתון סטטיסטי רשמי ב- 1982 ,  ונבחר בפעם השנייה ברציפות לאול פרו .  
אבל כל ההישגים הללו מתגמדים אל מול הדובדבן שבקצפת ,  הניצחון בסופרבול של 2006 ,  בו הקולטס הראו לחבר'ה משיקגו למי יש דב גדול יותר .  אחרי שבאינדי התאוששו מההנגאובר שאחרי השמפניות חיכה להם כאב ראש נוסף .  פריני עמד לסיים את חוזה הרוקי שלו ומחירו היה צפוי להרקיע שחקים .  ההנהלה מיהרה לשים עליו את תג הפרנצ'ייז ב-19 בפברואר כדי שלא יברח לה ,  וחתמה עמו ב-13 ביולי על חוזה לשש שנים בסך 72 מיליון דולר ,  כולל 32 מובטחים .  בכך הוא הפך לשחקן ההגנה היקר בליגה .  אחרי שהעסקה נחתמה סיפר פריני : " לא האמנתי ,  התחלתי לרוץ סביב החדר ,  לעשות מהלכי פאס ראש על כיסאות ".  
פריני לא חוסך בלשונו גם כשמדובר בביקורת .  בעונה שעברה לאחר ההדחה בפלייאוף מול סן דייגו אמר : " אלו היו השריקות הכי גרועות שראיתי מזה הרבה זמן .  משחק עם כזו חשיבות שנלקח מידיך זה פשוט דוחה .  זה לא שהם עשו החלטה אחת שגויה ,  היו שלוש כאלה ,  בהארכה ,  הם צריכים לחקור את השופטים ".  הנהלת הליגה התרגזה בשל מה שכינתה  " תגובות בלתי הולמות לגבי השיפוט ",  וקנסה אותו בעשרים אלף דולרים ,  שכנראה לא ממש רוששו אותו .
 אבל כל זה מתגמד אל מול הדאגה למצבו הבריאותי .  בקולטס עוד זוכרים היטב את עונת 2008-2007 ,  אז נפצע פריני בעת משחק ליגה מול סן דייגו ,  פציעה שסיימה עבורו את השנה וטרפדה את סיכוייה של הקבוצה לזכות באליפות שנייה ברציפות .  לכן ,  לקראת סיום העונה הנוכחית ,  נמנה פריני עם האתרוגים שהורדו לספסל מחשש לפציעה במהלך משחק ההפסד נגד הג'טס ,  ואשר לא התלבשו כלל למשחק ההפסד מול בפאלו - החלטה שאולי הצילה עבור הפרסות את גמר ה- AFC ,  אלא שמהגורל קשה כנראה לברוח אפילו יותר מאשר מדיפנסיב אנד .  מאז פציעתו לא השתתף פריני באימונים ,  ונכון למועד כתיבת שורות אלה הוא בסכנה גדולה להחמיץ את הסופרבול ,  אם כי בקבוצה מתעקשים שבסך הכל קיים סימן שאלה לגבי השתתפותו במשחק וכי פריני ,  שכבר הוכיח בתחילת העונה שהוא מסוגל להתגבר במהירות על פציעות ,  ימצא גם הפעם את הדרך להופיע למשחק החשוב מכולם .  
מכל מקום ,  הציפיות מפריני מרקיעות שחקים .  המשימה העיקרית שמוטלת עליו ועל נושא כליו ,  ג'וש תומאס ,  תהיה להפוך את התקפת הסיינטס לחד ממדית תוך ביטול משחק הריצה של פייר תומאס ורג'י בוש .  אם יצליחו הקולטס במשימה והסיינטס יעברו להפגזות מהאוויר ,  צפוי פריני להתמקד במנהגו של בריס לקחת לעיתים חמישה צעדים אחורה ולא שלושה כמו קוורטרבקים רבים אחרים תוך שהוא מסתמך על זריזותו ,  כפי שעשה בהארכה מול הוייקינגס כשנחלץ בעור שיניו מסאק והשלים מסירה קריטית .  בריס נאלץ לבצע מהלכים מסוג זה משום שהוא נמוך יחסית ,  183 ס"מ ,  והוא חייב ללכת אחורה כדי לראות היטב את המגרש ,  ואם פריני יהיה במיטבו נוכל לחזות במרדפים של חתול ועכבר א-לה טום וג'רי .  הרגל נוסף שיעמוד בעוכריו של בריס ,  כאשר הוא משחק מול פריני ,  היא נטייתו לחזיק את הכדור שניה או שתיים נוספות כדי לתת לרסיברים שלו עוד זמן ריצה לשטח פנוי .  תכונה זו היא הזמנה לפאמבל ,  במיוחד מצד קוורטרבק קטן ממדים שלא ידוע כמי ששומר היטב על הכדור ,  ופאמבל ,  כשמזמינים אותו ,  בא .  הסיינטס ,  מצדם ,  יעשו בוודאי כל שביכולתם על מנת להתרחק מ"מר פנטסטי "   ( עוד אחד מכינוייו של פריני )  ויציבו עליו שמירות כפולות ומכופלות ,  למרות הסכנה הנובעת מהצטרפות שחקני הגנה אחרים לבליץ בעקבות החור שייווצר .  אחרי הכל הם לא ירצו לעצבן אותו : " אם אתה לא מציב עליי שמירה כפולה ,  אני לוקח את זה כעלבון ,"  אמר פריני בענווה , " לדעתי ,  אני לא חושב שאדם אחד יכול לעצור אותי ".  
כן שמירה כפולה או לא ,  הקולטס יזדקקו למשחק גדול של פריני אם ברצונם להגשים את משאלתו של מאמנם ג'ים קאלדוול ,  שהתפייט אחרי אליפות ה-AFC בפראפרזה על שירו של בוב מארלי : " לב אחד ,  מחשבה אחת ,  רוח אחת ..  .  עוד אחד ".  אם הקולטס יזכו בסופו של דבר בגביע הנכסף ,  אולי נזכה כולנו לראות את השד הטזמאני עושה חיקוי של באגס באני בעודו נשען על כתפו של מאנינג ,  מכרסם גזר ושואל :  אה ,  מה נשמע דוק ? 

מחכים לאיתות חיובי 
" נכנסים לאנדזון ":  מתיכון בלומפילד בקונטיקט התפתח דווייט פריני עד שהפך למפלצת .  הקולטס מתפללים שישחק בסופרבול

