מי צריך פלייאוף עליון ? 
הבלוג של עזריה תוהה :  לא כדאי לבאר שבע להגיע דווקא לפלייאוף האמצעי ולהריץ שם שחקנים צעירים לעונות הבאות ? 
ב-17/4.2009 חזרה הפועל באר שבע מעשית הביתה לליגת העל .  זה היה די ברור עוד קודם ,  וגם לאחר מכן נשארו עוד כמה נקודות לקושש על מנת לסגור את העניין לשים את הסטמפה ,  אבל אחרי שער הניצחון של אופיר חיים ,  אפילו הפסימיסטים הגדולים בקרב אוהדי הקבוצה ,  ויש לנו כמה וכמה כאלו  ( עניין של ניסיון )  ,  הבינו שהעניין סגור .  
לאחר שהעלייה הובטחה מעשית ,  עמדו בפני הקבוצה שתי אפשרויות :  הראשונה - להפוך את המשחקים שנותרו  ( אחרי משחק ההכתרה )  לאירוע שבו תבחן את היכולות של השחקנים הצעירים ,  אולי על מנת להביא אותם לעונה הזו בשלים יותר ,  והשנייה - לרדוף אחרי תואר אלופת הליגה הלאומית ,  תואר שיעניין בעיקר פריקים של טריוויה .  כמובן שהכי הגיוני היה לתת לשניים-שלושה שחקנים צעירים לשחק את המשחקים שנותרו ,  ובוודאי שאם זה כל כך הגיוני ,  הפועל באר שבע הלכה דווקא על התואר ועלתה עם מיטב שחקניה כמעט עד סיום העונה ,  משחקים שהתקיימו באווירת אולטראסול .  
למרבית האירוניה ,  גם לא לקחנו  " אליפות "  וגם לא נתנו לשחקנים צעירים דקות יקרות .  גרוע מכך ,  אפילו סיימנו במקום השלישי .  אל אפריל הקסום מהעונה שעברה חזרתי בעיקר מכיוון שאחרי סיבוב ראשון  ( ולפחות על הנייר הקל יותר מבחינת ההגרלה )  ,  די ברור שהפועל באר שבע נמצאת על התפר שבין שני בתי הפלייאוף .  בדרך כלל היא מנצחת את הקטנות ,  עושה תיקו בחוץ מול הבינוניות ומפסידה ללא תנאי בבית לגדולות - קלאסיקה של מקומות 5-9 .  
הנטייה הטבעית היא לשאוף למקום בפליאוף העליון ,  לשחק עוד כמה משחקים מול  " הגדולות "  ואולי ,  לכו תדעו ,  בחסות תוכנית סוף העונה אם יקרה הנס ונצליח לספוג פחות מ-2.5 שערים בממוצע למשחק ,  גם לעקוץ עם העפלה לאירופה .  וכי מי רוצה להעביר את הימים הדביקים ביותר של השנה במשחקים שלא קובעים כלום ?  רק שבהביטי על הסגל של הקבוצה ,  כשדי ברור שמלבד מליקסון הנפלא ואילוז הייצוגי סביר שגם בקיץ הבא תעבור הפועל באר שבע תחלופה של לא מעט שחקנים ,  לא בטוח שפלייאוף עליון הוא צו השעה .  לבטח אם יש מישהו במועדון שחושב להשתדרג .  
 בסיטואציה שכזו אני שואל את עצמי :  האם לא עדיף לסגור סיום עונה סולידי בפלייאוף האמצעי ונטול העניין ?  פלייאוף נטול משחקים מול  " הגדולות ",  נטול לחץ מיותר והשפלות כואבות ומלא בהזדמנויות להריץ שחקנים צעירים ולבנות להם את הביטחון .  האם בעוד שנתיים זה ישנה למישהו אם סיימנו במקום השישי או התשיעי ,  מלבד לגיא עזורי ?  האם שחקן או שניים שיהפכו רלוונטיים לשנים הבאות לא יהיו שווה יותר ?  ברור שמדובר בשאלה מורכבת יותר משילובם של צעירים ,  והיא כוללת גם לא מעט אלמנטים כלכליים ,  אבל מכיוון שאני אוהד ולא גזבר ,  אני מרשה לעצמי שלא להתייחס אליהם .  
 בקטנה :  
החיים על פי הטלוויזיה :  אוהדים מתפרעים וזורקים אבנים זה בסדר ,  זאת אומרת שהמשטרה אשמה .  כנראה שכל זמן שהם לא באים בטענות מקצועיות למאמן ,  הם עושים את עבודתם .
 
מי צריך פלייאוף עליון ? 
הבלוג של עזריה תוהה :  לא כדאי לבאר שבע להגיע דווקא לפלייאוף האמצעי ולהריץ שם שחקנים צעירים לעונות הבאות ? 

