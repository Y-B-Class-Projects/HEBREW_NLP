הסיבוב המשולש של נפתלי על חשבונה של דנונה 
מי עדן תשלם 11 מיליון יורו ותפרע בכך הלוואה של 60 מיליון יורו שקיבלה מדנונה לפני שנתיים ,  כחלק מעסקה שבה רכשה את חלקה של דנונה במיזם משותף לשיווק מים מינרליים בכדים באירופה
 >  >  רוני נפתלי ,  בעל השליטה בחברת מי עדן ,  השלים אתמול סיבוב נאה על חשבונה של חברת דנונה .  החברה הבת עדן הולנד  ( 72% )  הודיעה שתשלם 11 מיליון יורו עד סוף מארס לדנונה ותפרע בכך הלוואה של 60 מיליון יורו שקיבלה ממנה לצורך רכישת חלקה של דנונה במיזם המשותף danone springs of eden בדצמבר 2007 .  השלמת העסקה כרוכה בתשלום ריבית של עדן הולנד לדנונה בסך 9 מיליון יורו ,  שנצברה על ההלוואה .  בעקבות ההסכם תרשום מי עדן רווח הון של 45 מיליון יורו שיקוזז חלקית בשיערוך של עד 10 מיליון יורו של אופציה שניתנה לקרן ההשקעות הפרטית och ziff - כך שהחברה מסלקת את החוב ברווח של 35 מיליון יורו .  הקרן ,  שמחזיקה ב-28% ממניותיה של עדן הולנד ,  קיבלה אופציה למכור את מניותיה בחברה לקבוצת מי עדן .  מניית מי עדן הגיבה בעלייה של 44% במחזור של 1.6 מיליון שקל ,  שגבוה פי 37 מהמחזור הממוצע במניה ,  לשיפור הדרמטי במבנה ההון ולירידה החדה הצפויה בהוצאות המימון של החברה .  עדן הולנד רכשה בדצמבר 2007 את החזקותיה של דנונה במיזם המשותף לשיווק מים מינרליים בכדים באירופה  ( 58.7% )  תמורת 86 מיליון יורו ואת החזקותיה  ( 20% )  במי עדן תמורת 10 מיליון יורו ,  ומימנה את מרבית תמורת העסקה - 60 מיליון יורו - בהלוואה לשלוש שנים שקיבלה מדנונה בריבית שנתית של יוריבור + 3% .  העסקה התבצעה ארבע שנים לאחר שנפתלי מכר לדנונה 20% ממניות מי עדן תמורת 82 מיליון יורו ,  כשבמקביל הזרימה דנונה את עסקי המים בכדים באירופה שבהם השקיעה 350 מיליון יורו למיזם המשותף תמורת הקצאה של 53% ממניות המיזם .  בנוסף ,  רכשה דנונה ממי עדן 5% ממניות המיזם המשותף danone springs of eden תמורת 38 מיליון יורו - כלומר ,  לפי שווי של 690 מיליון יורו .  דנונה רכשה ביוקר את החזקותיה במיזם המשותף ,  מכרה אותן בחזרה במחיר נמוך למי עדן  ( לפי שווי של 210 מיליון יורו )  בדצמבר 2007 ,  מימנה למי עדן את הרכישה בריבית לא גבוהה ושנתיים אחר כך הסכימה לגלח את קרן ההלוואה שנתנה למי עדן ב-82% .  רענן זילברמן ,  מנכ"ל מי עדן ,  אמר כי משמעות העסקה היא שיפור ניכר באיתנותה הפיננסית של החברה ובתזרים המזומנים הפנוי שלה .  לדבריו ,  בעקבות העסקה תצטמצם מצבת ההתחייבויות הפיננסיות נטו של החברה ל-155 מיליון יורו - כך שהיחס בין חובה הפיננסי לרווח התפעולי התזרימי שמייצרים עסקי המים המינרליים בכדים באירופה ובישראל ובבקבוקים בישראל - יגיע ל-3.9 .  חוב זה כולל 40 מיליון יורו שהחברה הבת הישראלית מי עדן חייבת לבנקים הפועלים ודיסקונט וכן 115 מיליון יורו שחייבות 17 החברות הבנות של עדן הולנד לקבוצת בנקים בראשות rbs .  זילברמן אמר כי springs of eden - המשווקת מים מינרליים בכדים ובבקבוקים ,  מסננים וקפה ל-650 אלף משרדים באירופה - היא כיום החברה הגדולה בתחומה באירופה .  לדבריו ,  בעקבות השיפור בתזרים המזומנים הפנוי תוכל מי עדן להגדיל את השקעותיה בפיתוח עסקיה באירופה הן בתחום המים המינרליים בכדים והן בתחומים משיקים .  עוד אמר זילברמן כי על אף שמכירותיה של springs of eden נפגעו בשל המשבר הכלכלי ,  הרי שתזרים המזומנים שלה והרווח התפעולי התזרימי  ( ebitda )  השתפרו כתוצאה מהעברה שיטתית של פעילויות ,  כמו אחסון ולוגיסטיקה ,  למיקור חוץ - מה שגרם לכך שהנהפכו מהוצאה קבועה למשתנה .  מי עדן סיימה את הרבעון השלישי של 2009 בהפסד של 4.6 מיליון יורו במחזור של 64.5 מיליון יורו - לעומת הפסד של 57 מיליון יורו במחזור של 77 מיליון יורו ברבעון המקביל .  הרווח התפעולי התזרימי של מי עדן ברבעון השלישי של 2009 הסתכם ב-13.9 מיליון יורו ,  שהיו 22% מהמחזור - בהשוואה ל-15.3 מיליון יורו ברבעון המקביל ,  שהיו 20% מהמחזור .
 
הסיבוב המשולש של נפתלי על חשבונה של דנונה 
מי עדן תשלם 11 מיליון יורו ותפרע בכך הלוואה של 60 מיליון יורו שקיבלה מדנונה לפני שנתיים ,  כחלק מעסקה שבה רכשה את חלקה של דנונה במיזם משותף לשיווק מים מינרליים בכדים באירופה

