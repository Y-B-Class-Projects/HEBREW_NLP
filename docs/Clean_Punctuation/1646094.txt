תקציר :  עירוני אשקלון - בני השרון 77:85
רבע שלישי מדהים של 8:28 מצד עירוני אשקלון הפך פיגור 14 לניצחון 77:85 על בני השרון ,  בשחזור חצי גמר הגביע .  רוט הצטיין
עריכת וידאו :  דורון שטיין
לאחר ארבעה משחקים לא ממש צמודים אמש  ( ראשון )  ,  ויומיים אחרי ההפתעה של חולון במלחה ,  ננעל הערב המחזור ה-14 באשקלון ,  שם ניצחה עירוני המקומית את בני השרון 77:85 .  כזכור ,  השתיים נפגשו לפני שבוע בדיוק ,  אז במעמד חצי גמר גביע המדינה ,  והציגו כדורסל לא גדול ,  בלשון המעטה ,  בסיומו ניצחה הקבוצה מהשרון 61:69 ועלתה לגמר ,  שם הפסידה למכבי תל אביב .  הערב ,  עם זאת ,  קיבלנו סיפור אחר לגמרי .
 המשחק ,  בתור התחלה ,  היה טוב יותר ,  וכך גם התפתחותו יוצאת הדופן .  פתיחת המשחק היתה כולה בני השרון ,  כשיכולת מצוינת של קוקי בלצ'ר וסם קלנסי העניקה לאורחים יתרון דו-ספרתי ,  עליו הצליחו לשמור עד המחצית .  דן שמיר בוודאי הרגיש איך הקבוצה שלו בדרך לשייט לניצחון ליגה חשוב ,  אלא שאז הגיע הרבע השלישי ,  והפך את הקערה על פיה .
 אשקלון שעלתה מחדר ההלבשה למחצית השניה היתה פשוט קבוצה אחרת .  מורן רוט לחץ וחטף כל כדור ,  אוויס ווייאט וג'ימי בקסטר ריחפו ,  עומאר סניד ובריאן טולברט הוותיקים הוסיפו את שלהם ,  והמארחת סגרה רבע יוצא דופן של 8:28 ,  ולפתע ,  פיגור 14 נקודות מהרבע השני הפך ליתרון 11 ברבע האחרון .  משם בני השרון כבר לא חזרה ,  והאשקלונים ,  נטולי קורי קאר הפצוע ,  שייטו על גבי המומנטום ותשואות הקהל ,  כל הדרך לניצחון החשוב .  לפני המשחק עמדו שתי הקבוצות על מאזן ליגה זהה - שישה נצחונות ,  שבעה הפסדים .  אחריו ,  לאשקלון יש יתרון שעשוי להיות מכריע במאבקים על הפלייאוף העליון ,  וגם נקמה ספורטיבית מעודדת למדי .  גם זה משהו .
 אשקלון פתחה עם מורן רוט ,  אלעד הופמן ,  ג'ימי בקסטר ,  עומאר סניד וברוקס סיילס ,  בעוד מנגד עלתה בני השרון עם ארז כץ ,  קוקי בלצ'ר ,  בן רייס ,  סם קלנסי ושון ג'יימס .  בן רייס היה השחקן הבולט של האורחים בפתיחה ,  כשקלע את 6 הנקודות הראשונות שלהם ,  כאשר סל ועבירה של סם קלנסי קבע 5:13 לשרונים .  האורחת הלכה פנימה לשון ג'יימס ,  והסנטר המצוין הפך את היתרון לדו-ספרתי .  אשקלון ניסתה לחזור דרך ג'ימי בקסטר ואוויס וואייט המחליף ,  אלא שבלצ'ר ואוגונה אוניקווה דאגו להוריד את בני השרון עם יתרון 14:26 בתום הרבע הראשון .
 הרבע השני נפתח במגמה דומה ,  כאשר אל מול נקודות של אורי יצחקי השיב בריאן טולברט בשלשה מוצלחת ,  ושש דקות למחצית הובילה בני השרון 21:32 .  אשקלון הידקה במעט את ההגנה ,  אלא שמשחק ההתקפה המשיך להיות מבולבל ,  ואוניקווה גילה התמצאות טובה בצבע כדי להעלות את השרונים ל-23:36 .  קלנסי המשיך להיות בלתי עציר בפנים ,  בלצ'ר דייק מבחוץ ,  ולחדרי ההלבשה ירדו האורחים עדיין ביתרון דו-ספרתי ,  32:43 .
 מורן רוט התחיל את הרבע השלישי היטב ,  עם שלשה שצימקה ל-43:36 ,  כאשר מנגד ספג קוקי בלצ'ר המצוין את עבירתו השלישית ,  שהיתה גם בלתי ספורטיבית .  אשקלון ניצלה זאת וצימקה שוב ,  כאשר לאחר מספר דקות ללא נקודות קלע דרור דוידי ,  והאלי-אופ יפהפה של בקסטר את וואייט צימק ל-46:44 בלבד .  רוט השווה מהעונשין ולאחר מכן השלים את המהפך בחטיפה וסל ,  ההגנה האשקלונית המשיכה להיות אקטיבית מתמיד ,  והרבע השלישי המדהים של המארחים הסתיים בשלשה אדירה של רוט ,  שהעלתה אותם לעשר הדקות המכריעות ביתרון 51:60 .
 אשקלון המשיכה את המומנטום האדיר גם בפתיחת הרבע האחרון ,  כשנקודות של רוט כבר העלו אותה ל-55:68 .  סטיל צימק עם שלשה ל-70:63 ,  אלא שנקודות חשובות של ניד מהצד השני קבעו 65:74 .  בני השרון עברה ללחץ על כל המגרש ,  ושלשה ענקית של יצחקי צימקה ל-74:71 בלבד ,  2:30 דקות לסיום .  אלא שאשקלון התעוררה בדיוק בזמן ,  וארבע נקודות של ג'ימי בקסטר קירבו אותה לחוף מבטחים .  את המסמר האחרון בארון של בני השרון נעץ מורן רוט ,  איך לא ,  עם שלשה שסגרה עניין ,  בדרך ל-77:85 חשוב בסיום .
 קלעו לאשקלון :  ג'ימי בקסטר 24 ,  מורן רוט 21 ,  עומאר סניד 16 ,  אוויס וואייט 9 ,  דרור דוידי 6  ( 8 ריבאונדים )  ,  ברוקס סיילס 5 ,  בריאן טולברט 4 .
 קלעו לבני השרון :  קוקי בלצ'ר 16 ,  סם קלנסי 15 ,  אוגונה אוניקווה 10 ,  שון ג'יימס 10  ( 11 ריבאונדים )  ,  אורי יצחקי 9 ,  רון סטיל 8 ,  בן רייס 6 ,  ארז כץ 3 .
 
תקציר :  עירוני אשקלון - בני השרון 77:85
רבע שלישי מדהים של 8:28 מצד עירוני אשקלון הפך פיגור 14 לניצחון 77:85 על בני השרון ,  בשחזור חצי גמר הגביע .  רוט הצטיין

