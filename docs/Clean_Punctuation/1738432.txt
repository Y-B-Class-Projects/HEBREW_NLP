שאלה של דמוגרפיה 
אני רק שאלה
באחרונה נתקלתי בכתבה על קרנות פנסיה במושג תשואה דמוגרפית .  מה פירוש המושג ,  ובמה הוא שונה מתשואה רגילה ?  ששון מתל אביב תשואה דמוגרפית היא מושג שהשימוש בו נפוץ בקרנות פנסיה מקיפות ,  שבהן יש מנגנון של ערבות הדדית בין עמיתי הקרן .  בשונה מתשואה רגילה ,  שנובעת מהעלייה או הירידה בשווי ההשקעות שנעשו בנכסי הקרן ,  תשואה דמוגרפית קשורה במאפייני הקרן - כמו גיל העמיתים ,  שיעור התביעות והיקפי ההפקדות .  מדי חודש גובות קרנות הפנסיה מהעמיתים שבקרן דמי ביטוח שמבטחים את העמיתים מפני מקרי נכות שגורמים לאובדן כושר העבודה ,  ומבטיחים לשארים שלהם קצבת שארים במקרי מוות .  אם בפועל מספר תביעות הנכות והמוות בקרן הוא נמוך ,  הופכים כספי הביטוח בקרן שלא שימשו לתשלום התביעות לחלק מנכסי הקרן ומגדילים את התשואה שלה .  זוהי תשואה דמוגרפית .  ככל שהקרן חדשה וקטנה ויחס ההפקדות השוטפות לנכסים הצבורים בה גבוה ,  כך היא צפויה להציג תשואה דמוגרפית חיובית וגבוהה .  לעומת זאת ,  בקרן גדולה שכבר צברה כמות גדולה של נכסים שיעור ההפקדות מהנכסים יהיה נמוך ,  וכך גם התשואה הדמוגרפית שהיא תציג .  עם זאת ,  בקרן פנסיה קטנה ישנו סיכון שתביעות בו-זמניות של כמה מעמיתי הקרן יפגעו באופן משמעותית בקרן ויגרמו לתשואה דמוגרפית שלילית .  כיום מחויבות קרנות קטנות לבטח את עצמן אצל מבטחי משנה ,  מה שמסייע להן במקרים כאלה .  את התשואה הדמוגרפית ניתן למצוא בפנסיה נט ,  אתר שמפעיל האוצר ושמרכז את נתוני קרנות הפנסיה .  התשואה המופיעה בדו"חות הרבעוניים הנשלחים לעמיתים היא שקלול של התשואה מההשקעות והתשואה הדמוגרפית .
 
שאלה של דמוגרפיה 
אני רק שאלה

