העשור הסלולרי
העשור הראשון של האלף השלישי שייך לשתי טכנולוגיות שמשתלבות כיום :  האינטרנט והסלולר
סיכום העשור בסלולר זאת משימה לא קלה ,  מכיוון שמדובר למעשה בסוג של סיכום העשור בטכנולוגיה .  כל התפתחות חשובה בתחום הטכנולוגיה מצאה מקום גם בתחום הסלולר ,  דבר שהיה כמעט בלתי נתפס בתחילת העשור .
 הבה נחזור מעט בזמן .  בתחילת העשור ,  לרבים מהישראלים - ותושבי מדינות מפותחות אחרות - כבר היו סלולריים .  אבל ודאי לא לכולם .  כמעט ואף אחד לא השתמש בסמס ,  ואינטרנט בסלולר היה רעיון שמסתובב כבר הרבה זמן אבל מעולם לא יושם באופן שיגרום למישהו לרצות להשתמש בו .  הדור השלישי עדיין לא הושק אפילו ביפן .  מצלמות סלולריות היו פיתוח תיאורטי עם כמה אבי טיפוס ,  אבל טרם הושקו .  הטכנולוגיות עוד לא החלו להתלכד .
 כיום יכול אדם לצלם וידאו איכותי ולהעלות אותו לאינטרנט ישירות מהסלולר ,  או אפילו לשדר בשידור חי .  טכנולוגיה סלולרית מאפשרת לקורא הספרים האלקטרוני של אמזון להוריד ספרים ישירות למכשיר .  לפייסבוק יש עשרות מיליוני משתמשים בסלולר .  
אנחנו חיים בעולם שונה ,  וחלק גדול מכך ניתן ליחס ישירות לטכנולוגיה הסלולרית וליישומים השונים שלה .  אבל השדרית של ההתקדמות הזאת היא האינטרנט .  ללא אינטרנט ,  טלפונים סלולריים הם - במקרה הטוב - אמצעים לשיחות וסמס ,  עם מעט יכולות של יומן אלקטרוני .  הקישוריות לאינטרנט היא מה שהפך במהלך העשור את הסלולר לכלי המושלם לכל יישום של טכנולוגיה ,  בין אם מדובר בתקשורת ,  בידור ,  יישומים עסקיים או מידע .
 כשאנו באים לציין אבני דרך בעולם הסלולר בעשור החולף ,  ברצוננו להתמקד בדבר שנוגע באופן הישיר ביותר בקוראים :  המכשירים .  שלושה מכשירים בלטו במיוחד בעשור האחרון ,  וראויים לאזכור לטעמנו .  
הראשון הוא RAZR של מוטורולה .  כיום ,  הרייזר מסמל ממשק רע ,  וסדרה אינסופית של מכשירים כמעט זהים .  אבל כשהוא הושק ,  הוא היה מהפכה .  זה היה המכשיר הסלולרי הראשון שבלט בעיקר בסטייל .  הוא היה דק ,  הוא היה יפה ,  והוא הציל את מוטורולה מצרות קשות בהן היתה באותה התקופה .  RAZR 3G המשיך את הקו ,  וזכה גם הוא להצלחה עצומה .  אבל אז הגיעה אותה סדרת מכשירים זהים ,  ומתחרים כמו סמסונג ידעו לחקות את הנוסחה בהצלחה רבה .  הרייזר היה המכשיר שהציל את מוטורולה ,  אבל ההתמכרות של החברה אליו ,  וחוסר היכולת - עד השנה - לייצר מוצר אחר שימשוך את העין ואת הצרכנים ,  כמעט וחיסלה אותה .  
המכשיר השני הוא N95 של נוקיה .  בעולם של רייזרים ,  ה-N95 היה מהפכה .  הוא כלל את כל מה שהבטיחו לנו שיהיה יום אחד במכשירים סלולריים .  מצלמה שהיתה אז קפיצת דרך עצומה ,  מסך שהיה אז גדול מאד ,  מקשי מולטימדיה ,  GPS .  המכשיר היה הצלחה עצומה עבור נוקיה .  אבל קצת כמו מוטורולה והרייזר ,  יורשיו של ה-N95 דמו לו יותר מדי .  הם הציגו יכולות משופרות ,  אבל לא תפיסה חדשה .  ניתן לטעון שההצלחה של N95 הובילה את נוקיה למשבר הקל בו היא נמצאת כיום ,  אם כי יש לומר לזכות החברה שהיא כבר פועלת לתקן ,  מהלך שיושלם עוד כשנה עם צאת סימביאן 4 .  
את שמו של המכשיר השלישי אתם יכולים לנחש .  כמו N95 ,  גם כאן מדובר במכשיר שהכרזתו הפילה את הלסת שלנו לרצפה ,  ולמרות שיש לנו הרבה מאד השגות בנוגע אליו ,  אין ספק שהוא שינה את השוק באופן בלתי הפיך .  מדובר ,  כמובן ,  באייפון של אפל .  למרות שהוא סלולרי גרוע ,  ולמרות שבכל גרסה שלו יש  " חידושים "  בתחומים שהפכו למובנים מאליהם במכשירים אחרים ,  יכולות האינטרנט שלו ,  היישומים והממשק המבריק הופכים אותו למכשיר החשוב ביותר של סוף העשור .
 שלושת המכשירים האלה מסמלים את הדרך שהתעשייה עברה במשך העשור .  ממכשירים שהצליחו מכיוון שהיו יפים ,  למכשיר שהצליח מכיוון שהיה - נכון למועד השקתו - כל יכול ועד מכשיר שמצליח מכיוון שהוא מביא רמת שימושיות חסרת תקדים .  בתקופה האחרונה אנו רואים יותר ויותר עדויות לגל הבא ,  מכשירים שיכללו שימושיות וממשק בשילוב עם יכולות אמיתיות .  זה הטרנד הנוכחי ,  והוא חיובי בהחלט .
 
העשור הסלולרי
העשור הראשון של האלף השלישי שייך לשתי טכנולוגיות שמשתלבות כיום :  האינטרנט והסלולר

