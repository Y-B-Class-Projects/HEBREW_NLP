הכלכלות המתעוררות נגד ההרחבה בארה"ב :  שוקלות להגביל את זרימות הון
 >  >  קובעי המדיניות במעצמות הכלכליות החדשות באמריקה הלטינית ואסיה יצאו אתמול נגד מדיניות ההרחבה הכמותית בארה"ב ,  ואיימו להטיל מגבלות על זרימות הון לארצם .  הדבר בא בתגובה להודעת הבנק הפדרלי על התוכנית לרכוש אג"ח ב-600 מיליארד דולר כדי להגדיל הנזילות בארה"ב .  הבנק הפדרלי הכריז ביום רביעי על הרחבה כמותית - מהלך של רכישת נכסים ,  בעיקר אג"ח ממשלתיות ,  באמצעות הדפסת כסף .  מהלך כזה מוריד את הריבית בארה"ב ויוצר זרימת הון מכיוון הדולר למטבעות של מדינות שבהן הריבית גבוהה יותר .  השקעות מרובות במדינות אלה מחזקות את המטבע שלהן ופוגעות ביצוא .  כלכלות מתעוררות ,  מסין ועד הפיליפינים ,  הביעו תרעומת כלפי צעדי ההרחבה של הבנק הפדרלי .  לפי ההערכות ,  נחלשים הסיכויים להסכמה על דרכים לייצוב חוסר האיזון הגלובלי בסחר ובשערי המטבע בפסגת g20 בשבוע הבא .  דרום קוריאה הזהירה ביום חמישי כי היא קרובה  " באופן אגרסיבי "  לנקיטת צעדים להגבלת זרימות הון אליה .  מהלכים שכאלה ,  שאותם שוקלות מדינות נוספות באסיה ,  מיועדים להגן על שער המטבע המקומי מפני התחזקות מול הדולר . " ממשלת דרום קוריאה מאמינה שעליה לסגת מהתפישה שהגבלת זרימות ההון היא דבר רע ,  ולשקול אמצעים לשפר את זהירותה המקרו-כלכלית ",  מסר משרד האסטרטגיה והפיננסים של דרום קוריאה .  סין כבר טענה נגד ארה"ב שמהלכי ההרחבה המוניטרית הם למעשה מניפולציה של שער הדולר ,  שנועדה לסייע ליצוא האמריקאי .  באמריקה הלטינית ,  הכריזה ברזיל בשבועות האחרונים על שלל אמצעים לבלום את התחזקות הריאל הברזילאי ,  כולל התערבות ישירה בשוק והכפלת המס על השקעות זרות .  עד כה לא היתה השפעה למהלכים על המטבע .  קולומביה הכריזה על מהלכים דומים ,  וקנתה דולרים בשוק החוזים העתידיים .
 
הכלכלות המתעוררות נגד ההרחבה בארה"ב :  שוקלות להגביל את זרימות הון
nan
