מהפכת הכלום
הקונספציה שקרסה בקיץ בגדול דרשה מהפכה .  למזלנו ,  בראש איגוד הכדורסל עומד מהפכן שמצא את הנוסחה :  עוד מאותו הדבר
בקיץ האחרון קרה לכדורסל הישראלי אסון ספורטיבי .  הנבחרת הבוגרת סיימה את אליפות אירופה ללא ניצחון ועשויה לקבל הגרלה רצחנית במוקדמות האליפות הבאה ,  בעוד נבחרות העתודה והנוער הידרדרו לדרג ב' .  מקבץ כזה של אירועים דורש מחשבה מחודשת על האופן שבו הנבחרות מתנהלות ועל שיטות העבודה .  קונספציה שקורסת דורשת מהפכה - ומהפכנים ,  כידוע ,  הם אנשים שחושבים מחוץ לקופסה .  
למרבה המזל ,  בראשות איגוד הכדורסל עומד אדם שניחן בדיוק בתכונה הזאת .  אנשים אחרים ,  שפועלים לפי הספר ,  היו מפטרים מיד את האיש מאחורי הנפילה .  לא שי שני .  האדם החריף הזה הוכיח חדשנות אמיתית כשפעל בכל כוחו כדי להרחיב את סמכויותיו של המאמן הכושל ,  ולמנות את צביקה שרף לתפקיד כפול וחסר תקדים של יו"ר הוועדה המקצועית ומנהל מקצועי של הנבחרות .  לאחר שעסקנים קטנים סיכלו את תוכניותיו ,  הוא לא אמר נואש והאריך בחצי שנה את חוזהו של יורם חרוש ,  שעמד בראש הנבחרות הצעירות והיה האחראי העיקרי למחדל שלהן .  
אחר כך הוא התפנה למינוי מאמן הנבחרת .  מנהלים אחרים ,  שמרנים יותר ,  היו חוששים מביקורת ציבורית ופועלים לילות כימים כדי למצוא את המועמד המושלם .  הם היו שוקלים פנייה למאמן זר ,  בוחנים אופציות מרעננות וצעירות ,  כמו עודד קטש ,  או מתפרעים עם מינוי אדם לא צפוי אך מוכשר כארז אדלשטיין .  
לשני ,  אותו שד משחת ,  היו תוכניות אחרות .  הוא העניק את הג'וב לאריק שיבק - מאמן ותיק ,  חרוץ וקצת אפור ,  שנודע בניהול משחק בינוני ושמעולם לא הוביל קבוצה לגמר הפלייאוף בישראל .  כששואלים אנשי כדורסל על המהלך הזה בימים האחרונים ,  הם עונים כאיש אחד  " מינוי ראוי ",  בעיקר כי קשה להם למצוא מילים טובות יותר .  
המהפכה של שני לא הסתיימה :  הוא החזיר את יעקב ג'ינו לנבחרת העתודה ,  אותה אימן לפני מספר שנים ,  והשאיר את דני פרנקו באותה נבחרת נוער אותה הוריד לדרג ב' .  אומרים שעם סיום חוזהו של חרוש ,  ייכנס לנעליו מולי קצורין ,  שכבר מילא את התפקיד בעשור האחרון - ולא בהצלחה יתרה .  לפתע מתבהרת תוכנית האב של יו"ר האיגוד .  בזכותו יכול הכדורסל הישראלי להסתער על האתגרים שצפויים לו עם נשק שטרם נוסה :  עוד מאותו הדבר .  אירופה כבר משקשקת .
 
מהפכת הכלום
הקונספציה שקרסה בקיץ בגדול דרשה מהפכה .  למזלנו ,  בראש איגוד הכדורסל עומד מהפכן שמצא את הנוסחה :  עוד מאותו הדבר

