השותפות של פריגו עם טבע בשיווק תרופה לסרטן בארה"ב - הקלף המנצח ב-2010 
פריגו חתמה על הסכם לשותפות עם טבע ברווחים של הגירסה הגנרית לתרופה Temodar ,  לטיפול בסרטן המוח
מנכ"ל ג'ו פאפא ניצל את שיחת הוועידה שקיימה החברה לאחר פרסום התוצאות הכספיות להעלאת תחזית הרווח לשנה הפיסקלית שתסתיים ביוני 2010 ,  זו הפעם השנייה ברציפות ,  לאחר שגם בנובמבר 2009 עודכנה תחזית הרווח כלפי מעלה .  פריגו צופה עתה רווח של 2.55-2.65 דולרים למניה ,  כלומר גידול של 36% עד 42% בהשוואה לשנה הפיסקלית 2009 ,  אלא שפריגו עשויה לעקוף ,  ובאופן ניכר גם תחזית צמיחה נאה זו - ודווקא בזכות מגזר חומרי הגלם הפעילים לתרופות ,  שלא תרם משמעותית לרווחיה של פריגו בשנים האחרונות .  פריגו חתמה על הסכם לשותפות שווה עם טבע ברווחים מייצור ושיווק של הגירסה הגנרית לתרופה temodar ,  לטיפול בסרטן המוח .  בית המשפט קבע לפני עשרה ימים כי הגרסה הגנרית של טבע אינה מפירה פטנט של חברת מרק על התרופה .  מכירותיה של התרופה בארה"ב ב-12 החודשים האחרונים הסתכמו ב-369 מיליון דולר ,  ומכיוון שטבע היתה החברה הראשונה שעירערה על תוקפו של הפטנט המגן על התרופה ,  היא זכאית לבלעדיות של שישה חודשים בשיווקה .  מנכ"ל פריגו ישראל רפי לבל מעריך כי לא צפויה תחרות גנרית לגרסה של טבע ופריגו ב-2010 וב-2011 ,  מפני שאף חברה גנרית אחרת לא תקפה את הפטנט .  פריגו מייצרת עבור טבע את חומר הגלם הפעיל לתרופה שתשווק בארה"ב .  באירופה ,  בה פג תוקף הפטנט על טמודר ,  היא פועלת בעזרת שותפים עסקיים ומצפה לתחילת השיווק כבר החודש .  לבל ציין שטבע היא אחת משותפותיה של החברה באירופה .  ד"ר רוני גל ,  אנליסט בסנפורד ברנסטין ,  מעריך שאישור לשיווק בארה"ב יגדיל את רווחיה של טבע ב-6 סנטים למניה ב-2010 וב-4 סנטים למניה ב-2011 .  מכיוון שמספר המניות של טבע גדול פי עשרה מזה של פריגו ,  פריגו עשויה ליהנות מתוספת לרווח של 45-55 סנט למניה .  לבל מסביר שהחברה לא כללה את הרווחים משיווק הגירסה הגנרית של טמודר בארה"ב בתחזית הרווח ,  שכן ההחלטה על שיווק התרופה אינה תלויה רק בה .
 
השותפות של פריגו עם טבע בשיווק תרופה לסרטן בארה"ב - הקלף המנצח ב-2010 
פריגו חתמה על הסכם לשותפות עם טבע ברווחים של הגירסה הגנרית לתרופה Temodar ,  לטיפול בסרטן המוח

