אנגליה :  יונייטד ראשונה אחרי 0:3 על פולהאם
ווין רוני הלוהט כבש צמד בדרך ל-25 שערי ליגה ו-0:3 של מנצ'סטר יונייטד על פולהאם .  סנדרלנד - מנצ'סטר סיטי 1:1 
מנצ'סטר יונייטד חזרה היום  ( ראשון )  למקום הראשון בפרמיירליג אחרי ניצחון על פולהאם .  השדים האדומים הגיעו אחרי ה-0:4 העצום על מילאן והעלייה המרשימה לרבע גמר ליגת האלופות ,  אבל למרות שהיו טובים בהרבה גם היום ,  נתקלו בקשיים מול הקבוצה שהדהימה אותם עם 0:3 בסיבוב הראשון .  ליונייטד כעת 66 נקודות ,  שתיים יותר מצ'לסי לה משחק חסר .
 ווין רוני כבש את שער הליגה ה-24 שלו וה-31 בכל המסגרות אחרי שקיבל מסירה מנאני בדקה ה-46 ובעט פנימה ממרכז הרחבה אחרי ניסיונות עקרים של קבוצתו במחצית הראשונה ובדקה ה-84 הוסיף עוד אחד למאזן ,  הפעם אחרי עבודה יפה של דימיטאר ברבאטוב שבסיומה הוא בישל בכדור רוחב .  הבולגרי עצמו קבע 0:3 בדקה ה-89 בנגיחה .
 פולהאם איימה בעיקר בבעיטות מחוץ ,  אבל לא הצליחה לסכן יתר על המידה את אדווין ואן דר סאר .  יונייטד מנגד ,  החמיצה ברבע השעה האחרונה הזדמנויות להכפיל את היתרון ואף לשלש אותו עוד לפני השערים בדקות האחרונות ,  אבל בסופו של דבר השלימה את העבודה בצורה חלקה .
 סנדרלנד - מנצ'סטר סיטי 1:1 
סיטי לא שיחקה למעלה משבועיים ,  מאז ה-2:4 הבלתי נשכח בסטמפורד ברדיג' ואחרי הניצחון של טוטנהאם אתמול ,  רוברטו מאנצ'יני קיווה להשיג שלוש נקודות שידביקו את קבוצתו לספרס שבמקום הרביעי ,  אבל לסנדרלנד ,  שעצרה רצף של 13 משחקים ללא ניצחון ב-0:4 על בולטון באמצע השבוע שעבר ,  היו תוכניות אחרות .  המשחק הראשון בין השתיים במנצ'סטר הסתיים ב-3:4 לסיטי במה שהיה המשחק האחרון של מארק יוז כמנג'ר ,  מאנצ'יני השיג הערב רק נקודה ,  שהשאירה אותו במרחק שתי נקודות ומשחק חסר מטוטנהאם .  
קנוויין ג'ונס כבש בנגיחה כבר לאחר תשע דקות במחצית ראשונה שהייתה בשליטה מוחלטת של המארחים .  הסיטי לחצה במחצית השנייה וקרלוס טבז סחט הצלה גדולה מקרייג גורדון בדקה ה-70 .  כשנראה היה שהחתולים השחורים ישיגו ניצחון שני ברציפות הגיע אדם ג'ונסון ,  שספק ניסה להגביה ,  ספק ניסה לכבוש ,  והכדור הקשתי שלו נחת ברשת וקבע 1:1 בתוך תוספת הזמן .  ג'ונסון ,  22 ,  יליד העיר סנדרלנד ,  כבש את שערו הראשון במדי הסיטי מאז הגיע ממידלסברו בינואר .
 
אנגליה :  יונייטד ראשונה אחרי 0:3 על פולהאם
ווין רוני הלוהט כבש צמד בדרך ל-25 שערי ליגה ו-0:3 של מנצ'סטר יונייטד על פולהאם .  סנדרלנד - מנצ'סטר סיטי 1:1 

