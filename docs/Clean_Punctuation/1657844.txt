היד קלה על השפריצר
מדור קוסמטיקה קלה יודעים שאתם 'הארד טו גט' וקשה לקלוע לטעמכם בבשמים .  בכל זאת טבלנו ב-5 בקבוקים שונים
לנסות ולתאר במלים ריח של בושם זאת משימה מאתגרת .  ולא שזה מפריע לנו ,  אבל לנסות ולבחור בושם שיקלע לטעמו של מישהו ,  זאת משימה כמעט בלתי אפשרית .  
על מה תשחיתו/לא תשחיתו את התלושים שקיבלתם לפסח :
 פרינגלס בצל ,  מסטיק הובה בובה בטעם תות ,  זיעה קלה מעורבת בדאודורנט ,  פופקורן חמאה ,  ניחוח של שמפו הוואי .  בדמיוני ,  כך בדיוק מריחה בריטני ספירס .  הבקבוק של CIRCUS FANTASY כחול זוהר מקושט באבנים אדומות ,  נראה כאילו ביקבקו בתוכו את כל הניחוחות האלה בדיוק .
 מהבחינה הזאת ,  הבושם החדש של בריטני הוא סוג של הפתעה .  כלומר ,  הוא לא נורא כמו שאפשר היה לחשוב ;  ואם צריך לנסות ולתאר אותו בשתי מלים ,  הן בטח יהיו  " ארטיק מלון ".  שזה לא רע כשאת צעירה ,  וחולמת להיות גדולה מהחייים כמו בריטני .  כלומר  לפני הילדים ,  הגירושים ,  הקרחת והג'ננה .  
מבית ספירס ,  שחבר לבית אליזבת ארדן בהפקת הבושם ,  מוסרים שמדובר ב"אשליה צבעונית של פירות מפתים ,  נקטר מחשמל של פרחים וקריצה של סוכריות מפתות ",  ובריח  " הלוכד את כל האלמנטים הקסומים ,  הריגושים והעוצמה האופפת את הקרקס ".  ניחא .  בפעם האחרונה שבדקנו ,  לקרקס היה ריח של חיות עצובות .
 BRITNEY SPEARS - CIRCUS FANTASY ,  מחיר :  640 שקלים ל-100 מ"ל  ;  480 שקלים ל-30 מ"ל .
 חמש שנים עבדו בארמני על פיתוח ה-Idole ,  שלוש דקות הספיקו לנסיינית ט' לפסוק שמדובר ב"ריח מתקתק מדי ,  קצת משעמם ,  על גבול המטריד ":   " מספרים לי שיש שם תפוז מריר ,  אגס עסיסי ,  ג'ינג'ר ויסמין מצרי ,  אבל אני מצליחה להריח שם רק את דודה שלי ".  הבקבוק ,  עם זאת ,  שעוצב בהשראת תכשיט משנות ה- 30 של המאה הקודמת ,  גרף תשואות על אלגנטיות וטוב טעם .
 IDOLE d'ARMANI .  מחיר :  555 שקלים ל-50 מ"ל ;  693 שקלים ל-75 מ"ל .
 ל"מיס דיור שרי "  יש בקבוק חמוד .  וצבע ורוד חמוד .  והכי חשוב - ריח חמוד ,  שהולך ונהיה חמוד יותר ויותר ,  ככל שחולף הזמן .  הוא יהלום בחורות חמודות ,  וגם כאלה שרוצות להיות .  גם אם תתיזו לנו אותו בעיניים ,  אין לנו משהו נוסף להגיד עליו ,  לטוב או לרע .  ולכן ,  נצטט מדברי הפואטיקן לבית דיור : " חלמתי על בושם המריח כאביב ..  .  ניחוח אינסופי של ורד טורקית קורנת ,  ניחוח תוסס אשר מתמזג עם ערפילי יסמין וילנג-ילנג ,  לצד ורדים והרמוניית פרחים שברירית וצלולה כטל ".  וואלה !  .
 Miss Dior Chérie  .  מחיר 630 שקלים ל-100 מ"ל ;  444 שקלים ל-50 מ"ל .
 ובפינתנו : " מהארכיון ":  לפני חמש שנים בערך ,  הותקפה האנושות בידי נחיל צמידי גומי צבעוניים .  מה שהתחיל כמחוות תמיכה בלאנס ארמסטרונג ובמלחמתו נגד מחלת הסרטן ,  הפך מהר מדי לשיגעון שבו כל גוף ,  עם כל אג'נדה ,  החל מרפתנים וכלה בשמאי מקרקעין ,  היו חייבים ,  פשוט חייבים ,  להטביע איזה אמיתת חיים על צמיד גומי ולהפיץ אותו לציבור הרחב .
 לקח לא מעט זמן עד שהטרנד התמוה נעלם ,  ומעניין שדווקא בית האופנה הבריטי הקלאסי BURBERRY ,  שהביא לעולם ,  בין היתר ,  את מעילי הטרנץ' המופלאים והפך את המשבצות לאגדה ,  לוקח אחריות על השבת הצמידים לחיינו ,  ומצרף צמיד גומי אדום לבושם החדש שלו ,  BERBERRY SPORT .  
אם נשים לרגע בצד את הצמיד  ( או נעשה בו שימוש נבון יותר ,  ונסגור איתו שקיות קורנפלקס )  ,  הרי שהגירסה הנשית  ( יש אחת גם לגברים )  קנתה מיד את לב הנסיינית  גם הבקבוק החתיכי בצבעי טומי הילפיגר ,  וגם הניחוח המוצלח ,  שהוגדר כ"לימוני ,  צעיר ,  מרענן ומשמח "  וגם כ"מתמתן ,  במובן החיובי ,  עם הזמן ".   BURBERRY SPORT FOR WOMEN  .  מחיר:337 שקלים ל-50 מ"ל ;  441 שקלים ל-75 מ"ל .
 ולפינה שכוחת אל אפילו יותר בארכיון :  בימים שכל נערה שהגיעה לפירקה קיבלה את הבקבוק של  " אנאיס אנאיס "  והקפידה להתיז ממנו במשורה ,  שלא ייגמר לעולם ,  ולפני שלדיוטי היה את רותי ,  רווחו בלבנט מארזי מניאטורות של בשמים - גרסאות מוקטנות  ( לפעמים מוקטנות עד מאוד )  במחירים נמוכים יחסית ,  של בשמים אהובים .  
הפלא ופלא ,  מסתבר שהמניאטורות האלה ,  שנראות היום מעט מגוכחות ,  לא פסו מהעולם .  ברשת  " כל פרפיום "  מציעים מארז של בשמי ז'אן פול גוטייה ,  הכולל את CLASSIQUE ו- FRAGILE לאישה ,  LE MALE לגבר ,  ו-GAULTIER 2 הבי סקסואלי .  יש שיגידו שמדובר באפשרות לעשות  " ארוחת טעימות "  לפני שמתחייבים לבושם אחד בגודל מלא ,  ויש שיגידו שלא תעזו לרכוש את המניאטורות לכל בן משפחה אחר למעט האחיינית שלכם ,  ובתנאי שלא עברה את גיל 12 .  
מארז מיניאטורות של גוטייה ,  89 שקלים .  להשיג ברשת  " כל פרפיום ",  1-700-50-70-60 ובאתר :  callperfume.co.il

היד קלה על השפריצר
מדור קוסמטיקה קלה יודעים שאתם 'הארד טו גט' וקשה לקלוע לטעמכם בבשמים .  בכל זאת טבלנו ב-5 בקבוקים שונים

