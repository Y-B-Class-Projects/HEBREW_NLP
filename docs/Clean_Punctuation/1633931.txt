יש על מי לבנות
לפני מוק' היורובאסקט ,  כדאי לשיבק לזכור את החוצפה של פניני מול ירושלים ובכלל .  אור שקדי מסכם מחזור ונמנע מלהכתיר את דורסמן למשיח
אחרי פגרת חג מולד בת 25 ימים ,  שכלל לא כללה את חג המולד כי כמעט כל שחקני הליגה עוד הספיקו לשחק בשמינית גמר הגביע ,  חזרה לה ליגת העל וטוב שכך .  אחרי שהתרגלנו לגלות את הכדורסל הישראלי בשבועות האחרונים בצד הרע של הכותרות ,  עם הפסדים מביכים על הפרקט במקרה הטוב ,  ועם מעצרים ,  חקירות ואשפוזים במקרה הפחות יפה ,  כיף לחזור לעסוק בכדורסל .  גם הקהל רצה קצת ספורט נטו ,  ואפילו במשחקים הפחות אטרקטיביים ,  כמו בגן נר ובראשון לציון ,  היציעים היו כמעט מלאים .
 עד לסיום העונה נקבל כדורסל ישראלי מדי שבוע ,  כשבשלוש הפעמים היחידות שמשחקי ליגת העל לא ייערכו ,  נקבל את ערב חצי גמר גביע המדינה ומחזורי אמצע שבוע בחול המועד פסח .  בימים אלה כבר מתחילים במנהלת הליגה להפיק לקחים מהפגרה הנוכחית ,  שלדברי לא מעט אנשים מסביב לענף ,  הייתה ארוכה בשבועיים מהנדרש .  אחת התוכניות שעומדות על הפרק היא להגדיל את מספר המחזורים ,  כשהאפשרות הנבדקת היא צירוף סיבוב שלישי של משחקים .  הקהל הישראלי צמא לכדורסל טוב ,  כדורסל איכותי .  עוד פגרות כמו האחרונה לא יוסיפו צופים למגרשים ,  וכנראה שגם קברניטי הענף הגיעו למסקנה הזאת .
 לעובדות היבשות אי אפשר שלא להתייחס  במחזור הנוכחי צמד השופטים הבכירים של הכדורסל הישראלי ,  סמי בכר וירון זריף ,  לא שפטו מסיבות שלא קשורות לכדורסל .  החיסרון של השניים כמובילי שלישיית שופטים לא הורגשה במיוחד מאחר שבמחזור לא היו טעויות שיפוט נוראיות .  מלבד המשחק הדרמטי בין בני השרון לברק נתניה ,  המשחקים האחרים לא היו קשים במיוחד לשיפוט ,  וצוותי השיפוט לא עמדו מול תנאי לחץ .
 אבל המשחקים הקשים בעונה עוד יגיעו ,  ואז ייבחנו השריקות של השופטים ביתר דקדקנות .  כבר במחזור הנוכחי הונפו שלטים מהיציעים בחלק מהאולמות במחאה על פרשות השופטים ,  שללא ספק לא יוכלו לצאת מהעניין נקיים מכל רבב . " שלא יהיה ספק ,  אני לא חושב ששופטים מכרו משחקים או משהו בסגנון הזה ",  אמר בסיום המחזור אחד ממאמני ליגת העל הבכירים , " אבל למרות העובדה שהשופטים נקיים מחשדות חמורים ,  אי אפשר שלא להתחיל לחשוב על העובדה שהם לא באים רגועים לעבודה שלהם .  אני יודע שאם אני הייתי בא למשחק כשאין לי גיבוי מלא מהבוס שלי ,  אני לא הייתי רגוע .  מישהו באיגוד השופטים צריך לעבוד גם פסיכולוגית עם השופטים שלא אשמים בפרשה ,  יופעל עליהם הרבה מאוד לחץ ".  
" שקט .  ראשי הכדורסל בארץ ישנים ",  נכתב באחד השלטים שהונפו באולם בראשון לציון ביום ראשון .  שלטים דומים הונפו בכל אחד מהמשחקים האחרים של המחזור .  כמו שכבר נכתב ונאמר ,  קהל הצופים החל לאבד אמון במערכת שדאגה להחזיר אותו בשנים האחרונות אל היציעים .  כל עוד הפרשה מתחוללת מבטיחים האוהדים לא לשתוק ,  וכל עוד הספינה שוקעת ,  שאף אחד לא יתפלא אם חלק מהנוסעים יקפצו ". 
כמות המילים שנכתבו על האופי של גיא פניני כמעט ועוברת את כמות המילים שנכתבו על כמות המועמדים למכבי תל אביב . " שחקן שהייתי הולך לגנוב איתו סוסים ",  הגדיר אותו מולי קצורין בראיון לוואלה !  ספורט מוקדם יותר העונה .  אם יש שחקנים שמקבלים פיק ברכיים כשהם נתקלים בקהל עוין ,  ובמיוחד קהל שעוין אותם אישית ,  אז גיא פניני חי בשביל זה .  המעבר שלו למכבי תל אביב הביא איתו כמה וכמה שירי נאצה וקריאות שנאה מצד אוהדי ירושלים .  ולמרות זאת בגביע ווינר ,  כשיתר שחקני מכבי שיחקו רע בדרך להפסד בגמר לירושלים ,  פניני היה טוב ,  בקושי החטיא זריקה וסיים את המשחק עם 16 נקודות .  
ביום ראשון ביד אליהו ,  פניני המשיך בשלו .  אחרי הסל הראשון שלו הוא תקע מבט לאוהדי ירושלים ,  שישבו במרומי היציע ,  אולי בשביל להקדיש להם את הסל ,  אולי כדי להראות להם שלא אכפת לו ,  ואולי דווקא להפציר בהם שימשיכו כי הוא נהנה .  מעטים הם השחקנים הישראלים שמסוגלים לנתב את כל האמוציות והרגשות לפעולות חיוביות במשחק ,  אצל פניני זה הפך להרגל .  גם בעונות הקודמות שלו בירושלים ,  כשפגש את האקסית הקודמת שלו ,  בני השרון ,  הוא לא התבייש או נרתע והכפיל את ממוצע הנקודות שלו במשחק .  בגמר הגביע של עונת 2006/7 הוא קלע שלשת מומנטום ועבר ליד הספסל של קבוצתו לשעבר ,  תוך כדי שהוא עושה פרצוף שמלא בתחושת נקמה .
 אז נכון שגיא פניני הוא לא השחקן הכי מוכשר ,  ולא הכי מהיר ,  וגם לא קולע הכי טוב מכל העמדות ,  אבל הוא נמצא שם בכל משחק ,  גם אם מקללים אותו ובעיקר אם יש לחץ של משחק הכרעה .  בקיץ האחרון הוא היה שביעי ברוטציה של הנבחרת עם 15 דקות בממוצע למשחק ,  והנבחרת סיימה את אליפות אירופה מוקדם מהצפוי .  בקיץ הקרוב הוא כבר צריך לשחק יותר ,  ולתת גיבוי לעומרי כספי שיגיע עייף מהNBA .  אריק שיבק ,  לעיונך .
 בצורה שקטה ,  וקצת מחוץ לאור הזרקורים ,  רושמת מכבי חיפה את אחת הריצות הטובות ביותר שלה ,  ומחזור אחד לפני סיום הסיבוב נמצאים שחקניו של אבי אשכנזי עם מאזן של 2:8 .  בשנה שעברה סיימה חיפה את כל אחד מהסיבובים עם ארבעה הפסדים ,  וכזכור הגיעה עד למעמד גמר הפיינל פור ,  כך שהעונה נחשבת למאוד מוצלחת עבור אנשיו של ג'ף רוזן .  חוץ מהיכולת המקצועית הנפלאה של השבועות האחרונים ,  שלא תורגמה להצלחה גם בגביע המדינה ,  עברה חיפה גם למלחמה פסיכולוגית .  לפני לא מעט משחקים עולה חיפה עם שורה של שחקנים פצועים ,  שלא התאמנו לאורך כל השבוע ,  מנצחת ,  ואותם שחקנים מוכתרים למצטיינים .
 השבוע ,  בניצחון החשוב על עירוני אשקלון ,  היו אלה בן סטרונג ,  דרור חג'ג' ודבון ג'פרסון שלא התאמנו במהלך השבוע בגלל פציעות ומחלה .  סטרונג ,  שסובל משבר באף ,  לא שיחק ,  אך חג'ג' שהתאושש משפעת קלע 14 נקודות ,  חילק 9 אסיסטים והוריד 7 ריבאונדים .  ג'פרסון ,  שהגיע עם ברך פצועה ,  ולא בדיוק להט לסכן את עצמו ,  קלע 21 נקודות וקטף 8 ריבאונדים .  במחזור הרביעי היה זה בן סטרונג שלא היה אמור לשחק מול הפועל חולון וסיים את המשחק עם 18 נקודות ו-8 ריבאונדים ,  ובמחזור הראשון רשם עידו קוז'יקרו הפצוע 10 ריבאונדים על מכבי תל אביב .  אם ככה נראים השחקנים של מכבי חיפה כשהם פצועים ,  הפועל ירושלים צריכה להיכנס לכוננות ספיגה בשבוע הבא ,  כי כרגע נראה שחיפה תגיע בסגל מלא .
 אולם הפחים לבש חג עם הניצחון השני ברציפות של הפועל חולון בליגה בבית ,  ניצחון שעושה הרושם מסמל את היציאה של חולון ,  אולי ,  לדרך חדשה .  חולון הציגה משחק הקרבה וידעה לסיים משחק צמוד ,  תחום בו התקשתה מתחילת העונה ,  בעיקר כי קיבלה לידיה שחקן זר נוסף לצידם של דווין מיטשל וג'ון תומאס  אנטוניו גרייבס ,  שהחל את העונה כשחקן יורוליג .  מעניין היה לראות מה היו עושים בחולון אם שחקן ברמתו של גרייבס היה מגיע בתחילת העונה ,  ומשותף בכל אותם משחקים שהיו להם ביד בדקות האחרונות .
 אבל הסיפור הגדול היה החזרה של מיקי דורסמן לליגת העל ,  חזרה עם ניצחון .  דורסמן חזר לשלוט באולם הפחים ,  והחיוכים שלו ושל הקהל הזכירו לכולם את עונת האליפות .  בסיום אמר דורסמן כי הוא לא המשיח ,  מה שגרם לדה ז'ה וו והזכיר ללא מעט אנשים את העונה שעברה ,  אז חזר דורסמן לאמן לתקופה קצרה במכבי ראשון לציון .  במחזור החמישי דורסמן סחב את ראשון לציון במשחק הבכורה שלו לניצחון חוץ יוקרתי באשקלון ,  ואחר כך התבטא ואמר שהוא לא קוסם .  בשלושת המשחקים לאחר מכן דורסמן לא קיבל חיזוק ,  הפסיד בהם וסיים את הקדנציה הקצרה .  בחולון לא יתנו לדורסמן לברוח ,  הוא צפוי לקבל כמעט את כל מבוקשו ,  בניגוד לקודמו ,  וזאת רק כדי שיישאר .
 אך לפני שבחולון יחלמו על בריחה אל הפלייאוף העליון כדאי להם להשלים עם המציאות .  הסגולים ניצחו את עירוני נהריה ,  אחת הקבוצות החלשות בליגת העל העונה ,  במשחק שלא היה רחוק מלברוח להם מהידיים .  בשבועיים הבאים בחולון אולי יחגגו ניצחונות נוספים על רמת גן ועפולה מהתחתית ,  אבל בשום אופן אין לצאת מפרופורציה .  בשום חלק מהעונה חולון לא הייתה חלשה יותר מהקבוצות הללו .  דורסמן רחוק מלהיות המשיח של הקבוצה בשלב זה ,  והסיכוי שבאמת נראה את חולוניה נאבקת על כניסה לפיינל פור הוא קלוש .  אז בינתיים שבחולון ימשיכו לחגוג ,  כי ימים קשים עוד יחכו להם בהמשך העונה .
 
יש על מי לבנות
לפני מוק' היורובאסקט ,  כדאי לשיבק לזכור את החוצפה של פניני מול ירושלים ובכלל .  אור שקדי מסכם מחזור ונמנע מלהכתיר את דורסמן למשיח

