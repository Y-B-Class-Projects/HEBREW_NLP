ארז מרקוביץ' חתם בהפועל חולון
הסנטר הובא בתחילת העונה כשחקן מוביל לראשון לציון ,  אך הצדדים נפרדו בהסכמה ומרקוביץ' ינסה להציל את חולון מירידה
ארז מרקוביץ' חתם הערב  ( שלישי )  בהפועל חולון .  הסנטר בן ה-31 ,  שלא זכה לדקות משחק רבות במכבי ראשון לציון מאז שהצטרף לקבוצה הקיץ ,  ינסה לפתוח דף חדש במדי מחזיקת הגביע ,  המשוועת לחיזוק ישראלי שיסייע לה במאבקי התחתית אליהם נקלעה .  מרקוביץ' ,  בוגר מחלקת הנוער של ראשון לציון ,  הגיע אליה אחרי ארבע עונות בהפועל ירושלים ,  ולפני כן עבר גם בעירוני רמת גן ,  מכבי רחובות ,  עירוני אשקלון ,  עירוני נהריה וראסינג פאריז .  ב-13 משחקים העונה רשם מרקוביץ 3.8 נקודות ו-2.9 ריבאונדים בלבד למשחק .
 בראשון לציון הסבירו את העזיבה של מרקוביץ' כהחלטה משותפת : " זה היה החלטה של שני הצדדים ,  זו החלטה שבאה בכוונת טובות .  כשרצינו להתחזק בקו הקדמי חיפשנו שחקן שיוכל לשחק ביחד עם מרקוביץ' ,  אבל לא מצאנו שחקן כזה והבאנו את ארון מגי והשילוב ביניהם קצת גדול על הליגה שלנו .  קצת התחשבנו במרקוביץ' שרצה עוד דקות משחק והחלטנו לתת לו לשחק במקום אחר .  אנחנו כעת עובדים להביא זרים גבוהים ".  
בימים האחרונים הוצע לראשון לציון מריו אוסטין ,  ששיחק בעבר בהפועל ירושלים ,  אך פערים בכושרו של השחקן ובשכר מונעים בשלב זה את הבאתו .  שמות נוספים שעלו הם קימאני פרינד ,  שחקנה של ירושלים לשעבר ,  איירה ניובל מבני השרון ומארק וורתינגטון קפטן נבחרת אוסטרליה .
 בחולון שמחו לקבל חיזוק בדמותו של מרקוביץ' ,  שיחל להתאמן מחר בקבוצה וישחק כבר ביום שבת מול הפועל ירושלים .  מי שעשוי להיפגע מהמהלך הוא הפורוורד יוני ניר שנותן עד כה עונה מצוינת .  בקבוצה מודאגים ממצב ברכו של דווין מיטשל שנפצע במשחק האימון בו הפסידה חולון 68:67 לעירוני נהריה אמש .  מיטשל יעבור בדיקת MRI ולאחריה תוכל חולון לגלות כמה זמן ייעדר מהמגרשים .  כ-300 מאוהדי הקבוצה מתכוונים לעלות לירושלים ולתמוך בשחקנים .  עד עתה קיבלו אוהדי חולון 100 כרטיסים כשבירושלים אמורים להחזיר מחר תשובה על כמות כרטיסים נוספת שביקשו הסגולים מחולון .
 
ארז מרקוביץ' חתם בהפועל חולון
הסנטר הובא בתחילת העונה כשחקן מוביל לראשון לציון ,  אך הצדדים נפרדו בהסכמה ומרקוביץ' ינסה להציל את חולון מירידה

