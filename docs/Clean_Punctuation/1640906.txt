השארם האירופי של ריאל
פלגריני מצליח במשימתו להביא את ריאל לשיא במרץ ,  לקראת המשימות האירופיות וגמר האלופות בברנבאו .  תומר יצחק מסכם מחזור בספרד
שבוע לפני חזרתה של ליגת האלופות ,  וכבר אפשר להגיד שהמהלך של מנואל פלגריני הצליח .  ריאל מדריד אמנם עדיין נמצאת בפיגור חמש נקודות מברצלונה גם אחרי ה-0:3 הביתי על אספניול ,  אך היא הולכת ומתגבשת ,  נעשית מהוקצעת ומרשימה יותר ויותר מדי שבוע .  המאמן הצ'יליאני קיווה להביא את שחקניו לשיא כושרם עם הכניסה לחודש מרץ ,  וכעת נדמה כי הוא בעמדה מצוינת לעשות זאת .  ההגנה התייצבה ,  צ'אבי אלונסו מתחיל להיות הדבק בין חלקי הקבוצה וגם קאקה ,  בצעדי צב אמנם ,  נותן את התמורה שלו בהמתנה לפריצה המיוחלת שתגיע במאני טיים .
 מעל כל אלה בולטת טביעת האצבע של המאמן בכל הקשור להתקדמות במשחק הקבוצתי של הבלאנקוס .  בתחילת העונה דיברנו על התלות במהלכים אישיים ,  בעיקר של כריסטיאנו רונאלדו ,  והנה עכשיו מוכיחה ריאל כי היא מסוגלת לשחק כדורגל שובה עין עם מסירות מרגל לרגל ,  ולבצע זאת בצורה נהדרת במיוחד כשהסטאר הפורטוגלי לא נמצא על המגרש .  בשני המשחקים האחרונים הקישור של ריאל כלל את צ'אבי אלונסו ,  גוטי ,  קאקה ואסטבן גראנרו  שחקנים שתמיד יעדיפו מסירה על פני ניסיון כיבוש .  לא פלא שהיו אלה שני המשחקים הראשונים העונה שהזכירו את ריאל האסתטית עליה האוהדים בסנטיאגו ברנבאו מפנטזים .  ריאל קבוצתית כזו שתוכל להשתלב עם היכולות הנדירות של רונאלדו ,  תוכל להגיע לשיאה לא רק במרץ אלא גם בגמר ליגת האלופות ב-22 במאי .
 מי אמר שברצלונה לא התחזקה בחלון ההעברות של חודש ינואר ?  כמעט שנתיים עברו מאז הפעם האחרונה בה פתח גבריאל מיליטו בהרכבה של האלופה ,  עד שהגיע הניצחון 1:2 על חטאפה ואיפשר לבלם הארגנטינאי לרשום קאמבק מרגש בו היה המצטיין בחלק האחורי .  לפני מספר חודשים סיטואציה כזו נראתה חסרת סיכוי לחלוטין ,  אך מיליטו לא אמר נואש למרות ההמלצות להכריז על פרישה ,  והתעקש לנסות לשוב אל המגרשים .  אחרי תקופת שיקום ארוכה בעקבות הקרע ברצועות הברך ולאחר שחזה מהצד בחבריו קוטפים תארים בסיטונות ,  מיליטו יכול סוף סוף להיות שותף מלא להצלחות ולהחזיר לברצלונה על ההשקעה .  
את המהירות מיליטו כבר מתחיל להרוויח מחדש ,  על החשש מתיקולים נראה כי התגבר בעזרת דקות המשחק שקיבל בקבוצת המילואים וקריאת המשחק הנפלאה מעולם לא נעלמה .  במיוחד עכשיו ,  כשברצלונה סובלת  ( ועוד תסבול )  מפציעות והרחקות בעורף ,  מיליטו מהווה עוד אופציה נהדרת עבור פפ גווארדיולה שגם כך לא נהנה מסגל עמוק למדי ,  ודאי לעומת היריבה הגדולה ממדריד .  גם דייגו מראדונה עוקב בעניין .  אם יש מישהו שמסוגל להיכנס לנעליו של רוברטו אז'אלה ולעשות סדר בתחנת הרכבת המכונה גם הגנת נבחרת ארגנטינה ,  זהו אך ורק גבי מיליטו .  כולם מחכים ל'מרשל' .
 הקבוצה החמה כרגע בליגה הספרדית שמתחת לשתי הגדולות ,  היא אוסאסונה של חוסה אנטוניו קמאצ'ו .  לראשונה מאז 2006 רשמו האדומים מפמפלונה ארבעה ניצחונות רצופים ,  ואחרי פתיחת עונה רעה הם כבר במקום התשיעי .  עם כל הכבוד לוולטר פנדיאני הבלתי נגמר ולקרלוס ארנדה שהבקיע את שער הניצחון ב-0:1 על טנריפה ,  הסיפור באוסאסונה הוא בהגנה ובמיוחד בצמד המגינים הצעירים ,  סזאר אזפיליקואטה הימני ונאצ'ו מונריאל השמאלי .  
הראשון נחשב לאחד השחקנים הבכירים בנבחרת ספרד הצעירה ומבוקש בליגה האנגלית ,  ואילו השני מבוגר ממנו בשלוש שנים וכבר הספיק לערוך הופעת בכורה בנבחרת הבוגרת .  העונה הם מהווים חלק מההגנה הרביעית בטיבה בליגה ,  ואף אחד לא יופתע לראות אותם מתקדמים לקבוצות טובות יותר בעונה הבאה .
 
השארם האירופי של ריאל
פלגריני מצליח במשימתו להביא את ריאל לשיא במרץ ,  לקראת המשימות האירופיות וגמר האלופות בברנבאו .  תומר יצחק מסכם מחזור בספרד

