לא על ההוקי בילודו
בילודו הביא זהב לקנדה במוגולס ,  אבל בוונקובר מתרגשים מנבחרת ההוקי קרח .  תומר ספירשטיין מדווח ממרכז החגיגה
קנדה מצאה גיבור לאומי חדש .  עזבו אתכם מסטיב נאש או ויין גרצקי - הלהיט החדש של הקנדים הוא אלכסנדר בילודו ,  הקנדי הראשון שזוכה במדליית זהב על אדמתו שלו .  בילודו ,  שניצח בתחרות המוגולס  ( אל תדאגו ,  לא רק לכם זה נשמע כמו תחרות מהארי פוטר )  ,  הפך בן לילה לדמות האהובה ביותר בקנדה .  מהדורות החדשות ,  העיתונים והרדיו פותחות את שידוריהן עם תקצירי הזכייה ההיסטורית ,  שידורים חוזרים של התחרות משודרים לאורך כל הלילה ,  חולצות אדומות עם שמו כבר הודפסו והחלו להימכר בחנויות ורשות הדואר הלאומית כבר החליטה להוציא בול רשמי על שמו .
 יש רק אדם אחד שמרגיש מאוכזב מהזכייה של בילודו - מאייל ריקר ,  זוכת הזהב השנייה של קנדה .  טוב ,  אני אולי מגזים קצת ,  אבל רק בשביל שתבינו עד כמה הזכייה הזו הייתה חשובה לגאווה הלאומית כאן בקנדה .  לאחר הזכייה יצאו אלפי קנדים לרחובות ונקובר ,  עטופים בדגלי הלאום ,  והחלו לחגוג את המדליה עד אור הבוקר .  מרכז רחוב רובסון ,  משם מגיעים מרבית שידורי הטלוויזיה  ( תחנת הטלוויזיה הלאומית ,  CTV ,  אף הקימה שם אולפן שידור )  ,  הפך למרכז הערצה לבילודו ,  ולפתע גם התור לאומגה הענקית שהקימו שם  ( בגובה 8 קומות )  התקצר לטובת החגיגה הגדולה .  בכל פעם שהראו את הזכייה על מסכי הענק ,  החלו הקנדים לשיר את ההמנון ברחובות ,  ונראה כי רק דבר אחד כרגע יותר חשוב עבורם - נבחרת ההוקי .  אוהו ,  כמה שהקנדים אוהבים את ההוקי שלהם .  אבל לזה עוד נגיע בהמשך .
 יום ראשון בצהריים ,  וההמונים זורמים לתורים המובילים אל תוך האולם המרכזי ,  לקראת תחרות ההחלקה המהירה .  האזור בו נמצא האולם ,  ה-WATERFRONT ,  מתמלא אוהדים מכל המדינות ,  כאשר באופן מפתיע  ( או שלא כל כך )  ,  פחות מחצי מהם מחזיקים בכרטיסים לתחרות עצמה .  רוב האנשים פה באו כדי להתאגד בפאבים ולעודד ,  או בכלל לטייל לאורך הגדה ולצלם את המשואה האולימפית שהוצאה אל מחוץ לאולם .  המשואה ,  אגב ,  גוררת הדי ביקורת בשל העובדה שגידרו אותה ,  מה שמונע מעשרות אלפי האנשים להשיג צילום איכותי עם האש האולימפית ,  והם נאלצים להסתפק בתמונות מעבר לגדרות הברזל .  בתוך שעתיים מסתיימת התחרות והמוני אנשים גודשים את הרחובות ,  מה שגורם כאב ראש לא קטן לשוטרים הנאלצים לכוון את התנועה באזור .  תחנת הרכבת הופכת בתוך רבע שעה למקום הכי עמוס בעולם ,  ואני מחליט לקצר הליכים וללכת קצת ברגל .
 אני מוצא את עצמי לאחר כרבע שעה באזור אצטדיון ההוקי הגדול של קנדה ,  מסביבו מסתובבים אלפי אנשים שבאים לספוג קצת מהחוויה האולימפית ,  ובעיקר כדי להשיג לעצמם מקום טוב בתור של  " בית סוצ'י "  - הבית הרוסי .  רוסיה ,  שתארח את אולימפיאדת החורף הבאה ,  השקיעה לא מעט כספים בביתן הזה ,  ובכלל ,  נראה כי האוהדים הרוסים הם הקבוצה הכי גדולה של אוהדים שהגיעו לקנדה .  אבל אני מחליט שוודקה זה לא מה שבשבילו באתי לכאן ,  ופונה לעבר  " בית קוויבק ",  שם מוכרים בירות מהמחוז הצרפתי ,  שכמו צרפת עצמה - גם המחוז הקנדי שלה לא ממש מבין בעשיית בירות .  תוך שלוש דקות אני מוצא עצמי בפנים ,  ותוך חמש דקות אני מוצא עצמי בחוץ ,  מינוס עשרה דולרים ופלוס פחית בירה מזעזעת .  טוב .  אני מחליט שונקובר קצת עמוסה מדי כרגע ,  ועולה על האוטובוס לוויסלר .  אם ונקובר היא העיר הגדולה והמרכזית של האולימפיאדה הזאת ,  וויסלר היא האחות הקטנה והמופרעת .  שעתיים וחצי נסיעה צפונה ואני מוצא עצמי במקום אחר לחלוטין .  שלג מכל עבר ,  גולשי סקי וסנובורד מסתובבים ברחובות ,  והעיירה עצמה נמצאת כמעט במצור .  לוויסלר יש ,  למעשה ,  שני חלקים מרכזיים - הווילג' והקריקסייד  ( הכפר וגדה ,  אם תרצו )  .  הקריקסייד ,  שעד לפני שבועיים היה אחד המקומות השקטים יחסית בעיירה הזו ,  הוסב לאזור סטרילי בו מתקיימות התחרויות השונות ,  ואילו הווילג' - שהיה המרכז המסחרי ,  הפעיל וגדוש האלכוהול  נשאר אותו דבר ,  פלוס מינוס כמה נורווגים ,  אוקראינים ,  גרמנים ונראה לי שאפילו כמה צ'רקסים ,  למרות שאני לא חושב שיש להם נבחרת כאן  ( אם כי בהתחשב בעובדה ששולחן פוקר מכיל יותר משתתפים מאשר המשלחת הישראלית ,  אין לי ממש זכות להתלונן )  .  המקומיים בוויסלר הם האנשים הכי מוזרים  ( לטובה )  שתפגשו בכל העולם .  יותר תיירים גרים כאן מאשר קנדים - אירים ,  סקוטיים ,  אוסטרליות ואפילו כמה ישראלים - וכולם מעבירים את שגרת חייהם בגלישה ,  טיולים וצריכה מאסיבית של אלכוהול ודברים ירוקים אחרים .  אכן ,  מראות קשים .
 יום שלישי ,  ואחת מתחרויות הסקי שהייתה אמורה להתקיים היום נדחתה בשל - זה הולך להישמע לכם מוזר - יותר מדי שלג .  כן ,  גם אני לא מבין איך ספורטאים שמתחרים בחורף דוחים את התחרות בגלל מזג אוויר חורפי מדי .  אלפי האנשים שהחזיקו כרטיס לתחרות  ( ואני ביניהם )  מוצאים עצמם מחפשים תעסוקה ,  ורובם מחליטים לנצל את ההזדמנות ולעלות להר לצורך גלישה .  כן ,  גם לי זה נראה מוזר שאלפי חובבנים מנצלים את עודף השלג בשביל לעשות את מה שהמקצוענים ויתרו עליו .  העסקים הרבים בוויסלר ,  שמתמחים בהשכרת ציוד והדרכת גלישה ,  מוצאים עצמם מוצפים באלפי גולשים שמצד אחד מאוכזבים על דחיית התחרות ומצד שני שמחים על ההזדמנות לגלוש קצת .  
השעה ארבע וחצי מתקרבת ,  והפאבים הופכים לדחוסים עד שאין מקומות עמידה בשום מקום שמוכר אלכוהול .  הסיבה - משחקה הראשון של נבחרת ההוקי  ( גברים )  של קנדה .  כן ,  הקנדים מכורים להוקי שלהם יותר ממה שכאן בארץ מכורים לכדורגל .  בכלל ,  נדמה כי משחק של הנבחרת הלאומית מאחד את האנשים כמעט כמו משחק של מכבי תל אביב ביורוליג .  המוני אנשים לבושים בחולצות הוקי רשמיות של הנבחרת  ( 140 דולר לחולצה )  צובאים על בתי העסק ומתחילים בעידוד מאסיבי של הנבחרת .  צעקות  " גו ,  קנדה ,  גו !  "  נשמעות מכל עבר ,  ולמרות שיש בחלק מהפאבים אוהדים של הנבחרת הנורווגית - מולה מתמודדת נבחרת קנדה - אף אחד לא צועק בגנות היריבה או השופטים .  עוד משהו שכדאי לנו ללמוד מהקנדים .
 הקהל כאן באקסטזה .  דגלים מתנופפים ,  פאבים מחלקים בלונים ושאר אביזרי עידוד ,  וכולם מחכים לאיזה גול של סידני קרוסבי - מי שהוכתר כבר בגיל 20 ליורש של ויין גרצקי .  בשליש השני של המשחק מגיעים השערים המיוחלים ,  והקהל יוצא מגדרו .  הנבחרת מנצחת והאותות לחגיגות מגיעים .  אנשים יוצאים החוצה ,  שיכורים כלוט ,  ומתחילים להתהלך ברחובות העיירה עטופים בדגלים  ( משל היו סופרמן )  ובקריאות שמחה ושירי הלל לנבחרת .  אכן ,  למרות הזהב הכפול שהשיגו הספורטאים הקנדיים ,  ולמרות שנבחרת הנשים של קנדה רומסת את יריבותיה בהוקי ,  אין אהובים גדולים יותר על הקהל המקומי מנבחרת ההוקי הגברית .  אפילו השנאה שרוחשים כאן הקנדים לדייל בג סמית' מתגמדת לנוכח קרוסבי ושות' .
 סמית' הוא סוג של  " פרסונה נון גרנטה "  כאן בקנדה .  הקנדי לשעבר ,  שסומן בתור התקווה הגדולה של קנדה בסקי ,  החליט להגר לאוסטרליה ולייצג אותה באולימפיאדה .  כאשר הגיע לקנדה ,  לא השתתף במסיבת העיתונאים הרשמית של המשלחת האוסטרלית ,  קיים מסיבת עיתונאים לכתבים אוסטרלים בלבד ,  וכאשר נשאל לבסוף על ידי עיתונאי  " איך ההרגשה לחזור הביתה ?  "  ענה בקרירות  " זה לא הבית שלי ".  כאשר בילודו הקדים אותו בקרב על מדליית הזהב ,  זכו הקנדים בניצחון כפול ,  והכתבים המקומיים לא יכלו להסתיר את השמחה לאיד .  בערוצי הטלוויזיה הקנדיים אף הגדילו לעשות וסיפרו בחיוך מאוזן לאוזן על ההפסד של הפייבוריט האוסטרלי לגיבור המקומי ,  תוך שליחת עקיצות סרקסטיות בכל הזדמנות .  מה לעשות ,  גם בקנדה בגידה היא בגידה .  זכייתה של הנבחרת המקומית בהוקי מצליחה להשכיח את הפאשלות הלא מעטות שקורות כאן .  זה התחיל בטקס הפתיחה ,  שבו לא כל עמודי המשואה נפתחו ,  המשיך בדחיית תחרות הסקי ,  והמשיך בעיכובים הרבים של התחרויות שכן מתקיימות .
 לא פעם ,  במיוחד בתחרויות הסנובורד ,  מתעכבות ההזנקות בשל תנאי מזג אוויר ,  ובאחת התחרויות אף שקלו לבטל את מקצה השיפורים של המתמודדים .  זה אולי נראה לכם כמו כלום ,  אבל עבור הספורטאים זה אומר המון .  בעיקר ,  זה אומר שכל ספורטאי חייב לתת את כל מה שיש לו במקצה הראשון ,  מה שגוזל המון אנרגיה לקראת הסיבובים המכריעים וגם שם לחץ הרבה יותר גדול על המתחרים - באחת מתחרויות הסנובורד ,  למשל ,  נפלו שתי מתמודדות שנכנעו ללחץ ,  ותנאי מזג האוויר אף גרמו להפרשי זמן של כעשר שניות בתחרויות הסקי  ( זה המון ,  אם לא ידעתם )  .  
בינתיים ,  מזג האוויר בימים הקרובים צפוי להיות נוח ואפילו חם  ( מה שאומר בערך עשר מעלות ביום )  ,  כך שהתחרויות אמורות להתקיים כסדרן ,  הצופים יוכלו להתלבש כראוי  ( הרבה דגלים ,  איפור ולבוש מסורתי )  ,  וכפי שזה נראה כאן בוויסלר - האלכוהול יזרום הרבה יותר בקלות .  זו אולימפיאדה - צריך לתת פוש נוסף של מאמץ .  כן ,  גם בשתייה .  בכל זאת ,  זה מה שעושה את האולימפיאדה להרבה יותר מעניינת ,  לא ? 

לא על ההוקי בילודו
בילודו הביא זהב לקנדה במוגולס ,  אבל בוונקובר מתרגשים מנבחרת ההוקי קרח .  תומר ספירשטיין מדווח ממרכז החגיגה

