האסון בהאיטי :  קרן אור ,  לרגע
בסיפורו  " רעידת אדמה בצ'ילה "  מתמודד הסופר הגרמני היינריך פון קלייסט עם השאלה מה עושה אסון טבע לחברה האנושית .  האם האסון משפר את בני האדם ?  האם הוא מלמד אותם משהו ?  סיפורו של קלייסט מתמקד בזוג אוהבים מורה עני ותלמידתו שחטאו ב"אהבה לא חוקית "  והם נידונים למוות .  ברגע שההוצאה להורג עומדת להתבצע ,  מתרחשת רעידת אדמה נוראה שמצילה את הנידונים ממוות רק כדי שבהמשך אחרי שהסדר ישוב מעט על כנו ,  יאשימו אותם שבחטאם גרמו לרעידת האדמה ,  ובסופו של דבר דמויות מתוך האספסוף מרוצצות את ראשיהם באלות .  
המחשבה על סיפורו האכזרי של קלייסט בן המאה ה-19 חלפה בראשי למראה תמונות הזוועה של תוצאות רעידת האדמה בהאיטי .  גם הפעם ,  כמו במרבית אסונות הטבע ,  רוב הקורבנות הם עניים מרודים אנשים קשי יום ששמחת עניים היתה האור היחיד בחייהם .  שמחת עניים היא אהבת אנשים קרובים כמו חירונימו וז'וספה גיבוריו של קלייסט שאהבתם היא כל מה שהיה להם בחייהם .  לא כסף ,  לא מותרות ,  לא רכוש .  רק מה שקרבתם של אנשים קרובים יכולה לתת .  בא אסון טבע ולוקח מעניי העניים את היקר להם מכל :  את האנשים הקרובים אליהם .  
אתה רואה את הפנים הקרועות מהכאב על אובדן הקרובים האהובים שהוא נורא מכל כאב פיזי ,  ואם יש איזו קרן אור בכל האסון הנורא הזה הרי זו התגייסותם של המתנדבים שבאים מכל קצווי העולם להושיט איזו עזרה לניצולים .  לרגע מצטיירת בעיצומו של האסון אפשרות של אנושות אחרת :  אנושות שמזדהה עם סבלם של קורבנות חסרי ישע ומתגייסת להושיט להם יד .  מין אנושות ואנושיות שנוצרות וקיימות לרגע בכל פעם שמתרחש אסון כזה .  
אבל כמו בסיפורו של קלייסט רק יחלוף ההלם והסדר ישוב על כנו ,  ומיד יימצאו שוב מניפי אלות וסכינים ופצצות ושוב ישובו בני אדם לחפש אשמים באסונותיהם ולטבוח אלה באלה .  אם הטבע היה יכול להבין את טבע האדם ,  אפשר היה אולי להבין למה מדי פעם הוא משתולל ככה .
 
האסון בהאיטי :  קרן אור ,  לרגע
nan
