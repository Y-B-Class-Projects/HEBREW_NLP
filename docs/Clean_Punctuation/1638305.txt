מהשורה של חברות התקשורת לא ישחרר גם המוות 
התנתקות מספקיות תקשורת
 >  >  אם יש משהו בלתי אפשרי בישראל ,  הרי זו התנתקות מחברת תקשורת .  לא יעזרו החוקים ,  התלונות והכתבות הלא מחמיאות - נסו להתנתק מאותן חברות וצפויה לכם חוויה מורטת עצבים ,  מתישה ומתסכלת .  אף כי אלה חברות העוסקות בתקשורת ,  יש דבר אחד שהן לא יודעות לעשות :  תקשורת עם לקוחותיהן .  זמן ההמתנה לשירותיהן בטלפון ,  למשל ,  נע בין 20 דקות ל-50 דקות ביום רגיל ,  בלי גשמים בנגב או פקקים באיילון .  הדבר הגרוע ביותר שיכול לקרות לכם הוא הרצון להתנתק מאותן חברות .  משלב זה אתם מסומנים במוקד החברה כאויב לגיטימי שיש להכניעו באטיות עד שיזדחל חזרה ויבקש לוותר על הניתוק .  אם הודעתם בשלב מסוים שאתם רוצים להתנתק ,  תועברו למדור המשוקץ ביותר ,  לגולאג האימתני של חברות התקשורת  - " מדור הניתוקים ".  המוקדן שזיהה וסימן אתכם כאויבי החברה המבקשים להתנתק ,  יודיע לכם בשאט נפש בלתי מוסתרת כי תועברו ל"ניתוקים "   ( או במלים אחרות ,  אתם מעכשיו באופן רשמי על ציר הרשע ,  בין אחמדינג'אד לבן לאדן )  .  במדור הניתוקים בחברות אלה כנראה בוחרים מוקדנים ליקויי שמיעה ומדריכים לשעבר בסדרות ההישרדות הסדיסטיות ביותר בצבא .  זמן ההמתנה למוקדנים במחלקות הניתוקים שובר אפילו את שיאי ההמתנה של חברות תקשורת אלה עצמן ,  אבל כשהם עונים ,  וזה ייקח הרבה זמן ,  הם יעסיקו אתכם בשאלות :  למה להתנתק ,  מה ישכנע אתכם להישאר ,  אולי נדבר על זה ואולי תחשבו על זה .  בסבלנות של חתול שבע המחזיק עכבר שבוי בציפורניו הם יעבירו אתכם דרך סוללת שאלות ופיתויים .  אם שרדתם גם את סדרת השכנוע ואתם באמת דבקים ברצון להתנתק וכל השכנועים לא עזרו - אתם מועברים לסדרת ההתעללות הבוטה .  עכשיו אתם כבר לא רק אויבי החברה ,  אתם גם בוגדים שכנראה שוקלים ,  רחמנא ליצלן ,  לעבור לחברה מתחרה .  חשד סביר זה מכשיר אתכם להיות קורבנות לדרישות לא סבירות  ( מסירת פרטים לגמרי לא רלוונטיים ,  תיאום תאריכים לניתוק שהם בפירוש לאחר מותכם הטבעי ודרישה להמצאת מסמכים שונים )  .  אבל לשיא הציניות והרשעות מגיעות חברות אלה כאשר הן נדרשות לטפל בלקוח שנפטר .  כן ,  זה קורה שלקוחות מתים ,  אבל אלה כנראה לקוחות מאוד לא רצויים לחברות התקשורת .  לפני חודשיים נפטרה אמי .  במשך חודשיים אני מנסה להביא לניתוקה מחברות התקשורת שלהן היתה מנויה נאמנה ומסורה במשך שנים רבות .  ראשית ,  נדרשתי על ידי חברות התקשורת להוכיח שהיא נפטרה ,  ולא עזרה לי הצהרתי הנרגשת כי יתום אני .  החברות עמדו על כך שאשלח להן תעודת פטירה .  אז שלחתי .  גם לאחר שהתקבלה אצלם הודעת הניתוק הרשמית ,  גם לאחר שנמסרה תעודת הפטירה ולאחר שעות של שיחות עם מוקדנים - לא בוצע ניתוק והחשבונות ממשיכים להגיע .  הגדילה לעשות המוקדנית של חברת תקשורת שהסבירה לי כי  " לא ניתקו את אמך כי היא לא ענתה לנו לטלפון ".  הסברתי לה שאם הלקוחה נפטרה ,  ותעודת הפטירה שלה נמצאת בידי החברה - סביר להניח שהלקוחה לא תענה לטלפונים .  זה נשמע למוקדנית די הגיוני ,  אך כששאלתי אותה מדוע התקשרה החברה אל המנוחה התשובה היתה :  רצינו להציע חבילות ותנאים טובים יותר .  משורת הלקוחות ,  מתברר ,  לא משחרר גם המוות .  חברות התקשורת בישראל הן מהמתקדמות בעולם :  השירותים הסלולריים ,  הטלוויזיה בכבלים ובלוויין וספקי הגישה לאינטרנט הם מתוחכמים ,  חדשניים וניצבים בחזית הטכנולוגיה התקשורתית בעולם .  הם משקיעים סכומי ענק בקמפיינים פרסומיים ,  ביחסי ציבור ובשיפור תדמית .  ואולם החברות לא יודעות כלל אחד בסיסי :  שירות הלקוח - אפילו אם הוא רוצה להפסיק להיות לקוח .  מתברר כי אפילו המוות לא יציל לקוח מתנתק מהתעמרות סדרתית של חברות אלה .  אין להשלים עם מצב זה ,  וניתן להיאבק בחברות התקשורת בדרכים רבות .  החוק אמור להגן על מבקשי ניתוק או מעבר ,  וכל פגיעה בזכויות אלה אינה חוקית .  גם ארגוני צרכנים יכולים להתגייס לשינוי המצב - הרי מדובר במיליוני לקוחות שרבים מהם מכירים היטב את מסכת הייסורים שתוארה לעיל .  אם נשתוק ,  הם ימשיכו .  זה כנראה מאוד כדאי להם .  הכותב הוא פרופסור בחוג לתקשורת באוניברסיטת חיפה

מהשורה של חברות התקשורת לא ישחרר גם המוות 
התנתקות מספקיות תקשורת

