רשות ני"ע נלחמת בפועלים סהר :  תאסור על קרנות נאמנות נוספות להשתמש בשירותיו
המטרה של התקנה החדשה היא להפחית את השפעת פועלים סהר על החלטות מנהלי ההשקעות באסיפות .  לפי הערכות הרשות ,  פועלים סהר משפיע על הצבעות של יותר מ-25% מכספי החוסכים
 >  >  קרנות הנאמנות לא יוכלו לקבל שירותי ייעוץ כיצד להצביע באסיפות הכלליות מגוף המייעץ למוסדיים המנהלים יותר מ-25% מהיקף חיסכונות הציבור - כך נקבע בתקנות שאושרו במליאת רשות ניירות ערך בתחילת השבוע .  המשמעות היא הכרזת מלחמה בגוף הגדול בשוק - פועלים סהר .  במצב שפועלים סהר ייעץ לגופים המנהלים יותר מ-25% מכספי הציבור - קרנות הנאמנות לא יוכלו לקבל ממנו ייעוץ .  התקנות יחולו גם על חברות תעודות הסל ,  כאשר אלה ייכנסו תחת חוק השקעות משותפות בנאמנות ויחויבו להצביע באסיפות כלליות .  עוד נקבע בתקנות כי גופים הנותנים המלצות לקרנות נאמנות ,  יצטרכו לפרסמן בפומבי .  התקנות פורסמו באתר רשות ניירות ערך והועברו להערות הציבור טרם אישורן .  התקנות עוסקות בהמלצות ועדת חמדני להגברת מעורבות הגופים המוסדיים בשוק ההון .  התקנות מטילות על קרנות הנאמנות חובה להשתתף באסיפות כלליות ולקבוע מדיניות בנוגע להצבעותיהם בנושאים שונים ,  ובכלל זה במקרים שבהם יש חשש לניגוד עניינים העלול להשפיע על אופן ההצבעה .  אחד הסעיפים המעניינים נוגע להתקשרות עם גוף מקצועי המספק המלצות כיצד להצביע באסיפות כלליות .  כיום קיים גוף אחד גדול בשוק - פועלים סהר שבבעלות בנק הפועלים .  פועלים סהר נותן המלצות לכ-60% מהגופים המוסדיים .  לפי התקנות ,  מנהלי קרנות נאמנות רשאים להתקשר עם גוף מקצועי שמספק המלצות הצבעה בתנאים מסוימים .  אחד התנאים נוגע לגודלו של הגוף ,  וקובע שקרנות נאמנות יכולות להתקשר עם גוף כזה רק אם לאחר ההתקשרות לא ייתן ייעוץ למוסדיים שמנהלים יותר מ-25% מנכסי הציבור .  הגדרת הגופים המוסדיים לפי התקנות מתייחסת לחברות ביטוח ,  חברות מנהלות של קופות גמל וחברות מנהלות של קרנות נאמנות .  סך כל נכסי הציבור בחיסכון ארוך טווח ובקרנות נאמנות מסתכם בכ-600 מיליארד שקל - כלומר ,  מנהל קרנות נאמנות יוכל להתקשר עם פועלים סהר רק אם לאחר ההתקשרות לא ייתן שירותי ייעוץ למוסדיים המנהלים יותר מ-150 מיליארד שקל .  לפי הערכת רשות ניירות ערך ,  הגופים המוסדיים שמקבלים כיום ייעוץ מפועלים סהר ,  מנהלים סכום העולה על כך ,  כלומר עם כניסת התקנות לתוקף ,  יצטרכו מנהלי קרנות להפסיק לקבל ייעוץ מפועלים סהר .  רשות ניירות ערך רואה בעיה בכך שגוף גדול אחד מרכז כוח במתן המלצה למוסדיים כיצד להצביע .  מטרת הרשות היא לפתוח את השוק לתחרות ,  כדי שלא יהיה גוף אחד שלו השפעה גדולה מדי על החלטות המוסדיים .  לפי התקנות ,  אם מנהל קרנות הנאמנות הצביע בהתאם להמלצה שקיבל מגוף מקצועי ,  הוא מוגן מפני טענות שיכולים להעלות בעלי יחידות בקרנות ולפיהן הצבעתו נגועה בניגוד עניינים .  עוד נקבע בתקנות כי מנהל הקרן יקבע מדיניות הצבעה בנושאים שונים ,  וכמו כן את אופן הטיפול בפניות מצד הנהלות התאגידים או בעלי שליטה בקרן שמטרתן להשפיע על אופן הצבעתו .
 
רשות ני"ע נלחמת בפועלים סהר :  תאסור על קרנות נאמנות נוספות להשתמש בשירותיו
המטרה של התקנה החדשה היא להפחית את השפעת פועלים סהר על החלטות מנהלי ההשקעות באסיפות .  לפי הערכות הרשות ,  פועלים סהר משפיע על הצבעות של יותר מ-25% מכספי החוסכים

