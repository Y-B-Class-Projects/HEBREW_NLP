אליפות אפריקה :  אלג'יריה עלתה בלהבות
שחקני מלאווי האלמוניים  ( 'הלהבות' )  הדהימו כשהביסו 0:3 את אלג'יריה הפייבוריטית .  בורקינה פאסו חילצה 0:0 מחוף השנהב
המשחק המרכזי של יומה השני של אליפות אפריקה ,  הערב  ( שני )  אמור היה להפגיש את גאנה וטוגו ,  אלא שהביטוי  " בית המוות ",  שניתן לבית ב' ,  קיבל משמעות חדשה אחרי המתקפה הרצחנית על האוטובוס שהסיע את נבחרת טוגו ביום שישי האחרון .  נבחרת הניצים הודיעה על פרישה מהאליפות ,  לפחות זמנית ,  ולכן במקום שלושה משחקים ,  נערכו הערב רק שניים .
 במשחק שפתח את יום המשחקים ,  פגשה מלאווי הצנועה את אלג'יריה והדהימה אותה עם 0:3 שהמשיך את הטירוף בבית א' אחרי ה-4:4 ההיסטרי בין אנגולה למאלי אמש .  בבית ב' ציפתה חוף השנהב לניצחון קל על חשבון בורקינה פאסו ,  אבל שחקניו של פאולו דוארטה תיסכלו את הפילים וסחטו 0:0 מפתיע מאוד .
 אחרי שעלתה למונדיאל עם ניצחון יקר ויוקרתי על מצרים במשחק פלייאוף מלא אמוציות ,  אלג'יריה תיכננה לרשום הישגים גם באליפות אפריקה ולבסס את מעמדה כאחת מהנבחרות המובילות ביבשת השחורה .  האלג'יראים עלו למשחק בלואנדה כפייבוריטים ברורים ,  כשמולם מלאווי הצנועה ,  הנחשבת לאחת הנבחרות החלשות בטורניר ושבה לאליפות אחרי 26 שנות היעדרות ,  ויחזרו למלון עם הזנב מקופל בין הרגליים .
 ב-1984 רשמה מלאווי את הופעתה היחידה באליפות ,  וסיימה עם נקודה את שלב הבתים ,  כולל הפסד 3:0 לאלג'יריה .  היום הגיעה הנקמה ,  בצורה המפתיעה ביותר ועם ניצחון היסטורי .  הלהבות הציגו תוצאות לא רעות במשחקי ההכנה ,  ותפסו את שועלי המדבר לא מוכנים .  כבר בדקה ה-17 עלתה מלאווי ליתרון ,  כשהשוער פאוזי שאושי בעט כדור על חלוץ יריב לאחר אי הבנה עם מאג'י בוגרה ,  וראסל מואפולירווה ניצל זאת כדי לכבוש .  בדקה ה-35 הבינו האלג'יראים כי לא מדובר במקרה ,  כשהמגן אלביס קפוטקה נגח לרשת לאחר כדור קרן .
 ההלם במחנה האלגי'ראי נמשך גם במחצית השנייה ,  ובדקה ה-48 המשיך שאושי ,  גיבור הניצחון על מצרים בפלייאוף המונדיאל ,  בתצוגת הנפל בין הקורות .  השוער הדף רע כדור שהוגבה לרחבה ,  ראסל בעט לקורה ודייבי בנדה לא התקשה לכבוש מקרוב .  0:3 מדהים למלאווי ,  האליפות ממשיכה להפתיע .
 עם קולו טורה ,  יאיא טורה ,  עמנואל אבואה ,  דידייה זוקורה ,  דיידיה דרוגבה ועוד רבים וטובים ,  חוף השנהב היא המועמדת הבכירה לזכייה בטורניר .  אי לכך ובהתאם לזאת ,  כולם ציפו כי הפילים לא יתקלו בבעיות מיוחדות במפגשם הראשון אי פעם עם נבחרת בורקינה פאסו במסגרת אליפות אפריקה .  אלא שלשחקניו של פאולו דוארטה היו תוכניות שונות .
 השתיים נפגשו לא מזמן במוקדמות המונדיאל ואז ניצחה חוף השנהב 2:3 בחוץ ו-0:5 בבית ,  כך שיחסי הכוחות טרם העלייה לדשא בקבינדה ,  היו ברורים .  אלא שהאליפות הזו מפתיעה מדי משחק ,  והפעם ההפתעה הגיעה ללא שערים .  
חוף השנהב שלטה ללא עוררין ,  אבל חלוציה ,  במיוחד בקארי קונה ,  לא הפסיקו להחמיץ מול השוער דאודה דיאקיטה .  סלומון קאלו ,  קאדר קייטה וארונה דינדאן עלו מהספסל כדי להביא את הישועה ,  אך גם הם כשלו במשימה .  בורקינה פאסו רושמת תוצאה סנסציונית מבחינתה ,  ומראה כי האליפות הזו פתוחה לחלוטין .
 
אליפות אפריקה :  אלג'יריה עלתה בלהבות
שחקני מלאווי האלמוניים  ( 'הלהבות' )  הדהימו כשהביסו 0:3 את אלג'יריה הפייבוריטית .  בורקינה פאסו חילצה 0:0 מחוף השנהב

