לא מאמינים למדינה 
יותר ויותר תוכניות בנייה זוכות להתנגדות ציבורית עזה מצד תושבים שחוששים מפגיעה באיכות חייהם ובטבע .  יש להם סיבה לחשוש ,  שכן עד עתה ,  רשויות המדינה לא הצטיינו בהגנה על האזרחים מפני מפגעים
 >  >  במהלך ראיון עיתונאי קצר שהעניק באחרונה לקראת הדיונים על חוק התכנון והבנייה החדש ,  ציין מנכ"ל משרד ראש הממשלה ,  אייל גבאי ,  כי אין בכוונת הממשלה להפחית את מעורבות הציבור בדיונים על תוכניות בנייה . " אם לא נשתף את הציבור בהליכי התכנון ,  ההתנגדויות לתוכניות יתנקזו אלינו באפיקים אחרים ",  אמר גבאי .  אפיקי ההתנגדות שמוצא הציבור אכן נעשים מגוונים בתקופה האחרונה .  תושבים באזורים רבים מנהלים מאבקים נגד תוכניות בנייה המאיימות לטענתם על איכות חייהם ,  או עלולות לפגוע בערך רכושם .  הם לא מסתפקים רק בהליך ההתנגדות הרשמי ומפעילים אמצעים כמו הפצת עצומות באינטרנט ,  הפגנות ופנייה לבתי משפט .  במקרים רבים נתקלים התושבים בעמדה לא אחידה של משרדי הממשלה בנוגע לסיכונים הקשורים בתוכניות הבנייה .  משרד הבריאות ,  למשל ,  תומך לא פעם בטענות התושבים ומחזק את חששותיהם מהשפעות התוכניות .  276 מתושבי העיר ערד ותושבים בדואים באזור פנו לפני כמה שבועות באמצעות עורך הדין אפי מיכאלי לבית המשפט המחוזי בבאר שבע ,  ועתרו נגד התוכנית לכריית פוספטים באתר שדה ברייר ,  הנמצא במרחק של 3.5 קילומטרים מהעיר .  את התוכנית יזמה חברת רותם אמפרט ,  הנמצאת בבעלות חברת כימיקלים לישראל  ( כיל )  .  בעתירה טוענים התושבים כי אין לקדם את הליכי התכנון של אתר כריית הפוספטים ,  מאחר שהוא יגרום לפגיעה  " בשלמות הגוף והקניין "  של תושבי האזור .  הם מבססים את טענתם על חוות דעת מקצועיות ובהן אלה של גורמים במשרד הבריאות ,  הקובעות שהפעלת המכרה עלולה להביא לעלייה בשיעור התמותה של תושבי האזור כתוצאה מחשיפה לזיהום אוויר .  שתי חוות דעת של מומחי בריאות נוספים העריכו שמדובר בעלייה של 4.25% בשיעור התמותה ,  שמשמעותה שבעה מקרי מוות נוספים מדי שנה .  העותרים מאשימים את המשרד להגנת הסביבה בכך שלמרות חוות הדעת הבריאותיות ,  הסכים לאשר ביצוע כרייה בהיקף ניסיוני ולבחון את השפעותיה . " משמעותה של עמדה זו היא אחת ",  נכתב בעתירה . " המשרד להגנת הסביבה מסכים לעריכת ניסוי ב-45 אלף תושבי העיר ערד והסביבה ,  על אף חוות הדעת הקשות הצופות עלייה ממשית בתמותה ובתחלואה ".  צפונה מערד ,  באזור המושב מסילת ציון ,  הנמצא מצפון לבית שמש ,  מתנהל מאבק ציבורי נגד תוכנית הקשורה ברכבת ישראל .  במקרה זה מדובר בתושבים החוששים מהשלכות פינוי עודפי עפר מעבודות להקמת קו רכבת באזור אל מחצבה לא פעילה ,  הסמוכה ליישוב .  מובילי המאבק הם תושבים שעברו לגור בהרחבה של המושב וקיוו לאיכות חיים ואוויר נקי .  ואולם הם זוכים לתמיכה של רבים מהתושבים הוותיקים ,  מאחר שמדובר בקהילת יוצאי קוצ'ין שבקרבם יש רגישות גנטית למחלות נשימה העלולות להחמיר בעקבות חשיפה לזיהום אוויר .  באחרונה חיזק משרד הבריאות את חששות התושבים .  המשרד פנה למועצה הארצית לתכנון ובנייה והודיע שהוא מתנגד לתוכנית פינוי עודפי העפר ,  כל עוד לא יינקטו צעדים נוספים להבטיח שהיא לא תפגע בבריאות התושבים .  משרד הבריאות טוען שבדיקת ההשפעה הסביבתית של פינוי העפר נעשתה על בסיס תקן ,  שאינו מחמיר מספיק והזהיר מפני הגברת התחלואה במושב מסילת ציון .  שומרים על הנוף במקרים אחרים ,  מתנגדים התושבים לתוכניות בנייה בשל חשש מפגיעה בנוף ובסביבה .  כך במקרה של ההתנגדות העזה של תושבים באזור חוף הכרמל להקמת מתקן בסמוך לחוף דור ,  שבו ייקלט גז מקידוח תמר הנמצא בים .  מדובר בתושבים מאזור זכרון יעקב והסביבה ,  הטוענים שמדובר בפגיעה באופי של האזור ובנזק לסביבה החופית .  באזור שפלת יהודה מוטרדים התושבים מתוכניתה של חברת iei לנצל את מרבצי פצלי השמן הקיימים באזור .  מדובר בחומר דומה לנפט הנמצא במצב מוצק בשכבות סלע בעומק של יותר מ-300 מטר .  החברה עורכת סקר כדי לבחון את הפוטנציאל להפקת נפט בכמות מסחרית ממחצב זה .  תושבי האזור וגורמי שמירת טבע חוששים מהפגיעה באזור שהוגדר בשנים האחרונות כשמורה ביוספרית המיועדת בעיקר לשימור ,  ויש בה שטחים נרחבים של שמורות וגנים לאומיים . " אנחנו מתכוונים לעשות הכל בתיאום מלא עם מוסדות התכנון והמשרד להגנת הסביבה ",  הבטיח השבוע ד"ר יובל בר-טוב ,  מנהל החברה . " נעשה את כל הנדרש כדי להימנע מפגיעה בסביבה ".  החשש הציבורי מהשפעת תוכניות בנייה על איכות חיים ואזורי מגורים בולט במיוחד במקרה של מתקנים לשריפת פסולת ,  על רקע חשש מפליטת זיהום אוויר מסוכן .  בשנים האחרונות התחוללו מאבקים ציבוריים נגד תוכניות לשריפת פסולת בגליל המערבי ,  באזור בית שמש וגם במקרה של התוכנית לשריפת בוצת שפכים ממערב לראשון לציון .  במהלך כנס של פורום מקצועי לטיפול בפסולת שנערך באתר חירייה שנערך באחרונה ,  הודה מנכ"ל המשרד להגנת הסביבה ,  ד"ר יוסי ענבר ,  כי ההתנגדות הציבורית היא אחד הגורמים שהקשו עד היום על המשרד לקדם תוכניות להקמת מתקנים גדולים לשריפת פסולת .  אין ספק שבמקרה זה ,  המשרד להגנת הסביבה משלם את המחיר על חוסר האמון המצטבר שפיתח הציבור כלפי רשויות המדינה ,  שעד היום לא הגנו עליו באופן יעיל מפני מפגעים סביבתיים .  לכך מצטרפת הנטייה המובנת מאליה של תושבים רבים להעדיף מצב שבו תוכנית שעשויה לגרום מפגע סביבתי תועבר לאתר אחר ,  ותטריד תושבים אחרים .  על עומק משבר האמון הציבורי בישראל ניתן ללמוד מהשוואה למדינות אירופה ,  שבהן יש לציבור אמון רב יותר ברשויות הגנת הסביבה מטעם המדינה ,  ולכן פועלים בשטחן מתקני שריפה רבים .  בכנס שבו השתתף ענבר דיברה גם רוזלין הילינג ,  מנהלת מתקן שריפת פסולת גדול בפרנקפורט שבגרמניה .  היא ציינה שמדובר במתקן המשרת כיום יותר ממיליון תושבים .  המתקן הזה ,  בדומה למתקנים בארצות כמו הולנד ושווייץ ,  אינו נמצא מחוץ לערים אלא ממש בלבן ,  לעתים בתוך שכונות מגורים או בצמוד להם .  ואולם ערך הדירות בשכונות הסמוכות למתקני השריפה לא הראה כל סימני ירידה בגלל הקרבה למתקנים אלה .
 
לא מאמינים למדינה 
יותר ויותר תוכניות בנייה זוכות להתנגדות ציבורית עזה מצד תושבים שחוששים מפגיעה באיכות חייהם ובטבע .  יש להם סיבה לחשוש ,  שכן עד עתה ,  רשויות המדינה לא הצטיינו בהגנה על האזרחים מפני מפגעים

