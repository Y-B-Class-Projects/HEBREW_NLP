הבנק הפדרלי :  כלכלת ארה"ב ממשיכה להתאושש ;  שוק התעסוקה חלש
10 מתוך 12 מחוזות הבנק דיווחו על שיפור בכלכלה ,  לפי ספר הבז' - לעומת 8 בדו"ח הקודם
כלכלת ארה"ב המשיכה לרשום התאוששות מתונה בסוף שנת 2009 ,  לפי הדו"ח התקופתי על מצב הכלכלה האמריקאית של הבנק הפדרלי ,  המכונה  " ספר הבז' ",  אשר פורסם היום .  10 מתוך 12 מחוזות הבנק הפדרלי דיווח על שיפור בפעילות או בתנאים הכלכליים לעומת 8 מחוזות בדו"ח הקודם שפורסם בתחילת דצמבר .  הפעילות במגזר השירותים התאוששה במרבית מחוזות הבנק ,  והפעילות במגזר הייצור אף היא צמחה או שמרה על יציבות ,  נכתב בדו"ח אשר ישמש את בכירי הבנק לקראת ישיבת הריבית הקרובה של ועדת השוק הפתוח של הבנק הפדרלי  ( fomc )  ,  שתיערך ב-26 וב-27 בינואר .  עם זאת ,  שוק התעסוקה המשיך לסבול מחולשה באופן כללי .  עוד נאמר בדו"ח כי נמשכה ההידרדרות בשניים מהמשתנים החשובים ביותר בהערכת מצב שוק האשראי - ביקוש להלוואות ואיכות האשראי .  עונת המכירות הקמעונאיות של חג המולד היתה טובה יותר מזו של שנה שעברה ,  אולם פחות טובה לעומת שנת 2007 ,  נכתב בדו"ח.בישיבת הריבית האחרונה של הבנק הפדרלי ,  שנערכה באמצע חודש שעבר ,  ניהלו בכירי הבנק ויכוח ער סביב תחזית האינפלציה והצורך בתוכניות רכישות הנכסים של הבנק המרכזי לעידוד שוק הדיור האמריקאי ,  לפי פרוטוקול הישיבה שפורסם לפני שבוע .  המחלוקת סביב תחזית האינפלציה היתה כה חריפה עד כי הדיון לגביה נמשך זמן רב לאחר ההצבעה הרשמית ,  אשר בדרך כלל מסמנת את סיומה של ישיבת הבנק הפדרלי .  בכירי הבנק הפדרלי הסכימו בישיבה כי  " התסריט הסביר ביותר בתחום הצמיחה הכלכלית הוא התאוששות הדרגתית במהלך השנתיים הקרובות ",  נכתב בפרוטוקול הישיבה .  המשתתפים ציינו גם כי  " כל מגמה של היחלשות הדולר צפויה להגביר באופן משמעותי את הלחצים בתחום האינפלציה ,  שיהיה חשוב לעקוב אחריהם מקרוב ". "כדי להבטיח את יציבות תחזית האינפלציה ,  כל משתתפי הישיבה הסכימו כי נדרשת מדיניות מוניטרית אשר יוכנסו בה שינויים בתגובה לשיפור או הרעה משמעותיים בתחזית הכלכלית ,  וכי הבנק הפדרלי יצטרך להמשיך לבטא בבירור את כוונתו ויכולתו להתחיל לצמצם את צעדי המדיניות המוניטרית המרחיבה בעיתוי ובמקום המתאים ",  נכתב בפרוטוקול.במהלך הישיבה התעורר ויכוח גם סביב הצורך בתוכניות הבנק הפדרלי לסיים את תוכניתו לרכישת אג"ח מגובות משכנתאות בסוף חודש מארס - תוכנית שנועדה לתמוך בשוק הדיור .  כמה מחברי הוועדה טענו במהלך הדיון כי יתכן שיהיה צורך להאריך ולהרחיב את תוכנית הבנק הפדרלי לרכישת אג"ח מגובות משכנתאות בסך 1.25 טריליון דולר ,  מעבר למועד הסיום של התוכנית בסוף מארס .  עם זאת ,  אחד מחברי הוועדה טען בישיבה כי דווקא יש לצמצם את היקף התוכנית ,  וכי ייתכן שיש מקום לכך שהבנק המרכזי אף יתחיל למכור אג"ח אלו ,  לנוכח ההתאוששות בשווקים הפיננסים ובמצב הכלכלה .  הבנק הפדרלי התחייב במסגרת תוכנית שהשיק בינואר 2009 לרכוש אג"ח מגובות משכנתאות בסך 1.25 טריליון דולר עד סוף חודש מארס 2010 .  הרכישות נועדו לסייע בהורדת הריבית על המשכנתאות בארה"ב ,  לאחר שהבנק המרכזי הוריד את הריבית הפדרלית לשפל של 0%-0.25% בדצמבר 2008 ,  אך ביקש להמשיך להמריץ את הכלכלה .  תוכנית אחרת של הבנק הפדרלי לרכישת אג"ח ממשלתיות אמריקאיות בסך 300 מיליארד דולר הסתיימה באוקטובר .
 
הבנק הפדרלי :  כלכלת ארה"ב ממשיכה להתאושש ;  שוק התעסוקה חלש
10 מתוך 12 מחוזות הבנק דיווחו על שיפור בכלכלה ,  לפי ספר הבז' - לעומת 8 בדו"ח הקודם

