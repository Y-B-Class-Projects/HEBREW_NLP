תוצאות קידוח לווייתן יידחו בשבועיים
דחייה בלו"ז :  לפי הודעתה של שותפות קידוח הגז לווייתן ,  פרסום תוצאות הקידוח יתעכב בשבועיים בשל בעיות טכניות .  נובל אנרג'י הודיעה כי  " צפוי עיכוב בהשלמת הבדיקות "
 פרסום תוצאות קידוח לוויתן 1 יתעכב בשבועיים ויידחה לסוף דצמבר - כך עולה מהודעת השותפות בקידוח הבוקר .  עד ליום שני הקרוב אמורות היו השותפות להודיע מהי כמות הגז הטבעי המוערכת על ידם שנמצאת בשכבת הקרקע הנבדקת ,  לאחר שהודיעו לפני כשבוע וחצי על סימני גז בבוץ הקידוח .  כעת ,  מסתבר כי קשיים טכניים בהם נתקל הקידוח לא מאפשר להן לעמוד בלו"ז המעודכן ,  והמשקיעים ייאלצו להמתין כשבועיים נוספים עד לבירור התוצאות הראשוניות .  
על פי ההודעה לבורסה ,  הודיעה מפעילת הקידוח ,  נובל אנרג'י ,  כי צפוי עיכוב בהשלמת הבדיקות השונות ,  לרבות הבדיקות החשמליות בשכבת המטרה העיקרית  ( פרוספקט NG10 )  .  מדובר בשכבת הקרקע בה ,  לפי הערכות רשמיות של נובל ,  סבירות של 50% למציאת 16 TCF  ( טריליון רגל מעוקב )  של גז טבעי . 
" ההודעה אינה לגמרי מפתיעה ,  מכיון ובכירים בנובל כבר אמרו אתמול בערב ,  בשיחת ועידה שקיימו ,  כי התוצאות צפויות עד סוף דצמבר ",  אמר הבוקר יואב בורגן מפועלים סהר . " לאור המורכבות הטכנית של הקידוח צפויים עיכובים ולדעתי אין מה להתרגש .  מה שחשוב זה שהממצאים שיפורסמו בסופו של דבר יהיו מדוייקים ומבוססים - וכמובן חיוביים ".  
עוד הוסיף בורגן כי  " חשוב לזכור כי מדובר במבנה ענקי ,  גדול הרבה יותר מזה של תמר .  על כן ,  אי אפשר להקיש אחד לאחד לגבי לוחות הזמנים מקידוח האקספלורציה שבוצע בתמר ".  
בתום עבודות שנמשכו כשישה שבועות הגיע לפני כשבועיים קידוח לוויתן 1 אל שכבת המטרה במבנה הגיאולוגי התת-ימי המרוחק 135 ק"מ ממערב לחיפה .  צוות הקידוח נתקל בסימני גז בשכבת החול שבמבנה ודיווחו על כך .  אך מאחר שהאינדיקציות לגז ראשוניות בלבד ואינן מעידות עדיין על קיומו של מאגר גז טבעי ,  על גודלו או על היקפו ,  השוק המתין לפרסום התוצאות המלאות ,  שיעידו למעשה האם לוויתן יגשים את ציפיות המשקיעים .  
קידוח לווייתן 1 יצא לדרך באמצע אוקטובר בעלות כוללת של כ-150 מיליון דולר .  אסדת הקידוח Sedco Express חצתה בחודשיים האחרונים שכבת מים של 1,634 מטר ,  והעמיקה עד כ-5,100 מטר מתחת לפני הים ,  אל שכבת החול הראשונה שבה ייערכו הבדיקות הגיאולוגיות המתקדמות .  בשכבת חול  ( פרוספקט NG10 )  זו מקוות השותפות למצוא גז טבעי והיא זהה בתכונותיה לזו שבה אותר מבנה תמר .  
בעקבות ההגעה אל שכבת המטרה החלה נובל בביצוע לוגים חשמליים במטרה לאמוד את תכונות הסלע .  ממצאי בדיקות אלה יאפשרו לאמוד ברמת ודאות גבוהה יותר את היקף פוטנציאל הגז שבמאגר ואת יכולת הפקתו .  לאור התוצאות יחליטו השותפות אם לבצע באתר מבחני הפקה  ( טסטים )  .  לאחר מכן יעמיק הקידוח ב-700 מטר נוספים לשכבת הקרקע הנקראת מגיל אוליגוקן תחתון ,  שבה העריכה נובל את ממוצע הפוטנציאל הכלכלי של עתודות הנפט והגז הטבעי הניתנות להפקה בכ-3 מיליארד חביות נפט ,  בהסתברות גיאולוגית של 17% .  
לאחר שלב זה בכוונת השותפות להעמיק עוד יותר את הקידוח לצורך בחינת פרוספקט נוסף בשכבת הקרקע הנקראת מגיל קרטיקון תחתון .  בשכבת חול זו ,  הנמצאת בעומק כולל של כ-7,200 מטר ,  העריכה נובל כי ממוצע הפוטנציאל הכלכלי של עתודות הנפט והגז הניתנות להפקה שווה ערך ל-1.2 מיליארד חביות נפט - ההסתברות לכך נמוכה יחסית ונאמדת בכ-8% .
 
תוצאות קידוח לווייתן יידחו בשבועיים
דחייה בלו"ז :  לפי הודעתה של שותפות קידוח הגז לווייתן ,  פרסום תוצאות הקידוח יתעכב בשבועיים בשל בעיות טכניות .  נובל אנרג'י הודיעה כי  " צפוי עיכוב בהשלמת הבדיקות "
 
