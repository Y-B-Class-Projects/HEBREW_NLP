ילד מזדקן
בסרט הקצר  " מוריס סנדק בארץ יצורי הפרא "  חושף הבמאי ספייק ג'ונז את דמותו המלנכולית של הגאון הקשיש ,  שמחכה למוות אבל מעולם לא התבגר
מוריס סנדק : " פיספסתי הרבה כיף ..  אני בטוח שאתה עשית הרבה כיף ". 
ספייק ג'ונז : " זה מאד חשוב לי ". 
מוריס סנדק : " בשבילי זו דילמה .  איך נהנים ?  הייתי ילד קודר ..  ועכשיו אני עצוב כי זה נגמר ". 
במהלך 2008 ,  תוך שהוא עובד על  " ארץ יצורי הפרא ",  החל ספייק ג'ונז לצלם את מוריס סנדק בביתו שבקונטיקט ,  ארה"ב .  את ההקלטות של השיחות אותן ניהלו ערך ג'ונז לכדי סרט קצר בן חצי שעה ,  שישודר הערב  ( חמישי )  בערוץ 8 .  כמו פרויקטים אחרים של ג'ונז ,  גם זה מצטיין ברגישות ועדינות שנימי הלב לא נשארים אדישים להם .  קשה לומר אם זה מגע הקסם של ג'ונז או האישיות המיוחדת של סנדק ,  אבל אחד מהם הצליח ללחוץ נכון על בלוטות הדמעות .
 מוריס סנדק בן 82 אבל לדבריו מרגיש כמו בן 160 .  הוא עייף ,  חולה ומדבר הרבה על הסוף .  כאמן המזוהה אבסולוטית עם יצירה לילדים ,  יש משהו מטלטל באופן שבו הוא מתייחס למוות .  הוא אובססיבי לגביו ,  ממתין לו ושלם איתו .  משני סיפורים אנו למדים שהוא גם ניזון ומונע ממנו .
 הראשון הוא מקרה החטיפה של תינוקו של צ'ארלס לינדברג .  בנם הבכור של הטייס המפורסם ואשתו הסופרת אן מוראו נחטף במרץ 1932 ,  והוא בן 20 חודשים בלבד .  התינוק נפגע בראשו במהלך החטיפה ונזרק ביער סמוך למגורי הוריו ,  שם מת ונמצא חודשים ספורים לאחר המקרה .  בעיתון הבוקר של היום ההוא פורסמה תמונה של גופת התינוק ,  שהוסרה ממהדורת הצהרים בעקבות התרעמות המשפחה .  סנדק בן הארבע היה בין היחידים שראה בדוכן העיתונים את תמונת התינוק המת לפני שהוסרה ,  ומאז החיזיון רדף אותו  בייחוד כיוון שלא יכול היה להוכיח שזה קרה באמת .  שנים אחרי ,  כשכבר היה בוגר ,  פגש סנדק אדם שכתב ספר על המקרה ונדהם לגלות אצלו עותק של העיתון המקורי .  בעלילת ספרו  " אי שם בחוץ "  הוא שזר את מקרה החטיפה שבעקבותיה הבין את הנורא מכל - גם ילדים עלולים למות .  מוות מטופש ,  מיותר ,  שאין לו מקום בעולם של חמלה .  מסקנתו הייתה שבמציאות יש מעט מאוד מהמשאב הזה .  
ההתנסות האישית של סנדק עם התמונה האבודה של התינוק המת ,  היתרגמה לשאלות שעומדות בלב עבודתו :  מה ילדים רואים ?  מה ילדים מבינים ?  מה הם בוחרים לספר - או ברוב המקרים לא לספר - לך ,  המבוגר ? 
סיפור מקרה המוות השני קשור ישירות לסנדק בצעירותו .  הוא וחבר שיחקו בסמטאות שכונת מגוריהם ,  וזריקה חזקה מדי של כדור הביאה את חברו לרוץ אל הכביש ולהידרס למוות .  סנדק לא מצליח להרחיב בנושא ונשבר : " אני לא יכול לדבר על זה .  אני אבכה ". 
לצד המוות ,  סנדק מתעסק הרבה גם עם זמן .  לו ולצופה ברור שמדובר באותו נושא : " הדבר היחידי הרע בלהזדקן ,  הוא שנגמר לך הזמן .  אני לא מצליח להגיע למקום מספק מבחינתי .  מבחינת היצירה שלי .  זה מתסכל אותי .  ומחמיץ את חיי ..  .  אני שואל למה לטרוח ?  "  שאלה טובה ומורכבת ,  לה הוא עונה בעצמו :  לולא הטרחה שכרוכה בלחיות את חייו במלואם לא היה סנדק מבלה את השנים שבילה עם אחיו ואחותו ,  עם כלביו הרבים ,  עם בן זוגו שמת ,  יוג'ין ,  או עם מנהלת משק הבית שלו וחברתו הטובה ,  לין .  הוא גם לא היה כותב ומצייר ולכן היה מחמיץ את ההזדמנות שקיבל להיות חלק מדבר קסום וגדול יותר ממנו או מחייו .
 ובאמת ,  נדמה כי זהו המסר החשוב שרצה סנדק להעביר כשהסכים להכניס את ג'ונז ומצלמותיו הביתה .  היצירה היא החשובה בסופו של דבר ,  לא האדם מאחוריה .  סנדק יהיה הראשון להעיד על עצמו כטיפוס מתבודד ,  שקידש במשך השנים את הריחוק שלו ופעל מתוך ואקום ואמונה עיוורת ביצירתו .  למזלו ,  הוא ניחן בכישרון שמאפשר לו לגבות את ההחלטה הזו .  בשל היותו הומוסקסואל ומתוך בחירה ,  הוא עצמו מחוסר ילדים .  גם אם מדובר בהחלטה מוזרה מול היותו סופר ומאייר לילדים ,  הרי שבדיון רחב יותר ,  יצירתו של סנדק לא עושה הבחנה בין ילדות לבגרות ולא חוסך מקהל היעד הצעיר גם אמיתות פחות נעימות : " אם זו אמת ,  תגיד אותה .  יש בי מחשבות של מבוגרים אבל לעולם לא אכתוב עליהן .  מדוע אני תקוע בעולם של ילדים ?  כנראה משום שהלב שלי נמצא שם ". 


ילד מזדקן
בסרט הקצר  " מוריס סנדק בארץ יצורי הפרא "  חושף הבמאי ספייק ג'ונז את דמותו המלנכולית של הגאון הקשיש ,  שמחכה למוות אבל מעולם לא התבגר

