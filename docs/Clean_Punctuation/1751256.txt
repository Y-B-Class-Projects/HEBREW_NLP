כבר לא בשושו
שנה וחצי אחרי ,  ועם עונת חורף חדשה שממאנת להיפתח ,  הגר ניסימוב מבוטיק שושו ,  חושבת על קצת יותר מנעליים 
" תרבות הצריכה מאוד השתנתה בשנה וחצי האחרונות .  כבר אי אפשר להבין מתי אנשים קונים .  בין המכירות הביתיות לאינספור האירועים ,  אין לקוחה שלא נכנסת לחנות ושואלת באופן מיידי אם יש הנחה .  התשובה השלילית גוררת על פניה מבטי פליאה ,  כאילו העונה לא התחילה רק עכשיו ".  כך מתחילה הגר ניסימוב ,  בעלת בוטיק הנעליים שושו ,  את השיחה עמי .  כאילו לא נפגשנו כדי לדבר על נעליים .  
ניסימוב ,  שלמדה עיצוב תעשייתי באסכולה ז"ל ,  החלה לעסוק בייבוא אישי של נעליים שנופלות תחת טעמה האישי לפני שלוש שנים .  ההתחלה הצנועה התבטאה בעובדה שבשנה וחצי הראשונות הדירה שלה קיבלה את פניהן של לקוחותיה .  בשלב השני היא פתחה את בוטיק שושו ,  שממוקם ברחוב טשרניחובסקי התל אביב .  הבוטיק הקטן ,  שלטענת ניסימוב מזכיר ברוחו את דירתה ,  הוא כעת בן שנה וקצת ,  וניכר מדבריה של ניסימוב כי הוא לימד אותה כמה דברים שהדירה האינטימית שלה לא חשפה אותה אליהם .
" כשמכרתי נעליים בבית ,  תרבות המכירות החד-פעמיות וארועי מעצבים מיוחדים בעיר הייתה טיפה פחות מפותחת .  כעת ,  בין הפייסבוק לאחוזי הנחה שמטפסים ויורדים ללא הכרה ,  כבר לא רואים את ההבדלים בין המותגים שמתארחים במכירות הללו ,  ולטעמי הם רק פוגעים בעצמם ".  מכיוון אחר ,  ניסימוב מספרת שיכול להיות שהיום הייתה שוקלת בשנית את המיקום של החנות שלה , " זה לא רחוב מסחרי .  ביחס לדירה ברור שיש יותר לקוחות חדשים ,  אבל עדיין אין פה מספיק עוברי אורח ,  ואני צריכה להתאמץ כדי למשוך לכאן לקוחות ". 
ניסימוב מייבאת לחנותה ,  נכון לעכשיו ,  שלושה מותגים :  Shellys London ,  miss L fire ו- all black .  שלושתם מתאפיינים בעיצובים שיודעים לגעת בטרנדים של העונה ,  אך מבלי לפחד מצבעוניות ,  ומבלי להציג לעולם שלל עיצובים שנראים כמו כל מה שאנחנו רואים ברחובות ובחלונות הראווה .  במובן הזה ,  שושו בלטה מיום הפתיחה שלה בדרישתה ללקוחה שמסוגלת לשאת על כפות רגליה אמירה ,  ולהוסיף לחלק מהלכי הרוח שלה גם פן משועשע ,  בצורת לב אדום או כחול שעומד על קצה כף הרגל .
 העונה ניכרת נוכחות יותר בולטת של מגמות בולטות ומסחריות יותר ,  כמו נעלי אוקספורד ,  מוקסינים וגרסאות שונות לנעלי מרי פופינס .  ביניהם בולטת השליטה של השחורים ,  החומים והאפורים ,  לצד היעדרותם של צבעי הבסיס החד משמעיים .  ניסימוב מסבירה ש"ברמת הצבעוניות אז באופן כללי הקולקציות של שלושת המותגים העונה לא היו רוויות בצבעים .  בקשר לדגמים המסחריים ,  העונה היה ניכר ש-Shellys London קצת שינו את הקו שלהם ,  והלכו למקומות יותר בטוחים ,  לצד ההבנה שלי שאני צריכה למשוך לכאן כמה סוגי לקוחות ".  
ועדיין ,  בתוך אותו אי של ביטחון מציצות נעלי זהב וכסף על עקב בינוני ;  זוג מגפונים בלקה שחורה ולבנה ;  וזוג נעלי קטיפה מעוטרות באבנים שמזכירות סיכת דש ,  באימום שמזכיר נעלי גברים מתקופת הרנסנס .  נגיעות של צבע מופיעות מבעד לשני זוגות שעשויים מעור של דג ,  האחד בוורוד והשני בתורכיז .  הראשן בובתי ושטוח ,  ואילו השני אוקספורד על עקבים .  
אל מול השינויים של העונה הנוכחית ניסימוב מדברת על הפחד שהיא תתחיל ללכת על הבטוח . " אני נקלעתי כעת לנקודה מכרעת ,  שבה אני נדרשת לחדש בעונה הקרובה את המותגים שעמם אני עובדת .  מעבר לשינוי שחל ב-Shellys London ,  אז גם miss L fire שהם בני חמש העונה מתחילים ללכת למקומות מסחריים יותר .  ולכן זה הרגע שלי להתחיל ולמצוא שוב מותגים קטנים ואמיצים יותר בטווח מחירים הגיוני ".  מעבר לחיפושים הללו ,  העונה הקרובה טומנת בחובה הפתעה דווקא למין הגברי ,  שפקד את חנותה של ניסימוב כמה פעמים ,  ותר אחרי נעליים עבורו .  מעונת הקיץ הקרובה ניסימוב תיענה לדרישותיו של פלג זה באוכלוסייה גם כן .  
בוטיק שושו ,  רחוב טשרניחובסקי 15 ,  תל אביבמחירים :  435-740 שקלים

כבר לא בשושו
שנה וחצי אחרי ,  ועם עונת חורף חדשה שממאנת להיפתח ,  הגר ניסימוב מבוטיק שושו ,  חושבת על קצת יותר מנעליים

