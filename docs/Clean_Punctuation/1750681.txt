קופות החולים :  התקציב לטיפולי השיניים לילדים אינו מספיק
בלעדי הקופות ,  שקיבלו 150 מיליון שקל עבור השירות ,  מדווחות על עלייה ניכרת במספר הילדים המטופלים וטוענות כי תקציבן נשחק
 >  >  שלושה חודשים לאחר השקת מהפכת טיפולי השיניים לילדים ,  מדווחות כל קופות החולים על עלייה ניכרת במספר הילדים המטופלים ,  אך גם על תקצוב לקוי ולא מספק של השירות החדש ,  ששוחק את תקציבן המדולדל .  ביולי השנה נכנסה לתוקפה הרפורמה שבמסגרתה ילדים עד גיל 8 זכאים לטיפולי שיניים משמרים חינם או תמורת השתתפות עצמית של 20 שקל  ( תלוי בטיפול )  .  לשם כך הוקצו 150 מיליון שקל לשנה הנחלקים בין ארבע הקופות ,  לפי גודלה היחסי של כל קופה .  בנוסף ,  בשנים הקרובות יורחב השירות בכל שנה לשני שנתוני גיל נוספים ,  בתוספת תקציב של 40 מיליון שקל לשנה לכל שנתון .  מבדיקת themarker עולה כי הציבור מודע לשירות החדש ומנצל אותו :  במכבי מדווחים כי הגידול הניכר ביותר הוא בקרב ילדים בגילאים 6-8 שלא היו מכוסים בעבר בביטוח המשלים של הקופה וכעת זכאים לטיפולים חינם במסגרת הרפורמה . " מאז כניסתה לתוקף של הרפורמה טופלו במרפאות מכבידנט 28,087 ילדים ",  אומר מנכ"ל מכבידנט ,  ד"ר מוטי סייפן . " 12,944 מתוכם בגילאי 6-8 - גידול של פי שלושה לעומת אשתקד ".  משירותי בריאות כללית ,  הקופה הגדולה ביותר ,  נמסר כי מאז יולי ,  גדל היקף הטיפולים לשכבת הגיל 0-8 ביותר מ-50% בממוצע .  בלאומית שירותי בריאות לא יכולים להעריך את הגידול ,  שכן עד לרפורמה לא היה בקופה שירות של טיפולי שיניים לילדים .  עם זאת ,  מדווחים בלאומית כי  " עד כה טופלו אלפי ילדים והנושא נמצא במגמת גידול מתמדת ".  גם במאוחדת לא מסרו מספרים מדויקים ,  אך הבהירו כי  " מאז יולי גדל היקף טיפולי השיניים לילדים בצורה משמעותית .  אנחנו צופים שהגידול בחודשים הקרובים יהיה משמעותי עוד יותר ,  הן בשל הגידול במודעות המבוטחים והן בשל סיום החופשות שהיו בחודשים הקודמים - החגים ,  הרמדאן והחופש הגדול ".  עם זאת ,  בכל הקופות קיימת תמימות דעים כי התקציב שהוקצה לרפורמה אינו מספיק : " כבר עכשיו ברור כי התקציב אינו מספק וכי לא הובאו בחשבון גורמים רבים בתמחור כגון עלות טיפולים בהרדמה ועוד ",  נמסר משירותי בריאות כללית .  גם מנכ"ל מכבי שירותי בריאות ,  פרופ' אהוד קוקיה ,  ציין את הרפורמה בטיפולי השיניים כאחת הסיבות לשחיקה התקציבית בקופה בשנה האחרונה .  בלאומית שירותי בריאות אומרים כי  " התקציב גם בתחום זה ניתן בחסר ,  בהמשך למגמה של שחיקת המקורות התקציביים ".  בקופת חולים מאוחדת מוסיפים כי  " לא רק שקיימים פערים משמעותיים בין העלויות לסכום שתוקצב ,  אלא שגם עצם חלוקת המקורות נעשתה על פי התפלגות כלל האוכלוסייה בין הקופות ולא בהתאמה לשיעור הילדים המבוטחים בכל אחת מהקופות .  מאוחדת מתברכת בשיעור ילדים גבוה מאוד ולפיכך העיוות בחלוקת התקציבים גם בהיבט זה מרע מאוד עם מבוטחי מאוחדת ".  ממשרד הבריאות נמסר בתגובה כי  " דיווחי הקופות לגבי היקפי טיפולי השיניים לרבעון ,  ינותחו רק לאחר קבלת דיווחים מכלל הקופות בתחילת החודש .  אכן קיים גידול בהיקף טיפולי השיניים .  עד לרפורמה רק 70% מהאוכלוסייה היתה מכוסה וכרגע מדובר ב-100% ,  ולכן צפינו שיהיה גידול ואנו מברכים על כך ". 

קופות החולים :  התקציב לטיפולי השיניים לילדים אינו מספיק
בלעדי הקופות ,  שקיבלו 150 מיליון שקל עבור השירות ,  מדווחות על עלייה ניכרת במספר הילדים המטופלים וטוענות כי תקציבן נשחק

