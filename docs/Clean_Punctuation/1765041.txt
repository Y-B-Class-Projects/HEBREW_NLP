אפשר להשתזף בשקט :  הכנסת אסרה נהיגה בחופים
הצעת חוק איסור נהיגה בחוף ים עברה בכנסת בקריאה שנייה ושלישית .  יוזם החוק ח"כ חנין : " הכנסת שמה סוף לנהיגה המופקרת בחופים "
 הצעת חוק איסור נהיגה בחוף ים עברה היום  ( שלישי )  בכנסת בקריאה שנייה ושלישית ,  בתמיכה של 14 חברי כנסת ,  ללא התנגדות .  החוק החדש ייעל בעיקר את תחום האכיפה על הנהיגה בחופים .  על פי החוק ,  יוגדרו תחומים האסורים בנהיגה באופן ברור ותוטל חובת סימון התחום המוגן מנהיגה .  כמו כן נקבע מנגנון לשינוי התחומים האסורים בנהיגה ואפשרות להטלת קנס על פי מספר הרישוי של הרכב .  על פי החוק ,  יוכל בית משפט להטיל על מי שיורשע בנהיגה ברכב בחוף ים לתקן את ההרס הסביבתי שגרם ובתנאים מסוימים ,  יהיה ניתן לשלול את רישיונו של מי שיורשע לתקופה של עד 120 יום .
 ח"כ דב חנין  ( חד"ש )  ,  יוזם החוק ,  אמר לאחר אישורו ,  כי  " הנהיגה המופקרת בחופים מסכנת חיים והורסת את הסביבה .  החוק שאושר היום קובע איסור ברור והגדרות ברורות ,  מחדד את הענישה ומייצר מנגנוני אכיפה אפקטיביים ומודרניים .  החוק עבר בכנסת דרך ארוכה וקשה ,  גם עקב מחלוקות שונות בין משרדי הממשלה .  עם אישורו נסתמה פירצה קשה בחקיקה הסביבתית בישראל ".  
מהחברה להגנת הטבע נמסר כי  " לאחר עיכובים ומהמורות רבות בדרך ,  אנחנו שמחים כי החוק עבר היום באופן סופי ,  גם למען הטבע וגם למען בטיחותם של המתרחצים .  אישור החוק מהווה בשורה לכל מי שאוהב את ערכי הטבע שבחופים ורוצה לבלות בים מבלי לסכן את חייו כתוצאה מנהיגה פרועה בחופים .  אנחנו מודים לחברי הכנסת שיזמו את החוק החשוב הזה ולמשרד להגנת הסביבה ,  שעזר בקידומו ". 

אפשר להשתזף בשקט :  הכנסת אסרה נהיגה בחופים
הצעת חוק איסור נהיגה בחוף ים עברה בכנסת בקריאה שנייה ושלישית .  יוזם החוק ח"כ חנין : " הכנסת שמה סוף לנהיגה המופקרת בחופים "
 
