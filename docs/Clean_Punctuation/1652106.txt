להעז להיות שמרן
תשכחו כל מה שאמרו לכם על שמרנות ,  על תעוזה ,  על חדשנות ועל סיכונים .  ההיסטוריה מלאה בשמרנים שהעזו נגד כל הסיכויים והקולגות ,  ובמהמרים שנחשבו למטורפים - אבל בסך הכל לקחו סיכון מחושב .  קבלו את הנוסחה הבטוחה להצלחה
ב-1996 התבונן טוני דיי ,  סמנכ"ל ההשקעות של החברה הבריטית  " פיליפס ודרו "  במדד 100 ftse - המשקף את ביצועי 100 החברות הגדולות בבורסה בלונדון - והחליט כי הוא נסחר מעל לערכו .  הימים היו ימי גאות ,  אבל דיי ,  בהחלטה שנגדה לגמרי את כיוון הזרם ,  החליט להעביר 7 מיליארד ליש"ט - חלק ניכר מכספי לקוחות החברה - לחשבון חיסכון במקום להשקיע אותו בבורסה .  בחירתו הלא אופנתית של דיי הפכה אותו ללעג ולקלס בעיני לקוחות ,  עמיתים והתקשורת ,  בעוד המדד ממשיך לעלות .  ב-1999 איבדה  " פיליפס ודרו "  יותר לקוחות מכל חברת ניהול כספים אחרת ,  אך דיי המשיך בשלו ,  והתרחק ממניות האינטרנט והתקשורת האופנתיות באותם ימים .  זאת היתה התקופה שבה איביי הצעירה הוערכה כבעלת שווי גבוה יותר מרשת חנויות הכלבו הוותיקה  " סירס ",  וכולם היו עסוקים בחיפוש להוט אחר הדבר הגדול הבא .  את דיי זה לא שיכנע .  במארס 2000 יצא דיי לפנסיה מוקדמת ,  והדעה הרווחת היתה כי פוטר .  אבל זמן קצר אחר כך נפלו מניות האינטרנט ,  התקשורת והטכנולוגיה וסחפו עמן את כל שוק המניות ,  ו"פיליפס ודרו "  העפילה לראש דירוג ביצועי הפנסיה .  דיי צדק .  סיפורו של דיי ,  המופיע בספרו של טים הרפורד  " הכלכלן הסמוי "   ( כנרת זמורה-ביתן ,  2006 )  ,  מלמד לקח מעניין על תעוזה ושמרנות .  נהוג לחשוב על אנשים נועזים כעל לוקחי סיכונים ,  ועל שמרנים ככאלה ש"הולכים על בטוח ".  אך צעדו הנועז של דיי היה דווקא להעריך את שוק המניות באופן השמרני ביותר ,  בתקופה שבה הלהט לחידושים ולהעזה היה החזק ביותר .  המחיר שמשלמים אנשים נועזים - בעסקים ובכל תחום אחר - ידוע :  הם מסתכנים בכישלון אפשרי ,  בחוסר הבנה ואף בלעג מצד הסביבה ,  שעדיין לא תפשה את ההיגיון מאחורי מעשיהם .  ואולם כשכולם מסביב מחפשים דרכים להשקיע עוד ועוד בחידושים - בין אם מדובר בחידושים טכנולוגיים או במכשירים פיננסיים משוכללים - לעתים הבחירה הנועזת ביותר היא לא להצטרף לחגיגה .  כפי שהוכיח המשבר האחרון ,  לא תמיד המעז מנצח ,  כדבריו של בני גאון ,  אלא דווקא מי שמסוגל להסתכל על הנועזים ולהגיד : " לא ,  תודה ".  לקיחת סיכונים נראית סקסית יותר ועולה מהר יותר לכותרות .  אבל פעמים רבות ,  חכם ואמיץ יותר להיות שמרן - וגם רווחי יותר . " אנחנו מתייגים תעוזה באופן סטריאוטיפי ,  כאילו היא טובה יותר משמרנות ",  אומר ד"ר איתי שילוני ,  מנכ"ל חברה לייעוץ אסטרטגי ומרצה בתוכנית ל-mba במרכז הבינתחומי הרצליה . " כשאומרים על מנהל שהוא שמרן ,  לרוב לא מתייחסים לכך כאל תכונה חיובית .  בתקופות של שוק עולה ,  נתפשים מנהלים או ארגונים שאינם מבצעים פעולות יזמיות ורוכבים על גלי ההצלחה ככאלה שנמצאים מחוץ לאופנה ,  ויש עליהם לחץ חיצוני ופנים-ארגוני לעשות מהלכים .  שמעתי על לא מעט אנשי עסקים ובנקאים בתקופה שלפני המשבר ,  שנכנסו להרפתקאות שהם בעצמם לא הבינו בהן עד הסוף ".  באפט רואה סיכונים שמרנות אפשר להגדיר כפעולה בתוך תחום הידע שלך ,  מה שנקרא במחקר  " יכולות הליבה ".  במלים אחרות ,  אפשר לקחת סיכונים ,  אבל רק בתנאי שאתה מבין בדיוק מה אתה עושה .  לפי הגדרה זו ,  מה שמבדיל בין מי שלוקח סיכונים למי שלא - הוא ידע .  לפעמים ,  האומץ להגיד  " אני לא מבין מה קורה כאן "  הוא זה שמבדיל בין משקיע חכם למי שמסתכן ללא צורך .  נ' ,  יועץ לאנשי עסקים ,  מספר על בנקאי בכיר ממכריו שנכח בפגישה שנערכה לפני המשבר הכלכלי ,  שבה הציגו לו מכשירים פיננסיים מסובכים לצורך השקעה בחו"ל .  לדברי הבנקאי , " היה לי ברור שלא אני ולא המציגים יודעים במה מדובר ומה הסיכון שכרוך בכך .  אחד מאמצעי הפיתוי שבעזרתם ניסו למשוך אותי פנימה היה :   ? עמיתך מהארגון המתחרה כבר בפנים' ".  למרות הלחץ החברתי להשקיע מבלי להבין בדיוק במה ,  החליט הבנקאי לסרב להצעה .  באותם ימים הוא נחשב לשמרן ,  אך עם פרוץ המשבר גילה כמה נבונה היתה החלטתו .  לעומתו ,  רבים מהמשקיעים אצל ברני מיידוף עשו את ההפך הגמור :  הם שמו את כל כספם אצל האיש שהצליח להשיג תשואה של 10% בשנה ,  בלי שהבינו בדיוק איך הוא עושה את זה . " לכולם היה ברור שמדובר במוצרים רוויי סיכון ",  טוען פרופ' אורן קפלן ,  פסיכולוג וכלכלן מהמסלול האקדמי המכללה למינהל . " השוק לא מטומטם .  אני מכיר מישהו שניסו לשווק לו את המוצרים של מיידוף ,  והוא לא קנה את המוצר כי אמר שזה לא סביר .  הפער בין מיידוף לבין השוק היה כל כך גבוה ,  שלא יכול להיות שזה מבוסס על ידע .  במקרה כזה ,  כולם מבינים שהוא לוקח סיכונים גדולים יותר כדי להגיע לתשואות כל כך גבוהות ".  אם יש אדם שהמלה  " שמרנות "  טבועה על מצחו ,  הרי זה המשקיע האגדי וורן באפט .  במארס 2008 הוא קיבל טלפון מריצ'ארד פולד ,  אז ראש חטיבת ההחזקות של ליהמן ברדרס .  פולד הציע לבאפט להזרים 4 מיליארד דולר לליהמן לצורך כיסוי חובות ,  חצי שנה לפני קריסתו של בנק ההשקעות .  בלילה שבו קיבל את השיחה מפולד ,  ישב באפט במשרדו באומהה וקרא את הדו"חות הכספיים של ליהמן .  בכל פעם שמצא ממצא מדאיג ,  הוא רשם את מספר העמוד על הכריכה .  כשסיים ,  היתה הכריכה מכוסה במספרים ,  והוא החליט לא להשקיע .  הוא סירב להשקיע גם בחברת השירותים הפיננסיים וואקוביה ,  כי חשב שהיא צללה מהר מדי לשוק משכנתאות הסאבפריים .  כפי שנחשף בכתבה ב"וול סטריט ג'ורנל ",  באפט קיבל בחודשים שלפני התמוטטות ליהמן בראדרס שיחות מכל כוכבי המשבר - החל בבנק ההשקעות בר סטרנס וכלה בבנק המשכנתאות פרדי מאק - בהצעות להזרים מזומנים לתוך החברות בתנאים מפליגים .  הוא סירב :  היכן שאחרים ראו הזדמנויות ,  הוא ראה סיכונים ,  והקפיד לבדוק את אפשרויות ההשקעה באופן אישי .  בכתבה העריך כי דווקא ההשקעות שלא עשה הן שאיפשרו לו ,  בסופו של דבר ,  להזרים 2.63 מיליארד דולר לרכישת חברת הרכבות ברלינגטון נורתרן סנטה פה ,  העסקה הגדולה ביותר שברקשייר התאוויי עשתה אי פעם .  לפי הדיווחים ,  באפט אמנם הפסיד 25 מיליארד דולר במשבר ,  אך זהירותו מנעה ממנו להפסיד הרבה יותר .  כשהכסף שלך ,  אתה מתנהג אחרת התעקשותו של באפט לבדוק באופן אישי כל השקעה - העובדה שישב וקרא את הדו"חות הכספיים של ליהמן בעצמו ,  במקום להטיל זאת על מישהו אחר - היא אחד ההסברים להצלחתו .  אף על פי שבאפט לא משקיע רק את כספו הפרטי בעסקים ,  הוא פועל כאילו מדובר בכספו שלו ,  לא של משקיעים .  בכך הוא מנטרל את מה שנקרא במחקר  " דילמת הסוכן ":  הנטייה ליטול סיכונים גדולים בהרבה עם כספם של אחרים מהסיכונים שהיית לוקח עם כספך שלך .  ד"ר טל שביט ,  ראש המחלקה למימון בבית הספר למינהל עסקים במסלול האקדמי המכללה למינהל ,  מספר על מחקר שערך עם ד"ר מוסי רוזנבוים ממכללת ספיר :  השניים חילקו את הנחקרים לשתי קבוצות ונתנו לכל אחד מהם 30 שקל .  מחברי אחת הקבוצות הם ביקשו לבחור מיד בין שתי הגרלות .  רוב הנבדקים בחרו בהגרלה המסוכנת יותר ,  שהיתה יכולה להניב רווח גדול יותר .  לקבוצת הנבדקים השנייה נתנו שביט ורוזנבוים לקחת את הכסף הביתה - ורק לאחר שבועיים ביקשו מהם לבחור בין ההגרלות .  רוב הנבדקים בחרו באפשרות השמרנית .  הסיבה - לאחר שבועיים שבהם היה הכסף בארנקם ,  הם כבר הרגישו שהוא שלהם . " כשאתה מדבר עם מנהל השקעות ,  אתה צריך לשאול אותו קודם כל אם הוא היה עושה את אותו הדבר עם הכסף של הילדים שלו ",  אומר שביט . " לב לבייב לא השקיע רק את הכסף שלו ,  ולא בטוח שהוא היה משקיע לו זה היה המצב .  בעלי ההון מהמרים עם הכסף שלנו .  הוא לקח את הסיכונים - ואנחנו משלמים את המחיר ".  מיתוס היזם הנועז ,  טוען שביט ,  מוזן על ידי סיפורי הצלחה מועטים ,  שגורמים לנו לחשוב שהימורים מצליחים לעתים קרובות . " המדפים מלאים בספרים כמו  ? איך הצלחתי בבורסה' ,  או  ? איך נהפכתי למיליונר' .  לא תראי ספר בשם  ? איך פשטתי רגל ואני גר ברחוב' ,  אף על פי שיש הרבה יותר כאלה שפשטו רגל מאשר כאלה שהרוויחו .  אם אעמיד 5,000 ילדים בני ארבע בשורה ואבקש מהם לזרוק מטבע עשר פעמים ברציפות ,  מבחינה סטטיסטית חמישה יצליחו להוציא פלי בכל פעם .  אם אקח אחד מהם ואכתוב ספר על הצלחתו הפנומנלית - אגרום להצלחה להיראות קלה ואתעלם מכל האחרים שלא הצליחו ".  דוגמה ליזם שהימר על בועה אופנתית היא לב לבייב ,  שנכנס לשוק הנדל"ן האמריקאי בשיא שגשוגו - וגם לשוק הרוסי והמזרח אירופי .  במשך זמן רב הוא נחשב למהמר נועז ,  עד שנפל .  ייתכן כי הערכה שמרנית יותר של שוק הנדל"ן הבועתי היתה הופכת את הנפילה לכואבת פחות .  לעומת לבייב ,  איש העסקים צדיק בינו סירב להיגרר במשבר אחר הרפתקאות נדל"ן - חלק מהמדיניות שלו ,  שלפיה הוא לא משקיע בתחומים שבהם הוא לא מתמצא ,  או שנראים לו יקרים מדי וחסרי צידוק כלכלי .  הוא ממוקד בתחום הפיננסים והאנרגיה ,  ולכן מכר במשך העשור האחרון החזקות במשרדי פרסום ובזכיינית ערוץ 2 קשת ,  והתמקד בהנפקת חברת פז וברכישת בתי הזיקוק באשדוד .  זהירותו הביאה אותו לשווי של 5.3 מיליארד שקל ,  והוא הצליח לעבור את המשבר ללא פגיעה גדולה מדי .  גם ישי דווידי ,  שמנהל את קרן ההשקעות הפרטית פימי ,  מעיד על עצמו שהוא אינו נכנס לתחומים שהוא לא מבין בהם ,  כמו נדל"ן ופיננסים .  בסיפורי הצלחה של יזמים ,  טוען פרופ' אורן קפלן ,  פסיכולוג וכלכלן מהמסלול האקדמי המכללה למינהל ,  אנחנו נוטים לזכור את התעוזה ולשכוח את כל השאר . " גם אם השקעתי פעם בבורסה והצלחתי ,  אני אמור ללמוד בבת אחת כמה דברים .  למשל ,  מה היו התנאים מסביב שאיפשרו לי להרוויח .  אבל בדרך כלל אנחנו לומדים רק דבר אחד - אם לקחנו סיכון או לא .  כי נועזות או שמרנות הן תכונות בולטות מאוד ".  למעשה ,  טוען קפלן ,  יזמים אוהבים סיכון פחות מכפי שנהוג לחשוב .  מחקרים שבדקו את הנטייה לסיכונים של יזמים סדרתיים - כאלה שקופצים מסטארט-אפ אחד למשנהו - מגלים שהם אינם חובבי סיכון באופן מיוחד :  הם אופיינו כאוהבי סיכון ברמה בינונית .  קפלן משווה את איש העסקים הנועז ,  או את היזם ,  לחבלן שתפקידו לפרק מוקשים :  על פניו מדובר במשימה מסוכנת מאוד ,  אבל חבלן מקצוען בעל ידע וניסיון ,  עשוי לעבור משימות רבות בלי שאף מוקש יתפוצץ .  באותה מידה ,  עסקות שנראות להדיוט מסוכנות לא תמיד נראות כך למשקיע מוכשר ,  שיודע לקרוא נתונים ודו"חות .  יזמים מוצלחים אוהבים רווח ,  לא סיכון ,  והם מצוידים בידע - שמפחית את הסיכון .  התעוזה היא פשוט מה שקופץ לעין המתבונן ,  ולכן היא מה שאנחנו זוכרים .  בכתבה שפורסמה במגזין  " ניו יורקר ",  טען הסופר והעיתונאי מלקולם גלדוול כי יזמים מצליחים כלל אינם אוהבים לפעול בסיכון רב .  גם כשמהצד נראה שהם מהמרים ,  למעשה הם אינם פועלים מבלי להבטיח את החזר ההשקעה שלהם בדרכים שונות .  גלדוול טוען כי יזמים מצליחים אינם מהמרים אלא טורפים :  הם מזהים הזדמנויות וקופצים על טרפם - לא לפני שהבטיחו את הצלחת העסקה .  כדוגמה הוא מביא את איל התקשורת טד טרנר ,  שהיה בעליה של חברה לשילוט חוצות עד שהחליט לקנות תחנת טלוויזיה כושלת ,  שנהפכה ברבות הימים ל-cnn .  רבים יעצו לטרנר נגד העסקה ,  שנתפשה כנועזת ,  אך למעשה ההימור שלקח טרנר היה בטוח למדי .  ראשית ,  הוא יכול היה להשתמש בהפסדי תחנת הטלוויזיה כדי לאזן מבחינת מיסוי את הרווחים האדירים של עסקי השילוט .  שלטי החוצות איפשרו לו לפרסם את תוכניות הטלוויזיה שלו בחינם ,  והוא שילם עבור העסקה בחילופי מניות - כך שלמעשה ,  הוא לא הוציא אגורה מכיסו .  דוגמה נוספת היא ג'ון פולסון ,  מנהל קרן גידור אמריקאי ,  שב-2004-2005 ,  ימי בועת הנדל"ן הגדולה בארה"ב ,  קנה מעין פוליסות ביטוח נגד אי החזר משכנתאות על ידי לווים .  בעזרת חישובים נרחבים הגיע פולסון למסקנה ששוק הנדל"ן הוא בועה שחייבת להתפוצץ - וכך הוא יקבל החזר להשקעתו .  זאת היתה המסקנה ההגיונית ,  אבל היא עמדה בניגוד גמור לדעה הרווחת בוול סטריט באותם ימים .  עד שנפל שוק הנדל"ן ,  שילם פולסון מאות אלפי דולרים בפרמיות שנתיות ,  אך כשהגיעה ההתמוטטות הוא הרוויח מיליארדים .  כמו טוני דיי ,  גם פולסון העריך שוק גואה באופן השמרני ביותר - וצדק .  גלדוול מצטט מחקר של הסוציולוגים מרטין רוף והונגווי זו ,  שמוכיח את התזה שלפיה יזמים אינם אוהבים להמר אלא להרוויח .  רוף וזו נתנו ליזמים וללא-יזמים לבחור בין שלוש אפשרויות :  לנהל עסק בעל רווח פוטנציאלי של 5 מיליון דולר עם סיכויי הצלחה של 20% ;  עסק בעל רווח פוטנציאלי של 2 מיליון עם סיכויי הצלחה של 50% ;  ועסק עם רווח פוטנציאלי של 12.5 מיליון דולר עם סיכויי הצלחה של 80% .  דווקא היזמים היו אלה שבחרו בעסק בעל הרווח הפונטנציאלי הנמוך ביותר וסיכויי ההצלחה הגבוהים ביותר .  אפל עושה רק את מה שהיא יודעת אנשים שמסתבכים בהימורים מסוכנים - כמו אלה שהשקיעו את כספם אצל מיידוף - לוקים פעמים רבות ב"אופטימיות נאיבית ":  הטיה הגורמת לנו להאמין שיקרו לנו יותר דברים טובים מהממוצע ,  ופחות דברים רעים .  נהוג לחשוב שאופטימיות היא תכונה חיובית ליזם ,  אבל מחקרים מוכיחים שדווקא עסקים בתחום פורץ דרך צריך לנהל בקורטוב של פסימיות וזהירות .  מחקר שפורסם לאחרונה בירחון  " academy of management ",  ניסה לבדוק מי הצליח יותר :  סטארט-אפים שנוהלו על ידי מנהלים אופטימיים או פסימיים .  מסתבר שהפסימיים הצליחו יותר . " אולי זה מפני שהם מפוכחים ,  ויודעים שבמקומות הכי מסוכנים לא יהיה החזר על ההשקעה ",  משער ד"ר אייל יניב ,  ראש התוכנית אקזקיוטיב mba בבר אילן . " הם נזהרים ממהמורות .  הממצא המרתק הוא שככל שהם צוברים ניסיון ,  נהפכים מנהלים אופטימיים לגרועים יותר - כי הניסיון גורם להם להיות פזיזים ובטוחים בעצמם יתר על המידה .  מנהלים פסימיים ,  לעומת זאת ,  רק משתבחים עם הזמן ".  אז למה אנחנו זוכרים רק את ההימורים ?  פשוט מאוד ,  כי הם הרבה יותר סקסיים .  אנשים כמו סטיב ג'ובס ,  מנכ"ל חברת אפל ,  מזינים בפעילותם את מיתוס היזם הנועז . " חברה שיוצרת מוצרים כה חדשים וגאוניים ,  עד שהם הופכים על פיהן תעשיות ,  זו אחר זו :  תעשיית האלקטרוניקה ,  תעשיית המוסיקה ,  תעשיית הקולנוע ,  תחום הפקות הווידאו ",  נכתב על אפל במגזין  " פורצ'ן "  לפני שנתיים .  אפל מפורסמת בכך שהיא בזה לקביים שבהם משתמשות חברות אחרות כדי לבסס את החלטותיהן - למשל ,  היא לא עורכת מחקרי שוק ,  אלא פשוט מייצרת את המוצרים שעובדיה היו רוצים להשתמש בהם .  אבל כפי שצוין ב"פורצ'ן ",  גם הסיכונים של אפל מחושבים :  למשל ,  הבעלות שלה על מערכת ההפעלה של כל מוצריה מאפשרת לה שליטה יוצאת דופן בכל הפיתוחים הטכנולוגיים שלה .  במלים אחרות ,  גם אפל ,  כמו וורן באפט ,  מתמקדת בלעשות את מה שהיא יודעת .  למרות תדמיתה הנועזת ,  אפל החדשנית אינה כלולה ברשימת עשר החברות המצליחות בעולם .  הכבוד הזה שייך לאחד מסמלי השמרנות - ענקית הקמעונות וולמארט ,  שהגיעה ב-2009 למקום השני בדירוג של  " פורצ'ן 500 ",  שדירג חברות לפי הכנסותיהן .  וולמארט לא הגיעה למעמד הזה בזכות המצאות מסעירות או תדמית סטייל ג'ובס ,  אלא בזכות האסטרטגיה השמרנית ביותר שבנמצא :  היא מציעה מוצר סביר במחיר הנמוך ביותר .  סם וולטון ,  המייסד של וולמארט ,  רצה רק דבר אחד - למכור יותר מהמתחרים .  לשם כך הוא הקטין את הרווח שלו והוריד מחירים .  בכל מקום שאליו מגיעה וולמארט ,  היא מקפידה להיות הכי גדולה והכי זולה .  האסטרטגיה הזו כבר רמסה בעלי עסקים קטנים בערים רבות ,  הפכה את מרכזי הערים למדבר שומם וגרמה לוולמארט להיות האיש הרע בעיניהם של רבים .  אבל אין עוררין על היכולת של האסטרטגיה הזאת להפוך את וולמארט לשחקנית הגדולה ביותר בקטגוריה שלה - הרבה לפני המתחרים .  וולמארט יודעת לעשות דבר אחד - למכור בזול ,  ואת זה היא עושה טוב יותר מכולם .  זה אולי לא מרגש במיוחד ,  אבל זה עובד .  למה עסקים נופלים ?   ?  הם לא מכינים תוכנית עסקית  ?  הם לא מתאגדים כחברה אלא פועלים כעסק בבעלותו של אדם אחד  ?  הם מעדיפים להתחיל מאפס ולא לרכוש פלטפורמה קיימת  ?  90% מהחברות הצומחות ביותר בארה"ב מוכרות לעסקים אחרים ,  בעוד עסקים שנכשלו העדיפו למכור לצרכנים והם רודפים אחרי הלקוחות של המתחרים במקום לנסות ולהגיע לכאלה שהמתחרים פיספסו  ?  הם לא מעריכים מספיק את התרומה של שיווק  ?  הם מנסים להתחרות בקטגוריית המחיר

להעז להיות שמרן
תשכחו כל מה שאמרו לכם על שמרנות ,  על תעוזה ,  על חדשנות ועל סיכונים .  ההיסטוריה מלאה בשמרנים שהעזו נגד כל הסיכויים והקולגות ,  ובמהמרים שנחשבו למטורפים - אבל בסך הכל לקחו סיכון מחושב .  קבלו את הנוסחה הבטוחה להצלחה

