זהו אנפילד ,  זוהי ליברפול :  על הטקס לזכרו של אבי כהן 
" שא ראשך מעלה ",  אומרת השורה השנייה של  " לעולם לא תצעד לבד ",  ואמש היא נשמעה כאילו נכתבה במיוחד עבור אבי כהן .  שאול אדר מדווח מערב המחווה של ליברפול ,  שהדגיש גם מה נותר מהאימפריה של הבלם הישראלי
זה היה יום שבבוקרו נדם ליבו של אבי כהן ,  בצהריו הוא נקבר ובערב נפרדה ממנו ליברפול במחווה מכובדת ומרגשת באצטדיון אנפילד .  בערב מעורפל ,  במשחק ליגה מול קבוצת תחתית ,  עדיין יש סביב אנפילד אווירה מיוחדת .  בקהל בולטים תיירים רבים במסע עלייה לרגל לאתר המפורסם ,  וסביב אתר ההנצחה לחללי הילסבורו מתגודדים רבים מול לוח השיש וזרי הפרחים הטריים ,  שאולי חלק מהם הונחו לזכרו של אבי כהן .  הוא אולי לא היה מהמפורסמים שבשחקני ליברפול ,  אבל באוטובוסים לאצטדיון ובפאבים ידעו כולם שהערב ייערך טקס קצר לזכרו של הבלם הישראלי .  אתר הקבוצה והעיתונות המקומית דיווחו במהלך השבוע על האסון ובעיתון המקומי ,  ב"ליברפול אקו ",  הוקדש העמוד השני לידיעה על מותו .  קני דלגליש ופיל תומפסון ,  חבריו לקבוצה ,  חלקו לו כבוד אחרון וכמו כן הובאו מסרים שנשלחו על ידי אוהדים .  
אנפילד אינו שונה באופן מהותי מהאצטדיון שכהן שיחק בו .  הקופ הפך ליציע ישיבה ,  אבל מלבד זאת זהו אותו אצטדיון מיושן ורווי היסטוריה .  אתמול ניכר חסרונו של מסך ענק עליו היו ראויות להיות מוקרנות פעולות של כהן ,  אבל היו רגעים בהם רוחו שרתה במקום וניתן היה לשחזר את המראה של כהן מוליך כדור מרחבת ליברפול לעבר רחבת היריב ,  ראשו מורם והוא מחפש את המסירה הנכונה ,  או מבקיע את שערו היחיד מול הקופ וחוגג אחרי המשחק .  ביום שכזה קל היה גם לדמיין כאילו שירי האוהדים ביציע המפורסם בעולם נכתבו עליו .
" שא את ראשך מעלה ",  אומרת השורה השנייה של  " לעולם לא תצעד לבד ",  ואמש היא נשמעה כאילו היא נכתבה במיוחד עבור אחד מבני הקבוצה .  הוא נולד בקהיר וגדל בתל אביב ,  אבל ברוחו הוא היה ליברפולי .  בשאר חלקי אנגליה נוהגים לצחוק בארסיות ולומר שהסרט השחור הוא חלק מציוד הקבוצה ,  ושניתן לקנות בחנות המועדון חולצות עם סרט שחור מוטבע עליהן .  הסקאוסרים נושאים את ההאשמות בדבר רגשנות כאות כבוד . " כאן זה לא לונדון ",  הם אומרים ומתייחסים לסטריאוטיפ האנגלי המנוכר .  הסנטימנטליות היא חלק מהאופי של העיר למודת הסבל ושל הקבוצה .  לא בכדי מופיעה אש תמיד לזכר קורבנות אסון הילסבורו בסמל הקבוצה .  כהן ,  אדם מקסים ,  חם וישיר ,  התאים לליברפול והיא התאימה לו .
 השיר הזה נשמע לעיתים כמו הכנה למשחק ,  לפעמים כמו תפילה ,  לעיתים כמו באיסטנבול כמוצא אחרון ואתמול כפרידה והבטחה לחבר שלא יישכח .  ביציע התנוססה כרזה לזכרו של כהן וביציעים שרו את השורות המוכרות בלהט המוכר .  השחקנים לחצו ידיים ,  התפזרו על המגרש ואז התכנסו סביב עיגול האמצע .  עוד לפני שהכרוז עלה על הדשא החלו האוהדים לקום ממקומותיהם .  אנפילד דמם והכרוז תיאר את הקריירה של אבי כהן וביל ג'ונס ,  שחקן עבר משנות הארבעים שמת השבוע בשיבה טובה .  שחקן ישראלי ושחקן אנגלי ושניהם בני הקבוצה לנצח . " הוא הצטרף למועדון ב-1979 ,  ותרם את חלקו בזכייה בגביע אירופה ,  באליפות ובגביע הליגה ",  תיאר הכרוז את הפרק הליברפולי של כהן , " המועדון מביע את תנחומיו הכנים למשפחותיהם של אבי כהן וביל ג'ונס ,  ולכן הצטרפו אלינו כאות הערכה וכבוד לחייהם במחיאות כפיים ". 
הקהל כולו ,  כולל בעלי התפקידים ואוהדי וולבס ,  קמו על רגליהם וכיבדו את השניים במחיאות כפים שהדהדו בין ארבעת צדדי האצטדיון המפורסם .  השופט שרק לסיום פרק הזמן והשחקנים התפזרו בעמדותיהם במגרש .  העיר לא נעצרה ממהלכה ,  אבל בהחלט ידעה להעניק כבוד אחרון ולהיפרד כראוי מאחד משחקניה .  הוא לא היה מגדולי כוכבי ליברפול אבל לבטח אחד האהודים ביותר . 
" אבי היה בחור נהדר ",  מסביר לי פיל תומפסון ,  ששיחק איתו באותן שנים ,  למה כהן אהוד כל כך . " היה תענוג לשחק איתו ,  כי הוא השקיע ועשה מאמץ של ממש להיות אחד מהחבר'ה .  אל תשכח שהוא הגיע לליברפול שהייתה חבורה מלוכדת של שחקנים בריטים ולאבי היו שתי משימות :  הוא היה צריך להשתלב ולהוכיח שהוא ראוי לשחק .  זה לא היה קל כי הוא הגיע כבלם ואני לא התכוונתי לתת לו את המקום שלי בהרכב ,  אבל הוא ניסה והשתדל .  היתה לו יכולת טכנית נהדרת והוא ידע לשחק .  הוא שיחק מאוחר יותר כמגן שמאלי והיה בחור פנטסטי .  הוא היה שגריר נהדר של הכדורגל הישראלי ,  אחד השחקנים הפופולאריים ביותר ופורץ דרך .  אבי היה הראשון ואחריו הגיעו רוני רוזנטל ובנו תמיר .  אני זוכר שנסענו לתל אביב למשחקי ידידות ואילו היו ימים יפים .  היתה הרגשה שאבי נועד לשחק בליברפול .  אנחנו השחקנים אהבנו אותו ,  הוא היה אחד משלנו והחדשות שברו את ליבנו .  אדם צעיר כל כך .  הוא תמיד ייזכר בליברפול בחום רב .  ישראל צריכה להיות גאה בו ".   
" לא שיחקתי עם אבי ",  מוסיף ג'ון אולדרידג' ,  חלוץ הקבוצה לשעבר , " אבל פגשתי אותו כמה פעמים באירועים כאן וכשנסעתי לישראל .  הוא היה בחור נהדר ומאוד פופולארי בקרב שחקני הקבוצה וזו טרגדיה נוראה .  הוא היה פורץ דרך וכך נזכור אותו ".  
" העיר היתה תחת ענן שחור ",  סיפר לי פעם כהן על מפגשו הראשון עם ליברפול ,  אבל הקבוצה זרחה וניצחה 6:0 במשחק בו הוא חזה . " הבטתי מהיציע ואמרתי לעצמי ,  'מה הם צריכים אותי כאן' .  זו היתה אחת הקבוצות הגדולות בתולדות המועדון ,  ללא כוכבים אינדיבידואלים ,  שחקנים שהבינו אחד את השני בצורה עיוורת .  מרגע שההתרשמות הסתיימה ועד שהגיע ההודעה הרשמית שהם מעוניינים בי ביוני הייתי בטוח שבכל רגע מישהו יעיר אותי ויספר שהחלום נגמר ".  
אתמול בבוקר החלום נגמר .  עד אז היה אבי כהן חלק מליברפול ,  כשחקן ,  חבר ואוהד .  כשהאוהדים שרו על השדות עטורי התהילה סביב אנפילד קל היה להחליף את השורה על סטיבי הייווי באגף באבי כהן ברחבה ,  וכשהאוהדים הדגישו כמה קני דלגליש ידע לשחק ,  ידע כל אוהד ישראלי שגם אבי כהן ידע לשחק !  וכשהאוהדים שרו על אותם חברים שנלקחו ללא סיבה היה קשה שלא להרהר בהליכתו בטרם עת של אבי כהן .
 אחרי הטקס המרגש החל המשחק שלימד עד כמה רחוקה ליברפול של היום מליברפול של ימי כהן .  קשה לדעת מה היה יותר חמור מבחינת המקומיים ,  העובדה שוולבס היתה טובה יותר מבחינת הכדורגל או שהאורחים לחמו יותר ולחצו את ליברפול גם אחרי שעלו ליתרון בדקה ה-56 משער של סטיבן וורד .  אנפילד הפך למקום בלתי נעים .  האוהדים החלו לקרוא  " הודג'סון לאימון אנגליה "  ו"דלגליש "  והשיר על ימי הייווי ודלגליש חזר הפעם כמחאה קולנית על עליבות ליברפול הנוכחית .  כשראיין באבל החליף את דיויד נגוג החרישו שריקות הבוז שעלו מהקופ את אנפילד . " הם לא אוהבים את באבל ,  הם לא אוהבים את הודג'סון והם לא אוהבים את מה שהם רואים בשנה האחרונה ",  הסביר אחד העיתונאים .  ג'ו קול התחמם על הקווים ומשורות העיתונאים בקעו הערות בנוסח , " ג'ו קול - הקמע היקר בתולדות הפרמירשיפ ".  ליברפול איבדה את דרכה ב-18 החודשים האחרונים . " ליברפול עדיין קרובה לליבי ",  אמר כהן לפני כשנה , " זה המקום שעשה אותי ,  את החיים שלי ".  מהקבוצה שהוא הכיר בשהותו כשחקן ומאוחר יותר כאוהד נותר מעט מאוד .  אפילו הנאמנות של האוהדים כבר אינה מה שהייתה .  כשפול קונצ'סקי הוחלף ,  הגיב הקופ במחיאות כפיים לעגניות .  הכדורים הארוכים לעבר פרננדו טורס מילאו את האוויר והגנת ליברפול התקשתה להתמודד מול חלוצי הקבוצה שבמקום האחרון .  
בכל החלק האחורי של ליברפול היום אין שחקן עם הכישרון ,  האלגנטיות או ראיית המשחק של כהן ומלבד טורס ,  פפה ריינה ,  ג'יימי קראגר וסטיבן ג'רארד אין שם איכות של ממש .  המשחק הסתיים בניצחון מוצדק של וולבס ,  בערב שהחלק המרשים בו מבחינת ליברפול הסתיים מעט לפני שריקת הפתיחה .
 כהן ,  להבדיל ,  ניסה לשחק בקבוצה הטובה בעולם בה כמעט בכל עמדה היו שחקנים מובילים ,  בתקופה שבה היה חילוף אחד למשחק ואיש לא חשב על רוטציה בקרב השחקנים המובילים ,  ולמרות זאת הצליח חלקית .  לכן ,  מעבר לאישיותו הידידותית והחמה הוא זכור לטוב .  הוא לא היסס לעבור לקבוצה התחרותית ביותר באירופה בתקופה שבה עדיין לא ידעו כיצד לקלוט שחקנים זרים ובזכות המהלך הזה למדו באנגליה כיצד לפתוח את הדלתות בפניהם .  רוני רוזנטל הגיע אחריו ומילא תפקיד משמעותי באליפות האחרונה של ליברפול ,  וגם על כך זוכרים את כהן לטובה בעיר . " כדורגל אינו עניין של חיים ומוות ",  אמר ביל שנקלי באמרה שרודפת את ליברפול מאז אסון הילסבורו , " הוא הרבה יותר מכך ".  אתמול הכדורגל היה חשוב רק במשך 90 דקות .  לפני ואחרי המשחק חייו ומותו של שחקן פורץ דרך מתל אביב היו חשובים יותר .  במונית חזרה למרכז העיר אמר אוהד במבטא אירי כבד שהיו שני רגעים חיובים במשחק .  הטקס המכובד לזכרו של כהן ושריקת הסיום .  בתוכנית סיכום המחזור הוקרן שערו של כהן מול אסטון וילה ואלן האנסן ,  חברו לקבוצה ,  נפרד ממנו במילים דומות להפליא לאלו של פיל תומפסון .  היה ברור שאלו לא משפטים מנומסים שיש לומר אותם אלא דברים היוצאים מהלב .  ליברפול נפרדה מאבי כהן במחיאות כפיים ועצבות גדולה .
 
זהו אנפילד ,  זוהי ליברפול :  על הטקס לזכרו של אבי כהן 
" שא ראשך מעלה ",  אומרת השורה השנייה של  " לעולם לא תצעד לבד ",  ואמש היא נשמעה כאילו נכתבה במיוחד עבור אבי כהן .  שאול אדר מדווח מערב המחווה של ליברפול ,  שהדגיש גם מה נותר מהאימפריה של הבלם הישראלי

