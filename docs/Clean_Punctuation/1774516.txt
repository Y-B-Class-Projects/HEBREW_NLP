הסתיימה ללא תוצאות פגישת ראשי הערים והאוצר
הפגישה בין משרד האוצר לבין מרכז השלטון המקומי בניסיון למנוע את השביתה הכללית ביום ראשון הסתיימה ללא תוצאות .  עם זאת ,  סוכם כי האוצר יקים צוות שיבחן את נושא תאגידי המים
במשרד האוצר בירושלים הסתיימה לפני זמן קצר  ( שישי )  הפגישה בין שר האוצר יובל שטייניץ ,  ושר הפנים אלי ישי לבין נציגי מרכז השלטון המקומי בנושא השביתה ברשויות המקומיות שצפויה להתקיים ביום ראשון ללא הגבלת זמן .  
במהלך הפגישה הציעו שר האוצר ושר הפנים כי יוקם צוות שיבחן תוך פרק זמן של עד שלושה חודשים את נושא תאגידי המים ומחיר המים הציבוריים בישראל .  כמו כן ,  משרד האוצר יבחן במהלך סוף השבוע את הצעתו של ראש עיריית תל אביב רון חולדאי בנוגע לסוגיית מענקי האיזון לשנים 2011-2012 .
 ממרכז השלטון המקומי נמסר כי הפגישה הסתיימה ללא תוצאות והשביתה תתקיים כמתוכנן .  עוד נמסר ,  כי מרכז המועצות האזוריות בראשותו של שמוליק ריפמן ,  יצטרף לשביתה ,  אולם לא ישבית את מערכת החינוך והשירותים הנלווים אליה .
 מהמרכז לשלטון מקומי נמסר טרם הפגישה כי  " מסתמן כי הפערים גדולים ומבחינת השלטון המקומי ,  מדובר בפערים קשים .  שר האוצר מסרב לצלול לעומק הדברים שכה אקוטיים לאזרח ומנסה לדחות ולהשהות את הדברים כדי להרוויח זמן ". 
הפגישה התפוצצה בשעות הצהריים עוד בטרם החלה ,  אולם לאחר מכן שבו הצדדים לשולחן המשא ומתן .  מהמרכז לשלטון מקומי נמסר ,  כי פיצוץ השיחות נעשה לאחר שקצין ביטחון שעמד בכניסה למשרד האוצר בהוראת השר , " עשה סלקציה בין ראשי הערים ". 
משרד האוצר מסר בתגובה כי  " מעבר לראשי הרשויות שזומנו לפגישה ,  בהם רון חולדאי ,  שמוליק ריפמן ומרים פיירברג ,  הגיעו מספר ראשי ערים נוספים שלא זומנו .  למרות זאת ,  החליט שר האוצר לקבל את כל מי שהגיע והפגישה מתנהלת .  הידיעות על פיצוץ הפגישה אינן נכונות ושקריות ". 
לקראת הפגישה עם שר האוצר אמרו בשלטון המקומי כי  " משרד האוצר בלחץ .  היו לו שמונה חודשים לפתור את הבעיות ,  וכעת שהבין שהוביל עצמו לקצה ,  הוא ממשיך ומידרדר .  אין לאוצר כל כוונה לטפל בחינוך ובמחירי המים .  האזרח לא מעניין אותו ,  אלא הוא עוסק כל כולו בניסיונות נלוזים לשבירת השביתה ,  בדרכים זדוניות .  אנו מצרים שבמקום לשים את טובת האזרח לנגד עיניהם ,  אנשי האוצר עסוקים בפוליטיקה זולה ובהערמת קשיים טכניים מוזרים ,  זאת כדי להתחמק מפיתרון .  זה דפוס פעולה חמור שראוי ששר האוצר יורה לאנשיו להפסיקו אם אכן טובת האזרח לנגד עיניו ".  ראשי השלטון המקומי אף קראו לפקידי האוצר  " לזנוח את העסקנות ולשבת על המדוכה עד שנגיע לפתרון ,  לטובת אזרחי ישראל ". 
בוחבוט אמר הבוקר לקול ישראל כי השביתה תימנע רק אם יתחייב שטייניץ ליישב ,  בין השאר ,  את סוגיית מחירי המים ,  יגדיל את מענקי האיזון וישיב כספים שקוצצו מתקציבי החינוך והפיתוח של הרשויות .  בוחבוט האשים את פקידי האוצר כי הם  " נוקטים מדיניות של הפרד ומשול ,  במקום להשקיע את כל מירצם במציאת פתרון לבעיות החברתיות הבוערות ".  
במסגרת השביתה לא תיאסף אשפה ,  לא תתקיים קבלת קהל ברשויות ,  לא יינתן מענה טלפוני ,  ולא יטופלו מקרים במחלקות הרווחה .  במוסדות החינוך תחול השביתה על מורי בתי הספר העל יסודיים ,  שרתים ,  מאבטחים ,  נהגי הסעות ,  ומלווים לתלמידים .  מהשלטון המקומי נמסר כי האחריות להפעלת מערכת החינוך עוברת למשרד החינוך .  עיריות ירושלים וחיפה הודיע כי לא יצטרפו לשביתה .
  *  בהכנת הידיעה השתתף בועז ווליניץ .
 עדכון ראשון :  09:05

הסתיימה ללא תוצאות פגישת ראשי הערים והאוצר
הפגישה בין משרד האוצר לבין מרכז השלטון המקומי בניסיון למנוע את השביתה הכללית ביום ראשון הסתיימה ללא תוצאות .  עם זאת ,  סוכם כי האוצר יקים צוות שיבחן את נושא תאגידי המים

