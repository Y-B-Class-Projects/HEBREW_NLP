שאלה פתוחה
נקרעים בין ההורים ואין למי לפנות ?  מרגישה בודדה ?  הפסיכולוגית אילנה עונה ומפרשת חלומות
ההורים שלי גרושים כבר יותר מ10 שנים ויש לי אח קטן בן 15 ,  אני גר אצל אימי .  במשך כל תקופת הגירושים של הוריי הם היו ביריבות נוראית ,  קללות ,  צעקות ומריבות .  אני ואחי תמיד היינו במרכז הויכוחים כי תמיד שניהם אילצו אותנו  " לבחור צד ".  כאשר הבנתי שאני לא יכול להמשיך לבחור באחד מהם ,  דיברתי איתם וביקשתי שלא יערבו אותי ואת אחי במריבות ביניהם ,  אך ללא כל תועלת .  כאילו ש5 דקות אחרי השיחה הם שכחו לגמרי שדיברתי איתם .  למזלי ,  התרגלתי למצב .
 לאחרונה אחי טוען שהוא סובל בבית מכיוון שהוא לא מסתדר עם אימי ולכן הוא עבר לביתו של אבי .  אמי בכלל לא מרוצה מהעניין ושוב פעם ההורים רבים ,  רק כשהפעם המריבות חזקות וקולניות מתמיד ,  הבעיה שוב עלתה ושניהם מערבים אותי בסיפור .  אני לא יודע למי להאמין ,  אני לא יודע למה אני רוצה להאמין .  ניסיתי להגיד להם שוב שלא יערבו אותי אך הם ממשיכים להתעלם מבקשותיי .  המצה נהיה חמור ואני נמצא בדיכאון מתמשך :  אימי לא מפסיקה להזמין משטרות לביתו של אבי ,  אחי בוכה לי בטלפון ומיד אחרי זה חושב שאני  " משתף פעולה עם אימי ",  אבי הגיש בקשה להשאיר את אחי בביתו ואני לא רוצה שזה יקרה .  אימי כועסת מאוד וגם אבי ,  וכל פעם הם מספרים לי את כל מה שקורה ,  וכל מה שכל אחד חושב .  אני מרגיש תקוע באמצע כמו שבחיים לא הרגשתי ,  אני לא אגזים ואודה שלילה אחד לא הפסקתי לבכות ועלו בראשי מחשבות אובדניות בגלל המריבה בין הוריי .
 אני לא יודע מה לעשות ,  אני נואש לעצה ואין לי עם מי לדבר .
 פונה יקר ,
 אין ספק שמי שנמצא במרכזה של מלחמת עולם ויורים עליו מכל הכיוונים ומאשימים אותו מכל הכיוונים ,  הוא בהחלט מיואש ,  כך שאפשר להבין מכל הלב את מצבך הקשה .  לצערי הרב הגירושים לא הצליחו להפריד את הורייך רגשית ,  מה שהם מיועדים לעשות ,  והם ככל הנראה ימשיכו לריב ביניהם כדי לפרוק מטענים של כעס ,  תסכול ואומללות של כל אחד כלפי השני .  עלייך להשתדל מצד אחד באמת לא להתערב בתהליכים שביניהם ומצד שני להמשיך לשמור על קשר תקין עם אחיך שגם הוא קרוע בתוך המהומה הקשה הזאת .  הייתי מייעצת לך לפנות בדחיפות לפסיכולוג מטעם קופת החולים אליה אתה שייך  ( יש לזה עלות מסוימת )  .  אם אינך יכול לעמוד במחיר ,  נסה לפנות למרכז השירות הפסיכולוגי החינוכי באזור מגורייך בו הייעוץ יינתן לך חינם .  
אתה יכול גם לפנות כצעד ראשוני ליועצת בית הספר .  ייתכן שכדאי שתפנו ביחד אתה ואחיך שכן הסכנה היא שהריב בין ההורים יפגע גם בקשר ביניכם ויכול להיות שהקשר ביניכם הוא זה שיעמוד לצידך לאורך החיים .  מהר וחפש עזרה כי המצב באמת בלתי נסבל ,  ואתה זקוק לדמות בה תוכל לתת אמון אשר תקשיב לך ותתמוך בך לאורך התהליך הקשה .
 אף פעם לא היה לי חבר ,  למרות שיכלו להיות לי כמה ,  אבל אף פעם לא רציתי אותם כי הייתי מאוהבת עד מעל לראש בבחור אחד שלא שם עלי .  בחיים לא קיימתי יחסי מין ואני ממש מרגישה שאני צריכה את זה עכשיו .  אני רואה מסביבי כל כך הרבה זוגות ואני כולי אכולת קנאה .  אני זוכרת שלפני שעליתי לתיכון אמרתי לעצמי שבתיכון בטוח אני אמצא חבר ותהיה לי אהבה ונעשה את הכל כמו בסדרות ובסרטים .  
אבל עכשיו אני כבר בכיתה י"ב ושום דבר ממה שתכננתי לא קרה וגם לא נראה לי שיקרה בקרוב .  עכשיו אני מנסה לשכנע את עצמי שבצבא בטוח אני אמצא חבר שתהיה לנו אהבה גדולה ,  אבל האמת גם בזה אני מתחילה לפקפק .  בתיכון לא מצאתי אז ,  למה שבצבא אני אמצא ? 
אני ממש מודאגת כבר ,  מפחדת שאני אשאר בתולה לנצח ושאף אחד לא ירצה אותי .  וגם זה מדאיג אותי שאני כבר בת 18 ועדיין לא התנסיתי בשום ניסיון מיני .  בקושי התנשקתי פעמיים בחיים שלי .  
מביך אותי לחשוב על זה שאם נגיד יום אחד אני כן אמצא את עצמי בסיטואציה מינית איך אני אגיד לו שאני בתולה בגיל כל כך בוגר ,  זה פשוט כל כך מביך .
 פונה יקרה ,
 מי שרצתה בתחילת התיכון שיהיו לה אהבות ורומנטיקה ומין והתרחשויות כמו בסדרות  " הייתה אמורה "  לענות בחיוב לחיזורים ולהצעות שהופנו אליה לאורך השנים מצד בנים שונים .  ככל הנראה הבנים מוצאים אותך ראויה מספיק ,  מושכת ומעניינת על מנת שיהיו מעוניינים בך ,  אך את העדפת חלומות בהקיץ  ( מאוהבת במי שלא התעניין בך )  על פני התחברות למציאות שרק בה מתרחשים הדברים .  
המסקנה העיקרית היא להתחבר למציאות לא לדחות את מה שיש ומה שמתגלגל לעברך ולא לשקוע בגעגועים אל מה שאין או שאינו אפשרי .  אם בנים מצאו אותך אטרקטיבית והציעו לך יחסים בעבר  ( שאותם דחית )  יש להניח שגם בעתיד יפנו אלייך בהצעות ונקווה שהפעם תעני בחיוב .  להיות בת 18 בתולה אולי זה לא הכי קול ,  ולא הכי אין ,  אבל זה בטח לא סוף העולם .  נדמה לי שכ50% או יותר מבנות 18 הן בתולות .  כך שמבחינת הבתולין ,  הרי את לא בת 30 ,  כך שאם תאמרי לבחור שאת בת 18,19 או 20 ועדיין בתולה הוא לא יעיף אותך ממיטתו .  אני מכירה בנים בני 24 שעדיין בתולים והם נראים ומתנהגים אחלה ,  כך שלעתים בתולים זה גם שאלה של נסיבות ומזל .  נדמה שאת מגזימה בתחושת הדאגה והחשש שהרי את בסך הכל בת 18 וזה זמן נפלא להתחלות חדשות בחיים .
 יש לי כל הזמן חלום שחוזר על עצמו ,  אני חושבת שאפילו יותר משנתיים .  בדרך כלל בחלום חוטפים אותי ,  אני רואה מי זה אבל כשאני מתעוררת אני לא זוכרת ,  אני די בטוחה שזה לא מישהו שאני מכירה .  בפעם הראשונה שחלמתי על זה חטפו את אחת החברות שלי באותה התקופה ,  זה היה לפני 3 שנים נראה לי .  מאז חלמתי עוד מספר פעמיים שחוטפים אותי ,  פעם אחת מתחת לבית שלי והוא חטף אותי לאוטו מסוים .  פעם אחת ברחוב שאני מכירה באזור שלי ,  והוא חטף אותי לתוך בית ושם נתן לי סם אונס .  פעם אחת כשחיכיתי בתחנת אוטובוס שאני מחכה בה די הרבה  ( חלמתי על דלפק לוטו שהיה שם שאפילו לא ידעתי שיש שם ,  וכשהלכתי לשם גיליתי שהוא באמת שם )  .
 חלמתי שפעם אחת חוטפים את חברה שלי מתחת לבית שלי והיא מלא דם .  אתמול חלמתי שוב חלום שבו אני יושבת בכיתה עם אחת המורות ואז פתאום אני אומרת לה  " אני רוצה להתקשר לאמא שלי ,  אני חושבת שחטפו אותה ".  ואני מתקשרת ואמא שלי אומרת לי  " תכיני לי מכתב טיסה ,  אני נוסעת לוונצואלה ".  ואז הייתי בבית גדול ומישהו הגיע לחטוף אותי ,  והיה שם שטיח גדול .  החלומות האלה מאוד מטרידים אותי וגם בתדירות של בערך פעמיים בחודש .  אני לא יכולה לישון כל הלילה כי אני חושבת רק עליהם .  אני ממש אשמח אם תעזרי לי להבין למה אני חולמת על חטיפה כל כך הרבה .  תודה .
 פונה יקרה ,
 חטיפה היא אחד האירועים היותר טראומתיים היכולים לעבור על בן-אדם .  זהו מצב של חוסר שליטה מוחלט וחוסר אונים מוחלט .  חירותו ורצונו של החטוף אובדים ,  והוא אסיר שבוי ביד שוביו .  עצם היותו חטוף הוא עינוי נפשי ומצב של התעללות ,  מה גם שהרבה חטופים נתונים להתעללויות שונות ,  פיזיות ונפשיות .  גם סוף האירוע אינו ברור ,  שכן הוא עשוי להסתיים במוות או באובדן מוחלט שפירושו היעדר חזרה לחיי השגרה ולחיים בכלל .  
חטיפה אם כך היא משבר נורא של קטיעת החיים ואובדן שליטה עליהם ,  כשאין למי לקרוא לעזרה .  השאלה היא האם מעשה החטיפה בחלומות נותנים ביטוי מועצם ומוגזם לתחושות שלך של פחד ,  חוסר אונים ,  חוסר שליטה ועתיד מעורפל ולא ידוע .  בחלומות זה לא רק את הנחטפת אלא גם חברות שלך ואולי גם אימך ,  כך שהתחושה שהחלום מבטא מוכללת ככל הנראה למספר מצבים .  האם את חוששת שדבר מה יעלם מחייך בפתאומיות ?  האם סוג של קשר כלשהו עלול להתנתק פתאום ?  איזה סוג של ביטחון בעצמך את חוששת לאבד ?  האם את מרגישה שצרות  " נופלות "  עלייך במציאות בלי שאת מבינה מדוע ולמה .
 שורה תחתונה ,  חלום סיוט החוזר באופן קבוע מצביע על רגש חזק של פחד שבבסיסו ,  שאינו נותן לך מנוח ולפיכך עולה השאלה כיצד את מתכוונת להתמודד עם החרדה העמוקה הבאה לידי ביטוי בחלומות .  ראוי לציין שהחלומות אינם מציגים איזושהי פגיעה במהלך החטיפה אלא רק סצנה  " נקייה "  של חטיפה נטו בלי שידוע מה קורה בהמשך ,  כלומר הדגש הוא על השתלטות ,  נתק ואובדן שליטה .  בדקי בתוכך באילו תחומי חיים את עסוקה בשאלות אלה .
 מקווה שסייעתי לחשוב על משמעות החלום .
 

שאלה פתוחה
נקרעים בין ההורים ואין למי לפנות ?  מרגישה בודדה ?  הפסיכולוגית אילנה עונה ומפרשת חלומות

