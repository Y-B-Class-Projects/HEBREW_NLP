ח"כ נפאע ביקש חסינות : " אני מופלה לרעה "
 חבר הכנסת המואשם במגע עם סוכן זר מבקש מהכנסת למנוע מהיועץ המשפטי להגיש נגדו כתב אישום . " הפגישות נעשו במסגרת תפקידי והגשת כתב האישום נעשית שלא בתום לב "
 חבר הכנסת סעיד נפאע  ( בל"ד )  הגיש היום  ( שני )  בקשה בכתב ליו"ר הכנסת ראובן ריבלין וליו"ר ועדת הכנסת ח"כ יריב לוין  ( ליכוד )  במטרה לזכות לחסינות בפני כתב אישום שהיועץ המשפטי לממשלה מני מזוז החליט בחודש שעבר להגיש נגדו בגין חשד למגע עם סוכן זר ,  זאת לאור ביקורו בסוריה בשנת 2007 במסגרתו נפגש עם סגן מזכ"ל החזית העממית ,  טלאל נאג'י .
 עד שנת 2005 ,  היה על היועץ המשפטי לממשלה לבקש מהכנסת אישור להסיר את חסינותו של חבר כנסת טרם תחילת ההליכים הפליליים נגדו  אך מאז חודש יולי 2005 בוטלה החסינות האוטומטית של חברי הכנסת מפני הדין הפלילי והם חשופים לכתבי אישום ככל אזרח .  חבר כנסת המבקש להחיל עליו את החסינות  נדרש לבקשה מוועדת הכנסת ומהיו"ר ,  כפי שעשה נפאע .
 במכתבו לריבלין וללוין כתב נפאע בין היתר : " כידוע לכל ,  היועץ המשפטי לממשלה אישר הגשת כתב אישום נגדי לבית המשפט המחוזי בנצרת בעניין אירועים בשנת 2007 .  יודגש כי הנני כופר בהאשמות המיוחסות לי בכתב האישום ויש לי הגנות משפטיות על פי הדין כלפיהם ואינני נושא בכל אחריות פלילית בגינן ". נפאע טוען במכתבו כי העבירות המיוחסות לו בכתב האישום הן בגין מעשים שנעשו במילוי תפקידי ולמען מילוי תפקידי כח"כ וחלות עליהם הוראות סעיף 1 לחוק חסינות חברי הכנסת .  נפאע מרחיב וטוען כי הגשת הגשת כתב האישום נגדו נעשית שלא בתום לב ותוך אפלייתו לרעה לעומת חברי כנסת או אישים אחרים שנחשדו בעבירות דומות .
 ח"כ דני דנון  ( ליכוד )  מסר בתגובה למכתב : " למי שנפגש עם סוכן זר אין זכות לקבל חסינות .  מקומו של נפאע בבית האסירים ולא בבית המחוקקים - מנהיגי ערביי ישראל חושבים שהחוק הישראלי והדמוקרטיה יגנו עליהם גם אם הם עושים מעשים שכל תכליתם הוא להשמיד את מדינת ישראל "
 ח"כ עתניאל שנלר  ( קדימה )  אמר כי  " נטיית חלק מחברי הכנסת לקדש את החסינות הפרלמנטרית לפני קדושת ביטחון המדינה וקיומה ,  באה לידי ביטוי בבקשה האנטי דמוקרטית והאנטי אזרחית בשם 'הילת החסינות הגורפת' אותה מאמצים חלק מחברי הכנסת .  על יו"ר הכנסת לדחות בשאט נפש דרישה הזויה זו ". 
לפי טיוטת כתב האישום ,  ח"כ נפאע ביקר בסוריה בספטמבר 2007 ,  יחד עם קבוצה של אנשי דת דרוזים ,  למרות שבקשתו לצאת לסוריה נדחתה על ידי שר הפנים מטעמי ביטחון .  חברי הקבוצה נסעו לירדן ,  ושם ,  בסיוע של עזמי בשארה ,  קיבלו היתרי כניסה לירדן מהשגרירות הסורית .  משם המשיכו חברי הקבוצה דרך מעבר שייח חוסיין לסוריה ,  ושהו שם כשבוע .
 במהלך הביקור בסוריה נפגש ח"כ נפאע בחשאי עם טלאל נאג'י ,  סגן מזכ"ל החזית העממית .  במהלך הפגישה ארגן נאג'י פגישה בין נפאע לחאלד משעל ,  אך השניים לא נפגשו לבסוף .  נפאע חשוד שהגיע למשרדו של ראש הלשכה ,  וקיבל לידיו תשורה .  על פי טיוטת כתב האישום ,  נפאע  " ניסה באופן חשאי ליצור קשר עם חאלד משעל ואף ביקר במקום עבודתו ,  ובכך קיים ביודעין מגע עם סוכן חוץ ללא כל הסבר סביר ".  ח"כ נפאע חשוד בעבירות של יציאה שלא כדין למדינת אויב ובמגע עם סוכן חוץ .
 לפני כשבועיים ,  ועל אף ההחלטה להגיש נגדו כתב אישום בגין ביקורו בסוריה ,  החליט ח"כ נפעא להיפגש בקפריסין עם מנהיג הדרוזים בלבנון ,  וואליד ג'ונבלט .  ח"כ נפאע אישר אז בשיחה עם וואלה !  חדשות את הדברים ומסר כי הוא נוסע כחבר במשלחת של ועדת הקשר הדרוזי ,  הכוללת נכבדים ואנשי דת דרוזים .  בתשובה לשאלה על מה בכוונתו לדון עם ג'ונבלט ,  ענה : " נדון ביחסים בינינו וכן בסוגיות פוליטיות שונות ".  ח"כ נפאע הכחיש כי התבקש להעביר מסר כלשהו מממשלת ישראל .  על אף שג'ונבלט ,  אינו נחשב כמתנגד מובהק לקיומה של ישראל ,  הוא התבטא בעבר באופן קשה נגדה .
 
ח"כ נפאע ביקש חסינות : " אני מופלה לרעה "
 חבר הכנסת המואשם במגע עם סוכן זר מבקש מהכנסת למנוע מהיועץ המשפטי להגיש נגדו כתב אישום . " הפגישות נעשו במסגרת תפקידי והגשת כתב האישום נעשית שלא בתום לב "
 
