למה כן ? 
ב-"Y Not "  מנסה רינגו סטאר לזכות סוף סוף בהכרה לה זכו יתר חבריו לביטלס .  אם המילים היו מגיעות לרמה של המוזיקה ,  יתכן שהיה מצליח .  עינב שיף עבר לילה של יום קשה 
" Y Not "  הוא אלבום האולפן ה-16 של רינגו סטאר ,  והאמת  נחמד להתייחס אליו ולו בכדי לראות את אחד המוזיקאים המוכרים בעולם מנסה שוב לקבל הכרה ,  גם ללא חבריו לרביעייה המופלאה שהולכים ונעלמים .  בגרסה הנוכחית שלו ,  סטאר הבין שכדי להיות מוכר בזכות עצמו הוא חייב לעבוד ביחד עם האנשים שבזכותם למעלה ממיליארד אנשים יכולים לטעון שהוא אכן היה מתופף חשוב .  לכן ,  פול מקרטני ,  הקולגה היחידה שעדיין נושמת ,  גויס כבסיסט אורח בשיר אחד  ( "Peace Dream ",  בו מצטט סטאר את ג'ון לנון דווקא )  ולדואט מלא בסינגל המוביל של האלבום , " Walk With You ".  
לצדו של מקה ,  שבשנה האחרונה הופיע עם סטאר פעמיים  ( פעם בכנס ההזוי של דיוויד לינץ' ופעם בהשקת המשחק  " רוק בנד :  הביטלס ")  ,  נמצאים גם ג'וס סטון ואורחים נוספים כמו ואן דייק פרקס וג'ו וולש מהאיגלס .  ואילו סטאר מצדו מככב לראשונה כמפיק מוזיקלי יחיד באלבום ,  אולי כדי לסמן בכל זאת איזושהי טריטוריה שבה הוא אכן עושה דברים בעצמו ובזכות עצמו ,  אבל עם ,  כמובן ,  הרבה אהבה ושלום .  
הסטטיסטיקה הלא מחמיאה של רינגו סטאר מתחילה בכך שהוא שיאן ה-לא ביחס לחבריו האחרים לביטלס .  הוא ,  למשל ,  החיפושית היחידה שלא הצליח להביא סינגל אחד בקריירת הסולו שלו למקום הראשון בטבלת המכירות באנגליה .  הוא גם לא הצליח להפוך אלבום סולו שלו לאלבום הנמכר ביותר במולדתו .  בנוסף ,  לפני מספר שנים ,  עיריית ליברפול החליטה לעלות עם בולדוזר על בית הולדתו ,  כיוון ש"המקום אינו בעל חשיבות ציבורית מספקת "   החלטה שאמנם שונתה בסופו של דבר ,  אך אין ספק שלפול מקרטני אף אחד לא היה מעיז לדבר ככה .  לכן , " Y Not "  הוא אלבום שבו סטאר ,  חמוש בפוזה הלא ממורמרת שלו ,  יוצא שוב לדרך הארוכה והקשה אל ההכרה ומבקש שבמקום לשאול למה כן ,  אולי פעם אחד יתרצו ויגידו לו  " למה לא ".  
האלבום יוצא ממש היום  ( שלישי )  בארצות הברית ,  שלהבדיל מאנגליה ,  עוד ידעה להעריך את פועלו של סטאר  ( שם ,  למשל ,  הגיע סטאר פעמיים למקום הראשון בטבלת הסינגלים )  .  למרות זאת ,  אלבומו הקודם של סטאר , " Liverpool 8 ",  הגיע למקום ה-94 בלבד בטבלת האלבומים של בילבורד . " אם כך ",  בוודאי אמר לעצמו סטאר , " נפציץ באלבום הבא  סינגל משותף ראשון אי פעם עם פול מקרטני ,  'Walk With You' ,  וככה נראה להם מאיפה משתינה החיפושית ".  
אבל העולם הראה לו מה הוא חושב עליו והטביע את הסינגל כצוללת לא צהובה ,  עם אפס כניסות לטבלת הסינגלים באנגליה וגם ללא נוכחות בבילבורד האמריקאי .  בביקורת הרצינית היחידה שפורסמה בינתיים על האלבום ,  העניק לו האינטרטיינמנט וויקלי את הציון C וקבע שהסיבה היחידה לקנות אותו היא הדואט עם מקרטני ,  כלומר הרגע שבו מקרטני משמיע קול .  סביר להניח שגם הביקורות בהמשך יחבקו את סטאר באותה אהבה רעילה .  
זה פשוט לא ייאמן ,  אבל סטאר כבר בן 69 ונראה כמו חשבון הבנק שלו :  מלא במקומות הנכונים ורק בהם .  לכן ,  סביר להניח שכל הדברים הרעים שנכתבים ועוד ייכתבו עליו לא מדגדגים לו את השלווה הפנימית בה הוא שקוע .  
ובכן ,  המערכת ניגשה בחיוך ציני לאלבום כשהיא מפזמת שירים מקריירת הסולו של פול ,  ג'ון ובעיקר ג'ורג' והופתעה לגלות אלבום עשיר להפליא במלודיות מלאות חיוך ורגש ,  עם גיטרות בטעם ישן ובעיקר הרמוניות ווקאליות שמוכיחות בחלק מהשירים שבריאן ווילסון לא השתגע לשווא במלחמה מול הביטלס .  הדואט עם מקרטני חביב להפליא , " The Other Side of Liverpool "  הביוגרפי חזק ומצוין , " Mystery of The Night "  מציג גיטרות חשמליות מרשימות ובכלל  סטאר נשמע כמו אמן שהמוזיקה בוערת בנשמתו ,  רחוק מאד מהשובע המצופה ממי שכבר ראה הכל .  
אלא שאז מתגלים הטקסטים המקושקשים להחריד שלו ,  משהו בין השמאלץ של להקות כמו סקורפיונס ואקסטרים לבין האלבום האחרון של ארקדי דוכין ,  באדיבות הרב לייטמן  ( שמתגלה כדיוויד לינץ' הישראלי )  .  לעומת ההפקה המוזיקלית הסופר מושקעת ,  למשמע מילות שיריו של סטאר הכה מואר ,  מתחשק לומר לו , " אבאל'ה ,  שרי אריסון זה בדלת הבאה .  כבר תרמנו ".  


למה כן ? 
ב-"Y Not "  מנסה רינגו סטאר לזכות סוף סוף בהכרה לה זכו יתר חבריו לביטלס .  אם המילים היו מגיעות לרמה של המוזיקה ,  יתכן שהיה מצליח .  עינב שיף עבר לילה של יום קשה

