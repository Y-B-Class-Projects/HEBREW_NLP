בארה"ב מצאו כסף לפינוי הפצועים מהאיטי
הבית הלבן הודיע כי הוסדר נושא מימון הטיפול הרפואי בפצועי רעש האדמה ,  והטיסות מהאיטי יחודשו .  במקביל ,  התגלה שאמריקאים ניסו להבריח לארה"ב ילדים שהוריהם לא נהרגו ברעש
צבא ארצות הברית יחדש היום  ( שני )  את הטיסות המעבירות פצועים מרעידת האדמה בהאיטי לטיפול בארצות הברית .  ההחלטה על חידוש הטיסות התקבלה לאחר שהושג הסדר על מימון הטיפולים הרפואיים של הפצועים בבתי החולים האמריקאים .  מהבית הלבן נמסר ,  כי ההחלטה על חידוש הטיסות התקבלה לאחר שהובהר כי ארצות הברית ובנות בריתה יוכלו לעמוד במימון הטיפולים . " אנחנו נחושים לחדש את ביצוע הטיסות הקריטיות הללו ",  אמר דובר הבית הלבן ,  טומי ויאטור .
 הכוחות האמריקאים העבירו בשלושת השבועות מאז רעידת האדמה מאות פצועים במצב קשה ,  חלקם אזרחים אמריקאים וחלקם אזרחי האיטי ,  ויותר מ-500 מהם נקלטו בפלורידה .  ביום רביעי שעבר הוקפאו הטיסות המעבירות את הפצועים ,  בשל ויכוח פנימי על עלויות הטיפולים הרפואיים של הניצולים .
 מושל פלורידה ,  צ'רלי קריסט ,  ביקש מהממשל הפדרלי להשתתף בכיסוי עלויות הטיפול של הפצועים .  הוא ביקש גם שהנטל יחולק באופן שוויוני יותר בין המדינות השונות בארצות הברית ,  משום שלדבריו בתי החולים בפלורידה מוצפים במטופלים .  העלות הכוללת של הסיוע לפצועים עדיין לא ידועה ,  אולם הוצאותיה של פלורידה בתחום זה עשויות להגיע למיליוני דולרים .
 אחד מהרופאים האמריקאים המסייעים לנפגעים בהאיטי התריע ,  כי רבים מהפצועים באורח קשה ימותו בתוך ימים אחדים ,  אם לא יחדש הממשל את טיסות הפינוי לארצות הברית .  דוקטור בארט גרין אמר כי אנשי צוותו בהאיטי מטפלים כעת בכ-100 פצועים קשה ,  ביניהם ילדה בת חמש שזקוקה בדחיפות למכשיר הנשמה .
 בתוך כך נמשכת הסערה סביב מעצרם אתמול של עשרה נוצרים-בפטיסטים אמריקאים ,  החשודים כי ניסו להעביר 33 ילדים שניצלו מהרעש בהאיטי לארצות הברית .  לטענתם של חברי הקבוצה ,  הם דאגו לטובת היתומים ,  אולם מפרטים שנחשפו ביממה האחרונה מתברר כי רבים מהילדים אינם יתומים כלל .  חברי הארגון טענו כי הורי הילדים הסכימו למהלך ,  כיוון שרצו להעניק לילדיהם עתיד טוב יותר מזה הצפוי להם בהאיטי .  תושבי פורט או פראנס מספרים כי חלק מההורים אף אמרו לילדיהם כי הם נשלחים לחופשה ארוכה הרחק מהאיטי ,  כדי להתאושש מרעידת האדמה : " הורים רבים שאני מכיר כבר מסרו את ילדיהם לזרים ",  סיפר אחד מהתושבים , " אני חושב כעת באיזה מילדי לבחור ,  ככל הנראה אבחר בבתי הצעירה ",  הוסיף .  
העשרה ,  חמישה גברים וחמש נשים החברים בקבוצה מיסיונרית הממוקמת באיידהו  ,  יובאו היום לשימוע בבית משפט בפורט או פראנס ,  בירת האיטי ,  לאחר שנעצרו בחשד לניסיון סחר בבני אדם . " הם נעצרו בגבול ,  יחד עם ילדים שאינם שלהם ושלא היו להם מסמכים עבורם ",  אמר ראש ממשלת האיטי ז'אן מקס בלריב לרשת ABC , " עבורי ,  אלה הם לא אמריקאים שנעצרו ,  אלא פשוט חבורה של חוטפים ".  בלריב ציין אף הוא כי חלק מהילדים לא היו כלל יתומים וכאשר נאספו על ידי הרשויות המקומיות הם לא הפסיקו לשאול על הוריהם .
" באנו לכאן פשוט כדי לעזור לילדים האלה ונסענו לגבול לאחר שהגענו להסכמה עם ממשלת הרפובליקה הדומיניקנית שהם יוכלו להיכנס למדינה ",  הסבירה לורה סילסבי דוברת הקבוצה , " הילדים הועברו אלינו על ידי כומר שבטח בנו שנשמור עליהם אחרי שבית היתומים שהוא ניהל קרס ברעידת האדמה ולא היה לו לאן לשלוח אותם ".  הדוברת טענה כי  " בגלל הכאוס שיש כרגע בממשל המקומי ,  אנחנו פשוט רצינו לעשות את הדבר הנכון ". 
 ( עדכון ראשון :  00:20 ) 

בארה"ב מצאו כסף לפינוי הפצועים מהאיטי
הבית הלבן הודיע כי הוסדר נושא מימון הטיפול הרפואי בפצועי רעש האדמה ,  והטיסות מהאיטי יחודשו .  במקביל ,  התגלה שאמריקאים ניסו להבריח לארה"ב ילדים שהוריהם לא נהרגו ברעש

