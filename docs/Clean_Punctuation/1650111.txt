לאהוב את דאנה
האיחוד של משה ודאנה איבגי היה עשוי להתגלות כגימיק ,  אבל  " היו לילות "  הרגיש חומק מהמלכודת הזאת .  אבנר שביט סנטימנטלי
לאור המשוואה הקובעת כי משה איבגי משחק בכל סרט ישראלי שני ,  היה זה ברור שמתישהו הוא ישתף פעולה גם עם בתו ,  דאנה .  המפגש הבלתי נמנע מתרחש כעת ב"היו לילות ",  הדרמה של רוני ניניו ,  ואף דורש מהם לשחזר על הבד את דמויותיהם במציאות  איבגי האב מגלם כאן שחקן ותיק ודאנה את בתו הצעירה .
 כתוצאה מכך עלה החשש שהאיחוד בין אחת המשפחות הגדולות של עולם המשחק הישראלי יתגלה כגימיק אופורטוניסטי ,  שלא לומר סנסציוני .  אחרי הכל ,  שושלות מפוארות יותר מהאיבגיז כבר נפלו בפח הזה ,  כפי שיעידו  " הכל עובר במשפחה "  המביך של שבט דאגלס ו"אהבת אב "  הנלעג של חמולת דפרדייה .  
אך למרבה ההפתעה ,  מתגלה  " היו לילות "  כסרט עדין ,  שאינו מנצל לרעה את שחקניו או את דמויותיו ,  ובכל זאת מצליח להפיק עניין ורגש .  אולי הסיבה לכך היא כי בניגוד ליצירות מסוגו שקדמו לו ,  הוא אינו מנסה להציג את הקשר בין אדם לצאצאיו כטרגדיה או כפארסה אלא להראות כמה גדולה יכולה להיות המסירות של בת לאביה .
 כדי לעשות זאת ,  מניח ניניו בידיו של איבגי האב את דמותו של איש תיאטרון בכיר ,  המחרב לעצמו את הקריירה .  שנים לאחר מכן הוא מנסה לחזור לבמה ,  אך מגלה שכל חבריו לשעבר הפנו לו עורף .  מפני שגם אשתו הלכה כבר לעולמה ,  היחידה שיכולה לסייע לו בכך היא בתו ,  והיא מתגייסת למשימה בכל כוחותיה עד הרגע שבו היא מבינה כי עליה גם לדאוג לעצמה .
 תשכחו מהדיבורים על גימיק .  היכולות של שני השחקנים הולמות היטב את תפקידיהם ,  ולכן היתה הצדקה אמנותית לבחירה בהם .  איבגי האב משכיל לעצב דמות שיש בה מידה שווה של עוצמה ושל חולשה ,  וזאת כיאה למעמדו כשליט בלתי מעורער שמאבד אט-אט את כיסאו לטובת צעירים ממנו  ( ב-2008 הוא היה מועמד לפרס אופיר על שני תפקידים שונים ,  ובכל זאת הפסיד לילדון מיכאל מושונוב )  .  כך ,  הוא מצליח לעורר בו בזמן הערצה ורחמים ,  וגורם לצופים להבין כי גם הוא בן אדם שאפשר להזדהות איתו .
 הפילמוגרפיה הקצרה של איבגי הבת התאפיינה עד עתה בתצוגות משחק נחושות ,  ונחישות זה בדיוק מה שצריך כדי לגלם את דמותה הכה עיקשת .  איבגי אידיאלית לתפקיד ,  והאש בעיניה בוהקת שבאופן שרותם גם את הצופים למאבק למען אביה .
 אך  " היו לילות "  אינו רק סרט על אהבה לבני משפחתך - הוא גם סרט על אהבה לתיאטרון .  בתו של האמן הוותיק נאבקת להחזיר אותו לאור הזרקורים כיוון שהיא מבינה כי הוא אינו מסוגל לחיות בלי לגעת בדפים של מחזה ,  להדריך שחקנים ולנשום את הריח המתוק של הבמה .
 העובדה שניניו בחר לזמר כאן שיר אהבה לתיאטרון אינה מפתיעה ,  משתי סיבות .  ראשית ,  קולנוענים רבים ,  ובראשם וודי אלן וז'אק ריווט ,  כבר עשו זאת בעבר .  חשוב מכך - ניניו בעצמו ידוע בעיקר הודות לעבודתו התיאטרלית  ( הוא היה ,  בין השאר ,  המנהל האמנותי של פסטיבל עכו )  ,  והקדיש גם את סרטו הקודם , " שחקנים ",  לעולם הבמה .
 את הסרט המושמץ ההוא ,  הזכור בעיקר בגלל סצנת עירום סרת טעם של יעל הדר ,  ביים ניניו עוד ב-1995 ,  ולפני  " היו לילות "  לא שב למסך הגדול .  עתה מתגלה כי ב-15 השנה שחלפו מאז מעט השתנה בתפיסה הקולנועית שלו ,  אך במקרה זה אין בכך רע :  האיפוק והחסכנות של ניניו הם שמונעים מהסרט הטעון רגשית לקרוס דרמטית .  חשוב מכך ,  בדרמה מסוג זה ,  אין צורך בתעלולי מצלמה אלא בעיקר בעבודה מדויקת עם הצוות .  ניניו אולי אינו וירטואוז קולנועי ,  אבל הוא יודע לעבוד עם שחקנים כפי שמעט במאים מקומיים יודעים .
 התחושה המיושנת של הסרט אינה בעוכריו ,  כיוון שמלכתחילה הוא עוסק בגיבור הולך ודועך ,  שהעולם שהכיר הולך ונעלם .  לפיכך ,  אין זה גם מקרי שניניו ליהק לאחד מתפקידי המשנה את גדי יגיל ,  שחקן ותיק שלא ראינו מזה שנים על מסכי הקולנוע הישראלי ,  ואין לדעת מתי נחזה בו שוב .  
אין זה גם מקרי שהבמאי קרא ל"היו לילות "  בשם מזמורה מלא הערגה של אסתר עופרים .  בדיוק כמוהו ,  גם סרט זה הוא שיר קינה לימים יפים וללילות יפים שהיו ואינם עוד .
 
לאהוב את דאנה
האיחוד של משה ודאנה איבגי היה עשוי להתגלות כגימיק ,  אבל  " היו לילות "  הרגיש חומק מהמלכודת הזאת .  אבנר שביט סנטימנטלי

