נחל קטלב :  מסלולי טיולים ,  מפות וטיפים
הוא שופע מעיינות ,  פרחי בר ועצים בעלי גזע אדום שאגדות רבות נרקמו סביבו - הצעה לטיול לשבת וסיפור אהבה קטלני בנחל קטלב
נחל קטלב הוא אחד מיובליו של נחל שורק .  בנחל חברו חקלאות עתיקה ,  טרסות ,  בית חווה ,  בוסתנים נטועים ,  מעיינות ,  ובסוף החורף והאביב פורחים לצדיו פרחי בר רבים .  אך יותר מכל מזוהה נחל קלטב עם עצי הקטלב אדומי הגזע הגדלים לאורכו .
 לקטלב גזע אדום חלק וחושני ,  שאגדות רבות נרקמו סביבו .  אחת מהן מספרת על עץ קטלב שהתאהב ביונה שקיננה בין ענפיו ,  וכשזו עפה ,  ניסע להתנתק מהקרקע ולעוף אחריה והמאמץ האדים את גזעו .  השניה מספרת על בן שהרג את אביו לאחר שהתאהב בכלתו .  מכאן מקור שמו - קטלב - קטל אב ,  ודמו של האב הוא שצבע את גזעי הקטלבים .  בקיץ מקלף הקטלב את גזעו ומצמיח קליפה חדשה ,  אדומה במיוחד .  בדרך זו הוא נפטר מטפילים שונים .
 
על מנת להתחיל את המסלול יש להשאיר את רכב שני ב"בר בהר ",  או להמשיך איתו עוד כחצי ק"מ עד למגרש החנייה בראש המסלול עצמו - בדרך עפר הצמודה לתוואי הכביש .  מהחנייה יורד שביל מסומן שחור ,  דרך שטח פתוח המתכסה בפריחה שופעת בחורף ובאביב :  סתווניות ,  כרכומים ,  רקפות ,  כלניות ,  סחלבים ועוד .
 השביל חולף לצד מספר פינות ישיבה מוסדרות ,  ופוגש שביל מסומן באדום המוביל לכיוון  " בר בהר "  והכביש  ( שביל שוסטר )  .  אנו נמשיך עם השביל השחור ,  ונרד לכיוון עין גיורא .
 בעין גיורא נוכל להבחין בבריכת אגירה בולטת .  הכניסה לבריכה ושתיית מי המעיין אסורות .  עין גיורא הוא אחד ממעיינות השכבה האופייניים להרי יהודה :  מעיינות הניזונים ממי הגשמים בסביבה הקרובה .  בשל שפיעתם הדלה של מעיינות אלו ,  נחצבו כבר בתקופות קדומות ניקבות במעיינות רבים באזור ,  על מנת להגביר את שפיעת המעיינות ולאפשר את ניצול מימיהם להשקייה חקלאית .
 סביב המעיין משתרע בוסתן הנטוש כיום ,   ( בעיקר עצי זית ושקד )  ,  ועליו הולך ומשתלט סבך פטל קדוש .  מעין גיורא יורד השביל בצלע הערוץ ,  עד למפגש שבילים כחול-שחור .  השביל הכחול ממשיך לאורך המצוק מעל נחל קטלב ,  לכיוון דיר א-שייח' ,  דרך אתר פריחת חלמוניות בחודש אוקטובר .  אנו נרד עם השביל השחור ,  בירידה תלולה מעט ,  לאפיק נחל קטלב .
 באפיק הנחל נמצאים מספר כבשני סיד הרוסים ,  האחד ממש בנקודת מפגש השביל עם אפיק הנחל ,  והשני - גדול יותר - לאחר 50 מ' במורד האפיק .  הכבשנים נראים כבורות עגולים מדופנים באבנים .  במתקנים אלו יוצר סיד ע"י שריפת סלעי הגיר .
 אחרי שני כבשני הסיד ,  נראה מימין לשביל צניר מרשים - מצוק גדול ,  דמוי חצי צינור ,  שהתפתח בסלעי גיר קשים .  שביל קצרצר מוביל לתחתית הצניר ,  בו אפשר לראות שרידי נטיפים .  נמשיך בשביל ההליכה דרך חורש טבעי נאה בו בולטים עצי קטלב עם גזע אדום ,  נחלוף על פני כבשני סיד קטנים נוספים ונגיע לעין קטלב .  
במקום נמצא סכר פרוץ מאחוריו נאגרת שלולית קטנה של מים כל השנה ובקרבתה מגוון צמחיית מים :  פטל קדוש ,  נענע משובלת ,  ערברבה שעירה ועוד .  הסכר הוקם בתקופת המנדט הבריטי ,  כדי לנצל את מי המעיין להסקת דוודי הקטרים בדרכם מיפו לירושלים .  המים מנוצלים גם כיום ,  ורק מיעוטם מגיע לאפיק הנחל .
 נמשיך במורד הנחל ,  ונעבור מספר מדרגות סלע בחלקן גדלים שרכי שערות שולמית .  האפיק עצמו סבוך ,  ולאורכו גדלים עצי ערבה ושיחי פטל קדוש - צמחי מים הצומחים כאן בשל מיקום המעיין במעלה הנחל .
 אחרי הליכה קצרה ,  נגיע לרחבה מימין לאפיק ,  המתאימה למנוחה ,  ובה נותר עץ הדר בודד - שריד לבוסתן שהושקה במי עין קטלב .  נחצה שוב את אפיק הנחל ,  במפגש עם גיא תלול היורד משמאל .  מכאן ואילך ,  השביל מתרחב ולאורכו תוואי צינור בטון המוביל מים לרמת רזיאל ולבר גיורא .  החורש הסבוך נעשה כאן פתוח יותר .  עם השביל נגיע בסופו של דבר למפגש שבילים שחור-ירוק  ,  ממש לפני מסילת הרכבת .  
אם דאגנו לרכב שני ,  נעבור מתחת לגשר הרכבת ונמשיך בשביל השחור לעבר גשר הולכי רגל מעל נחל שורק הזורם - למקום חניית הרכב .  בנחל זורמים מי קולחין  ( מי ביוב שעברו טיפול )  ,  אין להיכנס למים ואין לשתות מהם .  מהגשר ניתן לצפות לעבר תחנת הרכבת בר-גיורא  ( תחנת דיר א-שייח' )  ,  תחנת רכבת טורקית שהוקמה בתוואי המסילה ההיסטורית מיפו לירושלים ,  שנחנכה ב- 1892 והיתה המסילה הראשונה בארץ ישראל .  התחנה כיום אינה פעילה ,  ומיועדת לשימור .  בינתיים ,  נאטמו פתחי המבנה ואין להיכנס אליו .
 איך מגיעים :  תחילת המסלול בקרבת תחנת המידע  " בר בהר ",  על כביש 3866 בין נס הרים לבר גיורא .
 בעלי חיים בשטח :  יחמורים .
 כובע ,  מים ,  ציוד לפיקניק ,  מגדיר צמחים
כדאי לדעת :  אין להיכנס למעיינות ולאפיק נחל שורק ואין לשתות מהמים ,  אין לעלות על תוואי מסילת הרכבת .
 סוג מסלול :  קווינקודת התחלה : " בר בהר"נקודת סיום :  תחנת בר גיורא - חניון מטיילים הסמוך לתחנת הרכבת הישנה של בר-גיורא.משך הטיול :  3-4 שעותדרגת קושי :  קלמעבר במיםציוד דרוש :  כובע ,  מים ,  ציוד לפיקניק ,  מגדיר צמחיםעונות מומלצות :  כל השנהמי שתייה בדרך :  איןגישה לעגלות ונכים :  איןמתאים לכלבים מחיר :  כניסה חופשיתטלפון לבירורים :   * 3639

נחל קטלב :  מסלולי טיולים ,  מפות וטיפים
הוא שופע מעיינות ,  פרחי בר ועצים בעלי גזע אדום שאגדות רבות נרקמו סביבו - הצעה לטיול לשבת וסיפור אהבה קטלני בנחל קטלב

