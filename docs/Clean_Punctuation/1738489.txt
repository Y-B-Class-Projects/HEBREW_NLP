כיל תשלם על השימוש באוצרות הטבע בים המלח ? 
לפי חישובי החשב הכללי ,  חייבת משפחת עופר מאות מיליוני שקלים למדינה על הרווחים של כיל מאוצרות הטבע באזור ים המלח .  החברה נהנית מהנחה של 50% על התמלוגים למדינה - ומסרבת לשלם יותר .  האוצר יכריע בסוגיה בקרוב 
השבוע צפוי החשב הכללי באוצר ,  שוקי אורן ,  לגבש דו"ח על עמדת המשרד בנושא התמלוגים שעל חברת כיל לשלם למדינה בגין השימוש במשאבי הטבע הלאומיים בים המלח ובמכרות בנגב .  גם ערן פולק ,  סגן הממונה על התקציבים ,  יעסוק בסוגיה .  מקורבים לשר האוצר ,  יובל שטייניץ ,  אמרו כי בכוונתו לגבש החלטות בעניין בשבוע הבא ,  עם שובו מארה"ב .  
כיל היא אחת החברות המרכזיות בקבוצת החברה לישראל שבשליטת עידן עופר .  החברה אחראית בשנים האחרונות לחלק ניכר מרווחי הקבוצה ,  וחלקה בה בלט עם עליית מחירי הסחורות בעולם ב-2008 ועל רקע קריסת החברה האחות ,  צים ,  במהלך המשבר העולמי ב-2009 .  
משפחת עופר רכשה את כיל ב-1999 ,  במסגרת רכישת השליטה בחברה לישראל מידי משפחת אייזנברג תמורת 330 מיליון דולר ;  בסוף דצמבר 1998 נסחרה כיל בבורסה בשווי של 13.2 מיליארד שקל .  כיום ,  עשור מאוחר יותר ,  מגיע שוויה ל-65 מיליארד שקל ואילו החזקות משפחת עופר בחברה לישראל שוות כ-15 מיליארד שקל .  
בנוסף לעליית השווי חילקה כיל מאז רכישתה מיליארדי שקלים .  למעשה ,  מ-2003 חולקו לבעלי המניות כ-2.83 מיליארד דולר - יותר מ-11 מיליארד שקל .  
משפחת עופר מחזיקה בכיל באמצעות החברה לישראל  ( 52.4% )  .  שאר המניות מוחזקות בידי הציבור .  משפחת עופר מחזיקה ב-53.7% ממניות החברה לישראל .  בעלי מניות נוספים הם בנק לאומי  ( 17.98% )  והציבור .  כך שבאותן שנים היה החלק של משפחת עופר בדיווידנדים כ-800 מיליון דולר וחלקו של לאומי היה 273 מיליון דולר .  בשאר הסכום התחלקו ציבור המשקיעים בחברות .  
רווחי כיל נחשבים גבוהים יחסית והם אלה שאיפשרו חלוקת דיווידנדים נדיבה זו .  אולם ,  למרות הרווחיות הנאה ,  מנהלת כיל מסע לחצים על הממשלה כדי להמשיך ליהנות מהטבות מס מפליגות ומתשלום תמלוגים נמוך יחסית .  
כיל נחשבת אחת החברות הגדולות והמשגשגות בישראל .  היא מבססת את עסקיה על כרייה בים המלח ובמכרות בנגב של מינרלים כדוגמת אשלג ,  פוספטים ,  מגנזיום וברום ,  ועל פיתוח מוצרי המשך המבוססים על אותם מינרלים .  עלויות הכרייה ,  במיוחד בים המלח ,  נמוכות באופן משמעותי יחסית לאלה של מתחרותיה בעולם ,  ויוצרות עבור כיל יתרון יחסי ללא הסיכון הכרוך באיתור והפקת המינרלים .  
ב-2009 ,  שנת המשבר הכלכלי העולמי ,  עקפה את מתחרותיה ונהפכה לשנייה בגודלה בעולם לאחר שקודם לכן היתה החברה השישית בגודלה בתחומה .  הכנסותיה ב-2009 הסתכמו בכ-4.5 מיליארד דולר  ( כ-17 מיליארד שקל )  ,  והרווח הנקי שלה הסתכם ב-2.92 מיליארד שקל .  הכנסותיה ורווחיה במחצית הראשונה של 2010 ,  שנת היציאה מהמשבר ,  כבר זינקו בעשרות אחוזים לעומת אלה שבתקופה המקבילה ב-2009 .  במחצית הראשונה של 2010 הסתכמו מכירות כיל ב-11.149 מיליארד שקל ,  לעומת 7.763 מיליארד שקלים בתקופה המקבילה אשתקד .  הרווח הנקי של החברה במחצית הראשונה של 2010 הסתכם ב-2.087 מיליארד שקל לעומת 1.222 מיליארד שקל בתקופה המקבילה אשתקד .  
מתוקף חוק עידוד השקעות הון ,  נהנית כיל מהטבות מס שהסתכמו על פי מקורות ממשלתיים ב-400-800 מיליון שקל בשנה ,  בהתאם להכנסותיה .  בחוק ההסדרים ל-2011-2012 החליטה הממשלה להחריג חברות הכורות מחצבים מחוק עידוד השקעות הון הכולל מענקי השקעות והטבות מס ,  וכיל נאבקת בחודשים האחרונים נגד ההחלטה .  
בנוסף נהנית כיל מתשלום תמלוגים מופחתים ,  מתוקף הסדר שגובש עבור מי שרכש את החברה מהמדינה ב-1995 ,  שאול אייזנברג .  על פי ההערכות ,  אייזנברג קיבל את ההטבה לאחר שתרם תרומה משמעותית לקשריה האסטרטגיים של ישראל עם מדינות במזרח הרחוק ,  בתקופה שאלה לא קיימו עמה יחסים דיפלומטיים .  משפחת עופר ממשיכה ליהנות מאותן הטבות - הנחה של 50% על התמלוגים שהמדינה זכאית לקבל ממנה .  
 ואולם נראה כי משפחת עופר וכיל לא הסתפקו בהנחה של אייזנברג .  דו"ח ברלב שגובש עבור משרד האוצר ב-2006 העלה ,  כי החברה ביצעה שינויים מניפולטיביים לכאורה ברישומיה ,  כך שבפועל היא משלמת למדינה אף פחות ממה שעליה לשלם לאחר ההנחה .  ב-2007 שיגר החשב הכללי במשרד האוצר באותה תקופה ,  ירון זליכה ,  מכתב לחברה ובו תבע החזר של מאות מיליוני שקלים .  
כיל טוענת כי היא משלמת למדינה את המגיע לה על פי דין ,  וכי חילוקי הדעות נובעים מפרשנות משפטית שונה לחוק .  בשבועות האחרונים ,  לאחר שניסיון גישור בין הצדדים לא צלח ,  הוחלט להעביר את חילוקי הדעות לבוררות .  
הבוררות תתנהל במקביל לדיון נוסף עם כיל על גובה התמלוגים שתשלם למדינה מ-2011 .  על פי הסכמים קודמים ,  המדינה רשאית לדון בהעלאת התמלוגים משנה זו .  
למשרד האוצר שלושה נושאים פתוחים עם כיל :  ביטול הטבות המס של כיל במאות מיליוני שקלים ;  החזר תמלוגים שכיל חייבת לשלם לפי דו"ח ברלב ;  והגדלת התמלוגים שתשלם למדינה מ-2011 .  
בעניין תמלוגים עתידיים ,  על פי חוק הזיכיון מדובר בעלייה מ-5% ל-10% על מכירות של יותר ממיליון טון בשנה .  על פי ההטבה לאייזנברג מדובר באותה עלייה ,  אולם על מכירות של יותר מ-3 מיליון טונה בשנה ,  כך שמכירות עד גובה זה ייהנו מתמלוגים של 5% .  על פי ועדת ששינסקי לבחינת תמלוגי אוצרות הטבע ,  תוכל המדינה לקבוע מדיניות תמלוגים חדשה לגמרי מול כיל שאינה נובעת מהסכמי העבר ,  הכוללת תמלוגים בשיעורים גבוהים יותר .  
הטענה המרכזית נגד ביטול הטבות המס היא שמדובר באפליה לרעה של החברה ,  וכי המהלך יפגע בכושר התחרות שלה בעולם .  החברה דוחה את דו"ח ברלב וטוענת כי שילמה דיווידנדים כדין ואינה חייבת דבר .  בדיונים על תמלוגים עתידיים תנסה כנראה כיל לאכוף את הגדלתם רק על מכירות של יותר מ-3 מיליון טון בשנה ,  ולקבוע שלא יעלו על 10% .  
הסכם הזיכיון בין הממשלה למפעלי ים המלח  ( מי"ה )  מ-1961  ( אז היתה חברה ממשלתית )  קובע כי החברה תשלם למדינה תמלוגים בשיעור של 5% משווי כלוריד האשלג ,  הברום וכלוריד המגנזיום שהיא מוכרת מדי שנה .  אם הייצור והמכירה של כלוריד האשלג יעלו על מיליון טון בשנה ,  תוכל הממשלה לתבוע דיון חוזר בגובה התמלוגים בגין הכמות שמעל מיליון טון ,  אך התמלוגים לא יעלו על 10% ממחיר המכירה .  כן תשלם החברה תמלוגים בשיעור של 5% משווי המוצרים שהיא מוכרת בשנה ,  המורכבים או מכילים מחצבים או כימיקלים שמקורם בים המלח .  
ב-1995 ,  כשהחברה הופרטה ונמכרה לאייזנברג ,  התחייבה המדינה להשאיר את גובה התמלוגים על מכירות של עד 3 מיליון טון בשנה  ( פי שלושה מהמכסה בזיכיון המקורי )  על 5% עד שנת 2030 ,  מועד תום הזיכיון .  סוכם כי החל ב-2010 ,  ניתן יהיה לדון בהגדלת התמלוגים למכירות מעל אותה מכסה .  
חוק הזיכיון קובע כי מי"ה ישלמו למדינה דמי חכירה הוגנים בגין הקרקעות שהוחכרו לחברה לפעילותה ,  המבוססים על ערך הקרקע בלי שים לב לכל עלייה בשווי הקרקע עקב פעולותיו או צרכיו של בעל הזיכיון .  
הדו"ח בחן את התנהלות החברה ב-2003-2005 והעלה ממצאים שלפיהם מי"ה ביצעה רישום בספריה ,  שהביא לכאורה להפחתת התמלוגים שהיתה צריכה לשלם למדינה .  על פי דו"ח ברלב ,  בשנים שנבדקו נהגו במפעלי ים המלח להעביר חלק מהמוצרים החייבים בתמלוגים לחברות בנות ולחברות אחיות .  במקרים אלה נרשמו מכירות במחירים נמוכים של העברה בתוך הקבוצה ,  או שהמכירות לא נרשמו כלל .  בתהליך הרישום היו מעורבות חברות בנות ואחיות בישראל ובחו"ל המוכרות מוצרים שמרכיביהם הופקו במפעלי ים המלח .  בחברות הזרות נבחן הרכב המוצרים ומקורם תוך ניסיון לבחון את שיעור המרכיב הישראלי החייב בתמלוגים .  מדוע עמותת אדם טבע ודין  ( אט"ד )  מתערבת ?  
אט"ד רואה עצמה אחראית על שמירת הטבע בישראל ובכלל זה על אוצרות הטבע .  משום כך העמותה גם מעורבת בדיוני ועדת ששינסקי לקביעת מדיניות התמלוגים שהמדינה תקבל ממכירת הגז שהתגלה במימיה .  
העמותה דורשת להעלות את התמלוגים שכיל משלמת עבור שימוש במשאב טבע לאומי לשיעור שעליו מדברים בוועדת ששינסקי - 12.5% - ולהפנות חלק מהם לשיקום הנזקים שגרמה כיל לסביבתה .  בנוסף מבקשת אט"ד לבחון הטלת מגבלות על פעילות מי"ה כדי לצמצם את המשך הפגיעה באזור .  כן דורשת אט"ד שקיפות מלאה במידע לגבי גובה התמלוגים שכיל משלמת ואופן חישובם .  לצורך זה ,  מעוניינת העמותה להצטרף לדיונים בסוגיה שצפויים להתקיים בשבועות הקרובים .  אם לא ייענו בקשותיה לקבלת נתונים ,  היא מתכננת לפנות לבג"ץ כדי שיחייב את משרד האוצר לפרסם את הנתונים במלואם .  
לפי דוח ממשלתי אחראים מפעלי ים המלח לכ-20% מירידת מפלס ים המלח באגן הצפוני .  על פי אט"ד ,  ירידת המפלס גורמת לפגיעה במפעלי תיירות ונופש באגן הצפוני וכן להיווצרות בולענים ,  וכתוצאה מכך לפגיעה בתשתית .  פגיעה עתידית צפויה בפיתוח התיירות סביב ים המלח .  כיל ציינה בדו"חותיה כי היא בוחנת עם הממשלה את הזזת בתי המלון על רצועת החוף כאחת החלופות להמשך כריית האשלג בים המלח המשנה את גובה המים בבריכות .  נציגי בתי המלון ביקשו להוריד חלופה זו מהפרק ולהתמקד בחלופות של בנייה באתרים של כיל ,  שיאפשרו את המשך פעילותה .  
בעניין הטבות המס טוענים באוצר כי אין כוונה לסגת מביטולן .  כלומר ,  מ-2011 תשלם כיל את מלוא המס לממשלה .  במשרד מבטיחים כי הטבת המס של כיל לא תישלל מהמגזר העסקי אלא תינתן לחברות אחרות על פי הכללים החדשים של חוק עידוד השקעות הון .  הטבות המס הממשלתיות נאמדות בסכום של 6-6.5 מיליארד שקל בשנה ,  מהם מקבלת חברת טבע קרוב ל-2 מיליארד שקל ,  על פי מקורות ממשלתיים .  
עתיד חובות החברה לפי דו"ח ברלב ייקבע בבוררות .  בפני הבורר יעמדו ככל הנראה שלוש חלופות .  האחת היא לקבל החלטה על בסיס רוח הסכם הזיכיון מ-1961 וההסכם עם אייזנברג מ-1995 .  במקרה זה ,  יידרשו מפעלי ים המלח להחזיר את מלוא התמלוגים שמסתתרים ברישומיהם המורכבים ובמוצריהם .  
החלופה השנייה היא להכיר ברישום החשבונאי של מפעלי ים המלח ,  שיש להניח כי הוא כשר לפחות בחלקו ,  גם אם עולה ממנו ריח של רע של מניפולציה חשבונאית שנועדה להגדיל רווחים על חשבון המדינה .  במקרה זה סביר להניח כי המפעלים לא יידרשו להחזיר את מלוא הכספים שהמדינה דורשת .  אם יתברר שמקצת מהרישומים מנוגד להסכם הזיכיון ,  תידרש החברה להחזיר חלק מהסכום רטרואקטיבית ולשנות את שיטת הרישום .  אם יתברר כי החברה אינה משלמת תמלוגים בגין מלוא המוצרים המוגמרים המכילים מחצבים מים המלח ,  תידרש החברה לשלם תמלוגים עבורם ,  רטרואקטיבית ובעתיד .  
בחלופה השלישית ,  הבורר יוכל להגיע למסקנה ששני הצדדים צודקים מבחינה משפטית ובמקרה זה להציע פשרה לתשלום כמחצית מסכום המריבה .  במקרה זה ניתן יהיה להעביר חלק מהסכום שייקבע ,  או את כולו ,  לקרן שתוקם במטרה לשקם את סביבות ים המלח .  לכיל יש עניין בהקמת קרן שכזו ,  לצורך יצירת תדמית של חברה  " ירוקה ".  
גם בנושא התמלוגים העתידיים של כיל ישנן שלוש חלופות .  הראשונה היא לדבוק בהסכם עם אייזנברג ולהעלות את התמלוגים ל-10% מעל מכסה של 3 מיליון טון אשלג .  
בחלופה השנייה ,  המדינה יכולה לדרוש לחזור למתווה המקורי של הזיכיון ולהעלות את התמלוגים ל-10% על כל הפקה של יותר ממיליון טון בשנה .  במקרה זה תשיב כיל כי הסכום שבו נרכשה החברה ב-1999 חושב בהנחה שההסכם עם אייזנברג יימשך ללא שינוי .  על כך תוכל המדינה להשיב כי זכותה לשנות את מדיניות התמלוגים העתידיים כפי שעולה מדיוני ששינסקי .  כדי לגלות רצון טוב ,  תוכל המדינה להציע לכיל להתקדם ליעד בהדרגה ,  אף שרווחיה של החברה מאפשרים לה לעבור מיידית לתשלום התמלוגים הגבוה .  
חלופה נוספת היא המתנה למסקנות ועדת ששינסקי .  הוועדה עשויה לקבוע כי המדינה זכאית לגבות תמלוגים גבוהים יותר מ-10% על ניצול אוצרותיה הטבעיים ,  ושורת כללים נוספים לגבי פיצוי על שימוש במשאבים של כלל האזרחים .  הקביעה תוכל לחול גם על מפעלי ים המלח .  חלופה זו היא ההגיונית ביותר .  המדינה אף תוכל לדרוש מכיל שיעור תמלוגים גבוה יותר ,  כיוון שבניגוד לחיפושי גז ,  הפקת האשלג אינה כרוכה בסיכונים ,  כפי שעולה מדו"חותיה של כיל .  
עם זאת ,  הנטייה בקרב חלק מהבכירים במשרד האוצר היא לא למצות את מלוא הדין עם כיל בנושא התמלוגים ,  לנוכח ביטול הטבות המס שלה .  לפיכך נראה כי בדיונים המתוכננים להיערך בעוד כשבוע בלשכת שר האוצר ,  תעלה הצעה לדרוש מכיל תמלוגים מוגדלים - 10% או השיעור שתקבע ועדת ששינסקי - רק על כל כמות שמעל 3 מיליון טון אשלג בשנה .  ייתכן שמשרד האוצר יימנע מלהחיל על מפעלי ים המלח וכיל המלצות אחרות של ועדת ששינסקי ,  שיחייבו חברות בהוצאות נוספות בתמורה לזכות להשתמש במשאבים השייכים לכלל אזרחי המדינה .  
ואולם אם האוצר לא ינצל את ההזדמנות של גיבוש מדיניות תמלוגים ממשלתית חדשה בגין אוצרות הטבע של המדינה לצד חידוש דיוני התמלוגים של כיל ,  זו תהיה החמצה היסטורית במונחים כלכליים .  לא בטוח שמשרד האוצר יצליח להצדיק אותה בבג"ץ .  

כיל תשלם על השימוש באוצרות הטבע בים המלח ? 
לפי חישובי החשב הכללי ,  חייבת משפחת עופר מאות מיליוני שקלים למדינה על הרווחים של כיל מאוצרות הטבע באזור ים המלח .  החברה נהנית מהנחה של 50% על התמלוגים למדינה - ומסרבת לשלם יותר .  האוצר יכריע בסוגיה בקרוב 

