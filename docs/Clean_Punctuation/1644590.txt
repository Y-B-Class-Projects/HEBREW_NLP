אלה רובינק העבירה את התובעת במשפט גאידמק מתפקידה
סיבה אפשרית להעברת עו"ד טלי נג'רי מהתיק היא הזיכוי שספגה באחרונה בתיק הדסק הצרפתי בפרשת הלבנת ההון בבנק הפועלים
 >  >  עו"ד טלי נג'רי ,  התובעת הראשית במשפט הלבנת ההון של ארקדי גאידמק ,  הועברה מתפקידה ותטפל מעכשיו בתיק הלבנת הון אחר שקשור בפרשת הלבנת ההון בבנק הפועלים .  כך החליטה באחרונה אלה רובינק ,  העומדת בראש פרקליטות מיסוי וכלכלה .  התובע החדש והמרכזי בתיק גאידמק יהיה עו"ד שרון פרידמן .  פרשת הלבנת ההון של בנק הפועלים נחשפה ב-2005 .  המשטרה חקרה פרשיות הלבנת הון שונות ,  שכללו קשר בין לקוחות אמידים מחו"ל שהעבירו כספים לסניף הירקון בתל אביב לפקידי הבנק .  בסופו של דבר הועמדו לדין עובדי הבנק בשלושה תיקים :  האחד ,  תיק של בכירי הדסק הצרפתי ושלושה לקוחות שזוכו - תיק שנמצא כיום בערעור בבית המשפט העליון ;  כתב אישום שני הוגש נגד בכירי דסק חבר המדינות בסניף הירקון ,  והוא מתנהל בימים אלה בפני שופט בית המשפט המחוזי בתל אביב ,  דוד רוזן ;  גולת הכותרת מבחינת המדינה היא התיק השלישי ,  מאוקטובר 2009 ,  שבו הועמדו לדין בכירי פועלים נאמנות ,  חברה בת של בנק הפועלים ,  וכן ארקדי גאידמק ומי שהוגדר איש הקש בפרשה ,  נחום גלמור .  בתיק זה לעבירות הלבנת ההון חברו גם עבירות מרמה .  האישום המרכזי מתייחס למארס 2002 - אז ,  לפי הנטען ,  החליט גאידמק לרכוש את חברת הפוספטים ההולנדית טרמופוסט .  לגישת הפרקליטות ,  גאידמק ידע כי בעלי המניות לא יסכימו למכור לו אותה ,  ולכן השתמש בנחום גלמור כאיש קש במשא ומתן לרכישת החברה וכן הסתייע בבכירי החברה לנאמנות .  זיכוי צורב נג'רי היא מבכירות פרקליטות מיסוי וכלכלה ,  ושמה הוזכר כמועמדת להתמנות ליו"ר הרשות לאיסור הלבנת הון במקום עו"ד יהודה שפר ,  שעבר לתפקיד משנה לפרקליט המדינה לאכיפה כלכלית .  פרישתה של נג'רי - שריכזה את כל עבודת הפרקליטות בתיק הלבנת ההון של בנק הפועלים לאורך השנים האחרונות - נחשבת למכה עבורה .  במקום אחד התיקים היוקרתיים והתקשורתיים ביותר היא קיבלה תיק אפור למדי .  לא מן הנמנע שהזיכוי הצורב מלפני כחודשיים בתיק הדסק הצרפתי ,  תוך שהשופט חאלד כבוב נוזף בה לא פעם על התנהלותה ,  הביא את רובינק לשקול מחדש את היערכות פרקליטיה .  באחד המקרים במשפט ,  באפריל 2009 ,  פקעה סבלנותו של כבוב .  לאחר שבדיון קודם הבהיר לנג'רי מה מסגרת הזמן הנתונה לחקירתה הנגדית של הנאשמת העיקרית בתיק ,  נאלץ לקטוע את שאלות התובעת . " השאלות חוזרות על עצמן .  הן נשאלו מספר לא מבוטל של פעמים ",  אמר השופט בהחלטתו שלא להתיר לתובעת להמשיך לשאול שאלות .  באורח נדיר ,  החליטה רובינק להגיש בקשה לבית המשפט שיחזור בו מההחלטה .  כבוב נכנע ואישר ארבע שעות חקירה נוספות לנג'רי .  ממשרד המשפטים נמסר כי  " היות שנקבעו דיונים בתיק דסק חבר העמים ובתיק נגד גאידמק ואחרים במקביל ,  החליטה פרקליטת המחוז אלה רובינק כי עוה"ד נג'רי ,  אביבה חפץ ועודד קם ינהלו את תיק דסק חבר העמים ,  ועוה"ד פרידמן ,  לירן חיים והילה גבאי ינהלו את התיק נגד גאידמק ואחרים ". 

אלה רובינק העבירה את התובעת במשפט גאידמק מתפקידה
סיבה אפשרית להעברת עו"ד טלי נג'רי מהתיק היא הזיכוי שספגה באחרונה בתיק הדסק הצרפתי בפרשת הלבנת ההון בבנק הפועלים

