לאומי והפועלים יתמודדו על מימון טורבינות הרוח של שמלצר בגלבוע 
היקף האשראי שיעניק המממן - 145 מיליון שקל ;  חברת אפקון סיכמה עם גמסה הספרדית על רכישת 26 טורבינות רוח ב-23 מיליון יורו
 >  >  הבנקים לאומי והפועלים יתמודדו על מימונו של פרויקט אנרגיית הרוח של קבוצת אפקון בגלבוע בהיקף של 145 מיליון שקל - כך נודע ל-themarker .  באחרונה חתמו שני הבנקים על הסכמי עקרונות  ( term sheet )  לליווי הפיננסי של הפרויקט עם אפקון תעשיות ,  שבשליטת שלמה שמלצר .  את דירוג החוב תבצע חברת מידרוג .  הפרויקט כולל הצבת 26 טורבינות רוח בשתי חוות ברכס הגלבוע  ( 14 )  וברמת סירין שמעל בקעת בית שאן  ( 12 )  .  אלה יספקו חשמל בהיקף של כ-22 מגה-ואט .  עלות הפרויקט היא כ-180 מיליון שקל ,  אותם תשקיע אפקון - בהון עצמי  ( 20% )  ובגיוס חוב .  אפקון תבצע את הפרויקט באמצעות החברה הבת  ( 51% )  אפקון אנרגיית רוח ,  שבניהולו של ד"ר אלי בן דב .  תכנון הפרויקט יבוצע על ידי חברת החשמל  .  בתוך כך נודע כי באחרונה סיכמה אפקון עם ספקית הטורבינות השנייה בגודלה בעולם ,  גמסה הספרדית ,  על רכישת הטורבינות בכ-23 מיליון יורו .  ההסכם הותנה בסגירת המימון הפיננסי לפרויקט עד נובמבר 2009 ,  אך לספק ניתנה זכות סירוב ראשונה לאספקת הטורבינות בתנאים שסוכמו למשך שנה נוספת .  הטורבינות יהיו בעלות הספק של 850 קילו-ואט ליחידה ויתנשאו לגובה של 44 מטר .  כפי שפורסם ב-themarker ,  סיכמה אפקון עם הקיבוצים דגניה ,  מעלה גלבוע ובית-זרע על הקמת חוות הרוח לאחר שחברת החשמל תתקין קו מתח חדש ,  שיאפשר הולכה של החשמל המיוצר ברמת סירין .  חברת החשמל תכננה כבר בשנות ה-90 להקים טורבינות רוח בגלבוע וברמת סירין ,  ואולם נסוגה מכוונתה לאחר שדירקטוריון החברה סירב לאשר את מימונן .  אפקון השלימה את התכנון הסטטוטורי לפרויקט ,  ולאחר אישור ועדות התכנון צפויה לחתום על הסכמי החכירה מול המינהל .  החברה הגישה לרשות החשמל בקשה לרישיון ייצור חשמל ביוני 2009 ,  אך זה עדיין לא התקבל .  זאת ,  לאחר שהרשות החליטה לשנות את מודל התעריפים המתמרצים ייצור חשמל באנרגיית רוח ,  ולהעבירו ממודל של תעריף חשמל קונבנציונלי בתוספת פרמיה קבועה - לתעריף הזנה ייחודי  ( כמו בשוק הסולארי )  .  לפני כשנתיים נחשף כי אפקון מנהלת גם מגעים להקמת חוות טורבינות רוח בערבה בהספק של 50 מגה-ואט .  הפרויקט מותנה בהסדרה של הקצאת הקרקע בידי המינהל .
 
לאומי והפועלים יתמודדו על מימון טורבינות הרוח של שמלצר בגלבוע 
היקף האשראי שיעניק המממן - 145 מיליון שקל ;  חברת אפקון סיכמה עם גמסה הספרדית על רכישת 26 טורבינות רוח ב-23 מיליון יורו

