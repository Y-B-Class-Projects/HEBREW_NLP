בית"ר ירושלים זכתה בגביע הטוטו
עידן ורד  ( 52 )  עזר לבית"ר ירושלים לשכוח מהצרות בליגה ולהניף את הגביע ,  אחרי שכבש את שער הניצחון ב-0:1 על הפועל רעננה
מאמן בית"ר ירושלים ,  יצחק שום ,  הצהיר בשבועות האחרונים שהקבוצה שלו ממוקדת כרגע במטרה אחת בלבד :  זכייה בגביע הטוטו .  מחזיקת גביע המדינה עמדה במשימה שלה ,  כשניצחה בקושי רב את הפועל רעננה 0:1 ,  למרות שהייתה הרבה יותר טובה ממנה ,  מה שהספיק לה להניף בפעם השנייה בתולדותיה את התואר השלישי בחשיבותו בארץ .  להפועל רעננה ,  שקיוותה להכניס בפעם הראשונה תואר לארון ,  לא ממש הלך וכעת היא תחזור למאבקים הבאמת חשובים שלה על ההישארות בליגת העל .
 בית"ר ירושלים נתנה את הכל ,  החמיצה פעם אחר פעם נגד הקבוצה שהשאירה את מכבי חיפה מחוץ למפעל בסיבוב הקודם אחרי 2:3 דרמטי .  טוטו תמוז ,  ברק יצחקי ועידן ורד הגיעו ללא מעט הזדמנויות ,  אבל בכל פעם נראה היה שמשהו חסר שם .  רעננה ,  לעומת זאת ,  נראתה יותר כמו קבוצת ליגה לאומית מאשר מועדון ששואף להיות יום אחד בצמרת הכדורגל הישראלי .
 מעט מאוד צופים הגיעו הערב  ( שלישי )  לאיצטדיון רמת גן ,  ולמרות המפגש הפחות סקסי בשלב הזה ,  לפחות מבחינת כדורגל היה במה לצפות ,  כששחקני בית"ר ירושלים ,  שהגיעו לאחר המשבר עם ההפסד למכבי פתח תקוה והתיקו נגד הפועל פתח תקוה ,  פשוט רצו יותר .  עידן ורד היה האס של שום שהמתיק מעט את התחושה הרעה שאיתה מסתובבת בית"ר בתקופה האחרונה .  ורד כבש את השער היחיד במשחק בדקה ה-52 וסגר את הסיפור מבחינת רעננה ,  שלא הגיעה להזדמנויות במחצית השנייה ועשתה הכל כדי להפסיד בכבוד .
 דקה 8 - כדור קרן של עידן ורד הוגבה למרכז הרחבה ומצא את הראש של קובי מויאל ,  ששיחרר נגיחה שנהדפה על ידי שאול סמדג'ה לקרן נוספת .
 דקה 11 - כדור חופשי לרעננה הוגבה מצד ימין אל תמיר פור ,  שנגח בעוצמה ,  אריאל הרוש הדף והשתלט על הכדור היטב .
 דקה 22 - ברק יצחקי שעט קדימה והשאיר את השומר שלו מאחור ,  ולבסוף קינח עם בעיטה מצוינת שנהדפה על ידי סמדג'ה והגיעה לתמוז ,  שבעט את הריבאונד ,  אבל אירמנטס זלמיקאס הרחיק .
 דקה 38 - מהלך קבוצתי מצוין היה חייב להסתיים בשער כשריקן העביר משמאל למרכז אל בן שושן ,  שנגע קלות בכדור בדרכו לשער ,  אבל טוטו תמוז התערב ובעט החוצה מול השער .
 דקה 52 - גול !  ריקן הגביה מצד שמאל אל עידן ורד הבלתי מכוסה ,  שבעט מהאוויר פצצה שפגעה בקרקע ושוגרה לפינה השמאלית של סמדג'ה ,  0:1 לבית"ר ירושלים .
 דקה 67 - בית"ר המשיכה לתקוף כשדה לה האסה התקדם לעבר השער ושיחרר כדור מצוין מ-18 מטר ,  שחלף ליד העמוד .
 דקה 74 - טוטו תמוז קיבל כדור ארוך ,  השתלט עליו וסיים עם בעיטה רעה לגוף של סמדג'ה ,  שהדף לקרן .
 דקה 85 - ברק יצחקי היה חתום על ההחטאה המצמררת של העונה כשתמוז שעט קדימה ,  עבר את הההגנה ושיחרר למרכז ליצחקי ,  שנותר מול שער ריק ,  אבל הבעיטה המצחיקה שלו הלכה ליד השער .
 בית"ר ירושלים :  אריאל הרוש ,  אבי ריקן ,  אריק בנאדו ,  תומר בן יוסף ,  איתן טיבי ,  פאולו דה לה האסה ,  קובי מויאל  ( חן עזריאל 90 )  ,  עידן ורד  ( ג'וניור ויסה 84 )  ,  עמית בן שושן  ( עידן טל 77 )  ,  ברק יצחקי ,  טוטו תמוז .
 הפועל רעננה :  שאול סמדג'ה ,  עומרי עטיה ,  איתי טואף ,  אירמנטס זלמיקאס ,  חיים פונטרמולי ,  תמיר פור ,  דויד דיגמלשוילי  ( דודו ביטון 76 )  ,  סטיבן כהן  ( שניר שוקר 63 )  ,  אבי כנפו  ( מאור זוהר 69 )  ,  כריסטיאנו דוס סנטוס  ( רז כהן 59 )  ,  ריקארדס בניושיס .
 
בית"ר ירושלים זכתה בגביע הטוטו
עידן ורד  ( 52 )  עזר לבית"ר ירושלים לשכוח מהצרות בליגה ולהניף את הגביע ,  אחרי שכבש את שער הניצחון ב-0:1 על הפועל רעננה

