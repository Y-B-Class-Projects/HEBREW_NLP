נתפסו ברשת
זה לא חייב להגמר ככה ,  הדבר היחיד שצריך לעשות זה לפקוח את העיניים ולהבין שיש הרבה זאבים ברשת
הוא היה מגיע אליהן דרך הצ'אט .  הכינוי שלו היה  " טומקט "  או  " מוס ",  לפעמים הוא היה מזדהה בשמו .  הוא היה מבטיח להן פיצה ,  קונה להן בובות פרוותיות ומתחיל לפתח קשר שמתבסס על אמון הדדי .  הוא קיים איתן שיחות דרך תוכנות המסרים השונות ,  והן התחילו להתאהב בו .  ואז ,  כמו בכל סיפור אהבה שידע הסייבר-ספייס להעניק לילדות תמימות ,  הוא אנס אותן .
 אבינועם ברברמן שמו ,  והוא קיים יחסים וירטואליים עם לא פחות מאלף בנות בגילאים 12- עד 15 .  הוא היה משדל אותן להעמיד פני חולות ,  לחכות שההורים יעזבו את הבית ,  ולפגוש אותן בדירתו או בביתן שלהן .  אם היו מגיעות אליו הוא היה מבטיח לשלם את מחיר הנסיעה באוטובוס ,  ומפתה אותן בפיצה ובובות ,  יודע בדיוק כיצד לפעול כדי להשיג את מבוקשו .  המשטרה מצאה את השיחות באינטרנט ,  בלווית תמונות עירום של הבנות ,  חלקן בסיטואציות בוטות ומחרידות ,  מסוג התנוחות שילדות בגיל הזה בכלל לא אמורות להכיר .  
מדובר באחת מפרשיות האונס החמורות ביותר בישראל ,  טוענת המשטרה .  וכעת הבנות הללו ,  הפצועות בנפשן ,  הן לא יותר מאשר סטטיסטיקה ,  כתבה באמצע העיתון שכותרתה שחורה ומאיימת ,  עדות לרוע האנושי .  דבר מלבד הוכחות למין וירטואלי ,  לאונס ,  תמונות משפילות ,  אלף צעירות מרוסקות ופדופיל אחד בן 33 לא נשאר .
 אין ספק שמדינת ישראל היא הזוכה באחד התארים המפוקפקים ביותר של התרבות המערבית .  שמענו כבר על כל כך הרבה מקרים כאלה ,  כל כך הרבה יותר מידי .  של ילדה בת 12 שרק רצתה שיאהבו אותה כמו שהיא רואה בסדרות בטלוויזיה ,  כמו שהיא חושבת שיש לאחרים ,  ורק נדמה לה ,  נדמה לה שהבחור שנמצא בצד השני של המסך יכול לתת לה את מה שאף אחד אחר לא נותן .  והיא מפרשת את מה שהוא אומר כאהבה ,  אולי אהבה בוגרת ,  כי הוא מבוגר הרבה יותר ,  במקרים הללו  ( ברברמן הציג את עצמו כבן 21-25 ,  כעשר שנים יותר מבוגר מגילו האמיתי .  הוא גם שלח לקורבנותיו תמונה שלו מהגיל הזה )  .  ואז הן פוגשות אותו וכל האשליות מתנפצות .  הוא לוקח מהן כל שבב של תמימות שעוד נותר לילדה ממוצעת בעולם הנוראי שלנו .
 ואני תוהה- איך אפשר להתגבר על התופעה הזו ?  אשקר אם אומר שמעולם לא הוטרדתי מינית באינטרנט בגילאים המדוברים .  הפדופילים מחפשים בדיוק אותן- ניצנים ,  שגופן טרם התעגל והפך לנשי ,  ועוד יש להן חיוך מתוק על השפתיים ועיניים טהורות .  כילדה כזו מצאתי את עצמי משוחחת רבות עם האקרים ,  פדופילים וסוטים למיניהם שידעו עליי דברים שמעולם לא ידעתי שפרסמתי בפרופילים שלי .  תהיתי מדוע בחור בגיל 19 ,  או 25 ,  ירצה לדבר איתי .  אבל מעולם לא חצבתי ברוחי את המנטרה  " לי זה לא יקרה ",  וידעתי מתי לקחת צעד אחורה וללחוץ על  " מחק מהרשימה ". 
הבעיה היא ,  שלמרות שהפרופיל של הפושעים הללו די מוכר  ( הם בשנות העשרים ,  נראים טוב ,  רוצים להכיר בחורות ,  הם מתוקים ורומנטיים והפרופיל שלהם באינטרנט מוצף נערות אבל אף לא חבר אחד )  ,  אי אפשר באמת לעלות עליהם כי אף אחת מהקורבנות לעתיד לא פוצה את פיה ,  הן הרי משוכנעות שמדובר בנפש התאומה שלהן .  אז מה אפשר לעשות ? 
מבחינת ההורים  ( ואחים גדולים !  כן ,  כן ,  אל תסירו אחריות )  ,  צריך פשוט להכניס לבנות הללו לתודעה את התופעה .  אני לא ממליצה לפצוח במעקב עוין אחריהן ,  משום שזה רק ידרבן אותן להיפגש עם הבחור כדי למצוא מי שיעניק להן ,  כביכול ,  את תחושת הבטחון ,  זו שאין אצלן בבית.מבחינת הבנות ,  הבנות שקוראות את האתר ובדף השני נמצאות בצ'אט של כל אתר שהוא- תפסיקו .  באמת תפסיקו .  ידידות נפש לא תצא מזה ,  גם אם לא מדובר בפדופיל  ( והאמת היא שאת לא יכולה לדעת ,  הוא גם עלול לבוא בתחפושת של אישה .  התחפושות באינטרנט הן קלות וזולות ,  הן כינוי ותמונה פיקטיבית ,  זו הסיבה שכולם מתחפשים )  .  חכו עד שתתבגרו עוד קצת ,  לפני שאתן נכנסות לפורומים וצ'אטים ,  אתן נמצאות על המגלשה לגיהינום ,  והמגלשה הזו מרוחה בשמן וקל מאוד לצנוח מטה .  תנו לעצמכן עוד קצת זמן לגדול ,  לפני שמישהו ,  בכפייה ,  יעשה את זה במקומכן .
 
נתפסו ברשת
זה לא חייב להגמר ככה ,  הדבר היחיד שצריך לעשות זה לפקוח את העיניים ולהבין שיש הרבה זאבים ברשת

