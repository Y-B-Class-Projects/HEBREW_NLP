בעקבות סטנדאל :  מסע בפרמה בקצב פרובינציאלי רגוע ,  נטול תיירים ,  אדיש וידידותי
בירת הפרמזן והפרושוטו בצפון איטליה ,  ששימשה השראה לרומן  " מנזר פרמה "  של הסופר הצרפתי סטנדאל ■ פרמה היא עיר רגועה למדי ,  שמציעה אוכל מצוין ואתרים מרהיבים ■ מהבפטיסטריום  ( מתקן הטבילה )  המרהיב ,  ארמון הבישופ וציורי הפרסקו של קורג'ו ■ על דבר אפשר
מנקודת מבט מעשית , " מנזר פרמה "  של סטנדאל הוא מדריך מטיילים גרוע .  סטנדאל הוא שם העט של הסופר הצרפתי מארי אנרי בייל .  כמעריץ אדוק של התרבות האיטלקית וסופר תיירותי מבריק ואימפרסיוניסטי ,  היה יכול סטנדאל להוריש לדורות שאחריו דיוקן בלתי נשכח של פרמה - העיר הקטנה ,  הישנונית והפרובינציאלית בצפון איטליה - שבה מתרחשת רוב עלילת הרומן הגדול שלו .  אלא שבמקום זאת ,  הוא העדיף להמציא הכל - פרמה שלו היא דמיונית .  הוא לא מזכיר אפילו פעם אחת את הבפטיסטריום  ( מתקן הטבילה )  המתומן ,  בגובה שש קומות ,  העשוי שיש בצבעי ורוד ושמנת ,  שנבנה בתחילת המאה ה-13 והוא אחד המבנים הימי-ביניימיים האלגנטיים ביותר בעולם .  במקומו הוא מתאר מגדל עצום ומאיים ,  בגובה 54 מטר ,  המתנשא מעל העיר - כלא שבו ייכלא גיבור הספר ,  פבריציו דל דונגו ,  ושממנו יבצע בריחה נועזת .  הרומן בן ה-500 עמודים של סטנדאל מקמץ באותה מידה בכל הנוגע לשתי הסיבות האחרות שבזכותן התפרסמה פרמה :  נקניק הפרושוטו וגבינת הפרמזן .  ספרו של סטנדאל כמעט לא כולל אזכורים לאוכל .  ברומן ,  שמתרחש על רקע רומן סוער ואינטריגות פוליטיות בעידן שאחרי שלטון נפוליאון ,  אין נשפים ואין ארוחות ערב בארבע עיניים .  למעשה ,  אין ארוחות בכלל .  במקרים המועטים שבהם מוזכר אוכל ,  נשאלת השאלה אם הוא מורעל ,  מאחר שלפבריציו יש שורה של אויבים שרוצים להרגו .  מדובר בעוול :  אפשר לקבוע בוודאות שכל אחד יאכל היטב בעת שהותו בפרמה ,  וזה אחד היתרונות הגדולים של העיר ,  הנמצאת בעמק פו העשיר ויכולה לטעון לכתר הבירה הגסטרונומית של איטליה  ( אם כי תושבי בולוניה עשויים לחלוק על קביעה זו )  .  ובכל זאת ,  אם יש ספר אחד שעליכם לקחת אתכם כשתבקרו בעיר ,  כפי שעושה כל אדם שאוהב את איטליה ,  או אמנות ,  או אוכל - הרי שזו יצירת המופת של סטנדאל ,  פחות ידועה אמנם מ"האדום והשחור ",  אך מדהימה אפילו יותר .  אף שהוא אינו מתאר את פרמה - לא את הארמונות הגדולים ,  לא את הכיכרות הנרחבות ואפילו לא את הקתדרלה המושלמת - הוא מצליח לתאר במדויק את רוחה של העיר ,  ומציע לתייר הצצה לנפש הנסתרת שלה .  העובדה שסטנדאל מצליח להעניק לנו תחושה של פרמה מבלי לעצור אפילו לפסקה אחת המתארת את המקום ,  היא הישג ספרותי החושף אמת מסקרנת על ריאליזם ועל כוח הסוגסטיה .  אם תראה את השפעתו של מקום מסוים על השוהים בו ,  אין צורך בתיאור חזותי מקיף שלו .  הדבר נכון גם לדמויות בספר :  אם נראה כיצד אחרים מתייחסים אליהן ,  נרגיש כאילו אנחנו מכירים אותן ,  כאילו נוכל לזהותן ברחוב .  גיבורו של סטנדאל הוא צעיר אידיאליסט שמקבל החלטה נמהרת לברוח מהבית בגיל 16 כדי להילחם עבור נפוליאון .  הקריירה שלו בשנים שלאחר מכן נוגעת לכל דמות אחרת ברומן .  אף שלא שמים לב לכך בקריאה ראשונה ,  סטנדאל מעולם לא סיפק תיאור גופני של פבריציו .  אנו למדים רק שהוא נער נאה ,  ושנשים מוצאות שהוא מושך במיוחד .  הרמז החזק ביותר לאופן שבו סטנדאל רואה את הדמות הוא בדבריה של דמות שולית ,  המציינת כי פבריציו נראה כמו  " דמות בציור של קורג'ו ".  ידידותית-אדישה קורג'ו הוא הצייר המפורסם ביותר של פרמה ,  והאמן האהוב ביותר על סטנדאל .  קורג'ו ,  מהגדולים בציירי הרנסנס ,  עיטר את כיפתה של הקתדרלה בפרמה בציור המסחרר של עליית מרים השמימה ,  יצירה שהשפיעה רבות על המסורת האילוזיוניסטית .  הפרסקו הזה ,  יחד עם הפרסקו הפגני המקסים ועמוס הקופידונים בקאמרה די סאן פאולו ,  והפרסקו העוצמתי במנזר על שם יוחנן המטביל  ( san giovanni evangelista )  מהווים בפני עצמם סיבה מצוינת לבקר בפרמה .  אם אתם תוהים מה לכל התיאורים האלה ולפרמה ,  סיור בכיכר הקתדרלה  ( piazza del duomo )  יענה על השאלה .  הדבר הראשון שתבחינו בו הוא ההיעדר המוחלט של תיירים בכיכר היפהפייה והעתיקה ,  כמו גם היעדר של מיזמים מסחריים הקשורים לרוב לתיירות .  אין בתי קפה בסביבה ,  אין חנויות מזכרות ,  אין ערב רב של שלטי הכוונה ,  של שלטים המציגים תאריכים או של מקומות בעלי חשיבות תרבותית .  מדובר בחלל ציבורי נקי ורחב ,  שבו אפשר ללכת ברגל או לנסוע באופניים  ( למכוניות אסור להיכנס למרכז ההיסטורי של העיר )  .  תושבי העיר ,  האמידים למראה ,  לא מקדישים לאנדרטות המדהימות שסביבם יותר תשומת לב מכפי שהייתם מקדישים לסניף הדואר המקומי שלכם .  עיני המבקרים נמשכות לרוב לבפטיסטריום ,  במיוחד כשהשמש מחממת את השיש ומשווה לו גוון סלמון ,  ולפאר הפשוט של הקתדרלה המרוסנת והסימטרית ,  הנהנית מהרמוניה מדויקת משלה .  זוג אופניים שעון על השיש הסמוך לדלת הקתדרלה הפתוחה ,  בחוסר טקסיות שלעולם לא הייתם רואים בפירנצה או בוונציה .  מול הקתדרלה ,  בסמוך לבפטיסטריום ,  ניצב ארמון הבישוף  ( palazzo vescovile )  .  הכיכר נעימה ,  רגועה ,  בטוחה - ועם זאת ,  גם ריקה וסתומה כאילו פרמה מסרבת ,  בנימוס אך בעיקשות ,  לחשוף יותר מפניה הנאים .  שאר העיר פחות מדהימה ,  אך עדיין יוצאת דופן ,  ומופרעת על ידי בניינים מודרניים מכוערים ,  רבים מהם שאריות של הפצצות בעלות הברית במלחמת העולם השנייה .  בכל מקום ,  מתגאה פרמה בקצב הפרובינציאלי הרגוע שלה ובשגשוג הפשוט .  אף שהיא ידידותית בהחלט ,  היא גם נראית אדישה לתיירים .  כיכר גריבאלדי  ( piazza garibaldi )  ,  הכיכר הגדולה במרכז העיר ,  היא הדבר הקרוב ביותר לכיכר תוססת בעיר ,  עם זרם ערני של הולכי רגל ,  נוסעי אופניים ומדי פעם אפילו מכונית .  הכיכר עמוסה בבתי קפה ובמסעדות .  רוב רוכבי האופניים פונים דרומה ,  מחוץ לכיכר ,  לרחוב פאריני  ( strada farini )  ,  רחוב נאה המקושט בפאבים ובכמה מסעדות ,  שחלקן מנגנות מוסיקת פופ איטלקית הגולשת לערב השקט .  כאן הולכי הרגל מתערבבים בקהילת רוכבי האופניים ,  רבים מהם אנשי מקצוע החוזרים מהעבודה ,  ובמשך שעה קלה נראה ,  בשעה שאתה יושב בשולחן על המדרכה ושותה יין ,  שניתן למדוד את הדופק של פרמה .  אך שוב ,  כל מה שאתה יכול לאבחן הוא שהפציינט בריא ,  מרוצה אפילו ,  בשעה שהוא פונה לענייניו .  מתאהב בבית הסוהר מהי ההשפעה של פרמה על הדמויות ברומן של סטנדאל ?  גזר הדין הוא חד משמעי ,  אני חושש :  שוב ושוב הן טוענות שהעיר משעממת ,  ומתארות את  " אויבן הבלתי מנוצח של ערים קטנות ושל חצרות :  השעמום ".  פרמה של סטנדאל נשלטת על ידי עריץ קטנוני וראש ממשלתו החכם ובעל התושייה ,  מאהבה של דודתו של פבריציו ,  דוכסית סאנסוורינה .  כולן ,  בשלב זה או אחר ,  מודות כי הן משועממות בפרמה .  ב-1816 ,  יותר מ-20 שנה לפני שכתב את הרומן שלו ,  ציין סטנדאל ביומן הנסיעות שלו כי  " ציורי הפרסקו השמימיים של קורג'ו גרמו לי לעצור בפרמה ,  שמלבדם היא עיירה שטוחה למדי ".  אמנם ההערה האחרונה נכונה מבחינה גיאוגרפית ,  אך איני יכול לדמיין כיצד תייר כלשהו יסבול משעמום אם ישהה בעיר לכמה ימים .  בנוסף לאתרים המפוארים שבתוך ומסביב לכיכר הקתדרלה ,  יש בעיר כנסיית רנסנס מרהימה עם ציורי פרסקו של פארמיג'אנינו ,  שאותו כינה סטנדאל בצדק  " הצייר הגדול ביותר של האזור ,  אחרי קורג'ו ";  כחצי תריסר כנסיות קטנות יותר ;  מנזר בנדיקטיני ;  מוזיאון אמנות מהדרגה הראשונה ;  שני פארקים נעימים ,  האחד כולל גם מבצר ,  והאחר ארמון דוכסים ;  ומגוון של רחובות נקיים וציוריים ,  המיתוספים לשורה ארוכה של מסעדות מצוינות .  עם זאת ,  בסופו של דבר מרגישים את הצורך לברוח מפרמה .  סטנדאל מציע שתי אלטרנטיבות :  מילאנו ואגם קומו ,  שמציעים שניהם פינוקים שפרמה אינה יכולה לספק .  עם זאת ,  אם אפשר להפיק לקח מ"מנזר פרמה ",  הרי הוא שהחיים הם בני חלוף ,  ואל לנו לפקפק באושר שהם מציעים .  פבריציו מוצא את האושר שלו בכלא ,  בראש המגדל המאיים שסטנדאל ברא כדי לגרום לבריחתו להיראות עוד יותר בלתי אפשרית .  כלוא בתאו ,  הוא מתאהב בפעם הראשונה ,  בבתו של הסוהר ,  ומוצא כי הוא מאושר .  למעשה ,  הוא כה מרוצה עד שהוא מתנגד לכל הניסיונות לחלצו ושואל : " מי אי פעם ברח ממקום שבו הוא מאושר עד אין קץ ,  כדי ליהנות מגלות משמימה ?  "  - בקרו בפרמה ,  לכו לכיכר הקתדרלה בשעה שהשמש מאירה בשעות הערב את קצותיו העליונים של הבפטיסטריום - ושאלו את עצמכם את אותה השאלה בדיוק .  יש סיכוי שגם אתם לא תרצו לעזוב .  היכן לאכול האוכל בפרמה נהדר ,  ואם אתם בדיאטה - הישארו בבית .  ארוחת צהריים לשניים ,  עם יין כמובן ,  תעלה לכם כ-60 יורו .  ארוחת ערב ,  עם יין ,  תעלה כ-90 יורו .  הנה כמה מסעדות פשוטות ונהדרות :  la filoma ,  via 20 marzo ,  15 ;  39-0521-206181 la greppia ,  strada giuseppe garibaldi ,  39/a ;  39-0521-233686 sorelle picchi ,  strada farini ,  27 ;  39-0521-233528 la duchessa ,  piazza garibaldi ;  39-0521-235962 היכן לישון לדעתי יש רק מלון אחד טוב שבו אפשר לשהות בפרמה ושמו palazzo dalla rosa prati .  הוא מציע סוויטות עם מטבחונים בארמון משופץ ,  סמוך לכיכר הקתדרלה .  סוויטה קטנה תעלה 180 יורו ללילה לזוג  ( strada al duomo ,  7 ;  39-0521-386429 ;  www.palazzodallarosaprati.it )  .  ישנם מלונות אחרים בפרמה ,  אך הם מודרניים ומעט חסרי נשמה ,  כמו מלון טורינו מלון ידידותי ,  פשוט ,  נוח וזול למדי ,  במחיר של 95 יורו ללילה לזוג ,  כולל ארוחת בוקר  ( borgo angelo mazza ,  7 ;  39-0521-281046 ;  www.hotel-torino.it ) כיצד מגיעים אפשר לטוס מתל אביב למילאנו  ( כ-400 דולר לכרטיס הלוך ושוב )  ומשם להמשיך בטיסה מקשרת לפרמה .  אלטרנטיבה זולה יותר ,  אם כי מסובכת מעט יותר ,  היא לטוס למילאנו ולנסוע ברכבת לפרמה ,  נסיעה שעשויה להימשך שעה-שעתיים ,  תלוי ברכבת שעליה תעלו  ( לוחות הזמנים של הרכבות נמצאים באתרraileurope.com/index.html )  .  שדה התעופה הקטן של פרמה נמצא רק קילומטרים ספורים מהעיר .  ישנו קו אוטובוס המגיע עד מרכז העיר ,  ויש גם מוניות .  מהרגע שהגעתם למרכז העיר הכל נמצא במרחק הליכה ,  או שתוכלו להעמיד פני מקומיים ולשכור זוג אופניים .
 
בעקבות סטנדאל :  מסע בפרמה בקצב פרובינציאלי רגוע ,  נטול תיירים ,  אדיש וידידותי
בירת הפרמזן והפרושוטו בצפון איטליה ,  ששימשה השראה לרומן  " מנזר פרמה "  של הסופר הצרפתי סטנדאל ■ פרמה היא עיר רגועה למדי ,  שמציעה אוכל מצוין ואתרים מרהיבים ■ מהבפטיסטריום  ( מתקן הטבילה )  המרהיב ,  ארמון הבישופ וציורי הפרסקו של קורג'ו ■ על דבר אפשר

