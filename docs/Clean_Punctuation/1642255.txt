לא על הכספי לבדו
גם מעבר לישראלי ,  טייריק אוואנס וברנדון ג'נינגס ,  מחזור 2009 נראה מוצלח למדי .  רגע לפני משחק הרוקיז ,  זה הזמן לתת לו כבוד
אירועי האולסטאר מגיעים ,  ומחר בלילה  ( שבין שישי לשבת )  זה סוף סוף יתחיל :  משחק הרוקיז מול הסופמורס ,  שחקני השנה הראשונה מול שחקני השנה השניה ,  יוציא לדרך את סוף השבוע החגיגי בדאלאס .  העונה ,  כמובן ,  משחק הצעירים מעניין במיוחד את היושבים בציון ,  שכן שמועות עקשות מספרות על אחד ,  עמרי כספי ,  שעושה חיל בליגת הכדורסל הטובה בעולם .  אלא שהכתבה הזו לא תעסוק בו ,  ולשם שינוי גם לא בחברו לקבוצה ,  טייריק אוואנס .  היא אפילו לא תעסוק גם בברנדון ג'נינגס  שפתח את העונה בסערה ומאז נרגע .  לא .  הכתבה הנוכחית תיתן את הכבוד הראוי לשאר הרוקיז שמרכיבים את מחזור 2009 ,  מחזור שעוד עלול להתברר כלא רע בכלל בראי ההיסטוריה .
 בדומה לג'נינגס ואוואנס ,  הרוקיס הבאים קיבלו את המפתחות לניהול קבוצותיהם מעמדת הרכז .  אחד זכה בכבוד מתחילת העונה ,  השני מחליף את הרכז הטוב בעולם שפצוע כעת ,  והאחרון נמצא בכזו התקדמות ,  שהוא עשוי לזכות בתואר רוקי השנה .  קבלו עוד שלושה מדראפט 2009 העשיר ברכזים :
 1 .  ג'וני פלין  ( מינסוטה ) 
ממוצעי עונה :  14 נקודות ,  4.3 אסיסטים ,  3.5 גיחות לעונשין ב-82.1% ,  1.1 חטיפות ,  29.3 דקות למשחק
פלין הזערורי  ( 1.83 מ' )  פותח בחמישייה כל העונה ,  למרות שמינסוטה בחרה לפניו בריקי רוביו ובהמשך הקיץ החתימה את רמון סשנס ,  שניהם רכזים גבוהים ממנו בהרבה ,  ויש שיגידו  מוכשרים יותר .  אלא שהראשון בחר להישאר בספרד ,  בעוד השני בחר שלא להופיע ממש לעונה הזאת ,  לכן פלין נהנה מההפקר ,  ומצליח ללהטט בתוכו .  המספרים הפחות מחמיאים של הרכז התזזיתי  41.8% מהשדה ,  2.8 איבודים למשחק  מצביעים על סגנון משחק פרוע ,  שמציב ספקות לגבי יכולתו להיות יותר מרכז מחליף אנרגטי בהמשך הקריירה שלו .  לזכותו של פלין ייאמר שהוא מריץ סגל עלוב למדי ,  עוד לפי התקפת המשולש שהמאמן קורט ראמביס הביא עימו מהלייקרס .  בנוסף ,  יחס האסיסט לאיבוד שלו משתפר באופן מתון אך עקבי ככל שהעונה מתקדמת .  בינתיים ,  פלין בעיקר מתבלט ביכולתו לחדור עד הטבעת ,  במגרש הפתוח או במשחק העומד ,  ומדי פעם גם מעניש בקליעות מחצי מרחק ועד מחוץ לקשת .  אם בעוד שנה וחצי ריקי רוביו אכן יגיע למינסוטה ,  הכניסה שלו לחמישייה לא תהיה כל כך קלה .  לכל הפחות ,  למינסוטה יהיה יופי של שחקן שישי מהספסל .
 2 .  דארן קוליסון  ( ניו אורלינס )  
ממוצעי עונה :  8.1 נקודות ,  3.7 אסיסטים ,  19.8 דקות למשחק
הודות לפציעות של כריס פול  האחרונה שבהן אולי גמרה לו את העונה ,  עוד קשה לדעת - קוליסון פתח כבר ב-14 משחקים ,  בהם העמיד ממוצעים נאים של 16.4 נקודות ,  7.8 אסיסטים ,  3.4 ריבאונדים ,  1.1 חטיפות ,  ושלשה למשחק בדיוק של 43.3% .  אומנם הוא גם רושם 3.4 איבודים באותם משחקים ,  אבל אין לטעות בכך  מדובר ברכז אחראי וקר רוח לא פחות מפול .  אמת ,  אין לו ראיית משחק מדהימה כמו CP3 ,  והוא לא סקורר ברמתו ,  אך בהגנה בהחלט ניתן לומר שקוליסון עולה על מורהו ,  למרות מספרי חטיפות נמוכים יותר ,  ואולי דווקא בזכותם  בעוד שפול נוהג להמר על חטיפות בהרבה מקרים ,  קוליסון מתמקד בללחוץ את הרכז שמולו ,  כך שלמרות החסרונות שבגודלו המזערי ,  הוא מסוגל להיות משומרי האון-דה-בול הטובים בליגה .  לניו אורלינס יהיה חתיכת כאב ראש כשפול וקוליסון יהיו בריאים יחדיו .
 3 .  סטפן קרי  ( גולדן סטייט )  
ממוצעי עונה :  14.4 נקודות ,  3.7 ריבאונדים ,  4.7 אסיסטים ,  1.8 חטיפות ,  1.6 שלשות ב-42.3% ,  34 דקות למשחק
קרי היה סיפור סינדרלה בקריירת הקולג'ים שלו עם מכללת דווידסון האלמונית ,  ונשאר כזה גם ב-NBA .  הוא התאקלם לעמדת הרכז וגרם למונטה אליס ,  כוכב הקבוצה ,  לחזור בו מהצהרתו שהם לא מסוגלים לעלות יחדיו בחמישייה ;  סטיבן ג'קסון ,  שבקושי שיחק לצדו בטרם נשלח לשארלוט ,  השווה אותו לטים דאנקן  מבחינת האופי ;  ולגבי סגנון המשחק ,  מאמנו דון נלסון השווה אותו לאחרונה לסטיב נאש ,  לא פחות .  אוקיי ,  אז ניתן לומר שהשוואות אלו באו מצד שני תמהונים ולגחך לעומתן ,  אך לא על המספרים שקרי הציג בינואר :  19 נקודות למשחק עם 48% מהשדה ,  5 אסיסטים ,  2.4 שלשות בדיוק של 48.7% ולקינוח ,  2 חטיפות .  אומנם הוא מאבד המון ,  אבל בהתחשב בסגנון המשחק הפרוע של הווריורס ,  במספרי איבודים גבוהים יותר שרוקיז רשמו לפניו ועוד ירשמו אחריו ,  ובכך שאינו מפסיק ללמוד ולהשתפר  אפשר להירגע ,  כנ"ל לגבי יכולותיו בהגנה .  קרי נמצא על הדרך הבטוחה להפוך ליותר מסתם עוד סקורר ,  כי אם לאחד מהשחקנים המיוחדים ביותר בליגה ,  שיודעים מה הולך לקרות  בשני צדי המגרש  רגע אחד לפני כל השאר .
 לא רק כספי לקח בשתי ידיים את הצ'אנס שקיבל בזכות פציעות לשחקנים ותיקים ממנו ,  והגיב בתצוגות קליעה נהדרות ,  אנרגיות ושיפור עקבי ,  אלא גם השמות הבאים :
 1 .  טאג' גיבסון  ( שיקאגו ) 
ממוצעי עונה  8.1 נקודות ב-48% מהשדה ,  6.4 ריבאונדים ,  1.1 חסימות ,  25 דקות למשחק
לפני ארבע שנים ,  הבולס בחרו במקום השני בדראפט פורוורד אתלטי ,  ארוך ורזה ,  מלא בתכונה החמקמקה הזאת שלפעמים עונה לשם פוטנציאל ,  כשם שחסר את התכונה הברורה יותר  יסודות כדורסל .  מדובר בטיירוס תומאס ,  שפציעותיו העונה לצד דריכה במקום ,  אפשרו לגיבסון שלנו  ( בחירה 26 )  לפתוח בחמישייה על חשבונו רוב העונה .  השניים די דומים בממוצעים שלהם וגם במבנה הגוף  תומאס יותר אתלטי ,  גיבסון גבוה וארוך יותר - אבל כאן מסתיים הדמיון ,  כי גיבסון תמיד נתפס כבעל יסודות משחק טובים אך פוטנציאל מוגבל .  עד כה ,  עם זאת ,  הרוקי אינו מאכזב ,  ומספק בעיקר יכולת גבוהה בריבאונד ,  הגנה שהולכת ומשתפרת ,  ולמרות חוסר העקביות בהתקפה ,  יכולת הסיום שלו סביב הטבעת טובה משל יתר גבוהי הבולס .  אם ישכלל את קליעתו מחצי מרחק ,  שכבר עתה צצה לפרקים ,  גיבסון עשוי להפוך לסיבה יותר מראויה עבור שיקאגו להעביר את מתחרו תומאס בשבועיים הקרובים ,  לאו דווקא עם מחשבה לקבל בחזרה שחקן בעמדה 4 בתמורה .  אם וכאשר זה יקרה ,  תבינו מדוע .
 2 .  מרכוס ת'ורנטון  ( ניו אורלינס ) 
ממוצעי עונה  10.9 נקודות ,  1.4 שלשות ב-37.8% ,  21.1 דקות למשחק
כיליד לואיזיאנה ,  ת'ורנטון העביר את קריירת הקולג'ים שלו במכללה המקומית ,  וגם עתה הוא משחק קרוב לבית בעקבות בחירתו בסיבוב השני ע"י ההורנטס .  בזכות מו פיטרסון הגמור ,  והטריירים הכלכליים ששלחו את ראסול באטלר ודווין בראון ,  ת'ורנטון קיבל הזדמנות פז ממאמן הקבוצה הזמני ג'ף באוור  ( שגם בחר בו ,  כג'נרל מנג'ר של ההורנטס )  .  מדובר בקלעי נמוך ,  אבל חזק ואתלטי ,  שחי על תנועה ללא כדור וחיתוכים לכיוון הטבעת  תכונות שלצד הקליעה המשופרת שהוא מפגין מחוץ לקשת עד כה ,  הופכות אותו לשילוב די מוצלח לצד כריס פול ודארן קוליסון .  ת'ורנטון אמנם נפצע לאחרונה ,  אך לפני כן הספיק לפתוח בשישה משחקים בהם תרם 19.7 נקודות ב-46.2% מהשדה ,  2.7 שלשות ב-47% וארבעה ריבאונדים למשחק .  אחרי מספר כישלונות בדראפט מאז אותה בחירה בכריס פול ,  ההורנטס יכולים סוף סוף להתנחם בבציר גארדים מוצלח מאוד השנה .
 3 .  יונאס ירבקו  ( דטרויט ) 
ממוצעי עונה  8.5 נקודות ב-47.5% מהשדה ,  5.7 ריבאונדים  ( 2.4 בהתקפה )  ,  27 דקות למשחק
הפיסטונס בחרו במספר פורוורדים בדראפט האחרון  אוסטין דיי  ( מקום 15 )   ,  ודוואן סאמרס  ( 35 )   נלקחו לפני ירבקו השבדי ,  שירד מהרדארים ובינתיים הוא הפתעת הדראפט .  מבין השלושה ,  דווקא הוא זה שנבחר להחליף את טיישון פרינס הפצוע בחמישייה ,  וכעת הוא פותח לצדו כפאוור פורוורד .  על רקע הניסיון הבלתי מוצלח בינתיים להפוך את הפיסטונס לקבוצה התקפית על חשבון זהותה המסורתית ,  ירבקו הפך במהרה לחביב האוהדים בפאלאס הודות לסגנון משחקו הקשוח והאגרסיבי .  השבדי הראשון ב-NBA לא קלעי שלשות מצטיין ,  אבל הוא כן מדייק היטב מהטווחים הקרובים יותר ומצטיין במגרש הפתוח .  בחודש דצמבר ,  המוצלח ביותר שלו עד כה ,  הוא תרם 11 נקודות ב-49.6% מהשדה ,  6.3 ריבאונדים  כולל 3 בהתקפה  וכמובן את שאר  " הדברים הקטנים שלא מופיעים בדפי הסטטיסטיקה ".  לא רע עבור הבחירה ה-39 בדראפט ,  וודאי תסכימו .
 במקום לסיים סקירה זו בשלישיית רוקיז מאכזבים ,  נהיה אופטימיים ונדון בשלושה שאמורים לשחק גם אחרי העונה הסדירה ,  כחלק אינטגרלי ברוטציית פלייאוף .
 1 .  ג'יימס הארדן  ( אוקלהומה סיטי ) 
ממוצעי עונה  9.7 נקודות ,  3.2 ריבאונדים ,  1.2 שלשות ב-37.8% ,  22.6 דקות למשחק
הת'אנדר בחרו בהארדן על פני אוואנס ,  רוביו ,  קרי וג'נינגס  אבל צריך לזכור שראסל ווסטברוק הוא רכז העתיד שלהם ,  ואין להם צורך בסקוררים סביב קווין דוראנט ,  אלא בשחקנים מגוונים שיכולים לתרום בכמה שיותר אספקטים של המשחק .  הארדן משחק בעמדה 2 לפי הספר  הן כשוטינג גארד שמדייק במבטים פנויים מחוץ לקשת ,  והן כסקנד גארד שמסייע בהחזקת הכדור ויוצר מצבי קליעה גם לחבריו .  משחק המיד ריינג' והסיומת שלו טעונים שיפור  הוא קולע ב-38.5% מהשדה בלבד  אבל עם גוף חזק ,  זריז וקליעה ביד שמאל ,  גם זה עוד יגיע .  הארדן מפגין בשלות ואופי על הפרקט ,  ולדברי מאמנו סקוט ברוקס , " הוא ביצע כל דבר שביקשתי ממנו העונה ".  באופן מעניין ,  שתיים משלושת תצוגות ה-20+ נקודות שהפגין עד כה ,  היו במשחקים שבהם דוראנט לא פגע ,  אז אל תתפלאו אם ממוצעי הקליעה של הארדן יטפסו בפלייאוף ,  כשהיריבות ינסו לחסל את KD .
 2 .  דוואן בלייר  ( סן אנטוניו ) 
ממוצעי עונה  7.5 נקודות ב-54.7% מהשדה ,  6.4 ריבאונדים  ( 2.4 בהתקפה )  ,  18.3 דקות למשחק
הגניבה הבולטת של דראפט 2009 היא זו שסומנה כבר במהלכו ,  אז 29 קבוצות מלבד הספרס פסחו על הצ'אנס להחזיק בבלייר על חוזה מינימלי של בחירת סיבוב שני ,  מחשש לברכיו ,  נטולות רצועות ה-ACL .  אלא שבינתיים הברכיים עומדות ,  ועוד איך עומדות בעומס המשחקים של ה-NBA ,  בזמן שלגרג פופוביץ' אין מנוס מלהוסיף לדקות המשחק של בלייר מחודש לחודש ,  אפילו עד כדי פתיחה בחמישיה לעתים .  בלייר נותן לספרס ,  ובמיוחד לטים דאנקן המזדקן ,  מה שחסר להם מאז מאליק רוז :  גבוה קשוח שמתלכלך מתחת לסלים ,  סוחט עבירות תוקף ,  ובעיקר שואב ריבאונדים בהתקפה .  רק שבלייר מחזיק במאסה ואורך מוטת זרועות עדיפים משל רוז ,  מה שהופך אותו מאנדרסייזד פאוור פורוורד ,  לסנטר לגיטימי במאצ'-אפים מסוימים .  מול מצבת הגבוהים החלשה של אוקלהומה סיטי ,  למשל ,  בלייר הציג יכולת מפלצתית של 28 נקודות עם 21 ריבאונדים ,  וגם בסדרת פלייאוף מול קבוצה מבוצרת יותר בצבע ,  הוא יוכל להיות אקס-פקטור של ממש .  קשה להגיד דברים דומים על בחירות סיבוב שני רגילות .
 3 .  טיי לאוסון  ( דנבר ) 
ממוצעי עונה - 9.6 נקודות ב-51.2% מהשדה ,  3.4 אסיסטים ,  1.3 איבודים ,  22.5 דקות
בשנים האחרונות הנאגטס מאוד רצו בלאוסון ,  החל במכירת בחירתם בדראפט 2008 ,  ממנו החליט הרכז לצאת ,  ודרך השגת הזכויות עליו ממינסוטה כשנבחר שנה מאוחר יותר .  כעת ברור גם למה .  הרכז הסילוני מתאים כמו כפפה לנאגטס ,  שאוהבים לרוץ אבל לפעמים מתפרעים יותר מדי .  אפילו המאמן ג'ורג' קארל רמז שבזמן היעדרות של ארבעה משחקים מצד לאוסון ,  הנאגטס שיחקו בסגנון משוגע ,  ואיטי .  לאוסון ,  אם כך ,  מאיץ את קצב המשחק ,  אבל גם בהתקפה העומדת הוא מקבל החלטות נבונות  כפי שיעידו אחוזי הקליעה ומיעוט האיבודים שלו  והוא חותך מבעד להגנות כמו סכין בחמאה .  בתור רכז נמוך וקצת שמנמן ,  שבכל זאת מפגין יכולת פיזית ואתלטית ,  לאוסון מזכיר בעיקר את טים הארדוויי  ומפחיד לחשוב כמה טוב הוא עוד יוכל להיות בתור חניכו של צ'ונסי בילאפס בשנים הבאות .  הנה דוגמית  בשבעה משחקים בהם פתח ,  תרם 16 נקודות ב-55.8% מהשדה ,  שלשה למשחק בדיוק ב-37.6% ,  6.1 אסיסטים על 1.7 איבודים בלבד ,  וגם 1.1 חטיפות .  אחלה מחזור ,  כבר אמרנו ? 

לא על הכספי לבדו
גם מעבר לישראלי ,  טייריק אוואנס וברנדון ג'נינגס ,  מחזור 2009 נראה מוצלח למדי .  רגע לפני משחק הרוקיז ,  זה הזמן לתת לו כבוד

