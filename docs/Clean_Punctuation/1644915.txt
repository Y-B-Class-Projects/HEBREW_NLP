רשמקול 79
אמיר אגוזי לוקח אתכם לטיסת לילה אלקטרונית ,  עם עצירות ביניים בעבר ,  בהווה ובעתיד ועם הרבה הרבה נשמה .  הדקו חגורות והזמינו מיץ עגבניות
61 הדקות של הפודקאסט של השבוע דחוסות עד להתפקע .  יש בהם פאנק וסול ישן וחדש ,  האוס ,  איך שתקראו למה שקורה כרגע בין UK פאנקי לדאבסטפ ,  היפ הופ ,  ביטים ,  ונחיתה רכה עם אחד האלבומים הכי מקסימים שנתקלתי בהם מזה זמן רב .  הסופרימז ,  מודימאן ,  בנגה ,  ג'ו גודאר מהוט צ'יפ ,  אריקה באדו ודסטיניז צ'יילד כבר תפסו מקום בפנים ומחכים רק לכם .
 





לאורך הקאסט ,  תפגשו בכמה אלבומים מעניינים שיצאו לאחרונה .  הראשון שבהם הוא של הדיג'יי/מפיק הדטרויטי אנדרס  ( הידוע גם כדיג'יי Dez )  ,  שמופיע במיקס עם שתי סקיצות קצרות והקטע  " Body and Soul ",  בו מתארח אמפ פידלר הגדול על קלידים .  האלבום   " Andres II ",  שמו  יצא בלייבל Mahogani של מודימאן ומכנס בתוכו מבחר קטעים מבית היוצר של תלמידם של מודימאן ות'יאו פאריש .  
מדובר בסינגלים שיצאו בשנים האחרונות והותאמו לפורמט של אלבום ,  לצדם של קטעים חדשים וסקיצות מעבר שנעים בין סימפולי מוטאון חמים ,  מקצבי האוס מרושלים אך מהפנטים וביטים היפ הופים א-לה ג'יי דילהן .  יחד הם יוצרים רצף משוחרר מבחינה סגנונית שבכל זאת שומר על רציפות ולכידות  איפשהו בין תוכנית רדיו לילית לפלואו האינטואיטיבי וכובש שבעל הבית  ( מודמיאן )  מפגין בתקלוטיו .
 הקטע שאסור לכם לפספס במיקס הוא  " Be Strong "  של 2 Bears ,  הרכב צד חדש של ג'ו גודאר מהוט צ'יפ ,  שרק לאחרונה הוציא אלבום סולו בנוסף לזה המדובר של להקת האם שלו .  מקצב האוס די טיפוסי אבל מדויק ,  ווקאל מרומם וחצי מחויך על האופן שבו מוזיקה כולאת את הנפש ודורשת את מלוא אהבתך כלפיה ,  ניימדרופינג שכולל את וו טאנג ,  סטילי דן ,  KLF והוט צ'יפ עצמם  על פניו ,  כל אלה הם מתכון לכישלון אבל איכשהו זה מצליח לעבוד ,  אולי בזכות סמפול  " בייבי "  קטן שנתקע עמוק בראש ומחזיק את הכול יחדיו .  
שותפו של גודאר ל-2Bears הוא ראף דדי ,  האיש שמאחורי הלייבלים 1965 וגרקו-רומאן ,  בהם חתומים אמנים כטודלה T ,  בוראקה סום סיסטמה ודראמז אוף דת' ,  שגם נודע במסיבותיו האקסטרווגנטיות ומשולחות הרסן .  האי.פי המלא ייצא באפריל באמצעות הלייבל Southern Fried של נורמן קוק/פטבוי סלים .
 



משלים את חציו הקצבי יותר של המיקס הוא מקבץ של כמה מהשמות הכי חמים בשטח האמורפי ,  משתנה במהירות-שיא וכה לוהט שמבעבע בשנה האחרונה בין דאבסטפ לבין UK פאנקי עם השפעות מכל הבא ליד .  תחילה תתקלו ב-"Square One "  של מוסקה ,  שמסתמן כאחד מקטעי הקלאב הטובים של השנה הקרובה  ( עם תחרות עיקשת מצד  " Nike "  שבצידו השני של אותו תקליט )  .  יותר מזה ,  הוא מייצג נאמנה את הרוח המוזיקלית ההיברידית גל הדי ג'ייז הצעיר והמבטיח של בוק בוק ,  L-Vis 1990  ( בעלי הלייבל Night Slugs )  ,  ג'קמאסטר  ( שמאחורי הלייבל Numbers מגלזגו ,  ביתם של ראסטי ,  הדסון מוהוק וכו' )  ,  והקולגה האמריקאי קינגדום .  מומלץ להתעדכן בתמונה הרחבה יותר דרך שלל המיקסטייפים והסטים שהארבעה מפזרים בתדירות גבוהה ברחבי הרשת .
 מיד אחר כך תקבלו את האווירה המג'וננת שמייצרים דארקסטאר וג'יימס בלייק ,  שצמחו בשוליה של סצנת הדאבסטפ דרך לייבלים רחבי אופקים כהייפרדאב ,  המלוק והסל אודיו ועתה מביאים משהו רחוק רחוק ממה שהדאבסטפ אי פעם דמיין את עצמו .  קטונתי מלנסות לתאר מה קורה שם ,  ואין לי מושג מה חושבות ביונסה וחברותיה לדסטיניז צ'יילד על הטיפול בהן זוכה להיט הוולנטיינז שלהן  " Bills Bills Bills "  ממוחו הקודח של בלייק .  
את  " Automating "  חילקו דארקסטאר באמצעות הטוויטר שלהם ,  כמעין סנונית מסקרנת לקראת האלבום המלא והמצופה שיגיע בהמשך השנה .  ביניהם לבין בלייק ,  תמצאו את פסנתרן וזמר הג'ז חוזה ג'יימס ,  שאלבומו השני  " Blackmagic "  יצא כעת  ( בלייבל בראונזווד של ג'יילס פיטרסון )  ,  ובו הפקות יפות של פליינג לוטוס ומודימאן לצד כמה קטעי ג'ז יותר סטנדרטיים .  מתוכו מתצאו בקאסט את הקאבר המבריק ל-"Emotions "  של כוכב הדאבסטפ בנגה  ( המכונה The Afro Warrior ,  ומכאן גם שמו של הקטע )  .  אכן ,  זה מה ששמעתם  קאבר ג'ז לקטע דאבסטפ ,  ומדהים כמה שזה יושב בול .
 









בפתח דבריי ,  הזכרתי אלבום שאני נלהב להמליץ עליו .  הוא אינו חדש או מודרני אלא יצא ב-1977 בכ-1000 עותקים בלבד וזכה בסוף שנה שעברה להוצאה מחודשת באמצעות המפעל המבורך של קבוצת הלייבלים של Numero Group .  מדובר ב-"You Can Fly on My Aeroplane "  של Wee ,  האלבום הבודד של ברנש חסר מזל בשם נורמן ווייטסייד ,  שמגיל צעיר בילה את זמנו בין עימותים עם החוק לבין אולפניה הקטנים של קולומבוס ,  אוהיו .  
נחשפתי אליו לראשונה תודות למוס דף ,  שהשמיע קטעים מתוכו כאשר התארח בחודש שעבר בתוכנית הרדיו של בנג'י B ,  ואם אי פעם אהבתם את המוזיקה של סטיבי וונדר ,  סליי סטון ,  אייזק הייז או שוגי אוטיס ,  מדובר ביהלום נדיר ומלוטש שאסור לכם לוותר עליו .  ואם אתם תוהים על גורלו של נורמן ,  יש לו ילדים מלפחות ארבע נשים שונות והוא יושב בכלא מאז שנת 79' .
 ועוד כמה פרטים בקצרה :
 פתחנו עם  " Come See About Me "  המושלם של הסופרימז מ-1964 ,  השלישי בסדרה של חמישה סינגלים רצופים שלהן שהגיעו למקום הראשון במצעד הבילבורד .  הוא הופק על-ידי צוות רוקחי הקסמים של מוטאון הולנד-דוזייר-הולנד ,  סומפל על-ידי עומר S ,  ואפילו יש לו קאבר מעולה של אפגן וויגז .
 גאטו ויולה המסתורי מערבב את  " Wish I Didnt Miss You "  של אנג'י סטון עם  " Backstabbers "  הקלאסי של האו-ג'ייז  ( שגם מסומפל בגרסה המקורית )  לכדי רי-אדיט שבניגוד ליתר החלטורות שמתהדרות בתואר הזה באמת זכאי לו ועושה לו כבוד .  על הדרך ,  הוא גם יוצר מעין בדיחה קטנה על סמים קלים ואפקט של חזרה .
 אריקה באדו תופסת את המושב שליד החלון עם הסינגל רשמי ראשון ומקסים מתוך אלבומה המצופה , " New Amerykah Part2  Return of the Ankh ".  הסינגל   " Window-Seat ",  שמו  הופק על ידה ועל ידי ג'יימס פוייזר וקווסטלאב מהרוטס מנגן בו על התופים .  קדם לו דליפת קטע הבונוס מהאלבום , " Jump Up in the Air  ( Stay There )  ",  בו מתארח ליל' ווין השובב ,  שגם גרם להרמת גבה של חשש בקרב רבים ממעריציה .
 
רשמקול 79
אמיר אגוזי לוקח אתכם לטיסת לילה אלקטרונית ,  עם עצירות ביניים בעבר ,  בהווה ובעתיד ועם הרבה הרבה נשמה .  הדקו חגורות והזמינו מיץ עגבניות

