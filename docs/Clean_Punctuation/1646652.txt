בנייה לגובה - צו השעה 
רבים ממהנדסי הערים ומוועדות התכנון עדיין רואים כאידיאל את הבנייה הנמוכה .  הגיע הזמן לשנות את התפישה התכנונית - ולבנות לגובה
 >  >  בשנות ה-20 של המאה הקודמת פירסם האדריכל השווייצי לה-קורבוזיה ,  הנחשב מאבות האדריכלות המודרנית ,  את ספרו  " אורבניזם ".  הספר עוסק בתכנון עירוני ומציע כפתרון לבעיית הצפיפות והיעדר השטחים הירוקים בעיר המודרנית קונספט תכנוני חדש :  עיר המורכבת בעיקרה מגורדי שחקים הממוקמים בתוך פארקים ירוקים .  הרעיון פשוט :  בצפיפות נתונה של צורכי מגורים ותחבורה ,  ככל שנמקם את יחידות המגורים זו מעל זו - במקום זו לצד זו - נוכל לפנות יותר שטחים במפלס הקרקע לפארקים ,  לריאות ירוקות ולשטחים פתוחים אחרים .  רעיון זה מקבל משנה תוקף בישראל של המאה ה-21 ,  שכן על המתכננים להתמודד לא רק עם בעיות התפקוד של העיר המודרנית - אלא גם עם העובדה שמלאי עתודות הקרקע הרלוונטיות לאכלוס מאסיבי הוא מוגבל ביותר .  בעוד כמה שנים כל הרצועה שבין חדרה לגדרה ובין הים התיכון לכביש 6 תהיה רצף אורבני של אספלט ובטון .  הבעיה האקוטית של עתודות הקרקע המתכלות עמדה גם לעיני המתכננים של תמ"א 35 ,  תוכנית המתאר הארצית מ-2006 ,  המרחיבה את הרעיון של לה-קורבוזיה לקנה מידה ארצי .  ככל שנצופף את השכונות והרובעים שכבר הופשרו למגורים ,  כך נדחה - ואולי אף נמנע - את הצורך לגרוע חלקים נוספים מן השטחים הפתוחים .  לפיכך ,  נקבע בתמ"א 35 איסור על ועדות התכנון לאשר תוכניות בצפיפות נמוכה .  התוכנית קבעה למעשה את ערכי המינימום של מספר יחידות הדיור לדונם נטו בכל עיר על פי רשימה מפורטת :  בירושלים ובתל אביב אין לאשר תוכנית שהצפיפות בה נמוכה מ-12 דירות לדונם נטו ;  בחיפה ,  פתח תקוה ורחובות - לא פחות מ-11 דירות ,  ובערי השרון לא פחות מ-10 דירות לדונם נטו .  עם זאת ,  חבל שבאותה נשימה קבעה התוכנית גם את ערכי המקסימום של צפיפות הבנייה - פעמיים המינימום .  כיום ,  לאור ההידלדלות המהירה בעתודות הקרקע לבנייה ,  יש לבטל תקרה זו .  יתרונות לבניית רבי קומות לצד ההכרח הברור בבנייה צפופה ,  יש גם יתרונות לא מבוטלים בבניית רבי קומות .  נציין דוגמה אחת :  החניון התת-קרקעי .  בערי שדה ,  בבניינים בגובה 10 קומות ומטה ,  אין כדאיות כלכלית להסדיר את צורכי החניה באמצעות בניית חניון תת-קרקעי ,  ולפיכך החניה לדיירי הבניין תופסת את מרבית שטח המגרש .  במגדלים של 15 קומות ויותר ההשקעה בבניית מרתף החניה מתחלקת בין דירות רבות יותר - בניית חניון תת-קרקעי נהפכת לכלכלית ,  מה שמאפשר לפנות את פני הקרקע לשימושים לרווחת הדיירים :  גינון ,  פינות ישיבה ,  מתקני משחקים וכד' .  כמי שמלווה תוכניות בניין עיר בוועדות התכנון אני מוצא ,  לצערי ,  כי כיום ,  90 שנה לאחר פרסום רעיונותיו של לה-קורבוזיה ,  ולאחר שאושרו תמ"א 35 והמסרים הברורים המגולמים בהוראותיה ,  עדיין רבים ממהנדסי הערים ומוועדות התכנון  ( לא כולם )  רואים כאידיאל תכנוני את התוכנית עם צפיפות המגורים הנמוכה והבינוי הנמוך יחסית .  אלה מתייחסים אל כל תוכנית הכוללת בניינים מעל 12 קומות כאל עקיצה שהצליח יזם לעקוץ את הוועדה .  מוסדות התכנון חייבים להפנים במהרה את צורכי התכנון המשתנים ואת תפיסת התכנון החדשה - וליישם אותם בהחלטותיהם .  - הכותב הוא עו"ד ,  שמאי מקרקעין ומתכנן עירוני

בנייה לגובה - צו השעה 
רבים ממהנדסי הערים ומוועדות התכנון עדיין רואים כאידיאל את הבנייה הנמוכה .  הגיע הזמן לשנות את התפישה התכנונית - ולבנות לגובה

