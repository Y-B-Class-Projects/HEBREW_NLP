מנוף על 
דו"ח האיומים על השטחים הפתוחים ,  שפירסמה החברה להגנת הטבע ,  מציין לא פחות מ-81 תוכניות בנייה המסכנות נכסי טבע ונוף בישראל .  אזרחים וגופים ירוקים מצליחים לעתים לסכל את התוכניות ,  אך ללא שינוי במדיניות - הכלים הקיימים אינם מספיקים כדי להגן על הסביבה
 >  >   " אנחנו נמצאים בתהליך של הפרטת המקומות היפים "  - כך הגדיר לפני כמה שבועות פעיל סביבתי מהערבה ,  שהיה שותף במאבק נגד תוכנית בנייה באחד העמקים באזור ,  את האיום שמציבות תוכניות הבנייה לרבים מהמקומות בעלי הטבע והנוף הייחודיים ביותר בישראל .  הגדרה זו משקפת את הלך הרוח של רבים בארגונים הסביבתיים .  אלה נוכחו לדעת באחרונה כי למרות הישגים כמו מניעת תוכניות בנייה במערב ירושלים ובשטח המיועד להיות פארק איילון ,  ותוכניות המתאר לשימור שטחים פתוחים שמציגים גורמי תכנון ממשלתיים ,  האיומים על שטחים אלה עדיין קיימים בהיקף נרחב ובמקומות בעלי חשיבות רבה ביותר .  המחשה לחומרתו ולהיקפו של האיום אפשר למצוא בדו"ח השנתי העוסק באיומים על שטחים פתוחים ,  שפירסמה באחרונה החברה להגנת הטבע .  הדו"ח מציין 81 תוכניות בנייה המאיימות על השטחים ,  ובחלק מהמקרים מדובר בשטחים נרחבים ביותר .  חלק מתוכניות הבנייה הן יוזמות של מינהל מקרקעי ישראל למימוש תוכניות שאושרו לפני שנים רבות ,  לפני שנכנסו לתוקף חוקים ותוכניות מתאר מתקדמים להגנת הסביבה .  כך במקרה של התוכניות לבנייה בחוף בצת ובחוף פלמחים .  גורם נוסף לאיום על שטחים פתוחים הוא הקמת יישובים חדשים ,  למשל בחבל לכיש .  איום נוסף הוא מדיניות מתמשכת של הכשרת בנייה בלתי חוקית .  מדובר בין השאר בהכשרת חוות בודדים בנגב ובגליל ,  ובמה שבחברה להגנת הטבע מגדירים  " הכשרה סיטונית של בנייה בדואית בלתי חוקית בנגב ".  הארגון הסביבתי טוען שהכשרה זו עלולה להתרחש אם תתקבל המלצה שניתנה באחרונה לממשלה ,  לפיה יש להקים ועדת תכנון מיוחדת למגזר הבדואי בנגב שתפעיל הליכי תכנון מקוצרים להכשרת הבנייה .  כיום מנהלים תושבים וארגונים סביבתיים מאבקים להצלת אחת מדיונות החולות האחרונות שנותרו באזור סמר בערבה ,  שאותה מתכננים לנצל כדי לספק חומר בנייה לפרויקטים באילת .  גורמים שונים מנסים להציל גם את חוף בצת שבו אמורים לקום שלושה כפרי נופש ,  רכס ייחודי ביישוב עתלית שאמור להפוך לשכונת מגורים ,  ואת עמק ססגון היפהפה בדרום הערבה - שבו אמור לקום מלון .  במקום כלניות - שדה תעופה ב-16 מוקדים ברחבי המדינה מאיימות תוכניות של תשתית תחבורה על שטחים פתוחים בעלי חשיבות גבוהה ,  בהם הרי ירושלים ,  חולות הנגב המערבי ,  פארק השרון מדרום לחדרה ואגן נחל הפולג .  במקרה של הפולג מדובר בתוכנית לסלילת כביש ,  שיפגע ישירות בנחל וברצף של השטחים הפתוחים המתקיים על רכסי כורכר וחמרה .  במקומות אחרים עדיין לא קיימת תוכנית מגובשת ,  אך תושבים וארגונים סביבתיים כבר חוששים מההשלכות הסביבתיות הצפויות .  כך קרה בעקבות הודעת משרד התחבורה על תמיכתו בהקמת שדה תעופה נוסף במנחת מגידו בעמק יזרעאל .  התושבים חוששים שהקמת השדה ואזורי המסחר סביבו יפגעו קשות בנוף הכפרי הפתוח שנותר באזור .  מנחת מגידו התפרסם בשנים האחרונות בזכות אתר פריחת הכלניות ,  שהמוני מטיילים נוהרים אליו .  בכמה מקומות ,  כמו היישוב אירוס המוקם ממערב לנס ציונה ,  הקרב כבר אבוד ,  והדחפורים טוחנים עד דק את רכס הכורכר וצמחי הבר .  באזור מצפה רמון כבר נמצא בשלבי בנייה מתקדמים מלון על מצוק בעל נוף ייחודי .  יש מאבקים שעדיין נמצאים בעיצומם וטרם הוכרעו ,  כמו במקרה של חוף פלמחים .  בשנה האחרונה נאבקים תושבי האזור להצלת החוף מבנייה ,  והם עדיין מקווים להצליח .  חלק גדול מחוף זה ,  שנמצא בתחום המועצה האזורית גן רווה ,  יועד בתמיכת המועצה לבניית כפר נופש .  כאשר החלו היזמים שזכו במכרז לגדר את השטח לפני שנה ,  נזעקו תושבי האזור לעצור אותם והחלו במאבק שנמשך עד היום .  מבקר המדינה בודק כעת את ההליכים שהביאו לאישור תוכנית הבנייה . " מטרת המאבק היא לבטל את תוכנית כפר הנופש ,  ובמקביל לקדם תוכנית מטעמנו שתציע להכריז על כל אזור החוף כעל גן לאומי מוגן ושמור ",  אומר עורך הדין אורי מצקל ,  אחד הפעילים המרכזיים בוועד הפעולה להצלת חוף פלמחים שהקימו התושבים .  גם עמותת  " אדם טבע ודין "  הצטרפה למאבק ,  כשהיא טוענת שתוכנית המתאר הארצית לחופים אוסרת על בנייה בקו החוף עצמו . " תוכנית הבנייה כולה צריכה להיפסל ,  כי היא אושרה באופן כוללני שלא מאפשר לקבוע איפה ואיך מותר לבנות ",  אמרה עו"ד קרן הלפרן-מוסרי מהעמותה .  מספר העתירות שצריכה להגיש  " אדם טבע ודין "  כדי להגן על מקומות שנדמה היה שהם מוגנים הולך ותופח .  העמותה כבר הגישה עתירה נגד תוכנית המלון בעמק ססגון בערבה ,  ומתכוונת לפעול באופן משפטי גם נגד התוכנית המאפשרת ליזמים פרטיים להקים שלושה כפרי נופש בחוף בצת . " אנחנו טוענים שהתוכנית אושרה מבלי שנבדקו כראוי השפעותיה על סביבת החוף ",  אומרת הלפרן-מוסרי .  במקרה של עמק ססגון זכה המאבק הציבורי בינתיים להצלחה .  בעקבות העתירה שהוגשה יחד עם ועד הפעולה של תושבי האזור ,  בית המשפט המחוזי בבאר שבע קבע לפני חודשיים שיש לקיים בוועדות התכנון דיון חוזר בתוכנית .  בונים על שרידים היסטוריים חלק מהמאבקים הציבוריים מיועדים לשמר לא רק נוף פתוח אלא גם ערכי מורשת היסטורית ,  כמו השרידים מהתקופה הצלבנית שקיימים בעתלית .  ביישוב זה יש תוכנית להקמת 900 יחידות דיור על רכס כורכר ,  המשקיף על בריכות המלח של עתלית .  אלא שמדובר באזור עשיר בערכי טבע ובשרידים רבים של התיישבות מהתקופה הצלבנית .  תושבי עתלית והעמותה הסביבתית  " כחול וירוק "  מנסים למנוע את תוכנית הבנייה על הרכס .  התושבים הגישו התנגדות לתוכנית ,  וציינו שהיא מקודמת עוד לפני שנקבעה תוכנית מתאר מוסדרת ליישוב כולו .  לדברי המתנגדים ,  תוכנית הבנייה ברכס תפגע במבט הפתוח אל הים ,  שהוא אחד הנכסים הציבוריים החשובים ביותר של עתלית .  הם מתייחסים גם לתמ"א 35 ,  תוכנית המתאר הארצית הקובעת את אופן הבינוי בישראל ,  ותואמת לכאורה את המתוכנן בעתלית - מאחר שהיא קובעת כי יש לפעול לניצול מרבי של קרקע בתוך יישובים קיימים .  מתנגדי התוכנית טוענים שלא ניתן להחיל עיקרון זה על כל מקום ובכל הנסיבות .  ערכי המורשת והנוף של רכס עתלית מחייבים לדעתם גישה אחרת ,  שתביא לשינוי בתוכנית או ביטולה .  המגוון וההיקף הרחב של תוכניות הבנייה מלמד שתוכניות המתאר ,  וחוקים כמו החוק להגנת הסביבה החופית ,  אינם מספיקים כדי לעצור את מגמת ההידלדלות של הנוף הפתוח .  לארגונים הסביבתיים ברור שיש עוד פרצות במערכת החוקית .  פרצה אחת הם מקווים לסתום באמצעות אישור חוק חדש ,  שיקבע שתוכנית בנייה שלא מומשה שבע שנים לאחר אישורה תובא שוב לדיון בוועדת התכנון - שתהיה רשאית לבטלה או לשנותה .  הצעת החוק כבר הוכנה בידי ח"כ אופיר פינס  ( עבודה )  ,  אך תהליכי החקיקה עדיין לא החלו .  אולם מלבד חוקים ,  יש צורך גם בשינוי המדיניות הקרקעית ,  בעיקר מצד גופים ממשלתיים כמו מינהל מקרקעי ישראל .  במינהל תמיד מצליחים למצוא נימוקים שיצדיקו שיווק קרקע נוספת לבנייה ,  גם כשיש בכך סתירה מובהקת למדיניות התכנון שגובשה בשנים האחרונות .  לעתים רחוקות מדי מספקים שם טיעונים להגנה על קרקע ,  שתוכל לספק איכות חיים ולשמר את מגוון הנופים שמאפיין את ישראל .
 
מנוף על 
דו"ח האיומים על השטחים הפתוחים ,  שפירסמה החברה להגנת הטבע ,  מציין לא פחות מ-81 תוכניות בנייה המסכנות נכסי טבע ונוף בישראל .  אזרחים וגופים ירוקים מצליחים לעתים לסכל את התוכניות ,  אך ללא שינוי במדיניות - הכלים הקיימים אינם מספיקים כדי להגן על הסביבה

