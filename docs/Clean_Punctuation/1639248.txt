הכלכלה האמריקאית מתאוששת :  גידול בצריכה הפרטית ובייצור
הנתונים המקרו-כלכליים המתפרסמים בימים האחרונים בארה"ב מעוררים אופטימיות לגבי שיבת הכלכלה הגדולה בעולם לצמיחה יציבה
 >  >  החזית המקרו-הכלכלית בארה"ב ממשיכה לספק נתונים חיוביים ולטפח אופטימיות לגבי התאוששות הכלכלה המקומית מהמשבר שפקד אותה בשנתיים האחרונות .  משרד המסחר האמריקאי דיווח שלשום כי הצריכה הפרטית עלתה בדצמבר זה החודש השלישי ברציפות .  הפעילות במגזר הייצור צמחה בינואר בשיעור חד מהצפוי .  עם זאת ,  מצבו של ענף הבנייה פחות מזהיר - הוצאות הבנייה ירדו בדצמבר בשיעור חד פי שלושה מהתחזיות והשלימו את הנפילה השנתית החדה ביותר זה מחצית מאה .  שוק האג"ח הממשלתיות האמריקאיות רשם את הנפילה היומית החדה ביותר זה שישה שבועות בעקבות הנתונים הטובים מהצפוי ,  ובוול סטריט נרשמו עליות .   התשואה על האג"ח הממשלתיות האמריקאיות לעשר שנים עלתה ב-0.07% לרמה של 3.66% - העלייה היומית החדה ביותר מאז ה-21 בדצמבר .  מדד דאו ג'ונס עלה ב-1.2% לרמה של 10,185.53 נקודות .  מדד מנהלי הרכש של מגזר הייצור בארה"ב עלה בינואר לרמה של 58.4 נקודות לעומת 54.9 בדצמבר ,  הרמה הגבוהה ביותר מאז אוגוסט 2004 - כך דיווח מכון המחקר ism ביום שני .  העלייה היתה חדה מתחזיות הכלכלנים שצפו מדד של 56 נקודות .  קריאה של המדד מתחת לרמה של 50 נקודות משקפת ירידה בפעילות מגזר הייצור ,  ואילו מדד מעל לרמה זו מצביע על צמיחה בפעילות .  חזית המקרו בארה"ב סיפקה גם נתונים על ענף הבנייה .  הוצאות הבנייה בארה"ב ירדו בדצמבר ב-1.2% ,  ירידה חמישית בששת החודשים האחרונים ,  לרמה הנמוכה מאז אוגוסט 2003 ,  דיווח משרד המסחר האמריקאי .  הירידה היתה חדה באופן ניכר מתחזיות הכלכלנים שצפו ירידה של 0.4% .  ב-2009 כולה נפלו הוצאות הבנייה בארה"ב ב-12.4% לעומת השנה הקודמת ל-939 מיליארד דולר ,  הירידה השנתית החדה ביותר מאז החל משרד המסחר לפרסם נתון זה ב-1964 .  אף שענף הנדל"ן לא חזר עדיין להתאוששות יציבה ,  חלקים אחרים של הכלכלה מפגינים התאוששות .  האמריקאים המשיכו להגדיל את הוצאותיהם בדצמבר ,  זה החודש השלישי ברציפות ,  אולם בקצב איטי מהצפוי .  הצריכה הפרטית ,  אחד הרכיבים המרכזיים בתמ"ג האמריקאי ,  נחשבת אחד המדדים ליציאתה של ארה"ב מהמשבר .  עם זאת ,  שיעור האבטלה בארה"ב ממשיך להיות גבוה .  ביום שישי צפוי משרד העבודה האמריקאי לדווח כי שיעור האבטלה נותר ללא שינוי ברמה של 10% .  עדות לחוסר הוודאות של משקי הבית האמריקאים ניתנה בשיעור החיסכון בארה"ב ,  שעלה לשיא של שישה חודשים .  הצריכה הפרטית בארה"ב עלתה ב-0.2% בדצמבר ,  לאחר עלייה של 0.7% בנובמבר ,  בעוד אנליסטים צפו עלייה של 0.3% .  לעומת תחילת המיתון בדצמבר 2007 ,  ירדה הצריכה הפרטית ב-0.5% .  במהלך 2009 כולה ,  ירדה הצריכה הפרטית ב-0.4% ,  הירידה השנתית החדה ביותר מאז 1938 .  ההכנסה האישית בארה"ב עלתה ב-0.4% בדצמבר ,  מעל לתחזיות ,  לאחר שעלתה בשיעור זהה בנובמבר .  שיעור החיסכון של משקי בית בארה"ב עלה ל-4.8% בדצמבר ,  שיא של חצי שנה .  עבור 2009 כולה עלה היקף החסכונות לסכום שיא של 502.7 מיליארד דולר .  כלכלת ארה"ב צמחה ברבעון הרביעי בקצב שנתי של 5.7% - הקצב המהיר ביותר זה שש שנים ,  ואולם הצמיחה היתה בעיקר הודות לגידול במלאים ,  כך דיווחה ממשלת ארה"ב ביום שישי .
 
הכלכלה האמריקאית מתאוששת :  גידול בצריכה הפרטית ובייצור
הנתונים המקרו-כלכליים המתפרסמים בימים האחרונים בארה"ב מעוררים אופטימיות לגבי שיבת הכלכלה הגדולה בעולם לצמיחה יציבה

