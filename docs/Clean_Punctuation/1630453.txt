מכבי חיפה תציע לטואטחה חוזה מקצועני לחמש שנים
המגן יוכל לחתום רק בתום העונה : " הוא אופציה אם מסיללה יילך ".  מימון יבקש שוב לעזוב .  מספר שחקנים ינוחו בגביע הטוטו
צילום ועריכת וידאו :  יותם רונן
במכבי חיפה מתכוונים להציע למגן השמאלי הצעיר של הקבוצה ,  טאלב טואטחה ,  לחתום על חוזה מקצועני לחמש שנים בתום העונה הנוכחית ,  כשימלאו לשחקן 18 שנים .  במועדון טוענים כי הסכם בעל פה הושג כבר עם השחקן ,  באמצעות אביו .  תקנון ההתאחדות אינו מאפשר לשחקן מתחת לגיל 18 לחתום על חוזה מקצועני ,  ובחיפה יוכלו להאריך את חוזהו בחודש יוני ,  כלומר לאחר סיום העונה .
" הכוונה היא להציע לטואטחה חוזה מקצועני לחמש שנים ,  אבל נוכל לעשות זאת רק בתום העונה ",  אמר גורם בחיפה .  המאמן אלישע לוי אמר עליו : " הוא שחקן צעיר ושקט .  היכולת שלו לא מפתיעה .  הוא לא נבהל מהמעמד ".  בחיפה בונים על טואטחה לטווח ארוך בידיעה שהמגן פיטר מסיללה עשוי לעזוב בתום העונה ואמש אמרו על כך במועדון : " הוא אופציה טובה במקרה שמסיללה יילך ". 
כפי שכבר פורסם ,  במועדון הירוק מהכרמל מתכוונים להציע גם לקשר מוחמד גדיר להאריך את חוזהו בשנתיים נוספות .  גדיר חתם על חוזה לחמש שנים ,  אבל זו העונה השלישית שלו בקבוצה מאז חתם על החוזה ונותרו לו עוד שנתיים לסיומו .
 בקבוצה היו מרוצים מאוד מהיכולת שהפגינו ליאור רפאלוב וז'ורז'ה טשיירה ,  במשחק הניצחון 0:3 על הפועל רעננה במסגרת המחזור ה-17 של ליגת העל . " בשנים האחרונות היו כאן בעיות עם בלמים ",  נאמר על הבלם מפורטוגל , " זה יהיה כנראה הבלם הראשון שימשיך גם מעבר לעונה הנוכחית .  הוא בלם נהדר ולא פחות דומיננטי מדקל קינן ". 
הבלם שי מימון יבקש במהלך השבוע שוב לעזוב את מכבי חיפה ,  כשמבחינת שני הצדדים לא עומדת אפשרות השאלה על הפרק .  מימון מעוניין להיות שחקן הרכב בחיפה או לעזוב לאלתר ,  משום שהוא אינו מעוניין להיכנס למשא ומתן מדי שנה עם חיפה וקבוצות אחרות בנוגע להשאלה .  אם חיפה תענה לבקשתו ,  מימון ישוחרר עוד השבוע .  בינתיים אלישע לוי לא מוכן לשחררו ,  אבל בסביבתו של הבלם מקווים שהמאמן וההנהלה ישתכנעו לאחר הפגישה .
 שני שמות נוספים הצפויים להגיע למבחנים הם לאסלו לנצ'ה ההונגרי  ( 28 )  וניקולה סימיץ' הסרבי  ( 21 )  .  הם יגיעו כנראה במהלך השבוע הבא ,  בכפוף להחלטה האם להחתים את הקשר לבאן חמלדזה .  הקשר הגיאורגי אמור לפתוח בהרכב במשחק רביעי ,  במסגרת חצי גמר גביע הטוטו ,  שוב נגד הפועל רעננה .
 בירם כיאל ויניב קטן צפויים לזכות למנוחה .  קטן יוכל להיות כשיר למשחק ,  אבל בחיפה מעדיפים לשמור אותו למשחק מול הפועל תל אביב בעוד שבועיים .  גם מימון עשוי לפתוח במקום ז'ורז'ה טשיירה .  בקבוצה עדיין לא ויתרו על האפשרות שהקשר/חלוץ הפיני רוני פורוקארה יצורף ,  אך קבוצתו השבדית עדיין מקשה על העסקה בגלל שהיא לא מוכנה להתפשר על העלויות .
 בעוד עשרה ימים תארח הקבוצה בקריית אליעזר את דינמו קייב .  המשחק יהווה הכנה לקראת המשחק המסקרן מול האדומים .
 
מכבי חיפה תציע לטואטחה חוזה מקצועני לחמש שנים
המגן יוכל לחתום רק בתום העונה : " הוא אופציה אם מסיללה יילך ".  מימון יבקש שוב לעזוב .  מספר שחקנים ינוחו בגביע הטוטו

