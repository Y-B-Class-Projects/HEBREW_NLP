הפסד דרמטי לקינגס ,  16 נקודות לכספי
אוונס החטיא זריקת עונשין ,  והקליפרס ניצחו 99:100 .  הישראלי רשם משחק טוב מאוד .  ווסטפאל : " המשחק הכי טוב של טייריק "
 גם שינוי קו המחשבה של פול ווסטפאל לא עזר לו ,  כאשר סקרמנטו קינגס שוב נוצחה הלילה  ( בין שני לשלישי )  על ידי לוס אנג'לס קליפרס  ( 22:10 )  100:99 .  אלא שהפעם ,  למרות ההפסד שמשאיר את הקינגס כקבוצה עם המאזן הכי גרוע בליגה  ( 23:5 )  ובניגוד למשחקים קודמים ,  סקרמנטו נראתה הרבה פחות אדישה ,  אנמית ונאיבית .  ווסטפאל החליט ,  כאמור ,  על שינוי קו כשהלך עם השחקנים הוותיקים של הקבוצה וניסה בעזרתם לנצח .  נראה שמשהו חלחל למלכים והם מבינים את המצב העגום שלהם .
 הפורוורד הישראלי עמרי כספי נתן משחק טוב מאוד של 16 נקודות .  כספי לא פתח בחמישייה של הקינגס ,  ונכנס לראשונה ,  כמעט כרגיל ,  לקראת סיומו של הרבע הראשון ושלף שתי שלשות מהירות כבר עם כניסתו .  בסך הכל כספי שיחק כ-23 דקות וקלע כאמור 16  ( 2 מ-5 ל-2 ,  4 מ-7 ל-3 )  ,  הוריד 2 ריבאונדים ,  מסר 2 אסיסטים ואיבד 2 כדורים .  גם ברגעי ההכרעה המותחים נשאר כספי על הפרקט .
 הקליפרס ,  מעודדים מהניצחון האחרון שלהם בסטייפלס סנטר על פיניקס ,  הגיעו לארקו ארנה ,  פתחו טוב והובילו בתשע נקודות עם סיומה של המחצית הראשונה  ( 49:58 )  .  לרבע השלישי עלו הקינגס נחושים הרבה יותר .  הם הציגו הגנה לוחמנית וגם משחק התקפה יעיל הרבה יותר מאשר במשחקים הקודמים .  עם ריצה של 2:12 עלו הקינגס ליתרון לאחר הרבה זמן ,  אלא שהקליפרס ,  הרבה בניצוחם של אריק גורדון ובלייק גריפין ,  שממשיך לרחף לגבהים מדהימים ,  שבו להוליך .  בכל זאת ,  סקרמנטו ירדה בסיומו של הרבע השלישי בשוויון 76:76 .
 הקבוצה האורחת לא התרגשה ושבה להוליך ברבע האחרון ,  אבל סקרמנטו ,  במאמץ עילאי אחרון ,  צימקה את היתרון עד כדי נקודה  ( 96:95 )  ,  כדקה לתום המועד החוקי .  ביתרון נקודה לקליפרס  ( 97:98 )  הצליחו הקינגס לעצור בהגנה את האורחים ויצאו להתקפה בה יכלו לעלות ליתרון ,  אבל טייריק אוונס ,  למרות שחזר לעצמו עם משחק מצוין ,  הלך עם הראש בקיר ונתקל בחתיכת חומה .  הקליפרס עפו למתפרצת ובלייק גריפין עשה טעות כשקבר דאנק חזק ,  במקום לשמור חזק על הכדור ועל הניצחון .
 לקינגס נותרו 5 שניות על השעון ,  ואוונס קיבל במזל מהשופטים שלוש זריקות .  במצב של 1.9 שניות הוא ניגש לקו לשלוש זריקות ויכול היה לשלוח את המשחק להארכה .  אוונס קלע את השתיים הראשונות ,  אולם החטיא את השלישית .  הכדור חזר לידיו ,  אבל זריקה נוספת שלו לא נכנסה ,  והקינגס שוב מפסידים .
 גורדון סיים משחק נהדר עם 31 נקודות ,  בעוד גריפין הוסיף 24 נקודות ו-14 ריבאונדים והרבה התעופפויות באוויר .  אוונס ,  כאמור ,  אחרי כמה משחקים עבשים ירה 32 נקודות עבור הקינגס ,  אבל מהמשחק הזה יזכרו לו כנראה דווקא את החטאת העונשין בשניה האחרונה .  בנו אודריך צלף 14 ומסר 6 אסיסטים ,  קארל לאנדרי סיים את המשחק עם 13 נקודות .
 פול ווסטאפל עדיין עם המאזן הגרוע בליגה ,  אבל נשמע קצת מעודד יותר מההופעה של הקבוצה : " עשינו מספיק כדי לנצח .  אני חושב שברבע האחרון עשינו כמה מהלכים גדולים וקלענו זריקות מצוינות ".  המאמן התייחס ,  כמובן ,  להופעה הנהדרת של טייריק אוונס : " זה היה המשחק הכי טוב שלו העונה .  זה היה נהדר לראות ,  זה הדבר הטוב ביותר שיצא מהמשחק הזה .  אם הוא ימשיך ככה ,  יקרו לנו דברים טובים בעתיד ". 
אוונס ,  שנתן הופעה מצוינת עם 32 נקודות אבל החטיא את זריקת העונשין האחרונה שלו  ( מתוך שלוש )  ועוד זריקה נוספת שנפלה לידיו ,  אמר בסיום : " זה לא נעים .  אולי קצת מיהרתי עם זריקת העונשין האחרונה שלי ,  יכולתי לחכות איתה עוד ".  הגארד דיבר על חזרתו בגאון :  אני מנסה לשים את העבר מאחוריי ומנסה לא לחשוב על שום דבר .  עד המשחק הזה שיחקתי נורא ". 

הפסד דרמטי לקינגס ,  16 נקודות לכספי
אוונס החטיא זריקת עונשין ,  והקליפרס ניצחו 99:100 .  הישראלי רשם משחק טוב מאוד .  ווסטפאל : " המשחק הכי טוב של טייריק "
 
