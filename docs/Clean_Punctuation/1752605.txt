ארוך טווח :  חודש שני עם הפונטו
יותר זמן ,  פחות קיטורים ו-5,600 ק"מ על מד המרחק .  בחודש השני עם הפונטו יצאנו לבחון מה קורה בעיר ומחוצה לה .  חזרנו רגועים
על מד המרחק הצטברו מהפעם הקודמת עוד 2,200 ק"מ .  הפונטו אוו טורבו ראתה יותר נופים החודש הזה ,  אך במקביל שרפה לא מעט מזמנה בתוך צוואר הבקבוק של גוש-דן .  בסך הכול ,  היא עשתה ועושה את המוטל עליה היטב .  אולם ,  טרם שאלנו מי משתי המשתתפות שלנו במסגרת מבחנים ארוכי-טווח ,  חווה חיים קשים יותר - הסניק או הפונטו ?  
כל אחד מאתנו עובר שגרה שונה ביום-יום ,  ולכן המסקנות והביקורות משתנות ומגוונות על פי תנאי הדרך .  להערכתי בכל אופן ,  הפונטו סופגת קצת יותר ;  היא נאלצת לפלס את דרכה דרך אחד הכבישים האיומים שנסללו כאן בין תל-אביב לפתח-תקווה על בסיס קבוע .  אני מתייחס כמובן אל ציר ז'בוטינסקי ,  או כפי שהוא נודע בקרב הכנועים לו  - " ז'בו האיום ".  
אבל למרות הייאוש ,  מתברר שגם בפקקים המייגעים שנמתחים לשעה וחצי לכל כיוון אפשר לשבת ברוגע ,  ולא לצאת מהכלים .  תא הנוסעים בפיאט הרבה יותר מרווח ,  עמוק ונוח מכפי שמשתקף מהתמונות .  מלפנים לא חסר מרחב להשתרע בו ,  מערכת השמע מצוינת ונוחה להפעלה ,  המושבים מהודקים ,  וקל להפעיל את הבקרות .  בנוסף ,  הכוונים של המושבים די פשוטים ,  ומאפשרים למצוא את התנוחה המתאימה ללא מאמץ .  גם הנוסע זוכה למרווח רגליים מספק ולא משמיע טענות על צפיפות .  
מאחורנית הסביבה עוד יותר מרווחת ,  הן בהשוואה לחלק הקדמי וגם לעומת מכוניות סופר-מיני מתחרות .  הרוחב של המכונית שעומד על 1.69 מ' אינו דוחק את היושבים אחד על השני .  השיטה של פיאט היא בנייה של חלל גבוה והטיית המשענות בזווית לכוון תא המטען .  דבר אשר נותן תחושה שאפשר להעמיס 3 אנשים עם תיק ועוד להשאיר מקום לשקית עם החצילים .  בפועל אפוא ,  זה מאוד תלוי מי נוסע איתך .  אנשים חסונים וגבוהים יסתמו את החלל טוטאלית .  אבל שניים ממוצעים ועוד כלב באמצע זה בפרוש בא בחשבון .  קצת מצער שתא המטען צר להטענה - 275 ל' ,  ואינו מהשימושיים שפגשנו .
 כשהגענו לצומת גולני הרכב כבה מעצמו .  רגע אחד של חשש  ,  אבל אז נזכרנו  - " שכחנו לנתק את מנגנון ה-'עצור וסע' ".  הדימום של הרכב בזמן עמידה הוא תוסף חשוב המפחית את הנזק לסביבה .  אבל לא מצאנו שיש בכך משמעות גדולה בהיבטים של חסכון בדלק .  הפונטו בהחלט משתפרת כשיוצאים איתה מסמטאות העיר ;  מ-10 ק"מ לליטר בממוצע היא מזנקת ל-11.5 בנסיעות בינעירוניות .  מצד שני ,  התרומה של ה'עצור וסע' מינורית במובן הכלכלי .  ולכן כל עוד מדובר במנוע שהוא ממילא מתוחכם וקמצן בהוצאות ,   ( מולטי-אייר )  ,  אין בפטנט הזה שום דבר חיוני .  לחיצה על המצמד והמנוע מתעורר מחדש .  ממשיכים .   בכבישי הצפון הפונטו שלווה - המרחבים עושים לה טוב .  הגיר הידני פעולתו ארכאית ומקלקלת קצת ,  אבל בזכות מנוע נפלא  ( 135 כ"ס )  ,  אוויר פסגות לילי ודרך פנויה מתנועה ,  מתייחסים לכך בסלחנות .  פחות סובלנות לעומת זאת ,  הייתה לנו כלפי מערכת ההיגוי .  זו אמנם מחוברת למה שקורה עם הכביש והמשוב בסדר גמור ,  אבל אינה מבריקה בכבישים אלה .  
ההפתעה הכי גדולה ?  נוחות הנסיעה .  למרות חישוקים גדולים  ( 16 אינטש )  וצמיגים שאין בהם הרבה בשר ,  הפונטו גומאת מרחקים בלי לגרוס את עמוד השדרה .  אפילו בכבישים שהסלילה בהם מתחת לכל ביקורת ,  המתלים מתמודדים עם כך בצורה מעוררת כבוד .  שברים וריסוקים מזעזעים אותה מידי פעם ,  אולם בשורה התחתונה מדובר בסופר-מיני ספורטיבית רכה ,  כשלכך חסרונות מסוימים בפן ההתנהגותי ,  כפי שדיווחנו בחודש הקודם .  
תקלות ,  תחלואות וביקורים במוסך לא נרשמו החודש הזה .  יחד עם זאת ,  התגנב חשד רגעי כשהפלסטיקה בתוך חלל התא החלה מקרקשת מכיוון הרצפה . " הנה סימנים לסדקים "  כך חשבנו .  בדיקה מהירה העלתה שפשוט שכחנו בתא האחסון בדלת הנהג כמה תקליטורים של מוסיקה לנסיעות הארוכות .  אזעקת שווא .  בחודש הקרוב נמשיך לכסות איתה מרחקים וימים ונשאר עם האצבע על הדופק .  נתראה בדיווח הבא .
  .
 
ארוך טווח :  חודש שני עם הפונטו
יותר זמן ,  פחות קיטורים ו-5,600 ק"מ על מד המרחק .  בחודש השני עם הפונטו יצאנו לבחון מה קורה בעיר ומחוצה לה .  חזרנו רגועים

