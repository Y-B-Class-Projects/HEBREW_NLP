איתמר מרסס על קירות
שני צור הבינה כבר מזמן שזו המאה ה21 ,  וזה הזמן להבין שגרפיטי היא האמנות האקספרסיוניסטית של ימינו
למי מכם שאי פעם העביר דריסת-רגל בלב העיר תל אביב ,  ולא היה עסוק בלשטוף עיניו אל חלונות הראווה ,  אלה הזוהרים ואלה המוזרים ,  או בלפלס את דרכו בין ההמונים ,  יכול היה להבחין בשלל יצירות אמנות המרוססות בכל סמטה וקיר פנוי- גראפיטי .  ציורים כיד המלך .  אמנים מורחים את עולמם בצבעים על הקירות .  אני רואה את הגראפיטי כיצירות האקספרסיוניסטיות של המאה ה-21 ,  זרם חזק ומשמעותי שעוד ייזכר בספרי ההיסטוריה .  מדינת ישראל ,  לצערי ,  חושבת קצת אחרת .
 כיום גראפיטי נשמע באותה נשימה עם ונדליזם .  ולא רק בתל אביב ,  אלא בכל הארץ הקטנה והיפה שלנו .  אמני הגראפיטי נאלצים להישאר במחתרת מחשש להיתפס ולהישפט לקנסות כספיים גבוהים ביותר .  הבעיה היא שהבתים והבניינים במדינה הזו גם ככה מכוערים על פי רוב מוחץ ,  אז מה הבעיה בקצת צבע ?  אני לא חושבת שהוספת טקסטורות מרהיבות וזיכרונות ילדות של דמויות אנימה ,  קומיקסים וציורים משעשעים אי פעם הציקו לסף הצחוק וההנאה של כל אדם שראה אותם- נהפוך הוא.היחידים שלהם הזכות להתלונן הם מלצרים וסטודנטים קשי-יום ,  שחזרו הביתה מאוחר מידי ,  כיאה למצבם ,  ובמקום לנצל כראוי את ארבע שעות השינה שלהם הם נאלצים להתקשר לוועד הבית ולהודיע שהחריבו להם את הקירות החיצוניים של הדירה .  מי ישלם על הנזק היפהפה והיצירתי הזה ?  כולם פוסעים אחורה ויורים אצבע מאשימה של שה-תמים-וטוב-ירושלים אל כל אדם אחר שאפשר לעשוק .  טרם הבינו רשויות החוק ושאר הסמכויות צרות-העין ,  המצהיבות ומתקמטות מזקנה ומרמור ,  שאם אתה לא יכול לנצח אותם- תצטרף אליהם .
 כי בסך הכול התופעה הזו היא מבורכת ורק צריך לתת לה במה .  בערים הגדולות ,  הנחשבות והנאורות יותר בעולם ,  תורמים קירות שלמים לאומנות הגראפיטי .  בניינים מעטרים את קירותיהם בציורים הנהדרים הללו .  אז מדוע אנחנו מפחדים כל כך להגדיל ראש ?  לשחות עם הזרם האיכותי ?  חלקנו צריכים להתעורר ולהריח את התרסיס- גראפיטי זה כן אמנות !  זה דורש יצירתיות ,  השקעה ,  כישרון והרבה עבודה קשה .  אמני הגראפיטי שמים להם למטרה להעביר ביקורת על החברה ,  ואם תתמקדו תוכלו לגלות משמעות אמיתית בחלק מהציורים ,  אמירות שהן יותר מדמויות ילדים על סקייטבורד ומדוזות בצבעים זרחניים .
 ובינתיים ,  נשארים אישי האמנות הללו בארון .  הבעיה במדינה הזו היא העובדה שהיא גם קטנה וגם מלאה ביפי-נפש ,  יאפים למיניהם שלא אוהבים לראות אומנות אלא בגלריה ההו-כה איכותית של חברים שלהם מכפר שמריהו ,  על כוס שמפניה ובגדים מכוערים באלפי שקלים .  
וכך ,  לצערי ,  קורה שנערים צעירים בגילאי 16 ו-17 עסוקים ,  במקום בלממש את עצמם ולהפיץ את הבשורה האמנותית ,  בלברוח מתביעות משפטיות על ריסוס קיר באיזו סמטה אפורה ומכוערת שהיאפים מלמעלה בכל מקרה עוברים בה רק אחת לשלושה חודשים .  אז במקום לסנן בכל שלוש שניות בראותכם עוד ריסוס  " אוף ,  אני שונא את העיר הזאת ",  אתם יכולים או לעבור דירה ,  או לעזור להעביר את הגראפיטי דירה .
 כי צריך למצוא את המקום הנכון לז'אנר הנכון למאה ה-21 ,  טרם יהפכו אמני הגראפיטי לקבצני האומנות החדשים ,  אלה שהדיסקים שלהם משמשים לכם תחתית לכוס הקפה בבוקר .  טרם יבלעו בהוריקן של חוסר טעם ואטימות שכלית .  אני תומכת במאה אחוז בגראפיטי  ( ואף יצרתי לי חולצה עם אחד מריסוסי הגראפיטי המוכרים ביותר )  ,  וקוראת לכם לצאת ולרסס את העתיד בכל צבע וצורה שתרצו ,  ויותר מזה- למצוא לעצמכם את המקום הנכון לעשות בו את זה ,  מקדש אומנותי משלנו .
 
איתמר מרסס על קירות
שני צור הבינה כבר מזמן שזו המאה ה21 ,  וזה הזמן להבין שגרפיטי היא האמנות האקספרסיוניסטית של ימינו

