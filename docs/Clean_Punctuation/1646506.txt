בלופים מתגלים בדרבים
טל אנגלנדר ,  אוהד מכבי תל אביב ,  מסביר בדיוק איך ההגנה של אבי נמני התפרקה בדרבי
הבלוף הסתיים .  מכבי תל אביב רחוקה מלהיות קבוצה חזקה .  זה מתחיל בשלד של הקבוצה  שוער ,  שני בלמים ,  קשרים אחוריים וחלוץ .  לגבי כל השאר ,  אפשר להעלים עין בשלב הראשון .  אליפות פעם לקחו גם עם רון נחמן כמגן ימני .
 כולם מאשימים את קפילוטו ,  שבאמת היה חלש ,  אבל הבלם שלידו היה גרוע יותר .  ראלדס אולי לא היה כשיר במאה אחוז ,  אני לא יודע ,  אבל זה לא תירוץ למחדלים שעשה במשחק .  השער הראשון היה באשמתו הישירה  כל קו ההגנה יצא לתרגיל נבדל ורק הוא נשאר תקוע מאחור במקום להשאיר שלושה שחקני הפועל בעמדת נבדל .  לאחר מכן הוא גם לא חזר אחורה כדי למנוע את המסירה הבאה והעדיף להסתכל לעבר הקוון שהשאיר בצדק את הדגל למטה .  חוסר האחריות הזו עלתה למכבי בשער הראשון הקריטי .  ראלדס ,  בניגוד למה שמנסים לעשות ממנו ,  הוא עוד בלם שממשיך את שיירת הבלמים הזרים הבינוניים של מכבי בשנות האלפיים  ג'ובאניני ,  גונזאלס ,  מרטינוביץ' .  ביזארה היה שונה מהם ,  אבל אותו לא הצליחו להשאיר .  
מרכז ההגנה של מכבי היה חלש בדרבי בלי קשר לאיכויות שיש להפועל בחלק ההתקפי .  זה מתבטא ,  מעבר ליכולת טכנית לוקה בחסר  ( קפילוטו )  וחוסר נוכחות  ( ראלדס )  ,  במיקומים הרעים של השניים ובחוסר היכולת שלהם בהעברת הקבוצה מהגנה להתקפה .  בשער השני אפילו לקפילוטו נמאס מחוסר האחריות של ראלדס והוא רץ לעבר כדור הרוחב שעבר אותו .  כשהסתובב ,  גילה שם את החלוץ לפני הבלם המשלים שלו  שכטר לפני ראלדס ,  שנראה במרחק כמה מטרים אחריו בריצה קלה .  קפילוטו התפוצץ וצעק על ראלדס .  הדרבי כבר היה גמור .  אי-אפשר לנקות גם רוני גפני מאחריות לשער הזה כיוון שהוא שוב לא יצא לתרגיל נבדל כאשר ,  מלבדו ,  כל ההגנה של מכבי היתה במרחק שלושים מטר מהשער .  כדי לסגור את מקבץ ראלדס נעבור לשער הרביעי ,  בו ורמוט עבר אותו אפילו בלי לעשות הטעייה .  טיפת אגרסיביות היתה מונעת את השער שחתם את המשחק .
 איך הגיע השער השלישי ?  דה סילבה הרחיק כדור משמונים מטר בערך ושטראובר ,  במקום לתפוס אותו בשקט ,  העדיף להדוף אותו לקרן ולהכניס עוד לחץ למשחק של מכבי ,  כאילו היה חסר כזה .  בסוף כדור הקרן הזה ,  אותו דה סילבה נגח פנימה .  כדי לקצר תהליכים אפשר לומר ששטראובר חטף שער משמונים מטר ואפשר לצרף אותו לפנתאון השערים הנדירים ששטראובר מטפח ברשתו .  
כבר לפני שנים כתבתי עם חברי בעיתון  " העיר "  ששטראובר הוא גאון כשהוא לא חושב .  זה עוזר לו לעצור שחקנים באחד על אחד או להשתמש ביכולות האתלטיות המצויינות שלו .  אבל כשצריך להפעיל מחשבה  כאן הוא קורס .  כשמגיע כדור משמונים מטר  יש הרבה זמן לחשוב .  ההחלטה הגרועה הזו של שטראובר מצטרפת לעשרות החלטות גרועות שהוא לקח בעבר ולאחת ענקית שקיבל אבי נמני בקיץ ,  כשהחזיר אותו לקבוצה .
 איליה יבוריאן .  די עם זה .  חבל על השערים שהוא מבקיע נגד קבוצות כמו עכו ורעננה ,  בלי להעליב אף אחד .  השערים האלו פשוט עושים שירות רע למכבי ,  בה מאמינים שיש לו את זה .  אין לו את זה .  אולי היה פעם ,  אבל זה נגמר .  ואגב ,  מוקדם יותר חבר התקשר ושאל אם שבחון שיחק .  בדקתי ,  וכן ,  הוא בעט במחצית הראשונה מספרת יפה שנעצרה ברגלי וואליד באדיר .
 
בלופים מתגלים בדרבים
טל אנגלנדר ,  אוהד מכבי תל אביב ,  מסביר בדיוק איך ההגנה של אבי נמני התפרקה בדרבי

