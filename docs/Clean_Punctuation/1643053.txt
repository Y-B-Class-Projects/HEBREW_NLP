ההקפאה
אסף רביץ לא ממש אוהב את האולסטאר .  אולי בגלל שכמו מייקל ג'ורדן ,  גם הוא לא מצליח לשכוח את המשחק האגדי של 1985
אם אתם לא מגיעים מחור נידח כמו ישראל ,  רוב הסיכויים שסוף שבוע האולסטאר לא מעניין אתכם יותר מדי .  עובדה ,  הוא לא מעניין במיוחד אפילו את קובי בריאנט ,  שהעדיף להפסיד משחק ליגה רק כדי לקבל פתק מהרופא לדיוויד שטרן שמאשר לו להיעדר מהניג'וס האולסטארי ולהרוויח משהו הרבה יותר גדול :  שבוע מנוחה .  והוא לא היחיד .  כוכבים רבים נוספים יפספסו את המשחק ,  כאשר רוב מי שכן יהיה ישתדל לא להירדם תוך כדי  כפי שבוודאי קרה לחלק מהאנשים שצפו בתחרות ההטבעות אמש .  
ולשם שינוי ,  מי שחושב שפעם-הכל-היה-שונה ,  צודק לחלוטין .  היו ימים שלמשחק האולסטאר היתה הילה מיוחדת והוא היה מייצר יריבויות ,  רגעים בלתי נשכחים  ( שלא כוללים את שאקיל אוניל רוקד עם מסכה )  ואפילו שערוריות .  אז במקום הכנה סטנדרטית לעוד משחק סטנדרטי ,  החלטנו לספר לכם על אולסטאר בלתי נשכח ושערורייתי במיוחד .
 השנה היא 1985 .  התסרוקות מוזרות ,  מייקל ג'קסון מלך העולם ,  השורט שורטס חזק באופנה וה-NBA בשיאו .  היריבות בין בוסטון לשואוטיים לייקרס ,  כנראה שתי הקבוצות הגדולות אי פעם ,  לא משאירה אף אחד אדיש .  לידן נמצאות גם פילדלפיה הנפלאה של ד"ר ג'יי ומוזס מאלון ,  יוסטון עם חלון ההזדמנויות הקצר של מגדלי התאומים שלה והבד בויז מדטרויט ,  שמתחילים להתחבר בהנהגת אייזיאה תומאס .  
בנוסף ,  זוהי גם העונה הראשונה של מחזור 84' האגדי .  הקומישינר הטרי דיוויד שטרן מאוד שמח לראות רוקי אחד ספציפי מייצר הייפ שמצליח להעפיל על כל הפסקה הקודמת ולהפוך את הליגה שלו לעוד יותר פופולארית .  מייקל ג'ורדן היה סופרסטאר ענק מהשנייה הראשונה שלו בליגה .  עונת רוקי של 28 נקודות ב-52 אחוזים מהשדה סידרה לג'ורדן שער בספורטס אילוסטרייטד ,  חוזה עם נייק ובעיקר מיליוני מעריצים .  אלא שלא הכל היה ורוד .  מי שפחות נהנו מההייפ סביב הכוכב החדש היו הכוכבים הוותיקים בליגה ,  שהרגישו שהרוקי המוכשר צריך להרוויח את המעמד הזה - לא לקבל אותו במתנה .
 הכל התנקז למשחק האולסטאר של 85' שנערך באינדיאנה .  כמו כל אולסטאר בחצי השני של האייטיז ,  הוא היה מרתק קודם כל כי הוא כלל את אסופת הכוכבים הגדולה ביותר שהתקבצה על פרקט אחד ,  ככל הנראה בכל ענף ספורט ובכל תקופה :  ג'ורדן ,  מג'יק ג'ונסון ,  לארי בירד ,  קארים עבדול ג'באר ,  ד"ר ג'יי ומוזס ,  אייזיאה תומאס ,  האקים אולג'ואן וג'ורג' גרווין  ( בשנים הבאות יצטרפו גם מקהייל ובארקלי )  .  למרות כל השמות האלה ,  עיני כל העולם היו נשואות בעיקר אל ג'ורדן ,  שנבחר בקלות לחמישייה הראשונה במזרח בעונת הרוקי שלו .
 זה התחיל בתחרות ההטבעות ,  שנחשבת לגדולה אי פעם והתחילה את היריבות בתחום בין ג'ורדן לדומיניק ווילקינס .  כששני המשתתפים הנוספים היו ד"ר ג'יי וקלייד דרקסלר ,  התחרות הפכה במהירות לדו קרב מרתק .  מייקל הציג לראווה את נעלי האייר ג'ורדן הראשונות ,  שהדהימו את עולם הכדורסל בעיצוב האוורירי ובצבעים שחרגו מכללי הלבוש של הליגה  ( כן ,  כן )  .  בשלב המוקדם של התחרות ג'ורדן ביצע את הדאנק המפורסם ביותר אי פעם - ניתור מקו העונשין .  זה הדאנק שהעניק לו את הכינוי הוד אווירותו .  ווילקינס אמנם היה טוב יותר בשלב הגמר וזכה בתחרות ,  אבל הדיבור מסביב היה רק על איש אחד  והוא לא היה מאטלנטה .
 לפי רוב הדיווחים והספקולציות ,  עבור כמה מהכוכבים הגדולים בליגה זה היה הקש ששבר את גב הגמל .  הם קיבלו החלטה שצריך להעמיד את הסופרסטאר החדש במקום .  הם הוציאו לפועל את מה שייקרא בהמשך  " ההקפאה "   ( באנגלית - Freeze Out )  - החלטה לא למסור לג'ורדן במשחק האולסטאר ולשמור עליו באופן הדוק ולא אופייני למשחק הראווה .  אותן ספקולציות טוענות שהמושך בחוטים היה אייזיאה תומאס ,  ובין המעורבים היו גם מג'יק ג'ונסון וג'ורג' גרווין ,  ששמר על ג'ורדן .  יש כאלה שטוענים שההקפאה הייתה רק לחלק מהמשחק ,  ויש כאלה שטוענים שלכולו .  
אנחנו יכולים להאמין רק למספרים :  ג'ורדן סיים את הופעת האולסטאר הראשונה שלו עם שבע נקודות ורק שני סלי שדה ודקות ארוכות מתוך ה-22 בהן בקושי נגע בכדור ,  אנטי קליימקס מאכזב שככל הנראה אורגן ע"י הכוכבים הוותיקים .  הוא קלע את הסל הראשון במשחק  ( ממסירה שבכלל כוונה למוזס מאלון )  והיה אקטיבי בפתיחה ,  אך ככל שהמשחק נמשך השפעתו עליו דעכה .  בזמן שהכוכבים היו עסוקים ,  ככל הנראה ,  באינטריגות ,  מי שקפץ על המציאה היה הענק מיוסטון ראלף סמפסון שהוביל את המערב לנצחון 129:140 ונבחר ל-MVP .
 למרות שכל הגורמים מכחישים ,  עיתונאים שמעו את תומאס וגרווין מתבדחים לאחר המשחק על ההקפאה שביצעו .  בכלל ,  ביחס לתקופה ,  ליריבויות שהתפתחו בה ולאופי הידוע של כמה מהמעורבים ,  הרעיון לא נשמע מופרך כל כך .  ג'ורדן עצמו לא הרגיש בכך במהלך המשחק ודיבר אחריו על כך שלא נכנס אליו טוב ולא היה מוכן מספיק ,  אך כבר יום לאחר מכן ,  בעקבות שאלות מעיתונאים ,  התחיל להבין שמשהו חשוד קרה .
 דבר אחד בטוח :  מהר מאוד הפך מייקל ג'ורדן למאמין גדול בתיאוריית ההקפאה והתחיל לתכנן את הנקמה באייזאה .  דייויד שטרן הוכיח כבר אז יכולת נבואית בכל מה שקשור לארגון לוחות משחקים ,  כי המשחק הראשון של שיקאגו אחרי האולסטאר היה מול דטרויט .  התוצאה ?  49 נקודות בהצגה ענקית של הרוקי המדהים ונצחון שזכה לכינוי  " משחק הנקמה באייזאה ".  נקמה הרבה יותר מתוקה הושגה ב-91' ,  כאשר שיקאגו טאטאה את האלופה היוצאת מדטרויט בדרך לאליפות הראשונה של מייקל .  אומרים שג'ורדן הוא גם זה שדאג להשאיר את אייזיאה מחוץ לדרים טים של 92' .  ראבאק ,  אפילו בנאום הקבלה שלו להיכל התהילה לפני מספר חודשים הוא רמז שהוא עדיין לא שכח וגם לא ממש סלח על מה שכנראה קרה באולסטאר של 1985 .  מישהו יכול לדמיין משהו כזה קורה הלילה ? 

ההקפאה
אסף רביץ לא ממש אוהב את האולסטאר .  אולי בגלל שכמו מייקל ג'ורדן ,  גם הוא לא מצליח לשכוח את המשחק האגדי של 1985

