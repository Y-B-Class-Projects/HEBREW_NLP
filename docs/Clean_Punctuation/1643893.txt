בוטון ולחובר זכו בפרס מנכ"ל רשות השידור
המפיק יגאל בוטון זכה בפרס על מפעל חיים ,  כתב החינוך איתם לחובר זכה על  " הרוח שהפיח בסיקור תחום החינוך בקול ישראל ".  הפרס על שם אילן רועה מוענק זו השנה העשירית
פרס מנכ"ל רשות השידור על שם אילן רועה לעובדים מצטיינים בקול ישראל יוענק השנה למפיק הראשי יגאל בוטון על מפעל חיים והצטיינות בעבודה ולכתב החינוך איתם לחובר על הצטיינות בעבודה .  הפרס מוענק השנה בפעם העשירית לזכרו של כתב קול ישראל אילן רועה ,  שנהרג בעת מילוי תפקידו העיתונאי בדרום לבנון .  בוטון ולחובר יקבלו במסגרת הפרס 5,000 שקל כל אחד .
 יגאל בוטון ,  64 ,  החל את עבודתו ברשות השידור ב-1967 כספרן בתקליטייה ובהמשך מילא מספר תפקידים ,  בהם עורך התכניות בחטיבת הבידור ,  עד למינויו למפיק הראשי בתחילת שנות התשעים .  במסגרת תפקידו אחראי בוטון לרצף השידורים המוקלטים והחיים ולתיאום בין כל התכניות ובנוסף הוא מכין את הקדימונים לתכניות ,  עורך תכניות מוסיקה ומערכונים ברשת ב' ,  מכין את המאגר הממוחשב של הקלטות ושל מוסיקה ,  מתכנן את מערכת השידורים לימי חג ולמועדים מיוחדים ואחראי להוצאה לפועל של שידורים מורכבים ולהקמת אולפנים לאירועים מיוחדים .  בין היתר היה אחראי להקמת האולפן בנווה דקלים בזמן ההתנתקות ,  האולפנים בצפון במלחמת לבנון השנייה ושידורי המשחקים האולימפיים .  
איתם לחובר ,  28 ,  החל את עבודתו בקול ישראל לפני ארבע שנים וחצי בשידורי הספורט ומזה כשנה וחצי עובד ככתב החינוך ,  ומסקר גם את העיר תל אביב-יפו ,  את תחום הכלכלה ומצטרף לשידורי ספורט .  בין חשיפותיו ישנה אפליית הבנות הספרדיות בסמינרים בבני ברק ועדויות של הורים שהוצע להם לשלם אלפי דולרים תמורת שילוב בנותיהם בבתי-ספר של החינוך האשכנזי בבני ברק ובירושלים .  בעקבות חשיפה זו הוקמה בכנסת ועדה מיוחדת משותפת לוועדת החינוך ולוועדה לביקורת המדינה שתתבסס על כתבותיו בדיוניה .  בנוסף חשף לחובר את סיפורו של מנהל בבית ספר תיכון בגדרה שסייע לתלמידיו בבחינות הבגרות ואיפשר ,  על פי עדויות מורים ,  העתקות במבחנים .  בעקבות החשיפה החל משרד החינוך בחקירה ואף והעביר את כל החומר לחקירה בנציבות שירות המדינה .  מרשות השידור נמסר כי לחובר זוכה בפרס על סיפוריו הבלעדיים החשובים ,  וכן על הרוח שהפיח בתחום החינוך ברדיו ועל הצבתו במקום מכובד בחדשות ובתכניות האקטואליה .
 
בוטון ולחובר זכו בפרס מנכ"ל רשות השידור
המפיק יגאל בוטון זכה בפרס על מפעל חיים ,  כתב החינוך איתם לחובר זכה על  " הרוח שהפיח בסיקור תחום החינוך בקול ישראל ".  הפרס על שם אילן רועה מוענק זו השנה העשירית

