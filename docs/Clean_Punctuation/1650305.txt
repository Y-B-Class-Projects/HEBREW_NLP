כשהמשקיעים דורכים לממשלה על הרגל 
ניתוח פיננסי
משקיעים בכל העולם מתמחים בלזהות את מה שהם רואים כמגמה בהתפתחות של נכס מסוים - ולהצטרף אליה .  במקרים רבים עצם ההצטרפות של משקיעים עשירים לאותה מגמה היא שמחזקת ומעצימה אותה ,  ולפחות לתקופה מסוימת ,  כולם מרוויחים מהתהליך .  אבל מה קורה כשהמגמה אינה מוצאת חן בעיני הממשלה ?  מה קורה כשהשלטונות מצהירים שהחלטות המשקיעים פוגעות במדינה ,  ורומזים שלא יאפשרו לספקולנטים יד חופשית ?  זהו בדיוק המצב שבו נמצאים ברגע זה עשרות אלפי המשקיעים שהימרו נגד היורו ,  נגד האג"ח של ממשלות יוון וספרד ונגד הלירה הבריטית .  לפי הניתוח שלהם העתיד ברור :  גוש היורו בצרות ,  גרמניה והמדינות העשירות לא יערבו באופן גורף למדינות שנקלעו לקשיים ,  והיורו נידון להיחלש .  בכמה קרנות גידור כינו את המהלך נגד היורו"עסקת קריירה "  - פוזיציה ענקית אחת שיכולה להעשיר את מנהלי הקרנות עד סוף ימיהם .  אלא שהממשלות לא מוכנות לקבל את  " משמעת השוק "  הזו .  לפני כשבועיים התקיימה ארוחת ערב שבה השתתפו נציגים מכמה קרנות גידור גדולות .  בין נושאי השיחה היה גם עתידו של היורו ,  וחלק מהדוברים אמרו כי לדעתם הוא ימשיך להיחלש וכדאי להמר נגדו .  בתגובה פתחו השלטונות בארה"ב בחקירה כדי לבדוק אם לא בוצע תיאום עמדות בין קרנות הגידור .  החשדות נראים מגוחכים :  ארוחות ערב כאלה נפוצות ,  היורו היה רק הנושא השביעי על סדר היום ,  ולא ברור מה עשוי להיות בלתי חוקי .  אבל המסר ברור :  זהו רמז ואזהרה לקרנות שלא לעשות יד אחת בשוק היורו ולהזיק למטבע האירופי .  יש גם רמזים עבים יותר .  בשבועות האחרונים נפוצו ידיעות שלפיהן השירותים החשאיים של יוון ושל ספרד בודקים מיהם הספקולנטים האחראים ללחץ המכירות על איגרות החוב הממשלתיות של שתי המדינות ולהימורים נגדן .  הגדיל לעשות ראש ממשלת לוקסמבורג ,  ז'אן-קלוד ג'ונקר ,  שאמר : " אם השווקים יתעלמו מהמהלכים שיבצעו היוונים כדי להבריא את כלכלתם - אירופה תקבל החלטות לעצור את השפעת הספקולנטים ".  ג'אנקר לא פירט את טיב הפעולות ,  אבל אמר - תחזיקו חזק  - " יש לנו ציוד עינויים במרתף ,  ובמידת הצורך נשלוף אותו ".  גם ראש ממשלת סין וון ג'יאבאו ניצל את נאומו השנתי לאומה בסוף השבוע כדי להצהיר על כוונתו להילחם בספקולציות בנדל"ן במדינה : " הממשלה תגביר את מאמציה במאבק בעבירות כמו ספסרות בנכסים והפקעת מחירים ",  הוא הכריז . " סין תגביל חומרה את ההשקה של פרויקטים חדשים בניסיון למנוע השקעות מיותרות ".  ממשלות לא רק מאיימות :  לעתים קרובות הן גם פועלות .  בשיאו של המשבר הפיננסי החליטו כמה מדינות להגביל את גמישות המשקיעים בביצוע עסקות  " שורט ".  היתה זו תקופה שבה חששו רבים מנפילת בנקים ,  והממשלה פשוט אסרה להמר נגדם .  בידי מדינות תמיד קיים ארגז כלים לצורך השפעה על השווקים ,  למשל הריבית והתקציב ,  אבל כאשר אלה לא מספיקים הן לא מהססות לשבור את כללי המשחק .  דרך אחת היא להגביל את זרמי ההון - לאסור על משקיעים זרים או מקומיים לפעול במכשירים מסוימים .  עד היום נחשבו מהלכים כאלה לכמעט אסורים בעיני כלכלנים וקובעי מדיניות ,  אבל דווקא קרן המטבע הבינלאומית - מעוז השמרנות הכלכלית - פירסמה באחרונה מחקר המראה שמדינות שהטילו הגבלות על זרמי ההון נחלצו ממשברים פיננסיים טוב יותר מאלה שלא עשו זאת .  פעולה נוספת שמבצעות מדינות היא רכישה או מכירה של המטבע בשוק המטבעות .  בשבועות האחרונים פעל הבנק המרכזי השווייצי בשוק ,  ובסוף השבוע הודיע הבנק המרכזי היפני כי יעלה את מגבלת ההלוואות שבהן הוא רשאי להשתמש בפעולות בשוק המטבע - רמז לכך שיתחיל למכור ינים ,  בראשונה מאז 2005 .  המשמעות עבור המשקיעים פשוטה :  כשמחליטים להיכנס לפוזיציה ,  ראוי לבדוק אם היא דורכת על רגלי הממשלה או הבנק המרכזי .  נכון לסוף פברואר כל העולם מהמר נגד היורו ,  ומספר החוזים הפתוחים שירוויחו כסף בתסריט של עליית הדולר היה הגבוה מאז ספטמבר 2008 .  דווקא בשל כך ,  אין כיום דבר שישמח את ראשי מדינות אירופה יותר מאשר לראות את היורו מפתיע בעליות חזקות ,  ואת קרנות הגידור והספקולנטים סופגים הפסדים .  אל תשכחו את פישר ומה בישראל ?  בזכות מצבה הפיננסי הטוב אין לחץ יוצא דופן על ניירות ערך המדינה ,  אבל מציאות זו לא מנעה מבנק ישראל להתערב בשווקים .  הנגיד סטנלי פישר פעל כמה פעמים בשוק המטבע כדי לעצור את התחזקות השקל ,  ונכון להיום ,  כל מי שהימר נגד פישר וקיווה שהדולר ייפול לרמה של 3.5 שקלים - הפסיד כסף .  יש עוד תופעה שמטרידה את הנגיד ואת הממשלה :  עליית מחירי הדיור .  פישר אמר כמה פעמים שעליית מחירי הדירות מדאיגה ,  אך גם דאג להבהיר כי לדעתו המחירים  " אינם בועה ".  אלא שמאז המחירים המשיכו לעלות במהירות ,  ויש מי שפירש את הנחיית הפיקוח על הבנקים לייקר את האשראי לקבוצות הרכישה כניסיון לעצור את המחירים .  מי ששוקל להשקיע בשוק הנדל"ן חייב לזכור שפישר ממתין להזדמנות לדקור את הבלון ,  ולהוציא חלק מהאוויר החם שמנפח את מחירי הדירות .
 
כשהמשקיעים דורכים לממשלה על הרגל 
ניתוח פיננסי

