 " המחסלים בדובאי הזריקו רעל וצילמו מסמכים "
 לפי ה"טיימס "  הבריטי ,  הצוות שאחראי לחיסול בכיר חמאס מוחמד אל מבחוח הזריק לגופו חומר המעודד התקף לב ,  צילם מסמכים שהיו ברשותו והציב על דלת חדרו במלון את השלט  " נא לא להפריע ".  המשפחה : " לנו אמרו שהוא נהרג במכת חשמל וחניקה "
 הצוות שאחראי לחיסולו של בכיר חמאס מחמוד אל-מבחוח בדובאי לפני כשבוע וחצי ,  הזריק לגופו רעל המעודד התקף לב ,  צילם את כל המסמכים שהיו ברשותו ואז הותיר את הגופה על המיטה ,  עם שלט  " נא לא להפריע "  על דלת חדר המלון .  כך דווח הבוקר  ( ראשון )  ב"טיימס "  הלונדוני .
 גופתו של אל-מבחוח בן ה-50 התגלתה לפני כעשרה ימים על ידי עובדי צוות המלון  " בוסתן רוטאנה "  בו שהה .  בתחילה לא נראו סימנים חשודים על הגופה ,  והרופאים המקומיים אבחנו כי מותו נגרם מהתקף לב .  אולם ,  לפי הדיווח ב"טיימס ",  תשעה ימים לאחר מכן נשלחה דגימת דם של אל מבחוח לבדיקות בפריז וממנה התברר כי הוא הורעל .  תוצאות הבדיקה היו הגורם שהביא את ראשי חמאס להודיע כי המוסד עומד מאחורי החיסול .  סגן ראש הלשכה המדינית של חמאס ,  מוסא אבו-מרזוק ,  אמר אתמול כי בכוונת הארגון להוציא משלחת לדובאי שתשתתף בחקירת החיסול . " אין לנו כרגע פרטים מלאים על מה שאירע ,  מלבד דו"ח הנתיחה שלאחר המוות ",  אמר אבו-מרזוק , " אנחנו יודעים שהיממו אותו באמצעות שוקר ,  ואז חנקו אותו ".  
לפי מקורות של ה"טיימס "  במזרח התיכון ,  אל מבחוח היה תחת מעקב מהרגע שעלה בדמשק על טיסה של חברת התעופה של איחוד האמירויות ב-19 בינואר .  לפי הדיווח ,  הוא טס באמצעות דרכון מזויף וכאשר נחת בדובאי עקבו אחריו שני אנשים שתוארו על ידי המשטרה המקומית כ"אירופאים המחזיקים דרכונים אירופאים ".  השנים הצליחו לברוח מהמדינה מיד לאחר החיסול ,  ומשטרת דובאי פנתה לאינטרפול כדי לסייע באיתור המתנקשים ובלכידתם .
 מפקד משטרת דובאי ,  דאחי חלפאן ,  אמר כי בידי המשטרה המקומית נמצאים שמותיהם ותמונותיהם של האנשים שחיסלו את אל-מבחוח .  בראיון לעיתון  " א-שרק אל-אווסט "  הרואה אור בלונדון אמר חלפאן כי דובאי יצרה קשר עם אותן מדינות אירופיות שהנפיקו למחסלים את הדרכונים .  בניגוד לטענות חמאס לפיהן אל-מבחוח הגיע לדובאי לצרכי עבודה ,  אמר חלפאן כי הוא הגיע לבדו  " ולא במשימה רשמית ".  
" כולנו ידענו שיחסלו את מחמוד ,  גם הוא עצמו ".  כך אמר הבוקר אחיו ,  פיאק אל-מבחוח ,  בראיון לגלי צה"ל . " זה היה הגורל שלו ,  בגלל הדרך שהוא בחר בה - היה ידוע לכולם שהוא יסיים או בכלא או ימות ".  לפי פיאק ,  משפחת אל-מבחוח לא ידעה במה בדיוק עוסק מוחמד . " ידענו שהוא פעיל בחמאס ,  אבל לא בדיוק מה הוא עושה ",  אמר , " את רוב המידע על הפעולות שלו למדנו מהתקשורת .  צריך לזכור שהוא עטה על עצמו הרבה תלבושות ופעל בעיקר בחו"ל ,  לא יכולנו לדעת ".  
האח אמר עוד כי בתחילה כלל לא נאמר למשפחה שאל-מבחוח חוסל : " המידע הרשמי שהגיע אלינו הוא שמחמוד מת מהתקף לב .  אנחנו לא האמנו לכך ,  כיוון שהוא היה איש מאוד בריא שהקפיד על ספורט ,  ודרשנו חקירה ,  נתיחה ומסמכים רשמיים ".  האח סיפר כי הפרטים שקיבלה המשפחה שונים מאלה המפורסמים ב"טיימס ",  ולהם נמסר כי מחמוד נהרג ממכת חשמל שקיבל בראשו ,  שלאחריה הוא נחנק למוות בידיים .
 פיאק אל מבחוח מאמין כי ישראל היא זו שעומדת מאחורי החיסול . " אחי לא היה מעורב בפלילים או מסוכסך עם אנשים כלשהם ,  ולכן רק לישראל יש אינטרס להרוג אותו ",  הסביר , " אבל לא קיבלנו תשובה רשמית מאף אחד ,  ואנחנו עדיין ניזונים מהתקשורת ".  האח ,  שישב בעצמו בכלא הישראלי במשך 15 שנה בשל פעילותו בחמאס ,  לא מצטער על הדרך שבה בחר אחיו . " אני גאה במחמוד - לא כי אני אוהב דם ,  הריגה ונדודים ,  אלא כי אחי פעל נגד הכיבוש ",  הסביר , " הוא רצה לפעול למען המולדת שלו ,  וזו הדרך שבחר בה ".  

" המחסלים בדובאי הזריקו רעל וצילמו מסמכים "
 לפי ה"טיימס "  הבריטי ,  הצוות שאחראי לחיסול בכיר חמאס מוחמד אל מבחוח הזריק לגופו חומר המעודד התקף לב ,  צילם מסמכים שהיו ברשותו והציב על דלת חדרו במלון את השלט  " נא לא להפריע ".  המשפחה : " לנו אמרו שהוא נהרג במכת חשמל וחניקה "
 
