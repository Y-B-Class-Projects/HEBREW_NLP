וול סטריט נעל את השנה במגמה מעורבת
יום המסחר האחרון לשנת 2010 ננעל במגמה מעורבת ,  אך בסיכום שנתי עלו המדדים בצורה נאה .  מדד הדאו ג'ונס עלה ב-0.1% ,  ובכך מסכם עלייה שנתית של 11%
בורסות וול סטריט נסגרו במגמה מעורבת ביום המסחר האחרון של שנת 2010 ,  אך עלו בסיכום שנתי .  מדד דאו ג'ונס עלה ב-0.1% לרמה של 11,578 נקודות - מרחק נגיעה משיא של 28 חודשים - והשלים עלייה שנתית שנייה ברציפות .  המדד עלה השנה ב-11% ,  וכמעט מחצית מעלייה זו נרשמה בחודש דצמבר לבדו .  
מדד נאסד"ק נסוג ב-0.4% לרמה של 2,652 נקודות ,  אך עלה בסיכום שנתי בכ-17% .  מדד S & P 500 נסגר כמעט ללא שינוי ברמה של 1,257 נקודות ,  בדרכו לעלייה שנתית של כ-13% ולעלייה של כ-6.7% בחודש האחרון - דצמבר הטוב ביותר שרשם המדד מאז שנת 1991 .  המדד גבוה כעת ב-86% משפל של 12 שנים שרשם בחודש מארס 2009 - והשלים בכך את העלייה החדה ביותר שרשם שפרק זמן דומה מאז שנת 1955 .  בין מדדי המניות המובילים בארה"ב ,  המדד בעל הביצועים הטובים ביותר השנה היה מדד ראסל 2000 .  המדד ,  הכולל חברות עם שווי שוק קטן יחסית ,  קפץ השנה ב-26% - הזינוק השנתי החד ביותר מאז שנת 2003 .  
שוק האג"ח הממשלתיות האמריקאיות נסגר בעליות ביום האחרון של השנה וב-2010 כולה ,  והתשואה על האג"ח ל-10 שנים ירדה ב-0.08% לרמה של 3.29% .  בסיכום שנתי ירדה התשואה ב-0.55% מרמה של 3.84% בסוף שנת 2009 .  בחודש דצמבר לבדו קפצה התשואה ב-0.5% - הזינוק החודשי החד ביותר זה שנה .  מדד האג"ח הממשלתיות האמריקאיות של בנק אוף אמריקה ומריל לינץ' עלה השנה ב-5.7% ,  ומחק בתוך כך ירידה של 3.7% שרשם בשנת 2009 .  
חברת סוני היפנית עשויה להגיש הצעת רכש עבור חברת איימקס  ( סימול IMAX )  הקנדית ,  המפתחת ומפעילה אולמות קולנוע בתלת מימד ברחבי העולם ,  לפי מחיר של יותר מ-40 דולר למניה המשקף לאיימקס שווי שוק של כ-2.5 מיליארד דולר ,  לדברי סוחרים בלונדון דיווח היום העיתון הבריטי  " דיילי מייל ".  
העיתון דיווח עוד כי חברת המדיה האמריקאית וולט דיסני אף היא שוקלת להגיש הצעה לרכישת איימקס .  מחיר מניית איימקס הוכפל השנה על רקע הפופולריות הגוברת של סרטי קולנוע בתלת מימד דוגמת  " אווטאר "  ו"אליס בארץ הפלאות ".  כך למשל ,  נכון לסוף חודש ספטמבר ,  חתמה החברה על הסכמים להתקנת טכנולוגיות התלת-מימד שלה בכ-170 בתי קולנוע ברחבי העולם ,  לעומת הסכמים דומים ל-35 בתי קולנוע בשנת 2009 .  
רשת חנויות הספרים האמריקאית בורדרס  ( סימול BGP )  ,  השנייה בגודלה בארה"ב אחרי בארנס אנד נובל ,  נסחרה על רקע הודעתה אמש על דחיית תשלומים לחלק מהמו"לים במסגרת תוכנית למימון מחדש של חובותיה .  

וול סטריט נעל את השנה במגמה מעורבת
יום המסחר האחרון לשנת 2010 ננעל במגמה מעורבת ,  אך בסיכום שנתי עלו המדדים בצורה נאה .  מדד הדאו ג'ונס עלה ב-0.1% ,  ובכך מסכם עלייה שנתית של 11%

