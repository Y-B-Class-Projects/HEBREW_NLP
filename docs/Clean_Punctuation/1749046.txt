חמישי אישי עם מאיר שטרית :  מצטרף למלחמה על ועדת הכלכלה
תקציב המדינה הוא עלוב ואנטי חברתי ,  הוויתור של קדימה על ראשות ועדת הכספים היה טיפשות פוליטית ,  ובכלל - לקדימה יש דרך ארוכה עד שתהפוך לאופוזיציה אמיתית :  ח"כ מאיר שטרית מדבר
ועדת המריבה :  חברי הכנסת אופיר אקוניס וכרמל שאמה-הכהן לא לבד במריבה על ראשות ועדת הכלכלה .  בקדימה נשמעים קולות הקוראים להשיב את ראשות הוועדה למפלגה .  כזכור ,  בעת סידור הוועדות לאחר בחירות 2009 הליכוד וקדימה הגיעו להסכמה ,  לפיה קדימה תקבל את ראשות ועדת חוץ וביטחון ,  שבדרך כלל מחזיק בה איש קואליציה ,  וסיעת הליכוד תקבל את ראשות ועדת הכלכלה ,  הנמצאת באופן מסורתי בידי האופוזיציה .  הסידור הזה היה טוב ,  כנראה ,  לציפי לבני ולצחי הנגבי ,  בוודאי טוב לליכוד .  גרוע לקדימה כמובילת האופוזיציה .  
עכשיו ,  ח"כ מאיר שטרית ,  היחיד שהתנגד בישיבת סיעת קדימה להסכם הזה ,  קורא לסיעתו  " לשבור "  את ההסכם ולהיכנס למלחמת עולם עד שראשות הוועדה תגיע למפלגה . " זאת היתה טיפשות פוליטית ",  הוא אומר בראיון לוואלה !  חדשות . " ועדת הכלכלה היא חשובה ביותר לאופוזיציה ,  פי אלף מוועדת חוץ וביטחון .  אני מנסה להוביל מהלך בקדימה לפרק את ההסכם ,  לשבור את הכלים .  לומר :  'אם לא תתנו לנו להיות אופוזיציה ,  נעזוב את הכנסת' .  זה פשוט נטרול של האופוזיציה .  השאיפה שלי בסוף להביא את הנושא להצבעה בסיעה .  אני בעד לנהל מלחמת עולם על זה ". 
לא לחינם שטרית מגדיר את ההסכם על חילופי ראשי הוועדות כ"טפשות ".  יו"ר ועדת חוץ וביטחון לא באמת יכול לסייע למאבק אופוזיציוני .  בנושאים בעלי רגישות ביטחונית גבוהה ,  יו"ר הוועדה חייב להיות ממלכתי .  לעומת זאת ,  יו"ר ועדת הכלכלה - שדנה ברפורמות כמו ברשות השידור ובתחבורה - יכול  " לעשות שריר "  לממשלה ,  לעכב דיונים .  לא לחינם ,  כל האופוזיציות עד היום לקחו את ראשות הוועדה לידיהן .  מדובר בכלי אופוזיציוני חשוב שקדימה פספסה בתחילת דרכה באופוזיציה .
" כל עוד הקואליציה מצביעה בעיוורון מוחלט על כל דבר ,  אין שום סיכוי להפיל את הממשלה בתנאים האלה ,  רק אם הקואליציה תתפרק .  יש הרבה מה לשפר במלחמה שלנו כאופוזיציה ".  לטענתו ,  טעות ועדת הכלכלה נבעה מחוסר הניסיון שהיה אז ללבני .  מאותה סיבה ,  היא גם לא הקימה ממשלה לאחר שנבחרה לראשות קדימה . " היום היא למדה והיא מחזיקה מעמד כיו"ר סיעה ",  הוא מעיד . " כל המלחמות נגדה בתוך הסיעה לא הצליחו .  האופוזיציה מלוכדת ,  למרות הניסיונות של ביבי לקנות חברים ,  זה לא יצא לדרך .  קדימה היום היא האלטרנטיבה היחידה לשלטון ".  
" זה תקציב עלוב ואנטי חברתי ממדרגה ראשונה .  זה מקומם אותי לראות איך הממשלה הזו מתנכלת לחלשים ונותנת צ'ופרים לחזקים .  זה כמו ברית מילה ,  כשחותכים לקטנים ,  הגדולים אוכלים עוגות .  המדינה מוותרת על הכנסות ממס הכנסה ,  באמצעות הנחות למי שמרוויח ,  בהיקף של חמישה מיליארד שקל בשנה .  במדינה שבה הפערים כל כך רחבים ,  לאן ילך הכסף ?  למי שמרוויח הכי הרבה .  באותו זמן מטילים מיסים עקיפים על המסכנים .  כבר העלו את המס על הדלק ,  על האלכוהול ,  על סיגריות ,  כדי לספוג את אותן הטבות שהם נותנים לאחרים .  העלו גם את אגרות הרכב ,  הטלוויזיה והרדיו .  העלו בבת אחת ומבטיחים להפחית את אגרת הטלוויזיה עד שנת 2026 .  איזה מן טירוף .  ביבי נתניהו הוא לא אותו ביבי נתניהו  ( כשר אוצר בשנים 2003-2005  פ"ו )  .  הוא שינה פרצוף ,  כיוון שהוא נסחט על ידי החרדים ".  
" לצעדים שראש הממשלה עושה אין שום ערך .  אני לא מאמין שיצא מזה שלום .  אני מאמין בדרך אחת להשיג שלום .  לא דרך המסלול הפלסטיני-אמריקאי ,  זה משחק לסחיבת זמן .  היוזמה הערבית היא היחידה שיכולה להביא אותנו לשלום מלא עם 56 מדינות אסלאמיות .  המחיר ידוע ונשלם אותו גם עבור הפלסטיניים בלבד ,  ואני מציע לשלם את המחיר ולעשות שלום עם כל מדינות ערב .  ניסיתי לשכנע בזה את שרון ,  אולמרט .  הבאתי את זה לממשלה ,  לקבינט ,  ואני נדהם מהעיוורון הפוליטי של המנהיגות שלנו .  באותו מחיר שנשלם בכל מקרה לפלסטיניים ,  יכולים להגיע לשלום אמיתי עם 56 מדינות ערב .  כשאולמרט רצה לעשות ויתור חד צדדי התנגדתי .  דעתי היא או שיש שלום כולל וויתורים על שטחים ,  או כלום .  זה לא נכון לוותר על שטחים נוספים בלי שלום ,  ועדיף לעשות את זה מול כל מדינות ערב ". 
לשטרית יש כבר הצעת חוק שהוא הניח :  אי עוולה בלידה .  לדבריו ,  מיעוט מבוטל מההורים לילדים שנולדו עם מום גנטי מצליחים לסיים את הליכי התביעה נגד הרופא ,  ואז בית המשפט פוסק מיליונים רבים לטובת המשפחה ,  עד שהפיצויים הגיעו ל- 50 מיליון שקלים בשנה .  אולם רוב המשפחות ,  הורים לאלפי ילדים בשנה ,  לא מסיימות את הליך התביעה ואין בידיהן את האמצעים הראויים .  בנוסף ,  בעקבות התביעות ,  הרופאים נוקטים באמצעי זהירות ושולחים את הנשים בהריון לבדיקות רבות ללא צורך ,  מה שגורם סבל רב לאשה והוצאה כספית גדולה למדינה .  במידה שיש חשש קל לפגם גנטי הרופאים ממליצים להפיל . " ראש איגוד הגינקולוגים אמר לי :  אנחנו רוצחים אלפי ילדים בשנה סתם ,  בגלל החשש שלנו מתביעות רשלנות .  יכולנו להציל אותם ",  מספר שטרית .
" אני מציע חוק שאי אפשר יהיה לתבוע רופא על רשלנות על עוולה בלידה .  אבל אני מציע להקים קרן של 50 מיליון שקל בשנה ,  שיגיעו מכל בדיקות ההיריון שלא יצטרכו לעשות .  כל מי שנולד עם מום גנטי הוועדה תבדוק לפי מצבו הרפואי את התקציב לפיצוי חודשי ,  כדי שכל הילדים עם מום גנטי יטופלו .  החוק הזה נוסה בניוזילנד ופתר להם את הבעיות באופן טוטאלי .  זה חוסך המון צרות ,  כאבים וגם כסף ". 

חמישי אישי עם מאיר שטרית :  מצטרף למלחמה על ועדת הכלכלה
תקציב המדינה הוא עלוב ואנטי חברתי ,  הוויתור של קדימה על ראשות ועדת הכספים היה טיפשות פוליטית ,  ובכלל - לקדימה יש דרך ארוכה עד שתהפוך לאופוזיציה אמיתית :  ח"כ מאיר שטרית מדבר

