קול להיגיון
גואל בחר לבלוע ,  להבליג ולרכך ,  במקום לצעוק ,  להשתולל ולסתום פיות .  דווקא בגלל זה הוא יקבל את הקול השפוי של אבי משולם
להצביע לגואל פינטו זה כמו להצביע למפלגת בוטיק קטנה .  ברור לך שהיא לא תרכיב את הממשלה ,  אבל אתה רוצה לראות אותה בקואליציה או לפחות עוברת את אחוז החסימה .  מובן לי שגואל לא ינצח ביום חמישי .  למעשה ,  אני אפילו אפצל את הצבעותיי בינו לבין אלין ,  אבל חשוב לי לראות אותו מסיים לפני המקום החמישי ואם אפשר אז גם עובר במקום אחד את סער .
 גואל ייצר את האפקט הכי משמעותי שצופה יכול לייחל לו מריאליטי .  הוא נתן תשובות לשאלה : " מה הייתי עושה לו אני הייתי שם ?  ".  זו לא התל אביביות ,  או העברית הכי טובה בבית ,  וגם לא העבר בתקשורת .  זה בגלל שההתנהלות שלו ,  כמעט לכל אורך השהות ,  מבהירה לי איך אנחנו ,  האנשים הרגילים ,  כאלה שאף מלהק של האח הגדול לא היה מעיף אליהם מבט שני ברחוב ,  הצלחנו לשרוד את בית הספר ,  את השירות הצבאי ,  את האירועים המשפחתיים ובחלק מהזמן גם את מקום העבודה שלנו .  
הצורך הזה ,  להימנע מאי הבנות ,  לברוח מעימותים ולדלג על מהמורות ,  הוא משהו שכולנו נתקלים בו כשאנחנו נאלצים להתמודד עם אנשים שונים מאיתנו ולפעמים  ( מה לעשות )  פחות חכמים .  לכן ,  הטפלוניות והדיבור בכמה שפות במקביל הם החיים האמיתיים .  ברור לי שגואל יודע שאלירז הוא אדם בעייתי ,  עם נטייה לקבוע עובדות מטופשות מבלי להבין או להתעניין בפרטים .  אבל כשהוא בוחר להעיר לו על זה ,  ההגשה שלו מרוככת יותר ,  כך שהאיש שמולו יוכל להבין אותו ולא יגרור אותו לפיצוצים מיותרים .  אין לאף אחד ספק שגואל חש שאלין היא לא העיפרון המחודד ביותר בקלמר .  אבל כשהוא מנסה לגרום לה לפתוח את הראש ,  זה קורה תוך בחירה להסתכל עליה דרך הצדדים המאוד חיוביים שלה  ( ויש כאלה )  ולהתעלם מכל השאר .  זה לא שבתוכו פנימה הוא חלילה מזלזל בשניהם ,  להפך .  ההערכה וההבנה ובעיקר הרצון שלא לפגוע באנשים טובים מביאים אותו להתעלם מהחלקים המבאסים באישיותם .
 יש מי שיכנה זאת תבוסתנות או צביעות .  אבל הדרך של גואל בוודאי אינה הדרך הקלה .  הרבה פחות קשה פשוט לומר את מה שאתה חושב באמת .  להשתמש במילים הכי חדות שאפשר כדי להשפיל עד עפר את ארז ,  שמתנהג כפסיכופת ,  או לסתום את הפה אחת ולתמיד לעורך הדין שרואה בעצמו חד-לשון .  האמינו לי ,  גואל יכול היה לעשות את זה בקלות אם רק היה רוצה ,  וסביר להניח שזה אפילו היה מקדם אותו רחוק יותר בגמר .  
וכך קיבלתם אדם שהיה יכול היה לכתוב את הביקורת הארסית ביותר על כל אחד ואחד מהדיירים בבית - או על התוכנית בכלל - אבל בחר לבלוע ולהבליג .  כדי שיהיה נעים יותר ,  כדי שיהיה לו נוח יותר וכן ,  גם כדי להגיע לחמישייה הסופית .  פה ושם הוא היה קצת רעה ורכלנית ובשבוע הכניסה של תומר לבית הוא הפך ברגע לוויאז'ה חרמנית ופתטית .  בשאר הזמן ,  הוא היה הסמל לאיך אנשים כמוך וכמוני הסתדרו בחיים .
 וחוץ מזה ,  אלירז הגיע לפיק שלו מוקדם מדי וכבר מזמן התעייפתי ממנו .  פותנה די משעממת אם נודה על האמת ,  וסער הוא הרי כל מה שרע בישראליות זכרית .  את אלין ,  ככל הנראה אאמץ לבת .  

קול להיגיון
גואל בחר לבלוע ,  להבליג ולרכך ,  במקום לצעוק ,  להשתולל ולסתום פיות .  דווקא בגלל זה הוא יקבל את הקול השפוי של אבי משולם

