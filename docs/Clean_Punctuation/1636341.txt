אירן :  נציג טילים חדשים בחגיגות המהפכה
לדברי מפקד משמרות המהפכה ,  ארצו תחשוף טילים וכלי נשק חדשים במהלך חגיגות יום השנה למהפכה האיסלמית .  בתוך כך ,  ראש צוות המו"מ הגרעיני של אירן דחה את ביקורו במוסקבה
אירן תציג בחודש הבא טילים וכלי נשק חדשים ,  במהלך עשרת הימים לציון 31 שנים למהפכה האיסלמית במדינה .  כך אמר היום  ( שלישי )  מפקד משמרות המהפכה מסעוד ג'זאירי .  ג'זאירי לא מסר פרטים על האירועים המתוכננים ולא הסביר אם אירן תערוך ניסוי לטילים החדשים ,  אך ציין כי תוכנית החלל האירנית תחנוך מיזמי לוויינים חדשים . 
" משרד ההגנה של אירן יחנוך מספר טילים ומיזמי נשק במהלך תקופת הפאג'ר ,  לציון ניצחון מהפכת האיסלם ב-1979 ",  אמר ג'זאירי במסיבת עיתונאים .  חג המהפכה האירנית מתקיים בין 1 ל-11 בפברואר ,  ומתחיל ביום בו אבי הרפובליקה האיסלמית האייתוללה חומיני חזר לטהרן מגלות בצרפת .  
בחודש שעבר חשפה אירן כי ביצעה ניסוי מוצלח לשיגור טיל ארוך טווח- סג'יל 2 משופר .  ראש הממשלה הבריטי גורדון בראון אמר אז כי הניסוי מהווה חשש רציני עבור הקהילה הבינלאומית ומדגיש את נחיצות החרפת הסנקציות נגד אירן .  
ביום ראשון דיווחה הטלוויזיה האירנית כי נשיא אירן מחמוד אחמדינג'ד אמר כי בקרוב יהיו לו  " חדשות טובות "  אודות תוכנית הגרעין והפיתוח הגרעיני של אירן . " כולם יהיו שמחים לשמוע את החדשות הנהדרות אודות ההישגים האחרונים של ארצנו בתחום המדע והטכנולוגיה ",  אמר אחמדינג'ד .
 בתוך כך ,  ראש צוות המשא ומתן הגרעיני של אירן סעיד ג'לילי דחה את ביקורו למוסקבה שהיה מתוכנן להיום .  כך דיווחה סוכנות הידיעות האירנית ISNA .  לפי הדיווח ,  הביקור נדחה כדי שניתן יהיה לתאם אותו בצורה טובה יותר .  ג'לילי היה צפוי להיפגש עם נשיא רוסיה דמיטרי מדבדב וראש הממשלה ולדימיר פוטין .  רוסיה בונה את הכור האטומי בבושהר ,  והודיעה כי הכור יחל לפעול השנה .  
אמש הזהירה קאנצלרית גרמניה אנגלה מרקל את אירן כי יוטלו עליה סנקציות חדשות ,  אם זו לא תשתף פעולה בשיחות עם שש מעצמות המערב על תכנית הגרעין שהיא מפתחת ." הזמן אוזל ",  אמרה מרקל בשיחה עם דיפלומטים בברלין .  היא הוסיפה שאם יוטלו סנקציות נוספות על אירן  " תהיה זו טרגדיה לעם האירני ". 
בתוך כך ,  החשדות במערב לפיהם תוכנית הגרעין של אירן אינה מיועדת אך ורק לצרכי שלום ,  כפי שחוזרים וטוענים בטהרן ,  קיבלה חיזוק עם פרסום של דו"ח מודיעיני סודי שהועבר לסוכנות הבינלאומית לאנרגיה אטומית .  הדו"ח ,  שפורסם אתמול בשבועון הגרמני  " דר שפיגל ",  חושף פרטים על מבנה תוכנית הגרעין הצבאי האירנית ועל ניסויים סודיים שנערכו באירן .
 
אירן :  נציג טילים חדשים בחגיגות המהפכה
לדברי מפקד משמרות המהפכה ,  ארצו תחשוף טילים וכלי נשק חדשים במהלך חגיגות יום השנה למהפכה האיסלמית .  בתוך כך ,  ראש צוות המו"מ הגרעיני של אירן דחה את ביקורו במוסקבה

