רק לא הגרלה קלה
השחקנים יהיו בפוקוס ,  הציפיות יהיו הגיוניות ,  החיבור יגיע הרבה יותר מהר והאפשרות לבנות משהו רציני לטווח ארוך תהיה הרבה יותר ריאלית .  ביום ראשון נבחרת ישראל תוגרל למוקדמות יורו 2012 .  אל תחזיקו לה אצבעות
בקמפיינים הראשונים לאחר המעבר לאופ"א ,  בשלב הלמידה בו בנבחרת עוד קלטו את גודל הפערים בינינו לבין אירופה והסתגלו לקצב המשחק ולכושר הגופני ,  הסתובבה בדיחה פנימית בחדר ההלבשה .  ההגרלה ,  אמרו שם בצחוק ,  היא הדבר המעניין בקמפיין .  כולם מתרגשים לראות איזה יריבות נקבל ,  התקשורת יוצרת ציפיות ואז באה הנפילה והלאה ,  להגרלה הבאה .  הכדורגל הישראלי עשה מאז קפיצת מדרגה גם ברמת הנבחרת וגם ברמת הקבוצות ,  אבל דווקא ערב הגרלת קמפיין חדש המשפט הזה ,  על כל הציניות שבו ,  מתעורר לחיים ומקבל משמעות חדשה .
 בצהרי יום ראשון ,  בוורשה שבפולין ,  ישמע יו"ר ההתאחדות אבי לוזון אילו נבחרות יגיעו לרמת גן לשלב מוקדמות יורו 2012 .  לידו לא יישב מאמן לאומי שייתן תגובה מקצועית להגרלה או אפילו יעלה דרישות לקראת פגישת העבודה הקובעת את סדר המשחקים .  גם הבילד אפ התקשורתי לקרא האירוע מינורי ביותר .  האכזבה מהקמפיין האחרון ,  בו כשלה ישראל בבית הקל שקיבלה אי פעם ,  הרדימה את התקשורת ואת הקהל ,  שאיבד אמון בנבחרת ובעומדים בראשה ומחכה בזהירות למהלך שיצית את האש מחדש .  זה יכול להיות מאמן חדש ומעניין ,  אבל גם יריבות אטרקטיביות שידליקו את רמת גן .  
נבחרת ישראל נמצאת בעיצומו של הליך חילופי דורות ומשמרות .  הצעירים ,  שחלקם הובילו את מכבי חיפה ,  הפועל תל אביב ובני יהודה להצלחות במפעלים האירופיים ,  עדיין נמצאים בשלב צבירת הניסיון הבינלאומי .  גם מאמן שיוביל וינווט עדיין לא נמצא .  בהקשר הזה עולה השאלה ,  האם עדיף לקבל בית קשה ,  אפילו בלתי אפשרי מבחינת הסיכויים להעפלה ,  ובלבד שהנבחרת תוכל להשלים את תהליך ההתפתחות בלי לחץ מיותר וציפיות מוגזמות ולהגיע מוכנה יותר לקמפיינים הבאים .
 כשחושבים על הגרלה ,  אחת הסיטואציות שעולות לראש היא זו של שחקני בית"ר ירושלים צועקים ומתחבקים מול המצלמות כאשר שמעו שקבוצתם הוגרלה לפגוש את הקבוצה הפולנית הנידחת ויסלה קראקוב במוקדמות ליגת האלופות .  בית"ר ,  אז בשיא גאוותה ותפארתה ,  עם משאבים בלתי נדלים וציפיות בשמיים ,  חשבה בעיקר על ברצלונה בסיבוב הבא .  הסטירה בפולין  ( 5:0 )  הכניסה את המערכת לסחרור מקצועי ,  ממנו במועדון לא יצאו עד היום .  במובן מסוים ,  המצב של הנבחרת דומה .  אחרי קמפיין שכולו הרים של ציפיות ,  הצהרות לוחמניות של היו"ר וכשלון מהדהד ,  הנבחרת ספגה מכה מוראלית ממנה היא צריכה להתאושש בזהירות .  
לקמפיין הנוכחי לא הוגדרו עדיין מטרות ,  אך סביר יהיה להניח שהגרלה קשה ,  כלומר שתיים מהחזקות בדרגים הגבוהים  ( ספרד ודנמרק למשל )  וגם מוקשים מהדרגים הנמוכים  ( בלגיה ,  מונטנגרו )  ,  תנמיך את הציפיות לעלייה ותוריד את הלחץ מהמאמן העתידי . " ירדנו בדירוג ובכל מקרה יהיו שתי נבחרות חזקות .  הן יכולות להיות חזקות או חזקות מאוד ,  אבל אנחנו חלשים כך שמצבנו לא טוב בכל מקרה ",  סבור יו"ר ההתאחדות לשעבר ,  גברי לוי .  
הגרלה קשה יכולה לעזור להכניס את השחקנים לפוקוס .  דרום אפריקה למשל נמצאת באופוריה לקראת גביע העולם .  הבפאנה בפאנה לא הצליחו להעפיל לאליפות אפריקה ,  אבל על עליית שלב במונדיאל הביתי ,  במדינה לא מוכנים לוותר . " הבית שקיבלנו הוא כמו לטפס על האוורסט ,  ואף אחד לא מטפס על האוורסט בדיבורים .  אנחנו צריכים תוכניות ,  תשוקה ,  כושר מנטאלי ואינטליגנציה כדי לכבוש את ההר .  ההגרלה תקל עליי להעביר לשחקנים את המסר שלשלב הבא עולים דרך עבודה קשה .  הבית הוא האוורסט שלנו - נגיע אליו ונניף דגל בפסגה ",  הסביר בציוריות המאמן קרלוס אלברטו פריירה ,  בהתייחסו להגרלה שזימנה לו מפגשים עם מקסיקו ,  אורוגוואי וצרפת .  
אמיר שלח חושב שהתיאוריה הזו לא מתאימה לכדורגלן הישראלי : " כבר הוכח שהגרלה זה לא דבר שמשנה כאן ,  כי גם בהגרלות הקשות וגם בקלות לא עלינו .  אנחנו צריכים להיתלות בעצמנו ולא בהגרלה כי הפערים לא כאלה גדולים .  הגרלה זה משחק של התקשורת והיא גם זו שיוצרת את הציפיות .  הרי גם אם יבואו לכאן צרפת או איטליה התקשורת תנפח כי זה תפקידה  להרים ציפיות ולתת סטירות  זה מה שמוכר ". 
הנבחרת של הקמפיינים הקרובים צפויה לעבור שינוי פרסונאלי .  היא אמורה להתבסס על הכוכבים הצעירים של הכדורגל הישראלי ,  אלה שכיכבו בנבחרות הצעירות המוצלחות של גיא לוי ומוטי איוניר ,  לצד לגיונרים בכירים כמו יוסי בניון ,  דודו אוואט ,  טל בן חיים ותמיר כהן .  תהליך ההצערה שהחל בקדנציה של דרור קשטן רק יתפוס תאוצה .  הגרלה קשה יכולה ליצור כאן אפקט חיובי  התחשלות מהירה של הצעירים בזירה הבינלאומית וחישולם לקראת קמפיינים מאוחרים יותר . 
" אנחנו צריכים לקבוע כמטרה העפלה ליורו 2016 או מונדיאל 2018 ובינתיים להכין את הדור הצעיר ",  סבור לוי . " הסיכויים עכשיו קטנים מאוד וצריך לכוון לטווח הרחוק .  אין מה לצפות לטווח הקרוב כי לא יקרה כלום .  מה שהיה הוא שיהיה .  אם לא יהיו כאן תוכניות לטווח ארוך ,  שום דבר לא ישנה ".  שלח מוסיף : " יש כאן הרבה שחקנים שמשתלבים באירופה ומשתפרים ואפשר לייצר נבחרת טובה לטווח הרחוק ,  רק צריך להעז יותר ולהאמין .  אנחנו צריכים לצאת מנקודת הנחה שאנחנו לא מספיק טובים נגד אריות היבשת ,  אבל להמשיך לנסות ולעבוד ".  
הגישה של שלח היא בדיוק זו שהנחתה את ג'ון טושאק ,  מאמן נבחרת ווילס ,  בניסיונו להביא את הנבחרת למונדיאל ראשון מאז 1958 .  כשטושאק שמע שהנבחרת שלו ,  שנמצאת בעצמה בתהליך של חילופי דורות ,  הוגרלה לפגוש את גרמניה ,  רוסיה ופינלנד ,  הוא קרן מאושר : " אני מקווה ש-10 חודשים יעזרו לצעירים להתקדם ,  להשתפר ולעשות את העבודה .  אני מכבד את כולם ,  אבל אולי נוכל להקשות על הרוסים והפינים ולסיים במקום השני ".  ווילס אמנם לא העפילה ,  אבל עשתה קמפיין מכובד והמשיכה את ההתקדמות שלה מהשנים האחרונות .  
נבחרת שכבר סיימה בהצלחה את התהליך והעפילה לטורניר גדול היא סלובקיה .  ולדימיר וייס ,  הווינר הגדול של הכדורגל הסלובקי ,  לקח נבחרת של צעירים שסיימו במקום הרביעי בקמפיין מוקדמות יורו 2008  ( אחרי צ'כיה ,  גרמניה ואירלנד )  ולקח אותם למונדיאל . " אנחנו בכיוון הנכון .  יש לנו צעירים שפורצים קדימה ,  הליגה הולכת ומשתפרת ויש לנו יותר שחקנים בליגות הגדולות .  הנבחרת תעלה לטורניר גדול בשלב כזה או אחר כי יש לנו את הפוטנציאל .  הלוואי שנעפיל למונדיאל 2010 ,  אבל זה לא יילך ,  ננסה שוב בטורניר הבא .  הסלובקים עם עקשן ,  לא נוותר עד שנשיג את המטרה ",  אמר לפני תחילת הטורניר סטניסלב שסטאק ,  כוכב הנבחרת ,  והעביר היטב את הרוח החדשה והנכונה שנושבת בכדורגל הסלובקי .
 סלובקיה היא דוגמה נפלאה למדינה שהבינה שהצלחות מגיעות דרך עבודה קשה ודרך תוכנית פעולה .  בסלובקיה ,  כמו במדינות אחרות במזרח אירופה ,  הבינו שיש להשקיע קודם כל בצעירים .  אקדמיות לכדורגל הוקמו והשחקנים הכישרוניים נשלחים לאירופה בגיל צעיר מאוד .  הדרישה היא לא להצלחה מיידית ,  אלא להמשכיות על פני כמה קמפיינים .  התוצאות לא נראות מיד ,  אבל אפשר לחוש בהתקדמות .  צפון אירלנד ,  למשל ,  התקדמה מהשגת שלוש נקודות בלבד במוקדמות יורו 2004 למאבק אמיתי על הכרטיס להצלבה בקמפיין האחרון ועלייה לדרג השלישי בהגרלה הנוכחית .  
גם המצב בפינלנד דומה . " הכדורגל פה נשאר חובבני יותר מדי זמן ",  טען המאמן האנגלי סטוארט בקסטר שלקח פיקוד בינואר 2008 .  בקסטר ,  שבקריירה שלו חווה רעידת אדמה ביפן ואיומים על חייו בשבדיה ,  לא חשש מהאתגר וגם לא מנבחרת שדור הזהב שלה הולך ונעלם .  שנתיים מאוחר יותר ,  בעזרת השקעה מסיבית בדור הצעיר ,  פינלנד ראתה את הנבחרת הצעירה שלה מעפילה לאליפות אירופה ואת הנבחרת הבוגרת עושה חיים קשים לגרמניה ורוסיה .  בקסטר קיבל לאחרונה הזדמנות להמשיך את ההתקדמות גם בקמפיין הבא .  
בישראל המצב לא שונה בהרבה .  מבט אל מכבי חיפה והפועל תל אביב ואל הצלחות הנבחרות הצעירות מגלה כי מבחינת כישרון ,  יש על מי לסמוך .  הבעיה היא שהנבחרת מעולם לא גילתה יציבות מתמשכת .  קמפיין גרוע במוקדמות יורו 2004 ואחריו קמפיין מוצלח במוקדמות מונדיאל 2006 וקמפיין הפכפך לקראת יורו 2008 .  דווקא כשהנבחרת קיבלה הגרלות קשות יותר  ( שרף ב-2000 וגרנט ב-2006 )  היא הצליחה הרבה יותר מבתים קלים כמו שקיבל גרנט ב-2004 וקשטן בקמפיין האחרון .  היסטורית ,  ישראל גם נפלה תמיד מול יריבותיה הנחותות יותר על הנייר  ( קפריסין ,  לטביה )  מאשר מול אריות היבשת .  השאיפה צריכה להיות יציבות והמשכיות הדרגתית ולא תוצאות לטווח הקצר .  
שלח מסכם : " ראינו בשנים האחרונות שנבחרות בלי שמות גדולים מצליחות ומגיעות לטורנירים גדולים .  זה מה שצריך לתת את המוטיבציה לשחקנים .  תמיד יהיו שתיים או שלוש נבחרות יותר טובות מאיתנו ,  ואנחנו צריכים לצפות לראות נבחרת שעולה ללא חשש ולא עושה כבוד לשום יריבה ". 

רק לא הגרלה קלה
השחקנים יהיו בפוקוס ,  הציפיות יהיו הגיוניות ,  החיבור יגיע הרבה יותר מהר והאפשרות לבנות משהו רציני לטווח ארוך תהיה הרבה יותר ריאלית .  ביום ראשון נבחרת ישראל תוגרל למוקדמות יורו 2012 .  אל תחזיקו לה אצבעות

