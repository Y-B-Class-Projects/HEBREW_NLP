ב.מ.וו פיראטית
סדנת G פאוור מפיקה את ה-X5 טייפון 'פנינה שחורה' המייצרת 625 כ"ס ממנוע אגרסיבי .  שעות הפנאי לטיפוסים מפוקפקים במיוחד
טייפון ופנינה שחורה ,  מה משותף ?  האחת היא סופה טרופית עוקרת גגות ,  השנייה חפץ דומם שזכה להתנוסס על ספינת הפיראטים של שודדי הקאריבים .  נחבר את שניהם יחד ,  ונקבל מערבולת אוויר מבהילה .  אולם מה שברור לכל מבט הוא ,  שהיא פחות מרתיעה מה-X5 של סדנת G פאוור שבמסגרת התלכדות שני המושגים ,  התגבשה למפלצת פנאי כעוסה הנראית כחיית פרא על גלגלים .  
העיצוב החיצוני קרוי 'פנינה שחורה' וזה כולל מעטפת בגוון שחור עמוק הזורם עם מה שיש על המדף .  הרכיבים החיצוניים כוללים הטמעת כנפיים גדולות וקשתות גלגלים מוגבהות ,  ספוילר על הגג ,  דיפיזור צמוד למפלטים בחלק האחורי ,  חצאיות צד ספורטיביות במיוחד ומכסה מנוע שקוע במעט עם פתחים לכניסת אוויר .  חישוקי ה'סילברסטון' 23 אינטש עוטים צמיגי מישלן מהסדרות הדביקות המחזקות את הנוכחות על הכביש .  
מדוע צריך כל כך הרבה אוויר והצמדה ברכב פנאי אתם שואלים ?  מפני שתחת הפרונט המסיבי של ה-X5 טייפון שוכנת יחידת בנזין טורבו בנפח 4.8 ל' V8 ,  חמושה בקיט ה-RS3 של הסדנה .  זה משודך למגדש 'על' ,  סעפת יניקה מסיבי פחמן ומערכת פליטה מוגדלת מעולם המירוצים .  עוד בתוספות מזרקים גדולים יותר ומחשב ניהול מנוע שעבר שדרוג רציני כדי לחלץ מהבוכנות עוד כמה כ"ס חיוניים לכאורה .  
ואם כבר כ"ס ,  אז ל-X5 יש 625 מהם ,  המאיצים במכונית ל-100 קמ"ש ב-4.5 שניות ול-200 קמ"ש ב-16 שניות .  מהירותה המרבית הוגבלה על ידי בקר אלקטרוני ל-250 קמ"ש ,  אולם הסדנה נוטה להסיר אותו ולשחרר את מלוא הרסן  עד 300 קמ"ש ויותר .  המחיר לסופה השחורה של G פאוור עומד על כ-300 אלף יורו ,  שהם כ-1.5 מיליון שקלים וקצת לפני מסים .  פנינה אמיתית ,  לא ? 

ב.מ.וו פיראטית
סדנת G פאוור מפיקה את ה-X5 טייפון 'פנינה שחורה' המייצרת 625 כ"ס ממנוע אגרסיבי .  שעות הפנאי לטיפוסים מפוקפקים במיוחד

