 " לראשונה ,  אני לא מתחרה עבור עצמי "
 הקופץ סמיר ליין מהאיטי מתכונן לאליפות העולם באתלטיקה באולמות ,  ומספר לוואלה !  איך מרגיש ספורטאי ממדינה הרוסה
מאז רעידת האדמה הנוראית שפקדה את האיטי ,  עוסקים באי הקריבי בעיקר בשיקום ההריסות ובניסיונות לחזור לשגרה .  אחרי אובדן כל כך גדול ,  אף אחד שם לא ממש חושב על ספורט ,  אבל יש כמה ברי מזל שנמצאים מחוץ למדינה ,  ומפנטזים על הרגע שבו הם יעלו אותה על המפה בהקשר משמח לשם שינוי .  אחד מהם הוא קופץ המשולשת סמיר ליין ,  שיהיה אחד משני אתלטים שייצגו את האיטי באליפות העולם באולם ,  שתתקיים בסוף השבוע הקרוב בבירת קטאר דוחא .  
כמעט כמו לכל אי קאריבי ,  גם להאיטי יש מסורת ארוכה של אתלטיקה .  המסורת הזאת החלה למעשה עוד בשנות העשרים של המאה הקודמת ,  כשקופץ לרוחק בשם סילביו קאטור זכה במדליית הכסף במשחקים האולימפיים באמסטרדם 1924 .  כמה חודשים לאחר מכן הוא ניתר ל-7.93 מ' וקבע שיא עולמי ,  שמחזיק עד היום כשיאה הלאומי של האיטי .  ארבע שנים לפני כן ,  נבחרת הקלעים של האיטי זכתה במדליית הארד במשחקי פריז 1924 ,  ובזה מסתכמות ההופעות המכובדות של האי במשחקים האולימפיים .  
בניגוד לאיים השכנים ,  בהאיטי לא ממש אוהבים בייסבול ,  אבל מטורפים על כדורגל .  השיגעון הזה צבר תאוצה בשנת 1974 ,  כשהנבחרת הלאומית עלתה למונדיאל במערב גרמניה ,  הופעה שהסתיימה בשלושה הפסדים בבית המוקדם .  איצטדיון הכדורגל הלאומי בעיר פורט-או-פרנס קרוי על שמו של סילביו קסטור ,  אבל חלקו נהרס ברעידת האדמה הנוראית .  נבחרת הכדורגל הנוכחית מורכבת ברובה ממקצוענים שמשחקים באירופה וארצות הברית ,  אבל לפחות 30 אנשי כדורגל בכירים מהאי ,  שחקנים ומאמנים ,  נהרגו ברעידת האדמה .  
סמיר ליין רוצה לפתוח פרק חדש בהיסטוריה של האי ,  ולנצל את המוטיבציה המיוחדת שיש לו כעת ,  כדי להפתיע את כולם בדוחא .  הוא אמנם אזרח אמריקאי ,  ושמע על מימדי האסון רק מבני משפחתו וממהדורות החדשות ,  אבל הוא יודע שבאופן תאורטי ,  משהו גדול יכול לקרות בסוף השבוע הקרוב .  בראיון לוואלה !  ספורט מדוחא הוא מספר על תחושת השליחות המיוחדת שלו ,  ועל הזהות הלאומית שמעולם לא ייחס לה חשיבות רבה מדי ,  עד לשנת 2010 .
 סמיר ליין מחזיק בשיא אישי של 17.39 מ' בקפיצה משולשת .  מדובר בתוצאה מרשימה ביותר ,  אבל לא כזאת שהופכת אותו לפייבוריט למדליה באליפות העולם בקטאר .  במיוחד לאור העובדה שהוא עבר את מחסום 17 המטרים רק פעם אחת בקריירה ,  בגרנד פרי בוגוטה בשנה שעברה .  אבל צריך לזכור שבאופן תאורטי ,  אם אכן יצליח לשחזר תוצאה כזאת ,  הוא בהחלט יכול לסיים את התחרות בקטאר על הפודיום ,  או לפחות בצמרת .  
ליין בן ה-26 אמור לעשות בקרוב הסבה מאצטדיוני האתלטיקה לבתי המשפט .  מדובר בסטודנט מצטיין לתואר ראשון באוניברסיטת הרווארד ,  שישלים בקרוב את לימודי המשפטים שלו באוניברסיטת ג'ורג'טאון ,  ואחד מיני רבים שמשפחתם הבינה בשנות השמונים שאין עתיד בהאיטי ,  והיגרה לארצות הברית .  אחרי הכל ,  גם לפני רעידת האדמה האיטי נחשבה למדינה הענייה ביותר בחצי הכדור המערבי ,  כתוצאה משלטונות דיקטטוריים והפיכות צבאיות . 
" למען האמת ,  מעולם לא זכיתי לתמיכה כלכלית מהתאחדות האתלטיקה של האיטי ,  כך שבקטע הזה שום דבר לא השתנה בעקבות רעידת האדמה .  כשיש תחרויות בינלאומיות ,  הם דואגים לכרטיסי הטיסה שלי ובזה מסתכם העניין .  אין בהאיטי תנאים להתאמן באתלטיקה ,  כך שכל האתלטים שמייצגים את האי מתאמנים בארצות הברית ",  מספר ליין בראיון מדוחא ,  ומוסיף : " בסך הכל ,  נהניתי מתנאים של אתלט במשרה מלאה כי עשיתי את זה במסגרת הקולג' ,  אבל בשנתי האחרונה אני כבר לא מתחרה שם ,  כך שאני צריך לדאוג בעצמי לדברים כמו מגורים ,  אוכל ותוספי תזונה ".  
ובכל זאת ,  העובדה שהוא מסתובב בבירה הקטארית עם מדיה של נבחרת האיטי גוררת איתה המון אמפתיה באווירה האוניברסלית שהוא נמצא בה : " אנשים ניגשים אליי ושואלים הרבה שאלות ,  אבל רובם פשוט מתנצלים על ההרס והחורבן שהם ראו בטלוויזיה .  אני מאוד מעריך את העובדה שאנשים מראים שאכפת להם ,  כי יש כל כך הרבה מה לתקן במדינה הזאת עכשיו ".  
כאזרח אמריקאי ,  ליין יכול היה לייצג גם את ארצות הברית ,  אבל העדיף להשתמש באזרחות של מדינה קטנה יותר כדי שיוכל להבטיח את השתתפותו באירועי האתלטיקה הגדולים .  המשחקים האולימפיים בבייג'ינג ואליפות העולם בברלין כבר מאחוריו ,  אבל כעת הוא חווה הרגשה אחרת כשהוא מביט על הדגל המתנופף אותו יישא בטקס הפתיחה . " מבחינה מנטלית ,  כל מה שקרה ממש פתח את עיניי כאתלט שמייצג את האיטי .  לראשונה אני לא חושב רק על עצמי כשאני מפנטז על גמר או על מדליה ,  אלא על מה שזה יעשה עבור המדינה שלי .  אין דבר שאני רוצה יותר מאשר להביא גאווה לתושבי האיטי ,  וליצור מודעות לאי בגלל הספורט ולא בגלל רעידת האדמה .  לפני מה שקרה ,  האיטי לא ממש עניינה את העולם .  אני לא מרגיש לחץ ,  אבל אני מרגיש לראשונה שאני כבר לא מתחרה עבור עצמי ".  

" לראשונה ,  אני לא מתחרה עבור עצמי "
 הקופץ סמיר ליין מהאיטי מתכונן לאליפות העולם באתלטיקה באולמות ,  ומספר לוואלה !  איך מרגיש ספורטאי ממדינה הרוסה

