האוצר מתנגד לתוספת השכר של עובדי ניקיון
במשרד טוענים כי להסכם השלכות משמעותיות על המחירים במשק ,  וכי יגרום לגידול משמעותי בעלויות של המעסיקים בתחום שירותי ניקיון בהיקף של 997 מיליון שקל
משרד האוצר מתנגד להוצאת צו הרחבה להסכם הקיבוצי הקובע שעובדי הניקיון יקבלו תוספת שכר של 20% ,  לעומת שכר המינימום שהם מקבלים כיום - כך כתב האוצר לממונה על יחסי עבודה במשרד התמ"ת ,  עו"ד שלמה יצחקי .  
לפי ההסכם שנחתם בענף באוגוסט ,  בין ההסתדרות לארגון הארצי של חברות הניקיון בלשכת המסחר ,  העובדים יקבלו מלבד תוספת השכר הפרשות גבוהות יותר לפנסיה מכפי שקובע הסכם פנסיה חובה וימי חופשה לרגל נישואים ,  נישואי בן או בת ולידת ילד .  
בפנייתו של סגן הממונה על השכר באוצר ,  יוסי כהן ,  ליצחקי נאמר כי להסכם השלכות משמעותיות על המחירים במשק ,  וכי יגרום לגידול משמעותי בעלויות של המעסיקים בתחום שירותי ניקיון בהיקף של 997 מיליון שקל . 
" חשש נוסף הוא מפני הרחבה עתידית של ההסכם - אם לעובדי השמירה והמאבטחים ואם לכלל השכירים הבלתי מקצועיים בישראל ",  נאמר בפנייה .  
לדבריו ,  על אף שהגידול יהיה הדרגתי ,  לא ניתן להתעלם משיעור הגידול - 20% במיצוי מלא . " צפוי שתיווצר רמת מחירים חדשה בתחום שירותי ניקיון ,  שכן עלויות כלל המעסיקים בתחום הניקיון יגדלו ",  טוען כהן . " בעקבות כך ,  סביר שיתרחשו השינויים הבאים :  הכבדת העלויות לרוכשי שירותי הניקיון ;  פיטורי עובדים בענף ;  קבלני שירותי ניקיון עם שולי רווח קטנים שאינם מסוגלים לדרוש מחיר גבוה יותר ייאלצו לצאת מהענף ".  
האוצר טוען שקיים חשש להשפעה על המחירים במשק ועל הצריכה : " ייקור שירותי הניקיון עלול לגרום לכך שנותני שירותים יגלגלו את ההתייקרות למחיר השירות או המוצר ".  
בתגובה נמסר מההסתדרות : " משרד האוצר הכריז מלחמה על העובדים הכי חלשים במשק ,  שההסתדרות השיגה עבורם תוספת שכר ממשית אחרי שנים שבהן לא היה הסכם שכר בענף .  יו"ר ההסתדרות ,  עופר עיני ,  פנה כבר בשבוע שעבר בדרישה לאוצר לבטל לאלתר את התנגדותו להסכם .  בכל מקרה נפעל בכל הכוח למתן צו הרחבה כדי שעובדי הניקיון יוכלו לקבל את התוספת והזכויות הכלכליות המגיעות להם ". 

האוצר מתנגד לתוספת השכר של עובדי ניקיון
במשרד טוענים כי להסכם השלכות משמעותיות על המחירים במשק ,  וכי יגרום לגידול משמעותי בעלויות של המעסיקים בתחום שירותי ניקיון בהיקף של 997 מיליון שקל

