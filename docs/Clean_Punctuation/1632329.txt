סיפור פשוטין
איך גם בעונה לא קלה הצליחה צסק"א ,  בניגוד למכבי תל אביב ,  להתייצב מקצועית ולהתחבר למאמנה החדש ,  והאם מדובר בקאמבק אמיתי ? 
מכבי תל אביב מוכנה למשחק העונה .  לא ,  לא זה שייערך הערב ביוון נגד מארוסי  ( 20:00 ,  ספורט 5+ )  ,  בו ינסו שחקניו של פיני גרשון לחסל את סיכויי המארחת להמשיך לשלב הטופ-16 ,  אלא זה שישוחק בצד השני של היבשת ,  במוסקבה הקפואה ,  בין צסק"א המקומית לקאחה ויטוריה .  ניצחון של צסק"א ישאיר בכל מקרה את מכבי במקום השלישי ועשוי לסלול בהמשך את דרכה החוצה מהיורוליג ,  זאת בשל הציפיות כי במקרה שכזה תוגרל לבית כמעט בלתי-אפשרי בשלב הבא ,  כשמרבית הסיכויים שתוגרל לבית אחד עם ברצלונה ופנאתינייקוס או עם ריאל מדריד וסיינה .  מאידך ,  ניצחון ספרדי ,  ובמכבי עדיין יוכלו לפנטז על השלבים היותר מאוחרים באירופה ,  בתנאי כמובן שינצחו את מארוסי .
 נטייל קצת אחורה בזמן ,  חודשיים ותשעה ימים ליתר דיוק ,  למפגש הראשון בין מכבי תל אביב לצסק"א .  קשה היה אז להאמין שהרוסים ,  דווקא הם ,  שנראו בהיכל כמו קבוצת תחתית בליגת העל הישראלית ולא כמו המועדון שרמס את אירופה בשנים האחרונות ,  ייאבקו על אחד משני המקומות הראשונים בבית .  הרוסים הובסו בתל אביב 71:54 ,  במשחק שהסתיים עוד בחימום ,  והתייצבו על מאזן של שני הפסדים וניצחון בודד ,  כשגם הניצחון הזה הושג משלשה בשנייה האחרונה של ויקטור חריאפה במחזור הראשון מול מארוסי .
" המשחק של צסק"א בישראל היה המשחק הכי גרוע שלהם השנה ",  אומר לב טיגאי ,  פרשן כדורסל רוסי בכיר , " לא היה להם עוד משחק שהם שיחקו בו כל כך חלש כמו אז ".  ואכן משחק שכזה לא חזר על עצמו .  לא רק זה ,  אלא שצסק"א הצליחה לשנות את עצמה ב-180 מעלות ומאז ניצחו הרוסים ב-15 משחקים מתוך 16 בשלוש מסגרות שונות .  כיצד גרם המאמן יבגני פשוטין לאנשי המקצוע ברוסיה לאכול את הכובע ,  אחרי שבתחילת העונה הספידו מראש את קבוצתו ?  
" העניין הוא שצסק"א סבלה מבעיות רבות בתחילת העונה ,  ורובן בכלל לא היו על המגרש ",  מסביר טיגאי את המהפך שעבר על מי שעדיין מחזיקה בתואר-הניחומים סגנית אלופת אירופה ,  להזכירכם . " לורבק עזב ,  סמודיש נפצע ועד היום לא ברור אם יחזור וגם סשה קאון סבל מפציעה .  השיפור שחל בתקופה האחרונה הוא בעיקר שיפור בצד ההתקפי .  פשוטין הצליח לסדר את ההתקפה שבהתחלה לא נראתה טוב בכלל ,  ועכשיו השתפרה מאוד ". 
ג'ורג'יוס בארצ'וקס ,  מאמנה של מארוסי ,  דווקא לא מופתע מהחזרה לחיים של צסק"א . " בכל זאת מדובר במועדון גדול ,  עם שחקנים גדולים ",  הוא אומר . " בתחילת העונה היו להם בעיות עם פציעות ,  אבל יש להם כישרון וניסיון בשביל לשחק ברמות האלה ".  אלי שווידלר ,  כתב היומון הרוסי  " ספורט אקספרס "  בישראל ,  טוען כי  " מי ששיחק לא טוב במשחק ההוא בישראל היה טראז'ן לנגדון ,  שהגיע למשחק הזה אחרי מחלה ושיחק לא טוב .  מאז הוא חזר לעצמו .  מדובר באחד השחקנים הכי אינטליגנטיים שיש כיום בכדורסל האירופאי ,  ורואים את זה על המגרש גם .  בתחילת העונה פשוטין היה צריך לסדר את הרוטציה ולקח לו זמן .  עכשיו התקבע על השבעה  שמונה שחקנים שלו ,  מה שייצב את הקבוצה ". 
מעבר ללנגדון ,  בצסק"א מחזיקים כיום קו אחורי מרשים למדי .  קצת מעל 50 נקודות למשחק תורמים שחקני החוץ של פשוטין ביורוליג  ( מתוך 72 הנקודות שקולעת צסק"א בממוצע )  .  לעומתם ,  הגארדים של מכבי תל אביב מספקים 45 נקודות למשחק ואלה של קאחה ויטוריה נעצרים על 35 נקודות בלבד . " מתוך עשרת הגארדים הטובים באירופה כיום ,  ארבעה משחקים בצסק"א ",  משוכנע אלעד חסין ,  עוזר מאמן מכבי חיפה ,  ולשעבר עוזרו של פיני גרשון באולימפיאקוס . " זה נתון מדהים .  לנגדון ושישקאוסקאס נראים טוב .  הם התרגלו לשיטה של פשוטין ,  והם משחקים הרבה יותר נינוח איתה ". 
למרות המחמאות ,  לא הכול ורוד תחת השמש הקרה באזור הקרמלין .  גם הרוסים עצמם מבינים שצסק"א של השנה היא לא אותה קבוצה של שנים עברו .  תהליך הרוסיפיקציה שעברה  בו נדרשה הקבוצה על ידי הקהל המקומי ,  ובעיקר על יד הספונסרים ,  לשחק עם כמה שיותר שחקנים רוסים ,  וכמו כן למנות מאמן מקומי  החלישה את כוחו של המועדון .  בעקבות המשבר הכלכלי ,  נאלצה צסק"א להפחית בתקציב בצורה חדה ,  ולמרות שזה עדיין נותר אחד הגדולים באירופה ,  עדיין סבלו השחקנים ממספר עיכובים במשכורות .  אחרי השחרורים של ארזם לורבק וטרנס מוריס ,  נאלץ פשוטין לבצע התאמות מקצועיות .  מי שקיבל את ההזדמנות הוא סשה קאון ,  שבעונה שעברה עמד על ממוצע של נקודה למשחק ביורוליג .  העונה הוא כבר עומד על 8.6 נקודות למשחק ב-20 דקות בממוצע ,  אבל עדיין מדובר בשחקן בינוני שלא מזכיר את שחקני הפנים הגדולים שעברו במוסקבה בשנים האחרונות  ( ארזם לורבק ,  טרנס מוריס ,  דיוויד אנדרסן ,  מתיאז' סמודיש הפצוע ,  ועוד )  .
" צסק"א היא קבוצה מאוד מוגבלת ",  אומר חסין . " בניגוד לעבר ,  אין להם כמעט בכלל משחק פנים .  הם אומנם משחקים עם חריאפה וקאון ,  אבל הם לא מזכירים את השחקנים של פעם ,  כמו סמודיש ,  שעדיין שם אבל פצוע ,  טרנס מוריס ואפילו מרכוס גורי ,  שבזמנו לא נחשב לרכש מזהיר ". 
גם הפרשן טיגאי מבקש לצנן את ההתלהבות מהקאמבק של האדומים . " אם להיות כנים ,  לאו דווקא מדובר פה בשינוי כזה גדול .  הקבוצה הנוכחית אפילו לא מתקרבת ברמתה לקבוצה של שנה שעברה .  הם הבינו שיש להם בעיה מתחת לסל והחתימו את פופס מנסה בונסו ,  כי הם הבינו שקאון לבדו לא יספיק .  אם הוא יתחבר לקבוצה טוב ,  אז הוא יחזק אותם ,  אבל מצד שני יש לא מעט אנשים ברוסיה שהיו מעדיפים את ראדוליצ'ה  ( שחקנה של ז'לז'ניק שמועמד לחתום במכבי תל אביב ,  א.נ .)  על פניו ".  
" אסור לשכוח שהם משחקים בבית הכי חלש ביורוליג ",  מחדד שווידלר . " בבית חזק יותר צסק"א הייתה מסיימת עם עוד הפסד אחד או שניים ,  מה שהיה מוריד אותה למקום השלישי-רביעי ולמעשה מסיים את העונה האירופאית שלה .  גם אם היא תפסיד לקאחה ותרד למקום השלישי ,  אין לה באמת סיכוי אמיתי ללכת עד הסוף .  אם גם העונה צסק"א תעפיל לפיינל פור זה ייחשב להישג גדול ,  בניגוד לשנים עברו ,  אז זה היה המקום הטבעי שלהם ". 
המשחק הערב מול ויטוריה ,  מוסיף על כך טיגאי ,  יהווה מבחן כוח של ממש עבור צסק"א . " אני חושב שאם צסק"א מנצחת את קאחה ומסיימת ראשונה ,  אין שום סיבה שהיא לא תגיע לפיינל פור ,  גם כי אמורה להיות לה הגרלה קלה וגם כי היא תוכיח שהיא יכולה להתמודד מול הקבוצות היותר חזקות .  בינתיים ,  צריך לקחת את כל ההישגים שלה השנה בעירבון מוגבל כי היא לא באמת נתקלה ביריבות חזקות מידי ". 
כאמור ,  כאשר כל העונה עומדת על כף המאזניים ,  יילחמו צסק"א וקאחה ויטוריה על המקום הראשון בבית ,  בתקווה לכך שניצחון יסלול עבורם את הדרך לטופ-8 ,  ואולי אף עד לפיינל פור בפאריס .  במשחק הקודם בין השתיים בויטוריה היה זה רמונאס שישקאוסקאס ,  שזרח עם 24 נקודות  ( 5 מ-7 מחוץ לקשת )  ,  שהעניק ניצחון דחוק אך חשוב לצסק"א בחבל הבאסקים . " יש הבדל מהותי בין קאחה לבין צסק"א בצורת משחק ",  מנתח חסין את הקבוצות לקראת המפגש הערב . " הגארדים של קאחה הם הרבה פחות טובים מאלה של צסק"א ,  אבל קאחה הרבה יותר מסוכנת מבפנים .  אם תשווה בין הגבוהים של קאחה לגארדים של צסק"א ,  מי שיהיו יותר דומיננטיים ,  ייקחו את המשחק .  אם ספליטר וטלטוביץ' יהיו דומיננטיים ,  צסק"א תתמקד בהם ואז לגארדים של קאחה יהיה יותר קל .  מצד שני ,  אם הגארדים של צסק"א יהיו טובים ,  אז גם לגבוהים שלהם יהיה יותר קל .  מכיוון שכדורסל כיום בנוי יותר על גארדים ,  אני חושב שצסק"א תנצח ".  ואלה חדשות די רעות למכבי תל אביב

סיפור פשוטין
איך גם בעונה לא קלה הצליחה צסק"א ,  בניגוד למכבי תל אביב ,  להתייצב מקצועית ולהתחבר למאמנה החדש ,  והאם מדובר בקאמבק אמיתי ? 

