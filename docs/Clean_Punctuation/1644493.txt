מגיע לך ,  ברקו
אם יש מגיע בכדורגל ,  הרי שלאיל ברקוביץ' מגיע להיות מאמן הנבחרת ,  ולא רק לו .  מתוך הבלוג של זאב אברהמי
מה שמגיע מגיע .  אין ויכוח .  מגיע שיהיה מאמן נבחרת ,  מגיע למי שמסמן מטרה והולך אליה ,  עף אליה ביותר ביטחון מדן חלוץ  ( כי אצל איל ברקוביץ' לא נרשמת אפילו תזוזה קטנה בכנף )  ,  שיפגע בנקודת האמצע של המטרה הזו .  שימות מנהל תקין ,  בחירה מסודרת .  שתמות המשמעות של מאמן לאומי ,  סוג של מחנך ,  שפותר באלימות ובמחי לשון את בעיותיו ,  את ויכוחיו .  למה מי זה דונאדוני ? 
אז מגיע .  מגיע שאחרי א.ד .  ברקוביץ' בא מ.י.ק.י ברקוביץ' ,  שאפשר להתווכח על העובדה שהוא גדול ספורטאי ישראל בכל הזמנים ,  והברקוביץ' הזה כבר קרוב לשני עשורים בונה את עצמו מלמטה ,  מנהל קבוצות בשרון עם מאתיים צופים למשחק ,  משתתף באולמות הבדיחה של הכדורסל הישראלי אחרי קריירה של אלפי נקודות בהיכלים הכי נחשבים באירופה .  ורק א.י.ל ברקוביץ' רוצה להתחיל במשרה הכי רמה של מאמן כדורגל בארצו .  למה מי זה קאפלו ? 
מה שמגיע מגיע .  אם איל ברקוביץ' אכן יקבל את משרת אימון הנבחרת ,  אהיה הראשון למתנגדיה ,  אמלמל פרקי תהילים לכישלונה ,  ארים את עקביי ואדחוף את הפתק כמה שיותר גבוה בין אבני הכותל שתפסיד 4:0 למלטה ברמת גן ,  אנדור נדרים ואתירם .  והציבור יגיד :  זה פוסט ציוני זה ,  אוהב ערבים ,  שונא ישראל .  ואענה :  זה מה שלמדתי מהמאמן הלאומי ברקוביץ' בשבתו הרחק מייצוג הנבחרת והדגל .  
מה שמגיע מגיע .  הכל יש לי ,  חוץ מהעניין הקטן הזה של ניסיון באימון .  תשימו את קישון ויוסי בנאי ביחד בחדר בגן עדן ,  והם לא היו יוצאים עם המשפט הזה גם אחרי שנה .  מה שמגיע מגיע .  אני מאמין לברקוביץ' ,  לגמרי .  אני מאמין שהעם רוצה אותו ,  חולה עליו ,  שופך שמן על גלימתו .  הוא-הוא הישראל של שנות האלפיים ועשר .  
לא מגיע לו .  מגיע לנו .
 
מגיע לך ,  ברקו
אם יש מגיע בכדורגל ,  הרי שלאיל ברקוביץ' מגיע להיות מאמן הנבחרת ,  ולא רק לו .  מתוך הבלוג של זאב אברהמי

