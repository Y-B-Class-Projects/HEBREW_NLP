על שחורים ולבנים - יומנו של קירח
איך הטייפ-קסטינג בשלגיה משמר את תפיסת היופי בחברה
הילדים שלי ,  אם לשפוט על פי התנהלותם בשבוע האחרון ,  מחונכים למופת .  הם אולי עדיין לא מכירים את הדיבר המפורש  " כבד את אביך ואת אמך ",  אבל פועלים לפיו .  סדרת השאלות התמימות לכאורה שהפנו לעברי ,  הדרך המעודנת שבה עשו זאת והחיבוק שהעניקו לי אחרי שקיבלו את התשובות הכנות - המיסו את לבי .  גם אם ברור שהם מבועתים מהאפשרות להידמות לי ,  ניכר שהם עושים מאמץ אמיתי שלא ארגיש בכך .  או שפשוט לא חולפת במוחם האפשרות שגבר שחור וקירח יעלה על זה .  זה התחיל עם עמרי .  הוא שוב נתקע בבוקר מול המראה לסידור ארוך של רעמת השיער השופעת שעל ראשו .  אני ,  בעיקר בגלל פלשבקים מהעבר ובשל הרצון להגיע בזמן לעבודה אחרי פיזור שלו ושל אחותו ,  אמרתי לו שהוא מבזבז זמן יקר לחינם .  זה ממילא יתפזר בנגיחה הראשונה שלך בכדור בהפסקה ,  זה נראה כמו פאה מודבקת ויופי אינו חזות הכל .  אני נשבע ,  זה בדיוק מה שיצא לי מהפה .  אלא שעמרי ,  שכבר בגיל צעיר עסוק בסבטקסט של הדברים ,  שמע נוסח אחר .  משהו כמו ,  עזוב אותך ילד ,  בין כה וכה בגיל 25 כבר לא יישאר מהדבר המרשים הזה אף שריד .  אם חושבים על זה לעומק ,  עבור ילד בן 10 ,  רומנטיקן חסר תקנה ,  מאהב אדיר בפוטנציה ופלרטטן ללא גבולות ,  מדובר בבשורה די קשה בשעה כה מוקדמת .  ולא שהוא ממש צריך אותה .  עם כל הכבוד לניתוחי סבטקסט כאלה ואחרים ,  או לדה-קונסטרוקציה למיניה ,  עמרי ראה מולו קרחת בוהקת ומחייכת מהרגע שבו יצא לאוויר העולם .  הוא קיווה לשמוע את המשפט  " נכד יקר שלי ",  אבל במקום זה קיבל ישר לפרצוף מהלומה קטלנית : " בן אהוב שלי ".  כך שאיום ההקרחה המוקדמת מרחף מעל הילד הזה כבר לא מעט שנים .  הדבר האחרון שחסר לו זה אבא שימנע ממנו לנצל עד תום כל רגע אפשרי עם הבלורית .  ההערה שלי הולידה סדרת שאלות שנמשכה שבוע .  עמרי ,  כמו כל חולה סופני ,  התעניין בשאלות הכי טריוויאליות :  האם היו סימנים מוקדמים ,  מה ניסית לעשות כדי למנוע זאת ,  מתי זה בדיוק פרץ ואיך לעזאזל אתה מצליח לחיות ככה .  סיפרתי לו שהכל החל בגיל 21 לערך ,  בשלהי השירות הצבאי ,  והסתיים כבר בגיל 24 .  בזמן שמדינת ישראל מצאה את עצמה מסובכת במלחמה שהוביל ג'ורג' בוש האב נגד סדאם חוסיין ,  בראש של אבא שלך התנהל קרב שראוי הרבה יותר לתואר  " מלחמת המפרץ ".  עדיין לא הייתי תל אביבי ,  אבל אצלי בראש ניכרה אותה בעיה ששלמה להט  ( צ'יץ' )  הגדיר כ"נפולת של נמושות ".  אבא שלך ,  בן יקר ,  ניסה להילחם ,  רכש אפילו תכשיר או שניים שהבטיחו פלאים ,  וגילה שחוץ מכאב ראש ,  מקרקפת דביקה ומארנק מידלדל ,  לא יצא לו מזה דבר .  באחד הימים ,  בעודי מתכונן לצאת לעבודה ,  שמתי לב שאני תקוע כבר חצי שעה מול המראה בניסיון להסוות קרחות ביציע .  מעביר מימין לשמאל ,  משמאל לימין ,  מאחורה לקדימה ומקדימה לאחור .  לא עוזר .  חופף שוב ,  שם מרכך ,  מנסה לתפוס נפח .  קדחת .  חמש דקות אחר כך כבר הייתי אצל גדעון הספר .  גדעון שמגיל 10 אומר לי שיש לי שיער בדיוק כמו שלו ,  גדעון שבכל חודש אמא שלי שלחה אותי אליו כדי שידלל לי את השיער ,  גדעון שהיה קירח מהיום הראשון שבו פגשתי אותו .  נדמה לי שהפעם שמח לפגוש אותי במיוחד .  הוא אולי מאבד לקוח ,  אבל יש לו חבר לצרה .  ביום הנורא ההוא ביקשתי שיעבוד רק עם המכונה .  אני ומספריים ,  ידעתי ,  כבר לא ניפגש יותר בנסיבות האלה .  שתי דקות מאוחר יותר נהפכתי באופן רשמי לקירח .  לעולם ועד .  עמרי קיבל תשובות כנות וניכר בפניו כי קיווה שאבא שלו יבחר דווקא בדרך השקר .  ניסיתי להרגיע אותו מעט .  תדע לך שמעולם לא סבלתי מטראומות בגלל זה .  אני קירח מאושר .  יש לי יותר זמן פנוי בבוקר ,  רוחות עזות לא מטרידות אותי ,  ואפילו נשארו לי כמה אינסטינקטים מהתקופה ההיא .  אני חושב ומגרד את הקרקפת ,  כאילו אפשר עדיין להעביר אצבעות דרך משהו ;  אני גם יוצא מהבריכה וזורק את הראש לאחור בתנועה חדה ,  כאילו איזו רעמה צריכה להסתדר .  אחר כך עברנו על רשימה של כדורגלנים קירחים ,  הסברתי לו שזה כמעט צו האופנה וסילקתי מהבית את כל מדורי הנשים שעינת קוראת שבהם יש די הרבה מנוולות שמסבירות כי לעולם לא יוכלו לצאת עם גבר חף משיער .  מבלי ששמנו לב ,  התברר שלחלק האחרון של השיחה הצטרפה עלמה .  הנשמה הקטנה ניסתה לנחם אותי ,  תוך שהיא מגרדת את ראשה המזיע .  אבא ,  איזה כיף לך ,  אותך הכינה נחמה לעולם לא תבקר .  רציתי לומר לה שלפעמים אני מת לחזור לימים שבהם סבתא זהבה חפפה לי את הראש עם נפט כדי למגר את הפולשות הטורדניות ,  אבל שתקתי .  עמרי היה שם .  יום למחרת נפתח התחקיר של עלמה .  המהממת שלי מוטרדת מהאפשרות שצבע עורה לא ישתנה .  בעוד עמרי לקח את צבע העור הלבן של אמו ואת השיער של אביו ,  עלמה זכתה בשיער הבריא והשופע של עינת ובצבע העור שלי .  די טרגי ,  בהתחשב בעובדה שצבע שיער אפשר להחליף ואילו עם העטיפה של הגוף נתקעים לכל החיים .  או גומרים כמו מייקל ג'קסון .  השאלות של לולי הקטנה לא הותירו מקום לספק - היא רוצה להיות קצת יותר לבנה .  בהתחלה לא ממש הבנתי מאיפה זה בא לה .  אמא שלה אמנם יורדת מדי פעם על בחיר לבה ועל העובדה שהוא בעל פיגמנטים כהים ,  אבל בסך הכל עינת מנהלת אצלנו משטר אפרטהייד די מתקדם .  עם כל הכבוד ,  עלמה לא בדיוק מתגוררת בשוודיה ,  יש בין חבריה לגן כמה שחרחרים וגם את המשפחה של אבא היא רואה די הרבה .  למיטב הבנתי ,  אין סיבה שתילחץ ממפגשים עם הצבע השחור .  אם להודות באמת ,  חששתי שמא שמעה הערה עוקצנית ממישהו .  ילדים ,  כידוע ,  הם עם אכזר במיוחד ,  ואם לא הצטיידת בביטחון עצמי גדול אתה עלול להיות בצרה .  גם עלי ניסו את הדברים האלה .  סיפרו שאני מהודו ,  צחקו ששכחו אותי בתנור יותר מדי שעות ,  ירקו ואמרו שחשבו שראו חתול שחור .  מילא ,  תמיד היו לי תשובות הרבה יותר כואבות .  השאלה הגדולה היא אם גם הבת שלי מסוגלת לעשות שחור בעיניים למי שיעז להתעסק אתה .  האמת ,  במקרה הזה אני רואה את החיים בצבע ורוד .  הפה של עלמה גדול לפחות כמו זה של אבא שלה .  הומור שחור בטח יהיה לה .  בלילה ,  קצת לפני שנרדמה ,  ביקשה שאקריא לה סיפור .  באורח פלא בחרתי בשלגייה .  חשכו עיני .  פתאום הבנתי מאיפה כל זה מגיע .  עלמה עצמה עיניים די מהר ,  אבל אני כבר הייתי בהתקף .  עברתי על כל הספרייה שלה ,  ז'אנר אחרי ז'אנר .  נסיכות ,  אגדות ,  סיפורים עם מוסר השכל ,  שטויות בחרוזים ,  ספרי ציורים ומה לא .  זוועה .  הטייפ-קסטינג לא השתנה ב-100 השנים האחרונות .  הנסיכה לעולם צחורת עור ,  הפיה הטובה לבנה כשלג ,  הנסיך רוכב על סוס לבן והמכשפה שחורה .  שוב דפקו אותנו .  דווקא הטלוויזיה והקולנוע ,  המדיה שעינת מלינה כל הזמן כי הם הורסים את הילדים ,  ידעו להכיל אותנו ,  הקירחים והשחורים .  פעם ברוס וויליס ,  פעם סמואל ל .  ג'קסון ,  לא פעם שניהם יחד .  בתפקידים ראשיים ,  לא פחות .  אלא שבעוד אני מלמד עליהם סנגוריה ,  הגיע ערוץ 10 והודיע על כוונתו להפיק בעונה הרביעית של  " הישרדות "  את מלחמת המינים :  אשכנזים נגד מזרחיים .  אחר כך ,  בשל לחץ ציבורי ,  כנראה נסוגו מכך ,  אבל עבורי זה היה מאוחר מדי .  מועצת השבט של משפחת ברזל ,  זאת ששרדתי בה לא פחות מעשר עונות ,  קפצה על המציאה והחליטה פה אחד להדיח אותי .  הכתובת היתה על הקיר ,  אני מודה ,  אבל הכאב וההשפלה עדיין חדים .  אם רק היו לי שערות למרוט ,  אם רק אפשר היה לראות עלי כמה הסמקתי .
 
על שחורים ולבנים - יומנו של קירח
איך הטייפ-קסטינג בשלגיה משמר את תפיסת היופי בחברה

