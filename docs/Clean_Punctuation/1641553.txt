יורוליג :  וויצ'יץ' מריח הצלבה
סנטר אולימפיאקוס קלע 16 בניצחון 75:78 על ציבונה ,  שקירב מאוד את האדומים לשלב הבא .  גם צסק"א ומלאגה במנצחות
משחקי המחזור השלישי ביורוליג יצאו הערב  ( רביעי )  לדרך עם שלוש התמודדויות שיהוו את המתאבן להמשך השבוע ולמפגשי יום חמישי .  בית ז' יתקיים כולו הערב ,  כשמי שפתחה אותו היתה סגנית אלופת אירופה ,  צסק"א מוסקבה ,  שניצחה בפולין את אחת מההפתעות הגדולות ביותר של המפעל עד כה ,  פרוקום סופוט ,  73:84 ,  עם רבע אחרון מצוין .  במשחק המאוחר התאוששה מלאגה מהפתיחה המאכזבת בטופ 16 ,  כשהביסה בביתה 68:86 את ז'לגיריס קובנה .  בבית ח' נתקלה אמנם אולימפיאקוס בקשיים בלתי צפויים בבית מול ציבונה זאגרב ,  אך השכילה לנצח בסופו של דבר 75:78 ,  ולשמור על מאזנה המושלם .
 פרוקום סופוט - צסק"א מוסקבה 84:73
על פניו נראה שההישג של סופוט היה בעצם ההעפלה שלה לטופ 16 ,  אבל הפולנים הפכו לקבוצה המפתיעה ביותר עד כה בשלב הנוכחי ולמשחק הערב הם הגיעו אחרי שכבר ניצחו פעמיים בטופ 16 .  אלא שמנגד ,  גם צסק"א ניצחה את שני משחקיה בשלב הזה ,  והערב ניתן היה לראות מדוע .  הקבוצה של יבגני פשוטין ,  שנמצאת במגמת שיפור מתמדת ,  השיגה ניצחון נוסף הערב ,  ונראה שהיא כבר עם רגל וחצי בשלב ההצלבה .  במשך שלושים דקות הראתה סופוט כיצד הפתיעה בשבועיים האחרונים ,  כשהצליחה להישאר קרובה-קרובה לאימפריה הרוסית ,  כאשר 13 דקות לסיום הראה לוח התוצאות 55:55 .  
אלא שבשלב הזה צסק"א טסה קדימה ,  ופתחה פער שכבר הגיע ל-61:79 .  משם ,  לא נותר לסופוט אלא לצמק במעט את הפער ,  אך לא יותר .  סאשה קאן שיחק הכי הרבה בשורות המנצחת ואף הוביל אותה עם 18 נקודות ,  10 ריבאונדים ו-5 חסימות ,  כאשר ג'יי אר הולדן הוסיף 17 וטרז'ן לנגדון 14 .  מנגד ,  16 של קינטל וודס ו-15 של ראטקו וארדה ודייויד לוגן לא הספיקו לפולנים החביבים ,  שינסו להמשיך ברכבת ההפתעות שלהם במחזור הבא .  
מלאגה - ז'לגיריס קובנה 68:86
במאבק המנוצחות של בית ז' היו חייבות שתי הקבוצות ניצחון ,  כשהמפסידה ידעה שהיא יכולה להתחיל לשכוח מעלייה להצלבה .  האנדלוסים ,  שנחשבו לאחת משתי הקבוצות הבכירות בבית ,  אכזבו בשני המשחקים הראשונים עם הפסדים לאולימפיאקוס וסופוט ,  ואף קבעו בשבוע שעבר שיא מועדון שלילי ביורוליג ,  במסגרתו קלעה הקבוצה 50 נקודות בלבד ,  והמשחק הערב היה על תקן פיצוי ל-8,000 האוהדים שנכחו באולם .  
ז'לגיריס ,  שהגיעה ללא מאמנה המפוטר ,  רמונאס בוטאוטאס ,  התפרקה כבר מהרבע הראשון ,  ולמעשה לא הותירה לעצמה סיכוי לקראת ההמשך .  רבע ראשון ענק של 6:21 לזכות מלאגה קבע את הטון במשחק הזה ,  ועל אף שהליטאים הצליחו לצמק ל-6 הפרש בלבד ברבע השני ,  מלאגה רצה שוב ברבע השלישי ,  עלתה ל-47:64 ,  וסגרה עניין .  חואן דיקסון ,  שהגיע למלאגה בפגרה ,  הוביל חמישה שחקנים בספרות כפולות בשורות המנצחת עם 16 נקודות ,  כאשר רוברט ארצ'יבלד הוסיף 14 .  מנגד ,  שלושה שחקנים בלבד קלעו בדאבל פיגרס בשורות ז'לגיריס ,  והובילו אותם מרכוס בראון ומרטינאס פוצ'יוס ,  עם 11 כ"א .  
אולימפיאקוס - ציבונה זאגרב 75:78
היוונים אמנם ספגו הפסד ליגה לא נעים למארוסי בסוף השבוע האחרון ,  אבל הם שמחו לתקן נגד יריבה הרבה פחות טובה ביורוליג .  הקבוצה של פנאיוטיס ינאקיס מנצחת בפעם השלישית ברציפות בטופ 16 והפער הממוצע שלה במשחקי הבית העונה באירופה עומד על 15 נקודות והערב ,  על אף שזה הלך לא פשוט ,  זה נגמר ב-75:78 חשוב ,  ששם את האדומים מפיראוס עם רגל וחצי בשלב ההצלבה .  
המשחק התחיל צמוד ,  ולאחר שאולימפיאקוס הובילה 15:16 אחרי עשר הדקות הראשונות ,  ציבונה ירדה לחדרי ההלבשה כשההובלה לצידה ,  34:35 .  אחרי רבע שלישי צמוד גם כן סידר ניקולה וויצ'יץ' יתרון 72:78 לאדומים .  ציבונה עוד הספיקה לצמק ל-3 הפרש בלבד ,  נסיון שלשה דרמטי של בויאן בוגדאנוביץ' יצא החוצה ,  והקאמבק של הקרואטים נקטע .  מילוש טאודוסיץ' הוביל את האדומים עם 17 נקודות ,  כאשר וויצ'יץ' הוסיף 16 ב-16 דקות .  יותם הלפרין הוסיף 2 נקודות ב-13 דקות .  מנגד הוביל מרקו תומאס את ציבונה עם 23 ,  כשגורדון יאמונט הוסיף 20 .  
עדכון ראשון :  21:00

יורוליג :  וויצ'יץ' מריח הצלבה
סנטר אולימפיאקוס קלע 16 בניצחון 75:78 על ציבונה ,  שקירב מאוד את האדומים לשלב הבא .  גם צסק"א ומלאגה במנצחות

