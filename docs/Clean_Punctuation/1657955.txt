מיאמי :  פאר הובסה על ידי קלייסטרס
הישראלית הודחה מטורניר מיאמי אחרי תבוסה 6:0 ,  6:1 ב-50 דקות מול המדורגת 16 בעולם .  רם ולודרה הודחו בסיבוב הראשון
כנראה שלכל דבר טוב יש סוף ,  ואולי גם לתקופה המצוינת של שחר פאר יש אחד כזה .  הערב  ( ראשון )  הובסה הטניסאית הישראלית ,  המדורגת 20 בעולם ,  6:0 ,  6:1 על ידי קים קלייסטרס הבלגית  ( 16 )  בסיבוב השלישי של טורניר מיאמי  ( סך פרסים :  4.5 מיליון דולר )  .  פאר תיאלץ להתנחם ב-18 אלף דולר ו-80 נקודות דירוג ,  ותקווה שזו רק מעידה קטנה .
 פאר פתחה את המשחק בצורה רעה מאוד ונשברה בשני משחקוני ההגשה הראשונים שלה בדרך ל-6:0 אחרי 25 דקות בלבד .  גם המערכה השנייה נפתחה בצורה רעה כשפאר שוב נשברת במשחקון ההגשה הראשון שלה בדרך לפיגור 3:0 אחרי 10 דקות בלבד .  במשחקון הרביעי במערכה השנייה והעשירי בסך הכל הגיע הרגע המיוחל בו הצליחה פאר סוף סוף לזכות במשחקון ולצמצם ל-3:1 .  אבל כאן נעצרה הישראלית ,  שלא הצליחה לזכות באף משחקון נוסף עד הסיום והובסה 6:0 ,  6:1 אחרי 50 דקות מביכות במיוחד .  קלייסטרס תקפה באגרסיביות את הסרב השני של פאר ,  וניצחה 18 מתוך 22 הנקודות של הישראלית בהגשה השנייה שלה . " אחרי ההפסד לקלייבנובה ,  ניסיתי להתפקס ,  ואני שמחה שהצלחתי ",  סיכמה הבלגית המתאוששת ,  שתפגוש בשמינית הגמר את מחזיקת התואר ויקטוריה אזרנקה  ( 7 )  ,  שניצחה 4:6 ,  2:6 את לוסי ספארובה  ( 41 )  .
 נציג ישראלי נוסף שסיים את דרכו בטורניר היום הוא אנדי רם ,  שהפסיד בסיבוב הראשון יחד עם בן זוגו מיכאל לודרה 6:2 ,  7:5 לפליסיאנו לופז ופרננדרו ורדאסקו ,  שהדיח את דודי סלע ביחידים .
 במשחקי הגברים שנערכו היום ניצח רפאל נדאל  ( 4 )  את דויד נלבנדיאן  ( 161 )  7:6 ,  2:6 ,  2:6 אחרי 2:25 שעות .  נדאל יפגוש בשמינית הגמר לדרבי ספרדי לוהט את דויד פרר  ( 17 )  ,  שגבר 6:7 ,  3:6 על איבו קרלוביץ'  ( 29 )  .  התמודדות מסקרנת נוספת בשמינית הגמר צפויה בין אנדי רודיק  ( 8 )  ,  שהביס 1:6 ,  2:6 את סרגיי סטחובסקי  ( 72 )  ,  לבנג'מין בקר  ( 39 )  שניצח 6:1 ,  4:6 ,  6:7 את טומי רוברדו  ( 22 )  .  בהתמודדות נוספת יפגוש ניקולאס אלמאגרו  ( 38 )  ,  שניצח 2:6 ,  7:6 ,  3:6 את ג'רמי צ'ארדי  ( 48 )  ,  את תומאס בלושי  ( 32 )  ,  שניצח 3:6 ,  4:6 את אוליבייר רוחוס  ( 59 )  .
 במשחקי נשים נוספים המשיכה ז'סטין הנין  ( 33 )  לשלב הבא עם 4:6 ,  4:6 על דומיניקה צ'יבולקובה  ( 28 )  .  הבלגית תפגוש בשמינית הגמר את ורה זבונרבה  ( 23 )  שגברה 2:6 ,  3:6 על סארה ארני  ( 43 )  .  קרוליין ווז'ניאקי ,  שעדיין מתרגלת למעמדה כמספר שתיים בעולם ,  ניצחה 6:1 ,  1:6 ,  4:6 את מריה קירילנקו  ( 30 )  ותפגוש את אנסטסיה פאבליוצ'נקובה  ( 35 )  ,  שניצחה 5:7 ,  3:6 את פרנצ'סקה סקיאבונה  ( 17 )  .  סמנתה סטוסור ניצחה  ( 10 )  את וירג'ין רזאנו  ( 39 )  6:4 ,  5:7 ,  1:6 ומחכה למנצחת בין ילנה יאנקוביץ'  ( 9 )  לאלנה וסנינה  ( 34 )  .
 
מיאמי :  פאר הובסה על ידי קלייסטרס
הישראלית הודחה מטורניר מיאמי אחרי תבוסה 6:0 ,  6:1 ב-50 דקות מול המדורגת 16 בעולם .  רם ולודרה הודחו בסיבוב הראשון

