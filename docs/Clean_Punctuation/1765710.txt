כישלון המו"מ :  ובכל זאת ,  השמיים לא ייפלו
ההודעה האחרונה של ארה"ב על נסיגתה מדרישת ההקפאה ביישובים היהודיים ביהודה ושומרון נוסחה בכמה מקומות אצלנו במילים : " נכשל המו"מ בין ישראל לארה"ב ",  משל מדובר בשיחות השלום .  אבל מסתבר שהשמיים לא נפלו מעל ראשנו למרות הדחפורים העובדים במרץ רב כדי להשלים עשרה חודשי הקפאה .  ארה"ב נמנעה מלהטיל את האשמה על אחד הצדדים ,  אבל אצלנו החכמולוגים יודעים - כמו תמיד - מי אשם :  ממשלת ישראל ונתניהו בראש ,  כמובן ,  איך לא ?  
כדאי לחזור על הראשונות גם לאלה שזיכרונם בוגד בהם :  ממשלת אולמרט הגישה לפלשתינים מדינה על מגש פלטינה .  אולמרט המחיש שחוזרים בתשובה עשויים להיות קיצונים יותר מהאפיפיור ;  מפת הוויתורים שלו עקפה משמאל את יוזמת ז'נבה .  היא כללה מסירת חלקים אפילו מירושלים העתיקה ופשרה בנושא דרישת השיבה של פלשתינים לשטח ישראל .  ובכל זאת ,  אבו מאזן ואנשיו נמלטו והותירו את אולמרט עם ירושה חסרת אחריות לבאים אחריו .  
בבחירות האחרונות הביע הציבור את דעתו על חזונות השווא המשיחיים של השמאל הישראלי .  לאחר 15 שנות חיזור נואש ,  נסיגות ,  הרס יישובים והסתכנות במלחמת אזרחים ,  קיבלנו דם ואש ותמרות בכיינות מצד שכנינו .  מעמדה של ישראל הידרדר עוד יותר ,  משום שלאחר הוויתור על שיח הזכויות של היהודים בארצם ,  קשה לשכנע את העולם בצדקת טענותינו רק באמצעות שיח ביטחוני .  
בכל זאת עשתה דווקא הממשלה הזאת צעד חסר תקדים :  נתניהו הכריז על הפתרון הרצוי לסכסוך , " שתי מדינות לשני עמים "   ( תוך כדי שהוא קובע את הרף הנכון - המונח  " שני עמים "  כולל את העם היהודי ,  כלומר הכרה פלשתינית במדינת ישראל כביתו הלאומי של העם היהודי והכרה בסוף הסכסוך )  ,  ועל הקפאה למשך עשרה חודשים של הבנייה ביישובים היהודיים .  זאת ,  כדי למשוך את הפלשתינים למו"מ .  הפלשתינים לא הגיעו בתירוצים שונים  ( שגובו בתקשורת אוהדת להם ועוינת לממשלת ישראל )  .  רק בחודש האחרון להקפאה - לאחר מסכת לחצים ואיומים - הואילו הפלשתינים להגיע למו"מ שכמובן נתקע .  מה כבר אפשר לעשות בכמה פגישות שלא נעשה במאות אחרות מאז הסכם אוסלו ?  
ואז הגיע הרעיון היצירתי הבא  ( "יצירתי "  הוא מונח תקשורתי מכובס ללחץ מדיני נוסף על ישראל )  :  הקפאה נוספת לשלושה חודשים ,  והופ - סיום הסכסוך .  בניגוד לחלק משריו ,  נתניהו הכריע בעד ,  רק לא בירושלים .  כמובן שהפלשתינים התנגדו  ( מתי הסכימו למשהו ?  )  ,  וכך הסתיים הפרק הזה בסאגה הבלתי נגמרת המכונה  " תהליך השלום ".  צפו לפתרונות יצירתיים נוספים בשבוע הבא .  
האמת ניתנת להיאמר :  בניגוד לכל הממבו ג'מבו התעמולתי של השמאל הישראלי ,  הפלשתינים מעולם לא התכוונו להגיע לשלום עם ישראל .  שינוי הגישה כלפי ישראל שהביא עימו אובאמה שיחק לידיהם והפיח רוח במפרשיהם המנוקבים ,  שהנה נמצא המשיח שישיג עבורם מדינה תמורת כלום .  זאת ,  בעיקר לאחר שאובאמה הביך את נתניהו וסיפק חומר רב לשונאיו על הקטסטרופה המדינית העומדת להתרגש על ישראל ,  אם לא תיענה לדרישות מחלקת המדינה האמריקנית .  
פקיד אמריקני צוטט באומרו ,  שמבחינת ארה"ב  " המטרה לא היתה הקפאה אלא הגעה להסדר קבע ".  ייתכן .  מה שברור הוא שבישראל הגופים המזוהים עם מה שמכונה  " מחנה השלום "  היו מעוניינים דווקא בהקפאה יותר מאשר בשלום .
 כפי שטוריו של תום פרידמן מספקים הצצה לגירסה הלא רשמית של חבורת אובאמה ,  אפשר לקרוא אצלנו את פרשני השמאל ,  שכמו תמיד מקווה שאחרים יעשו עבורו את העבודה  ( קשה לשכנע את הציבור ..  .)  .  ובכן ,  מהן תקוותיה של קבוצת ההתייחסות של רוב פרשני השמאל ?  פרישת שרי העבודה על רקע כישלון המו"מ המדיני ,  כדי ש"תוסר המסכה מפרצופה הימני של הממשלה ,  ואפשר יהיה להעניק לה את הטיפול המתאים ".  
אולי כשעיתונאים מסוימים ייכנסו באמת בסודות המו"מ ,  הם יגלו להפתעתם מה שרבים כבר יודעים :  הפלשתינים אינם מסוגלים לחתום על סוף הסכסוך ,  גם לא תמורת נסיגה מלאה של ישראל לקווי 67' ,  כולל החרבת כל היישובים היהודיים וטרנספר של חצי מיליון יהודים לתוך הקו הירוק .  

כישלון המו"מ :  ובכל זאת ,  השמיים לא ייפלו
nan
