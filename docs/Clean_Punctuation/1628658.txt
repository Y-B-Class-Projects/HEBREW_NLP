מתקפת היזמים :  75 קניונים ייפתחו בתוך חמש שנים בישראל 
מאות אלפי מטרים של שטחי מסחר ,  מרכזים עירוניים שכונתיים ,  פאוור סנטרים ומרכזי סחר בפריפריות ימלאו בשנים הקרובות את נוף הערים בישראל  ?  ואולם לא כל אנשי הנדל"ן נלהבים מהפתיחה המסיווית הצפויה לנו  ?  יוסי צבי ,  מנכ"ל קניוני ישראל :  השוק מתקרב בצעדי ענק לרוויה
 >  >  ראשון לציון זכתה בשנות ה-90 לכינוי המעליב  " עיר הקניונים המתים ".  מה שקרה שם היה בית ספר לנדל"ן מסחרי :  כמה מרכזים מסחריים קטנים פעלו בשטח של 5,000-10,000 מ"ר ,  כשכל אחד מהם ריכז כמה מותגים ,  חנויות ושירותים ושיגשג בחלקת האלוהים הקטנה שלו .  הפעילות במרכזים היתה ערה עד שהגיעו האחים יגאל ומשה גינדי ב-1993 ,  ושאבו לקניון הזהב שלהם את כל הרשתות והפעילות המסחרית .  הצרכנים ,  כך מסתבר ,  לא צריכים הרבה מרכזים שונים ומגוונים .  הם מעדיפים מרכז מסחרי אחד גדול ואיכותי שיש בו הכול .  מקרית שמונה ועד אילת - בשנים הקרובות מתוכננים להיבנות בישראל כ-75 מרכזים מסחריים בשטח כולל של 740 אלף מ"ר ,  הכוללים קניונים גדולים ,  מרכזים שכונתיים בערים הגדולות ופאוור סנטר .  מתוך הרשימה של 75 המרכזים ייבנו 16 קניונים גדולים בהיקף של 40-15 אלף מ"ר כל אחד .  שני הקניונים הגדולים ביותר ,  שייבנו בשטח של 40 אלף מ"ר כל אחד ,  יוקמו בבאר שבע ובאשדוד ;  בשכונת עיר ימים בנתניה צפוי להיבנות קניון גדול בשטח של 25 אלף מ"ר ;  וברמלה יוקם קניון חדש בשטח של 20 אלף מ"ר .  השאלה העקרונית שעולה היא אם יש צורך בכמות כה גדולה של קניונים .  מי שטוען כי יש צורך ,  מצביע לראיה על הקניונים המצליחים בישראל ועל דמי השכירות הגבוהים בהם .  קניון רמת אביב שבתל אביב  ( שבבעלות מליסרון )  ,  למשל ,  שנמצא ליד קניון עזריאלי הממוקם במרחק של עשר דקות נסיעה מקניון גבעתיים  ( גם הוא בבעלות קבוצת עזריאלי )  - כולם חיים ובועטים .  ואולם לא כולם מסכימים כי פתיחה מסיווית של קניונים בהכרח נחוצה . " השוק מתקרב בצעדי ענק לרוויה ",  אומר יוסי צבי ,  מנכ"ל קניוני ישראל המחזיקה ב-16 קניונים ומרכזים מסחריים ברחבי הארץ . " יש נוסחאות של כמות שטח מסחר שמתאימה לכמות אוכלוסייה ,  אבל אין נוסחה ברורה .  את הרוויה נרגיש כשבכמה קניונים תהיה בעיית השכרות ותשואות נמוכות ",  טוען צבי ,  איש נדל"ן שעוסק בייזום ופיתוח של קניונים .  בקניוני ישראל עסוקים בימים אלה בתכנון של אחד הקניונים הגדולים בארץ באשדוד בשותפות עם חברת הביטוח הראל ,  בגודל של כ-40 אלף מ"ר - שטח הדומה לשטחי קניון ערים ברעננה וקריון בקרית ביאליק .  הפתיחתו צפויה להיות בעוד כשלוש-ארבע שנים . " אם רשויות התכנון יאשרו קניונים נוספים ,  הסבירות שנראה את מקרה ראשון לציון תלך ותגדל ",  אומר צבי . " את מנועי הצמיחה והגידול ברווח התפעולי צריך להראות באמצעות הרחבה ושדרוג הקניונים הקיימים .  משאב הקרקע מאוד מוגבל ויקר .  המרחק בין הקניונים הולך ומצטמצם ",  הוא מוסיף . " בכל עיר יש קניון גדול"עו"ד דניאל הרינג ,  שותף נדל"ן במשרד שטיינמץ ,  הרינג ,  גורמן ושות'  ( shg )  מלווה כיום 14 מרכזים מסחריים קטנים שנמצאים בהקמה ברחבי הארץ ,  ובעיקר בפריפריה .  גם הרינג רואה את הרוויה המתקרבת של שטחי מסחר במרכז הארץ . " עם ההיצע הקיים והבנייה המתוכננת נראה שיש היצע גדול של שטחי מסחר .  בכל עיר יש קניון גדול וגם בעיר השכנה יש קניון גדול .  אין ספק שיש עודף של שטחי מסחר ולא כל המרכזים הגדולים הם טובים ושוקקים .  לפעמים הבעיה בקניון היא לאו דווקא מהתחרות אלא הניהול או התמהיל הבעייתי ".  בגלל הצפיפות באזור המרכז בחרו הלקוחות של הרינג להתפתח לאזורי הפריפריה ,  שם עלויות הקרקע נמוכות והמרכזים המסחריים קטנים יותר - בשטח של 2,000-6,000 מ"ר - ולכן הבנייה שלהם זולה יחסית .  לבסוף ,  הם מתוכננים בפורמט של מרכז פתוח ולא סגור וזה מוזיל את הוצאות התפעול והאחזקה שלהם . " יש דרישה מצד האוכלוסייה בפריפריה לאופנה ,  בתי קפה ,  בילוי ובידור ",  טוען הרינג . " גם לרשתות השיווק יש עניין במרכזים כאלה .  הן צריכות להתרחב כי הן לא יכולות להיות בסטגנציה .  הן גם רואות את ההתפתחות של האוכלוסייה - ערי הפיתוח של פעם נמצאות היום במדרגה אחרת ".  אבל העובדות בשטח מדברות בעד עצמן .  היזמים מאמינים שישראל צריכה עוד קניונים רבים והם מוכנים להשקיע את הכסף שלהם באמונה הזאת .  האם באמת יש מחסור ?  לדברי תמיר בן שחר ,  מחברת המחקר צ'מנסקי בן שחר ,  לפעמים זה לא מחסור אמיתי כמו הצורך בקניונים עדכניים . " אחרי 32 שנה של בניית מרכזים מסחריים בישראל ,  אנחנו מגיעים למצב שנפתחים מרכזים חדשים שמתאימים לצרכים החדשים של השוק הקמעוני ",  הוא אומר . " החנויות כיום מחפשות שטחים גדולים יותר בקניון ,  מה שאין בקניונים הישנים ",  הוא מפרט . " לא תמיד אפשר למצוא חנות של 600 מ"ר באמצע הקניון ".  להערכתו ,  המגמה החדשה לא תפגע ב-20 הקניונים המובילים ,  אבל  " ברגע שהבחורה הצעירה תגיע - הזקנה תמות ".  בן שחר מתכוון למוות של ממש .  להערכתו ,  הקניונים הישנים יעברו הסבה למשרדים ,  קופות חולים או כל שימוש אחר ,  או ,  כפי שקורה בעולם ,  הם יהרסו בדחפור ובמקומם ייבנה קניון חדשני .  גם שמואל עטיה ,  הבעלים של חברת עטיה נכסים לשיווק נדל"ן ,  לא חושב שהשוק המסחרי הולך לקראת מחנק . " כשמדברים על קניבליזציה חושבים שזה משחק סכום אפס ,  כי קשה לחשוב על מגמות עתידיות .  הגידול באוכלוסייה ובהכנסה מגדילים את העוגה .  לא צריך רגולטור במשרד הפנים כדי להגיד כמה שטחי מסחר צריך .  התכנון של השוק החופשי הוא הטוב ביותר וכל יזם צריך לבדוק אם כדאי לו להיכנס לפתוח קניון חדש ",  טוען עטיה .  לדבריו ,  קליפורניה היא אחד המקרים הקיצוניים ליחס שבין שטחי מסחר לכמות האוכלוסייה ,  שבה קיימים שני מ"ר מסחר לנפש ,  במערב אירופה היחס הוא כ-1.5-1.7 מ"ר לנפש ובישראל הממוצע הוא מ"ר אחד לנפש .  המשמעות היא שבישראל יש מקום לגידול בשטחי מסחר כדי להתקרב לסטנדרטים בינלאומיים ,  אלא שגם כוח הקנייה של הצרכן הישראלי אינו עומד בקנה מידתו של זה בקליפורניה . " לאור ההתפתחויות החיוביות הצפויות במשק בשנים הבאות והצפי לגידול בהכנסה הפנויה ,  יגדלו באופן טבעי הביקושים של הציבור לסחורות ,  שירותים ,  מוצרים ,  בילוי ותרבות הצריכה .  כל אלה יגרמו לשגשוג של שטחי מסחר קיימים וחדשים ",  אומר עטיה .  אחד הקניונים החדשים שמשווק עטיה הוא קניון באר שבע החדש ,  שמקדם היזם אלי להב ,  ובו שטחי מסחר להשכרה בהיקף של כ-40 אלף מ"ר .  במשך שנים היה בבאר שבע קניון מצליח אחד - קניון הנגב של קבוצת עזריאלי .  מלבדו ,  פועל בהצלחה ביג באר שבע והשנים הקרובות צפויות להיות מרתקות :  מלבד הקניון של להב בונה חברת שיכון ובינוי קניון בשטח של כ-14 אלף מ"ר ;  היזם יגאל דימרי צפוי לפתוח את מבואות ,  שוק פתוח בשטח של כ-30 אלף מ"ר ;  ובקנה של מינהל מקרקעי ישראל קרקעות נוספות במזרח העיר ,  שמיועדות למסחר . " על אף שנראה כאילו יש בבאר שבע עודף מסחר - אין בה ",  קובע עטיה . " יש בה משכורות גבוהות יחסית לממוצע הכללי וההכנסה גדלה ,  מה שייצר ביקושים למרכזים מסחריים נוספים ".  פילים לבנים עופר שחטר ,  מנכ"ל פרומול מקבוצת נכסי אריאל ,  שגם הוא משווק שטחי מסחר בקניונים ,  מסכים עם הטענה שבבאר שבע יש מקום לקניון גדול נוסף - ולא רק שם .  גם בתל אביב רבתי ,  שבה חמישה קניונים גדולים - בהם עזריאלי ,  קניון גבעתיים ,  דיזינגוף סנטר ,  קניון רמת אביב וקניון איילון - ועוד מרכזים שכונתיים וקניונים קטנים רבים  ( כמו מיקדו סנטר ,  גן העיר ,  מרכז וייצמן )  . " יש ערים שגדלות באופן משמעותי ומצדיקות גידול בשטחי מסחר .  בנתניה ,  למשל ,  נבנית שכונת עיר ימים ובמקביל נבנה קניון עיר ימים החדש .  כך גם בפתח תקוה ,  שם יש רק קניון גדול אחד וכמה מרכזים קטנים ",  אומר שחטר ,  ומציין גם את אשדוד ,  העיר הרביעית בגודלה בארץ ,  שתושביה עדיין מקווים שיוקם בה בית חולים ומצפים לקניון הראשון שייפתח בה .  לדבריו , " אשדוד היא עיר גדולה שמשוועת לקניון גדול .  יש בה שלושה קניונים קטנים ובכל אחד יש כמה רשתות .  ברגע שיפתח בעיר קניון הרשתות יהיו חייבות לעבור לשם או לפתוח סניפים ",  הוא מוסיף . " להערכתי ,  בעשר השנים הקרובות יכול להיפתח קניון גדול אחד בשנה .  זה קצב הגיוני שמתאים לקצב גידול האוכלוסייה ".  אילת ,  כמו באר שבע ,  נטרפה בשנים האחרונות על ידי יזמי הנדל"ן .  במשך שנים רבות פעל בה המונופול של קניון מול הים ,  שחייב את הצלחתו לוואקום שהיה לפניו בעיר .  ראו היזמים כי טוב ,  והתחילו לבנות שטחי מסחר :  קניון מלכת שבא כבר נבנה ובעתיד ייבנה פארק החלקרח במזרח העיר ;  לגזית גלוב ישראל יש תוכניות לבניית קניון נוסף במרכז הטיילת ;  וגם תחנת האוטובוסים המרכזית הכעורה צפויה לעבור מתיחת פנים ותוספת מסיווית של שטחי מסחר - כל זאת בעיר שמונה פחות מ-50 אלף תושבים .  היזמים מחשבים בתוכניות העסקיות שלהם את התיירים שהקניונים הממוזגים הם המפלט היחיד בעיר מפני השמש ,  ואת הפיתוי מאי תשלום המע"מ בעיר . " באילת יש תנועה מסחרית ששקולה לעיר גדולה של מאות אלפי אנשים משום שאנשים בחופשה קונים יותר ,  ועובדה שדמי השכירות בעיר מתחילים מ-100 דולר למ"ר "  טוען שחטר .  אלא שאילת עשויה להיתקל בבעיה אחרת לגמרי מכיוון עקבה ,  השכנה הירדנית ,  שהתיירות בה מתפתחת ומאיימת לשאוב אליה את התיירות הישראלית והבינלאומית .  ימים יגידו אם היזמים לא בנו יותר מדי קניונים בעשור השני של המילניום .  אם הם יצליחו ,  זה יהיה רווח של כולנו - כי אם לא ,  הארץ תתמלא בפילים לבנים ,  ריקים מפעילות מסחרית שוקקת .
 
מתקפת היזמים :  75 קניונים ייפתחו בתוך חמש שנים בישראל 
מאות אלפי מטרים של שטחי מסחר ,  מרכזים עירוניים שכונתיים ,  פאוור סנטרים ומרכזי סחר בפריפריות ימלאו בשנים הקרובות את נוף הערים בישראל  ?  ואולם לא כל אנשי הנדל"ן נלהבים מהפתיחה המסיווית הצפויה לנו  ?  יוסי צבי ,  מנכ"ל קניוני ישראל :  השוק מתקרב בצעדי ענק לרוויה

