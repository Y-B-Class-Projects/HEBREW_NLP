בין סינדרלה ללכלוכית
הניצחון של לידס הוכיח ,  על אף שלא ממש היה צריך ,  שהגביע האנגלי חי ובועט .  אוהדי פורטסמות ,  מנגד ,  ראויים לצרות קבוצתם
אחד הדברים שהכי משעשעים אותי זה לשמוע חברים מתל-אביב אומרים ש"ירושלים זה כבר לא מה שהיה פעם ".  באותו רגע מתחשק לי לשלוח SMS לדוד המלך ולשאול אותו באמת , " איך היה פעם ?  ".  על אותו משקל אפשר להתייחס להספדים הקבועים על הגביע האנגלי שמכריזים על מותו כל שנה מחדש ,  רק כדי למצוא אותו שוב חי ,  בועט ופותח את החדשות של עשר ב-BBC .  
נכון שהיו לא מעט קרחות במגרשים בסיבוב השלישי של הגביע בשבת האחרונה  ( במיוחד היה ביזיון בוויגאן ,  שם רק חמשת אלפים צופים הטריחו עצמם למשחק הקבוצה המקומית נגד האל סיטי )  ,  רק שהעניין לא נובע מירידת קרנו של הגביע האנגלי אלא מסיבה פשוטה אחרת :  קבוצות הפרמייר-ליג לא כוללות את משחקי הגביע במנוי והאוהדים ,  שגם כך הוציאו מאות פאונדים על המנוי ,  נדרשים לשלם עוד כמה עשרות עבור כרטיס למשחק וקשה להאשים אותם שהם מוותרים על התענוג .
 מי שבכל זאת רצה ליהנות מהקסם המיוחד של הגביע האנגלי היה צריך להיות אתמול באולד-טראפורד או באפטון פארק ,  שני מגרשים שסיפקו לנו Cup-Ties אמיתיים עם כדורגל אנגלי כמו שאנחנו אוהבים :  קצב ,  תשוקה ומחוייבות ,  הן על הדשא והן ביציעים .  וכמובן ,  סיפור סינדרלה מקסים כמו שהגביע האנגלי יודע לספק .
 הניצחון של לידס באולד-טראפורד מגיע יותר לאוהדים הנפלאים של הקבוצה שנפלו קרבן לניהול שערורייתי שדרדר אותם עד לליגה השלישית ואחרי לא מעט שנים קשות יכלו אתמול שוב לחייך - לא רק מהניצחון המרשים ,  אלא גם מהדרך בה הושג .  לידס לא באה להחנות את האוטבוס ברחבה של יונייטד ואולי לגנוב שער בהתקפה מתפרצת ,  היא באה לשחק כדורגל ,  וכשיש לך חלוץ נפלא כמו ג'רמיין בקפורד  ( בקרוב על המסכים שלכם באחת מקבוצות הפרמייר-ליג )  ,  יש לך גם סיכוי לא רע לנצח ,  אפילו באולד-טראפורד ,  כמו שאכן קרה .  
צחוק הגורל הוא שלמפגש דומה בתחילת העשור לידס אולי לא היתה עולה בהרכב החזק ביותר שלה ,  אבל אתמול גם הפצועים ,  החולים והגימליסטים התייצבו והעניקו לאוהדי לידס רגע שוודאי שימח אותם לא פחות מההעפלה לחצי-גמר ליגת האלופות ב- 2001 .  ככה זה בחיים ,  כשאתה מאבד את הכל ,  רק אז אתה פתאום נזכר להעריך את הדברים היפים והפשוטים שבהם - כמו ניצחון על היריבה מהעיר השכנה בסיבוב השלישי של הגביע .
 העלייה המחודשת של לידס לכותרות מתקשרת גם לסיפור השני של סופ"ש בכדורגל האנגלי - הקריסה הכלכלית של פורטסמות .  בניגוד לאוהדים של לידס ,  שנפלו קורבן לניהול פושע ,  לאוהדים של פורטסמות' אין לי ממש הרבה סימפטיה .  
כשהגיע סשה גאידמאק ושפך עליהם מליונים שהביאו להם בסופו של דבר את הגביע האנגלי ב-2007 ,  אף אחד מהאוהדים לא ממש התעניין מי האיש ומה בדיוק הוא עושה כאן .  הם התעוררו רק אחרי שגאידמק עזב את המועדון והשאיר אחריו ערימה של חובות .  אם היו טורחים לברר אצל אוהדי בית"ר ירושלים ,  אלה היו מספרים להם שמי שעשוי להיות הבעלים האמיתי של הקבוצה הוא סוחר נשק שמבוקש למעצר בשלוש יבשות שונות ,  וחוץ מהקבוצה שלהם הוא החזיק בקבוצה נוספת ,  אי שם במזרח-התיכון ,  קבוצה אותה נטש אחרי שאוהדיה העיזו והחציפו לא להצביע עבורו בבחירות לראשות העיר .  
בכדי להוסיף חטא על פשע המשיכו בפורטסמות בשלומיאליות שלהם ושמו את המועדון בידיים של שרלטנים מזרח-תיכוניים אחרים ,  שהתבררו מהר מאוד ככאלה שספק אם יש להם בכיס עודף לקנות קפה בהפסקה .  
האוהדים בפראטון-פארק קראו במהלך משחק הגביע בשבת ל- Board  ( חבר המנהלים )  להתפטר ,  מה שגרם לי להתפקע מצחוק מהנאיביות ,  או שמא ,  מהטפשות שלהם .  הרי ב-Board יושבים אנשיו של הבעלים  ( מי שזה לא יהיה עכשיו )  ,  ואם הוא יילך ,  מי ישלם את משכורות המליונים והחובות שהבעלים הקודמים השאירו אחריהם - האוהדים ?  עדיף שבמקום זה ,  יעשו אותם אוהדים חשבון נפש ויבינו שאולי בפעם הבאה כדאי לא לקפוץ מעל הפופיק ולהתמכר לקסמי שווא .  בסופו של דבר ,  אחרי שאותם שרלטנים ,  השחקנים שעשו להם סיבוב על הכיס והמנג'רים שדאגו רק לתחת שלהם ולא לעתיד המועדון יעברו לחפש פראיירים חדשים במקום אחר ,  האוהדים הם אלו שיצטרכו לנסוע הלוך וחזור חמש-מאות ק"מ למשחק ליגה שלישית בקרלייל בלילה מקפיא באמצע שבוע .
 
בין סינדרלה ללכלוכית
הניצחון של לידס הוכיח ,  על אף שלא ממש היה צריך ,  שהגביע האנגלי חי ובועט .  אוהדי פורטסמות ,  מנגד ,  ראויים לצרות קבוצתם

