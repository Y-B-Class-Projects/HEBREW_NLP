פצע פתוח 
השפ"פים - שטחים פרטיים פתוחים - היו אמורים לשפר את איכות חייהם של התושבים .  אלא שהם נהפכו לנטל כבד על כתפי הדיירים ששטחים אלה בבעלותם
 >  >  יוסי כספי ממודיעין לא תיאר לעצמו שבגיל 60 ייאלץ לנקות מדי יום את צואת הכלבים בגינה שליד ביתו ,  גינה שנראית ומתפקדת כמו כל גינה ציבורית רגילה .  אלא שכספי ו-36 המשפחות המתגוררות במקום הם הבעלים של שפ"פ - שטח פרטי פתוח - ובניגוד לגינות הרגילות המוגדרות שצ"פ - שטח ציבורי פתוח - שעליהן אחראיות הרשויות המקומיות ,  הם האחראים על הגינה ועל תחזוקתה .  כספי רכש דירה בשכונת קייזר במודיעין לפני שבע שנים .  לפני כן התגורר במשך שנים בבית פרטי בהרצליה .  בעת הרכישה לא היה מודע לבעייתיות הכרוכה בבעלות על שפ"פ :  גביית תשלומים מהדיירים בעבור התחזוקה השוטפת של הגינה ,  התמודדות מול תביעות משפטיות ,  ניהול מגעים עם העירייה ומאבק בלתי פוסק מול עוברי אורח העושים בשטחו הפרטי ככל העולה על רוחם . " פלונטר אחד גדול "  שפ"פ הוא שטח פרטי פתוח בבעלות הדיירים שגרים במתחם .  השטח חובק קבוצת בניינים ,  ועם זאת חלים עליו החוקים שחלים על שטחים משותפים אחרים בבניין כמו חדר המדרגות ,  הגג והלובי .  החוק אינו מונע מעבר של זרים במתחם .  קבוצת דיירים שמבקשת לסגור את המתחם צריכה להגיש בקשה למינהל ההנדסה - אך האישור אינו ניתן באופן אוטומטי . " אני אחראי על השטח הפרטי המשותף לכולם - הגינה ,  תפעול התאורה ,  מערכות ההשקיה ,  מערכת ביוב ומגרשי המשחק לילדים .  מדובר בפלונטר אחד גדול ,  בעיקר מבחינה משפטית ,  ואף אחד לא מביא את זה בחשבון . " ההגדרה של שפ"פ אינה הגיונית .  אם זה שטח פרטי ,  מדוע נכנסים לפה עוברי אורח ?  אני מנקה את השטח על חשבוני - אבל את הלכלוך עושים דיירים ממתחמים סמוכים ,  בעיקר אלה שבאים למקום עם כלביהם .  העירייה סירבה להציב שלט האוסר כניסה של כלבים - ואנחנו לא יכולים לעשות דבר בנדון ",  מתלונן כספי .  מעבר לתחזוקה השוטפת של הגינה קיימת בעיה נוספת המטרידה את מנוחתו של כספי .  מדובר בבעיה משפטית מהותית ,  שעד כה לא ניתן לה מענה ,  בנוגע לביטוחם של עוברי אורח . " כשהגענו לשכונה ,  לפני שבע שנים ,  מישהו שלא התגורר כאן עשה תאונה בחניון שבבעלותנו .  כשבעל הרכב ביקש לתבוע את חברת הביטוח ,  תביעתו נדחתה מכיוון שהתברר לה כי התאונה התרחשה בשטח פרטי - ולא בשטח ציבורי . " חברת הביטוח הציעה לבעל הרכב לתבוע את בעלי הקרקע - אותנו .  הוא לא שמע על דבר כזה מעולם וגם אנחנו לא .  מכיוון שהתקרית אירעה בעת אכלוס הדירות ,  הפניתי אותו לקבלן . " מדובר בבעיה משפטית מהותית .  מה יקרה אם אחד הילדים בשכונה ,  שאינו מתגורר בפרויקט שלנו ,  ישבור רגל בגינה - את מי יתבעו ?  ",  תוהה כספי .  בינתיים כספי מצליח לגבות מכל הדיירים את התשלום החודשי ,  בסך 42 שקל ,  הנחוץ למימון תחזוקתה של הגינה ,  ממשיך לנקות אחרי הכלבים ,  מקווה שהעירייה תסכים בסופו של דבר להציב שלט שימנע את כניסת הכלבים - ומתפלל שאף אחד לא ייפצע בשפ"פ שלו . " לא הבנו במה מדובר "  בשהם מתמודדים התושבים עם בעיה דומה .  תושב המקום שרכש לפני שש שנים דירה מקבלן בעיר ,  מספר כי רק לאחר שצצו בעיות נודע לו וליתר השכנים המתגוררים במתחם ,  הכולל שמונה מבנים ,  כי בבעלותם שטח פרטי פתוח . " נוצר אצלנו מצב אבסורדי :  המועצה גובה מכל דייר סכום של 35 שקל בחודש והיא אחראית לתאורה ולניקיון .  אבל כשהתעוררו בעיות רציניות ,  כמו פיצוץ בביוב ,  היא התנערה מאחריות . " כשרכשנו את הבית אף אחד לא הסביר לנו את משמעות הדבר .  כמה מהדיירים לא עודכנו בעניין ואחרים לא הבינו במה מדובר - מה שברור זה שאף אחד לא תיאר לעצמו לאן הוא נכנס ",  הוא אומר .  גם בעניין השצ"פים ,  כאמור שטחים ציבוריים פתוחים ,  היו מקרים שבהם רשויות מקומיות ניסו להתנער מאחריות - אף שמדובר בשטחים שבאחריותן - ולהעביר את הטיפול בשטח לאחריות הרוכשים או הקבלנים .  מקרה כזה התרחש באחרונה בפרויקט שמקימה חברת נוה בפרדס חנה-כרכור .  נוה הבטיחה לרוכשים בפרויקט פארק המשתרע על שטח של 18 דונם ,  שיכלול שבילי אופניים ומתקני משחקים לילדים .  עם זאת ,  העבודות במקום עוכבו בשל מחלוקת שהתעוררה בין החברה לעירייה בנוגע לעלויות הפיתוח .  החברה טענה כי פיתוח השטח הציבורי ,  כולל המימון ,  הוא באחריות הרשות המקומית .  לטובת כל הצדדים ,  והדיירים בראשם ,  הסתיימה הפרשה בפשרה בין העירייה לחברה ,  והוחלט כי העירייה תישא בעלויות התחזוקה ,  והחברה תממן את פיתוח הפארק .  הצלחה בפרויקטים איכותיים  " בכל מה שקשור לשטחים פרטיים פתוחים ",  מסביר האדריכל ומתכנן הערים פרופ' משה צור , " נכון הדבר שהשטח הפרטי יהיה באחריות הדיירים ולא בטיפול הרשות המקומית .  רוב היזמים מפתחים את השטח מעבר לסטנדרט העירוני ,  ולכן העירייה לא יכולה להשקיע בזה אלא פועלת באופן מערכתי . " הדבר מצליח במיוחד בפרויקטים איכותיים ,  כשהדיירים דואגים לתחזוקת השטח באמצעות חברת ניהול .  בפרויקטים בינוניים ומטה מתעוררים לעתים חילוקי דעות בין הדיירים בנוגע לגובה ההוצאה החודשית ,  מכיוון שאיכות התחזוקה פחות חשובה להם ",  אומר צור .  סוגיית השטחים הפרטיים הפתוחים רלוונטית במיוחד במודיעין מכיוון ששיטה זו מעוגנת בתכנון של העיר .  הרעיון שעמד מאחורי היוזמה היה להשביח פרויקטי בנייה ,  מתוך תפישה שמתחם ציבורי בבעלות פרטית מעלה את רמת החיים של תושבי המקום ומעניק להם שליטה על הנעשה במקום .  אלא שבחלוף השנים התברר כי מדובר בנטל כבד . " השפ"פים נועדו לתרום לרווחת הדיירים ,  אבל מהר מאוד הם נהפכו לנטל ",  מסבירה זיוה אסא ,  מנהלת המחלקה לתרבות הדיור וקשרי חוץ בעיריית מודיעין . " הפניות הראשונות בעניין הגיעו אלי כבר ב-96' ,  כשדיירים הופתעו לגלות כי עליהם לטפל בשטחים עצומים .  הם סירבו להקים ועד שיהיה אחראי על השפ"פ ,  התקשו לגבות כספים והשטח לא תוחזק . " רוב התושבים עסוקים ביותר ,  ואין להם זמן להתעסק עם העניין הזה .  שטחים רבים הוזנחו ,  והעירייה נדרשה להתערב בעניין ",  אומרת אסא .  כך ,  בשפ"פים שבהם הצמחייה גדלה פרא והתעוררה סכנה של חדירת מזיקים ,  העירייה הוציאה התראות והטילה קנסות .  עיריית מודיעין שינתה את התפישה בנושא זה עקב הבעיות הרבות שהתגלו .  בתכנון למתחמים הבאים שיוקמו בעיר העירייה פועלת באמצעות הוועדה המקומית לתכנון ובנייה למזער את החיוב בהקמת שפ"פים ,  ואף לבטלו .  כמו כן ,  באחרונה החלה עיריית מודיעין בפיילוט בכמה שכונות בעיר ,  שמטרתו לפתור את הבעיה - לפחות באופן חלקי .  העירייה גובה מכל תושב 36-60 שקל בחודש כחלק מתשלום הארנונה ומטפלת בתחזוקה השוטפת של השטח .  התשלום יהיה רק עבור תחזוקה שוטפת - החלפת תאורה ,  ניקיון וגינון .  במתחמים הזקוקים לשיקום ההוצאות יהיו גדולות יותר . " המצב בשטח מוכיח כי השפ"פ לא השיג את המטרה - וחבל ",  מסכמת אסא . " נכון להיום העירייה מנסה לסייע ,  אבל אנחנו עדיין לא יכולים להתמודד עם בעיות משמעותיות .  הטיפול בהן עלול ליפול על כתפי התושבים ". 

פצע פתוח 
השפ"פים - שטחים פרטיים פתוחים - היו אמורים לשפר את איכות חייהם של התושבים .  אלא שהם נהפכו לנטל כבד על כתפי הדיירים ששטחים אלה בבעלותם

