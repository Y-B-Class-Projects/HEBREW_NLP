מחדל הכאב
אחרי שהתברר לכולם שהסרט  " מטען הכאב "  יכול לזכות באוסקר ,  התעורר שוק הקולנוע הישראלי וגילה שהוא בכלל ישודר בטלוויזיה .  מי אשם ?  אייל דץ שם שכפ"צ וחיפש הפי אנד
תגידו שלום ל-"Hurt Locker "  וקבלו במחיאות כפיים את  " מטען הכאב ".  סרטה של קת'רין ביגלו ,  אחד הסרטים המובילים בקרב על האוסקר ,  אמנם ישודר ב-yes בסופו של דבר  ( 7 במרץ ,  יום האוסקר )  ,  אולם כלל לא בטוח שיגיע למסך הגדול ,  מה שאומר שקהל הצופים הישראלי עלול להפסיד את אחד הסרטים המדוברים בעולם בשנים האחרונות .  
זו כמובן לא תהיה הפעם הראשונה :  בכל שנה  " מפספסים "  המפיצים הישראלים סרטים מהמעלה הראשונה בעולם .  הקהל הישראלי ,  שלא שוחה בתוך אתרי ברנז'ה הוליוודיים ,  לא מודע לעובדה שבשל שיקולים מסחריים גרידא נמנעים ממנו סרטים שעושים חיל ברחבי תבל .  
המקרה של  " מטען הכאב "   ( ותודה לרוכשי הסרט שגאלו אותנו מהשימוש באותיות לועזיות )  הוא הקיצוני מכולם .  הסרט ,  שעוסק בעלילותיה של יחידת מפרקי פצצות בצבא האמריקאי הנלחם בעירק ,  בוים על ידי אשתו לשעבר של במאי  " אווטאר "  ג'יימס קמרון והפך מכישלון מסחרי באנגליה וארצות הברית  ( הסרט הרוויח עד כה ,  במהלך שנה של הקרנות ,  16 מיליון דולר בכל העולם בהפצה מצומצמת )  לשיחת היום בחסות עונת הפרסים .  
למעשה ,  הסרט עדיין הסתובב בעולם כשחברת הלווין yes החליטה לשים עליו את היד ולמעשה זכתה בכל הקופה .  שכן ,  רק לאחר מכן החלו להגיע הפרסים ,  ביניהם פרס המפיקים וחשוב מכך - פרס גילדת הבמאים ,  שכמעט מבטיח לביגלו את האוסקר לבמאית הטובה ביותר ,  ומכאן - כולם רוצים להיות חברים של הילד הלוהט בשכונה .
 מכאן ,  שהשאלה איך פספסו המפיצים הישראלים את הפוטנציאל הגלום בסרט דרושה הבהרה וכרגיל במקרים כאלה - הגרסאות הולכות ומתפצלות .  לטענת גורמים בשוק ההפצה הישראלי ,  הפספוס הוא בכלל של מפיצי הסרט בחו"ל .  ברשת בתי הקולנוע לב לדוגמא ,  המתמחה ברכישת סרטי איכות מאירופה וארצות הברית  ( "סרט לבן "  של האנקה ,  למשל ,  שמתחרה מול  " עג'מי "  באוסקר בקטיגוריית הסרט הזר )  ,  טענו בתגובה לפניית וואלה !  תרבות כי  " מפיצי הסרט מכרו אותו לטלוויזיה עוד לפני שמיצו את נושא המכירה למפיצי הקולנוע בארץ ובעולם ".  
בנוסף ,  בפוסט של  " קפיטן פראקסה ",  הבלוגר הרשמי של רשת לב ,  פורסם בחודש דצמבר 2009 כי החברה שמכרה את הסרט בעולם ,  Voltage Picture ,  היא זו הנושאת באשמה .  לטענת הקפיטן ,  החברה לא ממש העריכה את מה שיש לה ביד ,  והעמידה אותו למכירה לטלוויזיה בלבד .
 ב-yes ,  לעומת זאת ,  דווקא טוענים ש"מטען הכאב "  כן הופץ לקולנוע ומתגאים בכך שזיהו את הפוטנציאל הגלום בו כבר באחת ההקרנות הראשונות שלו ,  בשנת 2008 ,  בפסטיבל הסרטים בטורונטו .  עם זאת ,  מנהלת הרכש וערוצי הבית של yes ,  דנה שטרן ,  דווקא מבינה את השיקולים המסחריים שעמדו מאחורי החלטת המפיצים הישראלים לא לרכוש את הסרט . 
" אני מניחה שהם פשוט חשבו שלא יצליחו להחזיר את ההשקעה ",  אמרה שטרן לוואלה !  תרבות . " מדובר בסרט שעוסק במלחמה האמריקאית בעירק וכנראה שיש לנו מספיק סרטי מלחמה משלנו .  יש השקעה עצומה בהפצת סרט ,  החל מתרגום וכלה בשיווק וביחסי הציבור .  המפיצים כנראה לא האמינו שהקהל הישראלי יבוא לקולנוע לראות סרט על עירק ". 
ב-2 בפברואר ,  קיבל  " מטען הכאב "  גושפנקא סופית בדמות תשע מועמדויות לאוסקר ,  כולל קטגוריות כמו הסרט הטוב ביותר ,  הבמאי ,  השחקן ,  התסריט המקורי ועוד .  ב-yes הבינו שכעת ייפתח מירוץ חיזור אחריהם כדי להביא את הסרט בכל זאת לבתי הקולנוע והחליטו כי הם לא ממהרים לשחרר את הסחורה ,  בוודאי ובוודאי לא לפני שהסרט ישודר אצלם ביום הענקת הפרס הנכסף .  הם מקווים ,  כנראה ,  שיוכלו אז לנפנף למפיצים הישראלים במשפט  " הסרט שלנו זכה באוסקר .  מה עשה שלכם ?  ".  
" מהרגע שהסרט החל לצבור תאוצה ,  כבר בסוף 2009 ,  החלה ההתעניינות סביבו ",  מאשרת שטרן . " כרגע כולם מחכים ליום של אחרי טקסי האוסקר .  אם 'מטען הכאב' יזכה באחד הפרסים המרכזיים ,  אין ספק שזה יסלול את דרכו למסכי הקולנוע בישראל ".  לדבריה של שטרן ניתן להוסיף את העובדה האירונית משהו שב-23 בפברואר תיערך פרימיירה של הסרט לעיתונאים בבית קולנוע גדול המקרין סרטים מעותקי פילם .  בית הקולנוע הזוכה ,  אגב ,  הוא קולנוע לב .
 
מחדל הכאב
אחרי שהתברר לכולם שהסרט  " מטען הכאב "  יכול לזכות באוסקר ,  התעורר שוק הקולנוע הישראלי וגילה שהוא בכלל ישודר בטלוויזיה .  מי אשם ?  אייל דץ שם שכפ"צ וחיפש הפי אנד

