לחיות טוב - ובזול !  
בחינת היישובים המוצלחים בישראל מראה כי לא חייבים לשלם מיליוני דולרים כדי ליהנות מאיכות חיים .  מיתר ,  כפר תבור והר אדר מתמקמים במקום גבוה בצמרת
 >  >  כמה מבין עשרת היישובים המוצלחים ביותר בארץ נמצאים במרכז הארץ ?  6 ?  אולי 8 ?  יש בכלל יישובים מוצלחים שלא נמצאים באזור תל אביב ?  כי לפחות על פי טוקבקים מלומדים באינטרנט ניתן להבין שבפריפריה אין עבודה ,  אין חינוך ,  ואין דיור הולם .  התשובה ,  לשאלה היא ארבעה בלבד :  סביון ,  כפר שמריהו ,  רמת השרון וגבעתיים .  יתר היישובים נמצאים במרחב גדול שבין מטולה בצפון לעומר בדרום ,  ואף לא אחד מהם עונה על ההגדרה  " בין חדרה לגדרה ".  יש חיים מחוץ לגוש דן ,  ואפילו טובים .  מה הופך את היישובים המוצלחים לכאלה ?  בטח שלא מחירי הנדל"ן שבהם .  להיפך - מחירי הדירות ברוב המקומות המוצלחים בארץ נחשבים לסבירים ואף לנמוכים יחסית לנהוג באזור המרכז .  אמנם בכפר שמריהו ובסביון ,  הנמנים על צמרת יישובי האיכות ,  תידרשו לשלם מיליוני דולרים עבור וילות ,  ואולם ביישובים ברמת איכות דומה כמו מיתר ,  כפר תבור או להבים אפשר למצוא בקלות קוטג'ים בפחות מ-2 מיליון שקל .  מה קובע אם יישוב הוא איכותי ?  כדי לענות על שאלה זו נעזרנו במדד החברתי-כלכלי של הלשכה המרכזית לסטטיסטיקה .  מדד זה בחן 197 עיריות ומועצות מקומיות ,  וסיווג אותן ל-10 אשכולות הומוגניים ,  כשבמסגרת אשכול 1 נכללים היישובים הנחשלים ביותר בארץ ,  ואילו באשכול 10 - היישובים המוצלחים ביותר .  הסיווג לאשכולות נקבע על סמך 14 פרמטרים חברתיים-כלכליים ,  בהם הכנסה ממוצעת לנפש ,  רמת מינוע ,  אחוז כלי רכב חדשים ,  אחוז זכאים לתעודות בגרות ,  אחוז סטודנטים ,  רמת אבטלה ,  שיעור המשתכרים שכר מינימום ופחות ,  אחוז המשתכרים כפליים ומעלה מהשכר הממוצע ,  גיל חציוני של תושבי היישוב ,  אחוז משפחות מרובות ילדים ,  מקבלי קצבת קשישים ועוד .  הנתונים מבוססים על 2006 ,  ואולם הם עובדו ופורסמו לפני כארבעה חודשים .  בצמרת הרשימה ,  עם ציון של 10 עגול ,  ניצבים שלושה יישובים - סביון ,  כפר שמריהו ועומר .  אחריהם ,  עם ציון 9 ,  מצוינים היישובים הר אדר ,  להבים ,  כפר ורדים ,  מיתר וכפר תבור .  בין היישובים הנמצאים באשכול 8 ניתן למצוא גם את יסוד המעלה ומטולה .  במסגרת הפרויקט שלנו התמקדנו במועצות המקומיות הקטנות - אלה שמספר תושביהן הוא עד עשרת אלפים תושבים ,  ולכן לא ציינו יישובים גדולים יחסית ,  כמו גבעתיים ורמת השרון ,  שגם הם נמצאים באשכולות העליונים .  רוב היישובים אמנם מרוחקים מאזור המרכז ,  ואלה שבאצבע הגליל - מרוחקים מאוד ;  חלקם ,  כמו מטולה ,  יסוד המעלה וכפר תבור הם חלק מההיסטוריה הציונית ,  וחלקם כמו עומר ,  להבים ,  מיתר ,  הר אדר וכפר ורדים - הם יוזמות חדשות יחסית .  שני יישובים - סביון וכפר שמריהו - הם יישובים למיליונרים ,  ואולם יתר הישובים ,  הגם שהם כוללים אוכלוסיה אמידה ,  עדיין אפשריים למגורים גם לאוכלוסייה מהמעמד הבינוני-גבוה .  כולם ,  ללא יוצא מן הכלל ,  מהווים אלטרנטיבה אמיתית למימוש החלום של בית בכפר .  שלווה במורדות הלבנון  >  >  המושבה מטולה היא היישוב היהודי הצפוני ביותר בישראל .  היישוב ממוקם בגובה 530 מטר מעל פני הים ,  ומקור השם  " מטולה "  במלה הערבית  " אומטלה ",  שפירושה - משקיף על הסביבה .  אדמות מטולה נרכשו ב-1893 על ידי הברון רוטשילד מערבי נוצרי בשם ג'בור בק .  רוטשילד ביקש להקים מושבה של איכרים עובדי אדמה .  ראשוני המתיישבים היו פועלים חקלאיים ממושבות הברון ,  בעיקר מראשון לציון וזכרון יעקב ,  שכללו 57 משפחות שעלו למטולה והתיישבו בה ב-1896 .  ב-1923 הועברה מטולה לידי השלטון הבריטי ובזמן מלחמת העולם השנייה שימשה המושבה מרכז לפעילות הצבאית של הבריטים נגד צבאות וישי בסוריה .  לאחר מלחמת השחרור ובמסגרת הסכמי הפסקת האש ב-49' ,  הועברו הקרקעות החקלאיות של איכרי מטולה בעמק עיון לשטח לבנון ,  וזאת במטרה להפסיק את פעולות האיבה מהן סבלו תושבי המושבה .  קו הגבול ,  הקיים עד היום ,  נקבע כ-30 מטרים מצפון לבתי התושבים .  לאחר פינוי כוחות צה"ל מלבנון במאי 2000 התקיימו אירועי מחאה רבים לאורך גדר הגבול מול מטולה על ידי אנשי החיזבאללה ותומכיהם .  ביישוב 2,000 תושבים קבועים ,  אך המושבה מספקת שירותים לכ-4,000 נפש ,  כולל חיילי צה"ל ,  כוחות הביטחון ,  עובדים זרים ותיירים .  רבים מתושבי מטולה מתפרנסים מניהול צימרים .  במרכז קנדה ובשמורת נחל עיון ,  הנמצאים בתחום המושבה ,  מבקרים כחצי מיליון תיירים בשנה .  מתוך כ-450 בתי אב במושבה ,  כ-120 מתפרנסים מחלקאות וכ-35 משירותי תיירות .  חינוך ומבני ציבור :  במושבה פועלים מרכז קנדה ,  מוזיאון ראשי המתיישבים ,  בית ספר יסודי ,  ספרייה ציבורית ,  מצפה ,  בית כנסת ובית הגבולות - גלריה עם תערוכות מתחלפות .  שוק הנדל"ן :  השכונות האטרקטיביות ביותר במושבה הן שכונות הקרובות יותר לכניסה ליישוב ,  הממוקמות מעל נחל עיון ומשקיפות למפל התנור ולגליל .  ממרבית הבתים בשכונות אלה נשקף נוף מרהיב ,  שמגדיל את אטרקטיביות הנכסים .  שכונה נוספת היא שכונת הר צפיה ,  הנושקת לקו הגבול ונמצאת על גבעה בצפון מערב היישוב ,  ממנה ניתן לשמוע את צופרי המסגדים בלבנון .  גם בתי האבן העתיקים במושבה הוותיקה הם יקרים ואטרקטיביים יותר מהבתים החדישים שנבנו בבנייה קבלנית בשכונת הר צפיה ,  שם ניתן למצוא בתים ב-500 אלף שקל .  בין היתר ,  נמכרה באחרונה בהר צפיה וילה בשטח של 160 מ"ר בנוי על מגרש של 700 מ"ר ב-535 אלף שקל .  מגרש של 470 מ"ר בהר צפיה ,  עליו ניתן לבנות שני קוטג'ים דו-משפחתיים ,  נמכר בתקופה האחרונה ב-200 אלף שקל בממוצע .  בשכונת הזיתים ,  המשקיפה למפל התנור ,  נמכר באחרונה בית בודד על מגרש של חצי דונם ב-600 אלף שקל .  שוק אטרקטיבי נוסף במטולה הוא שוק השכירות ,  המיועד לסטודנטים ,  שלומדים במכללת תל חי ,  במרחק 10 דקות נסיעה ממטולה ,  ובוחרים לגור בעיירה הציורית .  שוק זה מביא משקיעים רבים גם ממרכז הארץ ,  שרוכשים דירות זולות בבניינים משותפים ספורים הקיימים במרכז המושבה משנות ה-50 ,  אותן הם יכולים להשכיר בתשואות של 7%-9% .  דירת 3 חדרים שמתאימה לשני שותפים ועולה כ-300 אלף שקל ,  ניתן להשכיר ב-1,500-1,800 שקל לחודש .  מטולה אוכלוסייה :  2,000 תושבים מיקום :  על גבול לבנון ,  כ-35 צפון-מזרחית לצפת שנת הקמה :  1896 דירוג חברתי כלכלה  ( סוציו-אקונומי )  :  8 ראש המועצה :  הרצל בוקר איכות חיים על קו הגבול  >  >  מיתר הוא יישוב קהילתי בן 25 שנה ,  השוכן בשוליה המזרחיים של בקעת באר שבע ,  בשיפוליו של דרום הר חברון .  האזור עשיר בערכי טבע ונוף ובאתרים עתיקים .  שטח השיפוט של מיתר משתרע על פני 37 אלף דונם .  אוכלוסייה :  במיתר מתגוררות כיום כ-1,750 משפחות ,  המונות כ-7,600 נפש .  אוכלוסיית מיתר מגוונת ,  חילונית ברובה ,  אם כי ביישוב יש גם ציבור דתי ומסורתי גדול .  ביישוב מתגוררת גם קבוצה גדולה של עולים ותיקים דוברי אנגלית .  שיעור התעסוקה ביישוב מגיע לכ-93% .  היסטוריה :  היישוב נוסד במסגרת תוכנית ה"כוכבים "  שהגה אריאל שרון ,  כשכיהן כשר החקלאות לפני כ-25 שנה .  התוכנית דיברה על פיזור יישובים יהודיים בנגב ובגליל לאורך הקו הירוק .  מיתר ממוקם על קו הגבול ,  על כביש 60 המוביל מירושלים לחברון ,  והוא היישוב הראשון לאחר היציאה משטחי הרשות הפלסטינית מכיוון חברון .  עד שהוקמה מיתר ,  היתה במקום התיישבות לא חוקית של הפזורה הבדואית ,  ואחת המטרות בהקמת היישוב היתה למנוע את התיישבות זו .  מיתר הוקם באמצעות אגודה שיתופית פרטית ,  ולא על ידי מינהל מקרקעי ישראל ,  כפי שנעשה ביישובים אחרים .  לכן ,  היישוב לא זכה לתמיכה תקציבית ותכנונית של מחלקת ההתיישבות של הסוכנות היהודית ,  ולצורך ההתיישבות הוקמה אגודה ,  שהגרעין שלה הורכב מתושבי באר שבע ,  אשר ביקשו לצאת מהעיר ולהקים יישוב עצמאי וכפרי .  חינוך :  מערכת החינוך במיתר מונה 11 גני ילדים ,  שלושה בתי ספר יסודיים וחטיבת ביניים ,  שבהם לומדים כ-1,700 תלמידים .  הישגיהם החינוכיים של תלמידי מיתר הם מהגבוהים ביותר בכל הדרום .  כמו כן ,  ביישוב פועלת מערכת חינוך א-פורמלית ענפה ביותר - קרוב ל-1,000 בני נוער ומבוגרים פועלים לאחר שעות הלימודים והעבודה במסגרת חוגים המתקיימים במקום .  מוסדות ציבור :  ביישוב פועלים מרכז מסחרי גדול ,  שלוש תנועות נוער ,  מרכז ספורט רחב היקף והספרייה העירונית הגדולה באזור .  בין היתר ,  מקודמת במיתר תוכנית בשיתוף הרשויות הסמוכות להקמת אזור תעשייה ,  שירותים ומסחר בצומת שוקת .  לפי התוכנית ,  אמור תוואי כביש 6 להגיע לצומת שוקת תוך שנתיים - דבר שיקצר משמעותית את זמן הנסיעה ממיתר לתל אביב ולצפון .  שוק נדל"ן :  היישוב נמצא כיום בתנופת פיתוח והתרחבות ,  כאשר רק בשנה האחרונה נקלטו בו עוד 72 אנשי קבע של צה"ל ,  שחתמו על הסכמים לרכישת צמודי קרקע .  מיתר נהנתה מעליות מחירים בשלוש השנים האחרונות בשיעור של כ-25% בממוצע ,  ומאז 2009 שומרת על יציבות .  ההערכות הן כי מחירי הנכסים ימשיכו לעלות באופן מתון .  מחירי הקרקעות ביישוב עלו בשיעור של עשרות אחוזים בשלוש השנים האחרונות וצפויים עוד לעלות ,  בשל מחסור בהיצע .  כיום נמכרת קרקע בשטח של כ-500 מ"ר במקום בכ-450 אלף שקל - לעומת 370 אלף שקל לחלקה דומה ב-2008 ,  וכ-280 אלף שקל במאי 2007 .  היישוב מחולק לשני חלקים :  מיתר הוותיקה ,  המתאפיינת בצמודי קרקע על מגרשים בשטח 600-800 מ"ר ,  ומיתר החדשה ,  המאופיינת בנכסים חדשים על מגרשים בשטח של 500-600 מ"ר .  בין שני חלקי היישוב קיים פער מחירים בשיעור של 15%-20% בממוצע לטובת השכונה החדשה .  כך ,  בית בשטח של 180 מ"ר על מגרש של 700 מ"ר במיתר הוותיקה נמכר כיום בכ-1.45 מיליון שקל ,  לעומת נכס דומה בשכונה החדשה על מגרש של 500 מ"ר ,  הנמכר ב-1.8 מיליון שקל .  בתים גדולים יותר ,  בשטח של כ-250 מ"ר בנוי ,  נמכרים בשכונה הוותיקה במחיר 1.75 מיליון שקל בממוצע - לעומת נכס דומה בחדשה ,  שנמכר בכ-1.9 מיליון שקל .  עד לפני שנה נמכרו הבתים האלה בכ-1.5 ו-1.6 מיליון שקל בהתאמה .  מיתר אוכלוסייה :  7,600 תושבים מיקום :  2 ק"מ צפונית לצומת שוקת ,  על כביש 60 .  15 דקות מבאר שבע דירוג חברתי כלכלי  ( סוציו-אקונומי )  :  9 שנת הקמה :  שנות ה-80 ראש המועצה :  אבנר בן גרא עולים על הרדאר >  >  שמו של היישוב נגזר מ"גבעת הרדאר "  - מוצב שסביבו התחוללו קרבות קשים לפני קום המדינה ובמלחמת העצמאות .  היישוב בנוי על המתחם ההיסטורי של גבעת הרדאר ,  המתנשאת לגובה של 888 מטר מעל פני הים וניתן להשקיף ממנה על מישור החוף בין עזה לחדרה ממערב ועל ירושלים וסביבותיה ממזרח .  ב-5 ביוני 67' כבשה חטיבת השריון הראל את גבעת הרדאר .  היישוב הוקם ב-86' ,  וב-95' הוכרז כמועצה מקומית .  מזכירות העמותה היא זו שניהלה את תהליך הקמת שלב א' - 360 דונם ביישוב - שכלל עבודות פיתוח ,  תשתיות והכנת 300 מגרשים לבנייה בשיטת  " בנה ביתך ".  אכלוס היישוב החל במאי 86' ,  ובסוף אותה שנה גרו בו 30 משפחות .  כיום מתגוררים בהר אדר 3,600 תושבים בכ-1,000 בתי אב .  רוב האוכלוסייה היא בחתך סוציו-אקונומי בינוני-גבוה ,  וכוללת תושבים ותיקים לצד צעירים ,  שעוסקים רובם במקצועות חופשיים .  חינוך :  בהר אדר יש בית ספר יסודי ,  בו לומדים 441 תלמידים .  בנוסף פועלים ביישוב גני ילדים ומעון יום ,  בהם לומדים 218 ילדים .  בני הנוער לומדים בחטיבת הביניים ובתיכון במבשרת ציון השכנה .  מוסדות ציבור :  הר אדר מציע לתושביו שירותי קהילה רבים ומגוונים :  אולם אירועים ,  אמפיתיאטרון ,  מועדון נוער ,  משטח החלקה ,  בית כנסת ,  שלושה מגרשי ספורט ומתנ"ס קהילתי .  עם אישורה של התב"ע החדשה אמורים להיבנות ביישוב בית ספר חדש ,  אולם ספורט ,  קאנטרי קלאב ומרכז מסחרי .  שוק הנדל"ן :  300 צמודי הקרקע הראשונים  ( שלב א' )  נבנו ביישוב בשיטת  " בנה ביתך "  עם גימור סטנדרטי ,  ורובם זקוקים כיום לשיפוץ .  הבתים הם בשטח בנוי של 200-350 מ"ר על מגרשים של 600-700 מ"ר .  בסוף שנות ה-90 נבנו עוד 720 צמודי קרקע בווילות חד ודו-משפחתיות  ( שלב ב' )  ,  על מגרשים של 500-600 מ"ר ,  בשטח בנוי של כ-350 מ"ר בממוצע .  הר אדר נהנתה בשלוש השנים האחרונות מעליות מחירים בשיעור של כ-25% בממוצע ,  שנבעו בעיקר מהיצע קרקעות ונכסים מוגבל .  בית בשטח של 250 מ"ר בנוי על מגרש בשטח של כ-550 מ"ר בשלב א' ,  הזקוק לשיפוץ ,  יימכר כיום בכ-2.3 מיליון שקל בממוצע .  ב-2007 נמכר בית דומה ב-1.85 מיליון שקל ,  וב-2005 - בכ-1.6 מיליון שקל .  בית חד-משפחתי בשלב ב' ,  כ-260 מ"ר בנוי על מגרש בשטח 500-600 מ"ר ,  יימכר כיום בכ-2.75 מיליון שקל ,  לעומת כ-2.5 מיליון שקל במארס 2009 - עלייה בשיעור של 10% .  אותו בית נמכר ב-2007 בכ-2.25 מיליון שקל ,  וב-2005 בכ-1.7 מיליון שקל .  הר אדר אוכלוסייה :  3,600 תושבים מיקום :  13 ק"מ צפונית מערבית לירושלים ,  על גבול הקו הירוק דירוג חברתי כלכלי  ( סוציו-אקונומי )  :  9 שנת הקמה :  1986 שטח שיפוט :  1,400 דונם ראש המועצה :  אבירם כהן החלום של סטף ורטהיימר >  >  כפר ורדים הוקם על ידי איש העסקים סטף ורטהיימר שקיבל ממינהל מקרקעי ישראל שטח של 7,000 דונם בגליל ,  עליו הקים גם את אזור התעשייה תפן ,  הממוקם כשני ק"מ דרומית ליישוב .  חזונו של ורטהיימר כלל אזור תעסוקה איכותי ויישוב קהילתי ברמה גבוהה שימשוך אליו תושבים גם ממרכז הארץ .  בתחילת דרכו היה כפר ורדים שייך מוניציפלית למועצה האזורית מעלה יוסף ,  כשלאורך השנים גדל וב-1993 נהפך למועצה מקומית עצמאית .  השם  " כפר ורדים "  נבחר מתוך הסכמה לתת ליישוב ולרחובותיו שמות של פרחים ,  עצים ,  נחלים והרים ,  ולא של אישי ציבור .  ההתערבות הממשלתית בהקמת היישוב היתה נמוכה מאוד .  למועצה אין הכנסות מלבד ארנונה ולכן היא מוגדרת כמועצה ענייה ,  אלא שיש לזכור כי מדד הדירוג הסוציו-אקונומי של היישובים מודד פרמטרים המתבססים על רמת האוכלוסייה עצמה ,  שהיא ברמה גבוהה במקום .  תושבים רבים ביישוב אכן עברו להתגורר בו ממרכז הארץ .  רובם המכריע של התושבים הם משכילים ורבים מהם עובדים באזור התעשייה תפן וברפא"ל .  שוק הנדל"ן :  מבחינה נדל"נית השוק בכפר ורדים הוא חזק ויציב ,  כשנתח נכבד ממנו הוא שוק שכירות .  כרגע אין כמעט מגרשים לקנייה ביישוב ,  אך בכוונת מינהל מקרקעי ישראל לשווק בקרוב 35 מגרשים נוספים במקום .  טווח המחירים בכפר ורדים נע סביב 450 אלף שקל בממוצע ,  למגרש של 500-600 מ"ר .  היישוב מתחלק לשניים :  שלב א' - שהוא השלב הוותיק ,  ובו נמצאים המגרשים הגדולים יותר וכן מוסדות הציבור .  שלב ב' - החדש יותר ,  שבו ישנם מגרשים של חצי דונם בממוצע .  הודות למיקום הגבוה עליו נבנתה שכונת שלב ב' ,  היא זוכה לנוף מרשים יותר .  מחירי הבתים ביישוב עלו בשנה האחרונה משמעותית ,  כשבית על מגרש של 600 מ"ר ,  שנמכר לפני כשנה ב-1.2 מיליון שקל בממוצע ,  נמכר כיום ב-1.5 מיליון שקל .  באופן יחסי כפר ורדים הוא יישוב יקר יותר מהיישובים הסובבים אותו .  בית שיעלה בכפר ורדים כ-1.5 מיליון שקל ,  יעלה כמיליון שקל בלבד בעיר מעלות - הממוקמת כשני ק"מ בלבד צפונית לכפר ורדים .  רבים מרוכשי הבתים ביישוב בשנה האחרונה הם תושבי חיפה והקריות וחלקם גם מהמרכז .  תופעה מעניינת נוספת היא נדידת פנסיונרים מהיישוב ואליו .  לעתים אלה תושבי הכפר שמוכרים את ביתם כדי להתקרב לילדיהם המתגוררים במרכז הארץ ,  ובמקרה ההפוך מדובר בתושבי מרכז הארץ המבקשים בשלב זה בחייהם להגשים את חלום הבית בגליל .  כפר ורדים אוכלוסייה :  7,000 תושבים מיקום :  2.5 ק"מ דרומית למעלות ,  9 ק"מ צפונית לכרמיאל דירוג חברתי-כלכלי  ( סוציו-אקונומי )  :  9 שנת הקמה :  1984 ראש המועצה :  סיון יחיאלי פיסת היסטוריה ישראלית >  >  היישוב נוסד כמושבה ב-1901 על אדמות הכפר הערבי מסחה ,  שנרכשו מכספי קרן יק"א שהקים הברון דה רוטשילד .  בשלב ראשון התיישבו במקום 25 משפחות ,  שהתגוררו בבתים הערביים המקוריים .  ב-1902 נבנו הבתים הראשונים במושבה ,  באזור המוכר כיום כרחוב המייסדים .  לכפר תבור חשיבות רבה בתולדות התנועה הציונית .  ב-1909 התקיימה במקום ועידה שבה הוחלט על הקמת ארגון השומר להגנת היישובים העבריים .  מפקד הפלמ"ח ,  יגאל אלון ,  שהיה גם אלוף בצה"ל ואחד מראשי מפלגת העבודה ,  נולד במושבה .  ב-1949 המושבה קיבלה מעמד של מועצה מקומית .  בשנות ה-50 נוספו ליישוב שטחים נרחבים בעקבות ייבוש הביצות בעמק החולה הסמוך .  היישוב הוא מגדל השזיפים הגדול בישראל .  עם השנים ,  ובמיוחד בשני העשורים האחרונים ,  המושבה התרחבה מאוד ונבנו בה יחידות דיור רבות .  חינוך :  בכפר יש בית ספר יסודי אחד ,  על שם יצחק רבין ,  ובו לומדים כ-280 ילדים ,  וגני ילדים .  בית ספר התיכון של הכפר הוא בית ספר כדורי .  ב-2008 כל בוגרי כדורי ,  56 במספר ,  ניגשו לבחינות הבגרות ו-49 עברו בהצלחה .  מדובר באחוז גבוה ביותר ,  יחסית לממוצע הארצי הנמוך מ-50% .  מבני ציבור :  בכפר מתנ"ס ,  טיפת חלב ,  שני סופרמרקטים ,  סניפים של קופות חולים כללית ומאוחדת ,  סניף של בנק הפועלים ,  ספרייה ,  מרכז לתיירות ,  מוזיאון המרציפן ,  מוזיאון לתולדות היישוב ,  אולם ספורט ,  בריכת שחייה ועוד .  שוק הנדל"ן :  חלק גדול מהנכסים בכפר תבור הם נכסים פרטיים ,  שרשומים בטאבו ,  אם כי קיימים גם שטחים של מינהל מקרקעי ישראל ,  בעיקר בשכונות חדשות ובשכונת בנימין העתידית ,  שנמצאת בצפון היישוב .  הבנייה בכפר היא בנייה צמודת קרקע של בתים חד-משפחתיים ודו-משפחתיים .  שטחי המגרשים במקום מתחילים ב-270 מ"ר ,  בעיקר בשכונות החדשות במקום ,  ועד למגרשים גדולים של דונם ויותר ,  בעיקר באזור הוותיק של הכפר .  הצד שנמצא מזרחית לכביש 65 כולל את המושבה הוותיקה והוא נחשב ליקר יותר .  השכונות המבוקשות ביותר הן שכונות השזיפים והשקמים ,  בחלק הדרום-מזרחי של היישוב ,  שם מוקמים קוטג'ים של 180 מ"ר ויותר ,  על מגרשים גדולים של כחצי דונם .  מחירי קוטג'ים כאלה הם 1.5-1.8 מיליון שקל ולעתים אף יותר .  מחיר מגרש של חצי דונם בשכונות אלה הוא חצי מיליון שקל  ( כ-1,000 שקל למ"ר קרקע )  ,  לפני פיתוח ותשתיות .  רוב הנכסים הזולים יותר נמצאים בצד המערבי של היישוב .  מחיר קוטג' של 125 מ"ר על מגרש של 270-300 מ"ר במבנה דו-משפחתי ,  יגיע ל-700-850 אלף שקל ,  בעוד שלפני שנתיים המחיר היה 600-650 אלף שקל בלבד .  בתים גדולים יותר של חמישה חדרים ,  כ-175 מ"ר על מגרש של 350 מ"ר ,  עולים 1.15-1.35 מיליון שקל .  כפר תבור אוכלוסייה :  2,800 תושבים מיקום :  15 ק"מ צפונית-מזרחית לעפולה ,  ליד הר תבור דירוג חברתי כלכלי  ( סוציו-אקונומי )  :  9 שנת הקמה :  1901 ראש מועצה :  יוסי דולה צימרים בין השזיפים >  >  היישוב נוסד על ידי אנשי העלייה הראשונה ב-1883 כמושבה .  בשנים הראשונות סבלו התושבים מרעב וממלריה .  ב-1887 הברון רוטשילד החליט לסייע למושבה ובעקבות התערבותו המצב שופר ,  ואולם בתחילת המאה העשרים עברו על אנשי המושבה זמנים קשים ,  שבמהלכם הועלתה האפשרות ,  שלא מומשה ,  לפנות את היישוב .  גם בהמשך סבלו בני המושבה מבעיות כלכליות וביטחוניות - לפני קום המדינה היו אלה הבדווים ,  ולאחריה הפגזות של הסורים .  לאחר מלחמת השחרור הפכה יסוד המעלה למועצה מקומית .  חינוך :  כשליש מאוכלוסיית המועצה הם ילדים ונערים עד גיל 18 .  במושבה ישנם פעוטונים ,  גני ילדים ובית ספר יסודי  " נחשוני החולה "  שבו לומדים כ-104 תלמידים .  בית ספר התיכון של ילדי המועצה  " הר וגיא "  נמצא בקיבוץ דפנה .  מבני ציבור :  ביסוד המעלה מרפאה ,  צרכנייה ,  מרכז מסחרי בצומת הכביש לקרית שמונה הכולל גם מלון ,  דואר ,  בריכת שחייה ומתנ"ס הכולל גם פעילות לקשישים .  שוק הנדל"ן :  פעילות שוק הנדל"ן ביסוד המעלה היא בהיקפים נמוכים מאוד .  במקום מתבצעות עסקות ספורות על בתים בנויים .  עם זאת ,  עסקות מרובות יותר מתבצעות על מגרשים ,  ששטחם הממוצע הוא כדונם ,  וזאת בעקבות הפשרת קרקעות גדולה שבוצעה במקום בשנים האחרונות .  ביישוב ישנן קרקעות בבעלות פרטית  ( טאבו )  לצד קרקעות הנמצאות בבעלות מינהל מקרקעי ישראל .  הקרקעות הסחירות ביותר במועצה הן מגרשים של דונם ,  עליהם ניתן להקים מבנה מגורים ,  עם אופציה לתוספת של שני צימרים .  לנחלות ובתים ישנים אין כמעט שוק במועצה המקומית .  שוק הנדל"ן המקומי מתנהל בדולרים ,  ומחיר דונם קרקע מתחיל ב-140 אלף דולר  ( כ-520 אלף שקל )  ומגיע עד ל-200 אלף דולר  ( כ-740 אלף שקל )  .  המגרשים היקרים ביותר נמצאים בתוך המושבה ,  באזור הגבוה שלה וברחוב הראשונים ,  ואילו המגרשים הזולים גובלים באזור התעשייה .  מחיר בתים פרטיים ביסוד המעלה ,  בשטח של 200 מ"ר על מגרש של דונם ,  מתחיל ב-250 אלף דולר  ( כ-920 אלף שקל )  ומגיע עד ל-350 אלף דולר  ( כ-1.3 מיליון שקל )  .  בימים אלה מוצע למכירה במקום בית של 460 מ"ר על מגרש של 3 דונם במיליון דולר .  ביסוד המעלה מתקיים שוק ער של שכירות בתים ,  ובית במועצה המקומית מושכר בסביבות 5,000 שקל לחודש .  יסוד המעלה אוכלוסייה :  1,424 תושבים מיקום :  מדרום לשמורת החולה ,  כ-20 ק"מ דרומית לקרית שמונה דירוג חברתי-כלכלי :  8 שנת הקמה :  1883 ראש המועצה :  יהודה שביט עתודות הקרקע נגמרות >  >  סביון נוסדה על אדמות הכפר הערבי עבאסייה ,  שתושביו גורשו על ידי האצ"ל במלחמת העצמאות .  הוא החל את דרכו כיישוב חקלאי .  ב-1978 נותק היישוב סביון מהמועצה האזורית ונהפך למועצה מקומית נפרדת .  סביון וגני יהודה הסמוכה התקיימו עד 2003 כשני יישובים נפרדים כשסביון נוהלה על ידי מועצה מקומית וגני יהודה על ידי ועד מקומי נבחר ,  עם שייכות מוניציפלית למועצה האזורית דרום השרון .  ב-2004 אוחדו סביון וגני יהודה למועצה מקומית אחת - סביון-גני יהודה .  חינוך :  בית הספר סביון-גני יהודה ,  לב סביון - מרכז טיפולי מקצועי לילדים ונוער .  מבני הציבור :  מרכז קהילתי ,  בית תרבות בבנייה ,  ספרייה ציבורית ,  יד לבנים ,  מועדון בית ראשונים ,  בית הכנסת תפארת ישראל .  שוק הנדל"ן :  המועצה המקומית סביון ידועה כיישוב עם איכות חיים גבוהה בו מתגוררים ידוענים אמידים רבים .  ביישוב יש מעט עתודות קרקע והיצע נמוך של נכסים למכירה .  סביון מחולקת לחלק ותיק ,  בו ישנם מגרשים גדולים של דונם ורבע ומעלה ,  ולחלק חדש בו מתגוררות 300 משפחות .  בחלק החדש יש מגרשים קטנים יותר של חצי דונם ,  שבמרביתם החזיקה חברת אפריקה ישראל ,  שממש לאחרונה חנכה במקום את רחוב האדריכלים .  המגרשים בסביון הם קרקע של מינהל מקרקעי ישראל ,  אך הם מהוונים ל-60 שנה .  כיום מחיר של חצי דונם נע סביב 2.8 מיליון שקל בממוצע ומחיר לדונם סביב 4.2 מיליון שקל .  כיום עדים ביישוב לתופעה של בני המקום ,  שגדלו בו ומבקשים לחזור למקום בבגרותם .  אוכלוסייה זו מוצאת מענה בסביון החדשה ,  בה ניתן כאמור לבנות בתים על מגרשים קטנים יותר מסביון הוותיקה .  הקונים בסביון הם בדרך כלל אנשי עסקים ישראלים ,  בעלי השכלה גבוהה ,  שמחפשים שכונה קהילתית איכותית וישראלית במהותה .  בסביון לא מתגוררים כמעט תושבי חוץ או דיפלומטים .  מחירו של בית חדש ומודרני ביישוב ,  בשטח 350 מ"ר בנוי ,  הוא מינימום 10 מיליון שקל .  בית להריסה או לשיפוץ מסיבי בשטח של דונם ורבע ,  נע בין 5-6 מיליון שקל .  בתים בסביון הוותיקה ,  בני 20-25 שנה ,  נמכרים סביב 8 מיליון שקל .  גם המגרשים בשכונה החדשה ,  שאת מרביתם חברת אפריקה ישראל כבר מכרה ,  הממוקמים בשולי היישוב ,  נמכרו בעבר ב-2 מיליון שקל וכיום שוויים כבר 3 מיליון שקל .  מחירי הבתים בסביון עדיין נמוכים יותר מהמחירים בכפר שמריהו ,  הרצליה פיתוח ,  ארסוף ולעיתים נמוכים גם מבתים הנמכרים ברמת השרון או רמת אפעל השכנה .  יחד עם זאת ,  צופים מומחי נדל"ן כי המחירים ביישוב צפויים לעלות ולהדביק את המחירים באזורים יוקרתיים אחרים ,  בין היתר בשל העובדה כי עתודות הקרקע האחרונות ביישוב צפויות להיעלם .  סביון אוכלוסייה :  5,000 תושבים מיקום :  בין קרית אונו ליהוד דירוג חברתי כלכלי  ( סוציו-אקונומי )  :  10 שנת הקמה :  1953 שטח שיפוט :  4,500 דונם ראש המועצה :  מושיק ליפץ דיפלומטים ומיליונרים >  >  עם הקמת כפר שמריהו ,  התיישבו במקום 57 משפחות מגרמניה ,  שעלו לארץ לאחר עליית הנאצים לשלטון .  היישוב הוקם כיישוב חקלאי ,  כשהחברה המיישבת היתה חברת רסקו .  רוב התושבים הגיעו ממשפחות אמידות בגרמניה ,  רובם משכילים ,  שבחרו לעסוק במלאכת יד ובחקלאות בישראל .  היישוב נקרא על שם שמריהו לוין ,  שנבחר בקונגרס הציוני ה-7 לנשיא התנועה הציונית והיה בין מייסדי הטכניון בחיפה .  השפה הרווחת ביישוב בשנותיו הראשונות היתה גרמנית .  בית העם הראשון נבנה ב-1939 ושימש גם בית עם וגם מקום מפגש של הנציגות הציונית עם הנציב העליון .  ב-1950 חלה ההתרחבות הראשונה הגדולה ביישוב ,  כשחברת עמידר קנתה שטחים ובנתה 12 בתים דו-משפחתיים עבור 24 משפחות .  האוכלוסייה בכפר שמריהו השתנתה באופן הדרגתי ,  כשיותר אנשים אמידים רכשו נכסים במקום .  כיום ,  כפר שמריהו נחשב לאחד מיישובי היוקרה הבולטים והנחשקים בישראל .  ביישוב גרים דיפלומטים רבים בשכירות .  בסוף שנות ה-60 ,  שגרירות ארה"ב רכשה מבנה במקום ,  המשרת את עובדיה .  חינוך :  במקום פועלים גני ילדים ,  וכן בית הספר יסודי המשותף לכפר שמריהו ,  גליל ים ורשפון .  מבני ציבור בישוב :  מרכז וייל לתרבות וקהילה ,  בית סניור ,  בית הכנסת היכל הבנים ,  ספרייה ציבורית ,  אגודת הספורט ,  אגודת מים שיתופית כפר שמריהו , " מועדון + "  לאוכלוסייה המבוגרת ,  מרכז כלנית לתמיכה בילדים עם ליקויי התפתחות ולמידה ,  חברה קדישא ובית עלמין .  שוק הנדל"ן :  רמת המחירים ביישוב גבוהה ,  כשהביקושים למגרשים גדולים וההיצע נמוך מאוד .  יחד עם זאת ,  אנשים נזהרים מלבצע עסקות בחלקות של אדמות מינהל מקרקעי ישראל עם ייעוד חקלאי ,  עקב אי ודאות בנוגע לסטטוס הפשרתן .  מחצית מאדמות היישוב חקלאיות ומחציתן קרקעות למגורים ,  כשמחצית מהאדמות החקלאיות ושליש מהקרקעות למגורים הן אדמות מינהל .  המשבר הכלכלי האחרון פסח על היישוב ,  ולא ידוע על בעלי נכסים שנאלצו למכור את בתיהם .  השטחים בכפר שמריהו גדולים יותר מבהרצליה פיתוח .  רוב המגרשים בני דונם וניתן לבנות עליהם שני בתים ,  אך תושבים רבים מעדיפים לבנות עליהם בית אחד וליהנות מהשטח הגדול .  כמו כן ,  הרוכשים בכפר שמריהו מעדיפים לקנות מגרש לבנייה או בית לשיפוץ ולא בית מוכן .  רוב הרוכשים ביישוב ,  בניגוד להרצליה פיתוח ,  הם ישראלים .  החיסרונות ביישוב הם שדה התעופה הסמוך לבתים בצדו המזרחי ,  קו מתח עליון שעובר סמוך לבתים ,  וקו נפט שעובר לאורך היישוב מדרום לצפון ומגביל גם הוא את פיתוחו .  כמו כן ,  בתים שגובלים בכבישים הסובבים את הכפר - ביניהם כביש החוף במערב ואיילון במזרח - סובלים מירידת ערך .  מחיר דונם קרקע לבנייה ,  במיקום המרוחק מהמפגעים שצוינו לעיל ,  נע סביב 3 מיליון דולר בממוצע .  מחיר שטח זהה במיקום שקרוב לכבישים הסואנים יורד בהתאם ,  ויכול להיות נמוך ב-30%-50% .  מחיר בית חדיש בשטח 600 מ"ר על מגרש של דונם ,  יכול להגיע ל-5-6 מיליון דולר ,  ועל מגרש של שני דונם יכול להגיע גם ל-10 מיליון דולר .  כפר שמריהו אוכלוסייה :  2,200 תושבים מיקום :  מצפון להרצליה ,  בצמוד לכביש החוף דירוג חברתי כלכלי  ( סוציו-אקונומי )  :  10 שנת הקמה :  1937 ראש המועצה :  דרור אלוני המחירים מזנקים >  >  היישוב החל כיוזמה של המועצה האזורית בני שמעון ומינהל מקרקעי ישראל להקמת 600 בתים צמודי קרקע ברמה גבוהה .  להבים החלה להיבנות ב-1983 כיישוב קהילתי ,  וב-1988 הוכרה כמועצה מקומית .  מאז עבר היישוב כמה גלי בנייה ,  וכיום הוא כולל 1,400 צמודי קרקע .  ללהבים תוכניות התרחבות נוספות שאף כוללות הקמת אזור תעסוקה סמוך .  חינוך :  בלהבים בית ספר יסודי  - " להבים ",  בו לומדים כ-500 ילדים ,  וכן סניף של הצופים .  משלב חטיבת הביניים הילדים לומדים בבית הספר אשל הנשיא .  מוסדות ציבור :  מתנ"ס ,  מרכז מסחרי ,  תחנת רכבת ,  קאנטרי קלאב שוק הנדל"ן :  היישוב כולל צמודי קרקע של 250 מ"ר בנוי על מגרשים של 500 מ"ר ויותר .  חלקה הוותיק של להבים  - " השכונה הישנה "  - כולל כ-20 רחובות ,  שקרויים על שמות של צמחים ופרחים ,  ושמקיפים במעגל את המרכז ,  שבו נמצאים מוסדות ציבור כמו המרכז המסחרי ,  קופת חולים ,  בית הספר להבים ,  הספרייה ומבני ציבור נוספים .  שני הרחובות המרכזיים בחלק הזה של היישוב הם שדרות תמר ,  שחוצה חלקית את המעגל ,  ורחוב ורד שסובב את המרכז בצורה מעגלית .  בעשור האחרון הוקמו שכונת להבים ב' ,  מדרום-מערב לשכונה הוותיקה ,  ושכונת להבים ג' מדרום לשכונה הוותיקה .  שתי השכונות מכונות בקיצור להבים החדשה ,  והן מאופיינות ברחובות שנושאים שמות של ציפורים .  מחירי הנדל"ן ביישוב עלו בעשרות אחוזים בשנים האחרונות ,  וכשמדובר בקרקעות - אפילו במאות אחוזים .  במכרז מינהל מקרקעי ישראל על קרקעות בשכונת המניפה ב-2006 ,  התקבלו מחירים ממוצעים של כ-350 אלף שקל למגרש ,  ואילו כיום מחיר המגרשים נע בין 800 אלף שקל למיליון שקל .  במחירי וילות חלה עליית מחירים של כ-60% בארבע השנים האחרונות .  מחירי וילות בשכונה הוותיקה מגיעים לכ-1.6 מיליון שקל ,  ואילו בשכונה החדשה המחירים נעים בין 1.7 מיליון שקל ל-2.2 מיליון שקל .  להבים אוכלוסייה :  6,000 תושבים מיקום :  14 ק"מ צפונית-מזרחית לבאר שבע דירוג חברתי כלכלי  ( סוציו-אקונומי )  :  9 שנת הקמה :  1983 ראש המועצה :  אלי לוי ניסיון רביעי מוצלח >  >  עם סיום מלחמת העצמאות הוקם במקום קיבוץ חורבנה על ידי לוחמי חטיבת הנגב .  הגבעה עליה הוקם הקיבוץ כונתה  " אל עומרי "  בפי הבדווים הבודדים שהתגוררו באזור ,  ומכאן נלקח מאוחר יותר שם היישוב - עומר .  הקיבוץ עצמו לא החזיק מעמד והתפרק באותה השנה .  שנים ספורות לאחר מכן הוקם במקום מושב עובדים המונה 23 משפחות שהגיעו לנסות את מזלן .  הניסיון כשל ,  והיישוב התפרק פעם נוספת .  בשנות ה-60 נכנסו ליישוב עולים מצפון אפריקה ,  שהקימו מושב .  גם זה החזיק מעמד שלוש שנים - והתפרק .  שנתיים לאחר מכן נעשה ניסיון נוסף להקים מושבה במקום על ידי קבוצת מתיישבים שהגיעו ברובם מבאר שבע .  חלקם התפרנסו מחקלאות וחלקם עבדו ביישובים ובמפעלים בסביבה .  שנים ספורות לאחר מכן חברת רסקו חנכה 35 בתים חדשים בשכונה חדשה שנבנתה במקום ועד 1967 היתוספו ליישוב 100 משפחות .  במקרה זה ,  היישוב החזיק מעמד וממשיך להתפתח עד היום .  כיום הוא נחשב לאחד היישובים הבולטים מדרום לתל אביב .  חינוך :  בעומר פעוטונים ,  בית ספר יסודי ובית ספר תיכון מקיף .  בגני הילדים בעומר כ-360 ילדים ,  בבית הספר היסודי בכיתות א'-ו' לומדים כ-700 תלמידים ובבית הספר המקיף לכיתות ז'-י"ב לומדים כ-1,100 תלמידים .  כמדיניות המועצה בעומר ,  כל תלמידי כיתות י"ב ניגשים למבחני הבגרות ואחוזי הזכאות שם הם מהגבוהים בארץ - כ-86% .  מוסדות ציבור :  בעומר פארק תעשיית היי-טק היחיד בנגב ,  קאנטרי קלאב ובית קולנוע .  בעתיד מתוכנן להיבנות ביישוב פארק מים גדול ,  שיכלול בין היתר מסעדות ובתי מלון בשטח פארק התעשייה ,  חורש טבעי על כ-7,000 דונם ומתחם גולף .  שוק הנדל"ן :  המועצה המקומית עומר מאופיינת בבנייה של צמודי קרקע בלבד .  חברת רסקו נכנסה למקום באמצע שנות ה-60 והקימה כ-200 בתים .  עם השנים נבנו ביישוב בתים בבנייה פרטית בשיטת בנה ביתך .  האזור הוותיק מאופיין בין היתר במשקים ונחלות בודדות וכן בבתים בשטח של כ-100 מ"ר על שטחים גדולים של דונם עד שלושה דונמים .  בית כזה נמכר היום ב-2 מיליון שקל בממוצע ,  ולפני כשנה נמכר בכ-1.7 מיליון שקל בלבד ,  בעוד שבמהלך 2007 נמכר בית כזה תמורת 1.45 מיליון שקל בממוצע .  בשכונה הוותיקה של עומר מוצעים גם נכסים קטנים של כ-160-170 מ"ר בנוי על מגרשים בשטח של כחצי דונם .  נכסים אלה מוצעים כיום למכירה תמורת 1.6 מיליון שקל ,  לעומת 1.4 מיליון שקל לפני כשנה .  בעומר החדשה מוצעים נכסים גדולים בשטח של עד 300 מ"ר שנבנו בשנים האחרונות במחירים שמגיעים לכ-2.8 מיליון שקל .  בית בשטח של כ-180 מ"ר במפלס אחד ,  נמכר לפני כמה חודשים בכ-2.1 מיליון שקל .  לפני כשנה נמכר בית דומה תמורת כ-1.8 מיליון שקל בממוצע .  עומר אוכלוסייה :  8,000 תושבים מיקום :  כ-4 ק"מ צפונית מזרחית לבאר שבע דירוג חברתי כלכלי  ( סוציו-אקונומי )  :  10 שנת הקמה :  1964 ראש המועצה :  פיני בדש ---------------------- סייעו בהכנת הכתבה :  חנה רובין ,  נדל"ן בירוק ,  חנן דדון ממירב השקעות יעוץ כלכלי ותיווך נדל"ן ,  מועצה מקומית הר אדר ושמאי המקרקעין עו"ד רן פירו ,  מיכל סער - רי/מקס חלוצים נהריה ,  ראש מועצת כפר ורדים סיון יחיאלי ,  המתווך מנחם נחמיאס ,  רי/מקס ,  המועצה המקומית יסוד המעלה ,  חנה רובין נדל"ן בירוק ,  המתווכת ליאור שקלרש מתיווך דה-בוטון ,  אילן אפשטיין ,  זכיין אנגלו סכסון בסביון ,  ראש מועצת סביון מושיק ליפץ ,  ראש המועצה המקומית כפר שמריהו דרור אלוני ,  המתווכת נחמה אורון מאנגלו סכסון הרצליה פיתוח ,  המתווך צפריר ורטפלד מסוכנות תילן ,  יורם סעדון ,  תיווך להבים ,  יהודה אמיר מתיווך ברק - ב"ש והסביבה ,  נאור אלוש - מתיווך אקספרס - ב"ש והסביבה ,  אורי טל מ"אורי טל "  נכסים

לחיות טוב - ובזול !  
בחינת היישובים המוצלחים בישראל מראה כי לא חייבים לשלם מיליוני דולרים כדי ליהנות מאיכות חיים .  מיתר ,  כפר תבור והר אדר מתמקמים במקום גבוה בצמרת

