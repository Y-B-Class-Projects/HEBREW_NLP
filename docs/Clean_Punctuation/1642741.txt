גב אל גב
האלבום החדש של פיטר גבריאל  " Scratch My Back "  והדיאלוג המתמשך שלו עם אמני אינדי צעירים מוכיחים שמדובר במוזיקאי רלוונטי מתמיד  גם בגיל 60 .  עינב שיף כונן דיסק 
" Scratch My Back "  הוא אלבום האולפן השמיני של פיטר גבריאל והראשון מאז שנת 2002 ,  אז יצא  " Up "  המצליח .  האלבום מכיל קונספט מעניין :  גבריאל הקליט 12 קאברים לשירים שהוא אוהב כשמאחוריו תזמורת בלבד ,  בהפקת בוב אזרין המיתולוגי ,  שעבד עם כולם ,  החל מ-U2 ועד ג'יינז אדיקשן .  
על פי דיווחים במגזין הבילבורד ,  בעליהם של השירים המקוריים  ביניהם דיוויד בואי ,  ניל יאנג ולו ריד  יחזירו לגבריאל טובה ויכסו שיר שלו באלבום המשך שייקרא  " I'll Scratch Yours ".  חובה לציין שהדיווח הזה מעט הזוי ,  שכן לצד אמנים פעילים כמו ארקייד פייר ומגנטיק פילדס ,  לא ברור איך הטוקינג הדז יבצעו קאבר לגבריאל  ( אולי הכוונה רק לסולן לשעבר ,  דיוויד ביירן )  והאם באמת דיוויד בואי ייכנס סוף סוף לאולפן ההקלטות כשהמטרה תהיה הקלטת שיר של גבריאל ולא ,  למשל ,  שיר חדש משל עצמו .
 ראשית ,  צריך להגיד מזל טוב .  היום ,  13 בפברואר ,  פיטר גבריאל בן 60 .  אלא שהחגיגה האמיתית התרחשה לפני כמה שבועות  הוומפייר וויקנד הגיעו למקום הראשון במצעד הבילבורד עם אלבומם השני  " Contra ".  פיטר גבריאל הסתכל בוודאי על הטבלה באותו היום וחגג ניצחון - ניצחון שהחל עוד באלבום הבכורה של ההרכב ,  שהושפע עמוקות מהשילוב בין מוזיקה אפריקאית לפופ שיצר גבריאל בקריירת הסולו שלו .  הוומפייר וויקנד אף אזכרו אותו ישירות באותו אלבום בכורה ,  בשיר  " Cape Cod Kwassa Kwassa ",  שמאוחר יותר ביצע גבריאל בעצמו עם הוט צ'יפ .  
כפי שגבריאל מצליח ,  אם כן ,  לבצע קאבר לאמן אינדי מדובר כמו Bon Iver ,  כך גם הסצנה הצעירה של המוזיקה האלטרנטיבית חוגגת את מה שנחשב מיינסטרימי והמוני לפני 20 שנים .  ובסופו של דבר ,  באלבומו החדש ,  גבריאל סוגר מעגל ובעיקר מסתלבט על אלו שחשבו שהוא ביצע טעות כשלא הצטרף לאיחוד האחרון של ג'נסיס .
 לכבוד חגיגות יום ההולדת ,  מדור  " כונן דיסק "  חרג מהנהוג וכתבה זו מתפרסמת יומיים לפני צאתו של האלבום בבריטניה ,  אם כי ניתן להאזין לאלבום באופן מלא באתר הגרדיאן  ( מצורף לינק )  .  בארצות הברית ייצא האלבום ב-2 במרץ ובינתיים יצא ממנו רק סינגל אחד   " Book of Love ",  במקור של מגנטיק פילדס ,  שביצע בבי סייד של הסינגל את  " Not One of Us "  של גבריאל .  
אלבומו הקודם של גבריאל  " Up "  הגיע למקום התשיעי בבילבורד האמריקאי ,  לשני בבילבורד הקנדי ,  ל-11 במצעד האנגלי ולמקום הראשון במצעד האיטלקי .  סביר להניח שעם הקידום המסיבי של האלבום החדש והקבלה המחודשת של גבריאל בקרב קהל צעיר יותר ,  התוצאות הפעם לא אמורות להיות שונות .  בישראל ייצא האלבום לחנויות השבוע בייבוא חברת הליקון .
 המבקרים שהספיקו להאזין ל-"Scratch My Back "  נותרו אמביוולנטיים כלפיו .  האובזרבר ,  בביקורת שציונה שלושה כוכבים ,  אבחן שאמנם יש בו  " יותר טוב מרע ",  אולם חלק מהשירים לא נותנים את הערך המוסף שקאבר צריך לספק .  עם זאת ,  ה-BBC כינה את האלבום  " מהמם ",  המוג'ו נתן ארבעה כוכבים וכך גם ה-UNCUT .
 יראת הכבוד לאמן בסדר הגודל של גבריאל לא צריכה להרתיע אותנו מלומר לו   " אתה בסדר ,  כל כך בסדר ".  וזו כנראה מחמאה בגיל 60 .
 נקודת המוצא היא אכזבה :  דווקא עכשיו גבריאל היה צריך לגייס הרכבים כמו Yeasayer ,  הוט צ'יפ ואפילו האנימל קולקטיב כדי לסגור מעגל אמיתי עם חזון הפופ של קריירת הסולו שלו ,  במקום ללכת על קו תזמורתי שמרני .  אלא שגבריאל הוא עורך מוזיקלי מצוין ,  שבחר בשירים חדשים וטריים מחד ובשירים ישנים שלא נטחנו בקאברים עד דק  ( אולי מלבד  " Heroes "  של דיוויד בואי ,  שיצא כאן פשוט נפלא כך שזה לא משנה )  .  גבריאל אפילו הצליח לעקוץ קולגה שלו לתפיסת הפופ ,  פול סיימון ,  עם גרסה קודרת ודי מדהימה ל-"The Boy in the Bubble ".  
רגעי שיא אחרים הם קאברים לבון אייבר  ( "Flume ")  ול - " Listening Wind "  של הטוקינג הדז שבשניהם גבריאל דרמטי ,  פצוע ומפחד .  לעומת זאת ,  העריכה של גבריאל לפעמים טובה מדי ,  כך שהוא בוחר בשירים שאין לו סיכוי לנצח בהם  כמו  " My Body is a Cage "  של ארקייד פייר ,  שספק אם בכלל בני אדם ולא מלאכים כתבו אותו במקור ,  וכמובן  " Street Spirit "  של רדיוהד ,  שגבריאל התאמץ כל כך חזק לברוח מהריף המוביל שלו עד שאיבד קשר לחלוטין עם כדור הארץ .   אבל גם אם כיצירה שלמה  " Scratch My Back "  הוא לא אירוע מכונן בתולדות המוזיקה ,  הדוגמה שהוא מהווה לרלוונטיות של אלבום קאברים ראויה להערכה גדולה .  המאבק של גבריאל עם עצמו כדי להגיע למקום חדש מוכיח שגם בימי היסטריית ההיפסטרים ,  הדורשים מכל אדם מעל גיל 27 להצדיק את קיומו ,  יש אמנים שלא מוכנים לבצע ניתוח פלסטי מזויף בפניהם ומעדיפים להתמודד עם המציאות דרך החושים החדים שהביאו אותם עד הלום .  אותם חושים עובדים מצוין אצל גבריאל ,  ולא יכולה להיות ברכת מזל טוב טובה מזו לגיל 60 .
 

גב אל גב
האלבום החדש של פיטר גבריאל  " Scratch My Back "  והדיאלוג המתמשך שלו עם אמני אינדי צעירים מוכיחים שמדובר במוזיקאי רלוונטי מתמיד  גם בגיל 60 .  עינב שיף כונן דיסק

