המתכון לטיפוח יזמים 
יזמות
 >  >  הממצאים האמפיריים בשני העשורים האחרונים מוכיחים שיזמות היא מקור חשוב ביותר בצמיחה כלכלית ובהגדלת בסיס התעסוקה .  לפיכך ,  קובעי מדיניות ברחבי העולם משקיעים מאמצים רבים בקידום היזמות במדינותיהם .  אחד הכלים החשובים לעידוד יזמות הוא הקמת בתי גידול ליזמים דוגמת מרכזי פיתוח של חברות היי-טק רב-לאומיות .  לשם המחשה ,  כאשר ממשלת ישראל מחליטה להעניק סבסוד למפעל חדש של אינטל בישראל ,  אחד השיקולים - מעבר לתרומה הישירה של הקמת המפעל לביקוש לעובדים - הוא התרומה העקיפה למשק באמצעות גידול דור חדש של יזמים פוטנציאליים .  במחקר שערכתי באחרונה עם פרופ' מריאן פלדמן מאוניברסיטת צפון קרוליינה ,  בחנו את הגורמים שהשפיעו על היווצרות יזמות מקומית בעשרה אזורים גיאוגרפיים בארה"ב .  השאלה שנשאלה היתה מהם המאפיינים של חברות ההיי-טק המקומיות שהיוו את המקור הדומיננטי להכשרת יזמים עתידיים .  כמו כן ,  נבחנו מאפייני אזורים שידעו לנצל את הפוטנציאל היזמי של עובדים לשעבר במרכזי פיתוח של חברות רב-לאומיות .  שני הגורמים הראשונים שנמצאו כמשפיעים באופן חיובי על הכשרת יזמים מקומיים היו רמת החדשנות של החברה האם וההצלחה העסקית שלה .  הפרשנות לתרומתם של משתנים אלה היא ההבנה שכדי שעובדים של חברה יהיו יזמים פוטנציאלים עליהם לצבור סט של יכולות טכנולוגיות וניהוליות החשובות לצורך הקמת סטארט-אפ .  לכן ,  חברות שיש להן יכולות טכנולוגיות וניהוליות טובות ,  הן חממה טובה ליזמים עתידיים .  באופן דומה נמצא כי רמת החדשנות העסקית של מרכז הפיתוח עצמו משפיעה גם היא על פוטנציאל היזמות של עובדי מרכז הפיתוח .  ממצא נוסף היה שככל שחברה גדולה יותר היא יוצרת יותר יזמים פוטנציאלים ,  אך היחס של מספר העובדים למספר היזמים שנוצרו בעתיד הולך וקטן .  כלומר ,  20 מרכזי פיתוח מקומיים עם 50 עובדים כל אחד יהיו כר טוב יותר ליזמות מקומית עתידית ממרכז פיתוח אחד עם 1,000 עובדים .  ממצא זה חשוב ביותר למקבלי החלטות ויכול בהחלט להסביר את רמת היזמות הגבוהה בישראל ,  שבה יש מעט חברות היי-טק גדולות והרבה מאוד חברות קטנות .  הכותב הוא ראש תחום היזמות בפקולטה למינהל עסקים בקריה האקדמית אונו

המתכון לטיפוח יזמים 
יזמות

