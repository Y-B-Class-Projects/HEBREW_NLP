 " המדדים המרכזיים ישברו שיא ב-2010 "  
הכלכלנים אופטימיים :  בלאומי מעריכים כי  " המגמה החיובית צפויה להימשך "  ובפועלים צופים שבירת שיאים במדדים המובילים .  מדד ת"א 100 סיים את 2009 בתשואה של 88.8%
שוק המניות המקומי מסכם שנה מוצלחת ביותר .  במונחי מטבע מקומי שוק המניות הישראלי הציג את הצמיחה השנייה בגודלה בעולם לאחר רוסיה .  במונחים דולרים השוק המקומי הציג את הצמיחה הרביעית בגודלה לאחר רוסיה ,  הודו וברזיל .  ומה צופים הבנקים בהמשך ?  
" המגמה החיובית צפויה להימשך ,  זאת לנוכח השיפור בתמונה המקרו כלכלית והתשואות הנמוכות הצפויות באפיקים הסולידיים אשר תומכות בשוק המניות המקומי  ( הן בשל שיעורי ההיוון הנמוכים והן בשל העלייה בתיאבון לסיכון )  .  עם זאת ,  רמת המחירים הנוכחית בשוק המניות  ( המשתקפת ממכפיל הרווח החזוי )  אינה נמוכה בהסתכלות היסטורית ,  ועל כן נראה כי קצבן של עליות השערים צפוי להיות מדוד ורמת התנודתיות בשוק צפויה להיוותר גבוהה ",  כך כותבים הבוקר כלכלני בנק לאומי בסקירתם לקראת השנה החדשה .
 בבנק הפועלים כותבים כי  " מדד ת"א 25 ומדד ת"א 100 נמצאים היום אך במרחק של כ-8% ושל כ-12% בהתאמה ,  משיא כל הזמנים שנרשם ב-31 אוקטובר 2007 .  נוכח הציפיות להמשך שיפור באינדיקטורים המקרו כלכליים וברווחיות החברות ,  אנו מעריכים כי עליות השערים ,  שנרשמו השנה בשוק המניות המקומי ,  מעמידות את מדד תל אביב 25 בעמדת זינוק נוחה לשבירת רמת השיא שנרשמה ב-2007 .  בד בבד ,  ממשיכה לשרור הרמה הנמוכה בסטיות התקן הגלומות באופציות המעו"ף , " מדד הפחד "  המקומי .  אנו סבורים ,  כי הירידה בסטיות התקן ממחישה את הרגיעה שחשים המשקיעים ,  ויוצרת להערכתנו אפשרות לרכישת הגנות לתיק המנייתי ". 
לאחר המשבר שפקד את השווקים ב-2008 ,  נחתמה 2009 עם זינוק של עשרות ואף מאות אחוזים במדדי המניות המובילים .  מדד ת"א 100 הניב במהלך השנה תשואה של 88.8% ומדד תל אביב 25 עלה ב-74.9% .  תפנית זו החלה עוד בטרם נצפו סימני ההתאוששות של המשק בכלל ובסקטור העסקי בפרט ,  ונבעה בעיקר מציפייה ליציאה מהירה ממיתון והיעדר אלטרנטיבות להשקעה בשל סביבת הריבית הנמוכה .  כיום ,  נסחרות רבות מהחברות ברמת מכפילים שאיננה נמוכה היסטורית ,  כאשר חלק מההצדקה לכך נעוצה בירידה בשיעורי ההיוון ובפרמיית הסיכון שדורשים המשקיעים .
 הסקטורים שהובילו את העליות השנה הינם :  סקטור חיפושי הנפט שעלה בכ-653% ,  אחריו הרחק מאחור סקטור הפיננסים והנדל"ן שעלו ב-130% ו-124% בהתאמה .  מנגד הסקטורים שהכבידו על ביצועי המדד הינם הכימיה והתעשייה שעלו בכ-44% ו-51% בהתאמה .  בהשוואת מדדי המניות בבורסה עולה כי מדד תל דיב 20 הכולל בתוכו את חברות  " פרות המזומנים ",  עלה בכ-159% בעוד שמדד מניות היתר ,  הכולל בתוכו חברות קטנות עלה בכ-116% .
 באשר לשוק הסולידי ,  בבנק הפועלים סבורים שתחזיות האינפלציה בקרב החזאים לשנה הקרובה נותרו גבוהות וחלקן עומדות קרוב לגבול העליון של יעד יציבות המחירים .  במקביל ,  צופים החזאים בשוק העלאות ריבית נוספות במהלך השנה הקרובה בשיעור מצטבר של כ-2% ,  אם כי אלו יהיו מדודות .
 ההמלצה הסולידית בבנק היא המק"מ :  תשואת המק"מ לשנה עומדת על 1.98% ,  ומגלמת את ציפיות המשקיעים להעלאת הריבית ל-2.8% בשנה הקרובה .  המחלקה הכלכלית של הבנק מעריכה כי ריבית בנק ישראל בסוף 2010 תעמוד על 2.5% . " אנו סבורים כי המק"מ לשנה ,  מהווה אלטרנטיבה סבירה למשקיע המחפש השקעה בסיכון נמוך ",  כותבים בבנק .
 בבנק לאומי מעריכים כי בשנה הקרובה נראה זחילת תשואות איטית כלפי מעלה באפיק הממשלתי  ( כלומר ירידה זוחלת במחירן - ט.ל )  ,  זאת לנוכח הצפי להעלאת הריבית במשק בשיעור חד יחסית .
 בטווח הזמן הקצר ,  המימוש החד שנרשם באפיק הסולידי בחודש דצמבר ,  הצפי להיקף נמוך של גיוסי חוב ממשלתיים בשנה הקרובה ופער התשואות הגבוה יחסית בין אגרות החוב הממשלתיות הארוכות לבין אלו הקצרות ,  מקנים להערכתנו עדיפות השקעה באגרות החוב לטווח הבינוני .  עם זאת ,  משקיעים אשר אינם מעוניינים להגדיל את חשיפתם לסיכון יאלצו כיום להסתפק בהשקעות קצרות טווח ברמת תשואות נמוכה ביותר .

" המדדים המרכזיים ישברו שיא ב-2010 "  
הכלכלנים אופטימיים :  בלאומי מעריכים כי  " המגמה החיובית צפויה להימשך "  ובפועלים צופים שבירת שיאים במדדים המובילים .  מדד ת"א 100 סיים את 2009 בתשואה של 88.8%

