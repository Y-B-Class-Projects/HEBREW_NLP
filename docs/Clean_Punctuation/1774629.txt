הלייקרס גברו על פילדלפיה ,  בוסטון נכנעה לניו אורלינס
קובי הוביל את האלופה ל-98:102 על הסיקסרס ,  הסלטיקס סגרו את 2010 עם הפסד 83:81 להורנטס .  טריפל דאבל לווסטברוק
קצת לפני פתיחת השנה האזרחית החדשה בארצות הברית ,  התקיימו הלילה  ( בין שישי לשבת )  שמונה משחקים ברחבי הליגה .  בוסטון תקווה ששנת 2011 תיראה הרבה יותר טוב מהימים האחרונים של השנה הקודמת ,  מאחר וגם הפעם היא הפסידה ,  וסבלה מחסרונם של רייג'ון רונדו וקווין גארנט הפצועים .  ניו אורלינס גברה על בוסטון 81:83 וחגגה יופי של סילבסטר .  
הלייקרס קטעו רצף של של הפסדים ביתיים עם 98:102 קשה על פילדלפיה ,  אוקלהומה סיטי נעזרה בעוד הצגה של כוכביה קווין דוראנט וראסל ווסטברוק כדי לגבור 94:103 על אטלנטה ,  פיניקס התאוששה ודרסה את דטרויט 75:92 ויוסטון ניצחה את טורונטו 105:114 .
 שיקגו נמצאת בכושר מצויין עם הניצחון ה-12 ב-14 משחקים ,  הפעם 81:90 על ניו ג'רזי נטס החלשה .  אינדיאנה התאוששה מההפסד בוושינגטון וגמלה לוויזארדס עם ניצחון 86:95 בבית .  במשחק נוסף הצליחה גולדן סטייט לעצור את המיני-מומנטום של שארלוט וניצחה אותה 95:96 .
 יומיים אחרי שפירקו את כל העצבים על רצף שלושת ההפסדים שלהם על ניו אורלינס ,  חזרו קובי בריאנט ולהקתו לסטייפלס סנטר במטרה לפצות את אוהדיהם על התצוגה הרעה מול מיאמי בחג המולד ,  וכמעט הסתבכו פעם נוספת עם מעידה לא צפויה .
 הסיקסרס החלשים ,  שהפתיעו עם ניצחון מרשים בפיניקס במשחקם האחרון ,  עשו לאלופה חיים קשים ולמרות שלא הובילו אפילו פעם אחת במהלך המשחק הם גם לא איפשרו ללייקרס לברוח וכפו סיום צמוד .  אבל לצערם של האורחים מעיר אחוות האחים סיום צמוד הוא התסריט האהוב על קובי בריאנט ,  שקבר ג'אמפ קריטי דקה ורבע לסיום במצב של שוויון ,  ומשם נגוזו התקוות של הסיקסרס להפתעה נוספת .
 קובי סיים עם 33 נקודות באחוזים טובים  ( 13 מ-24 מהשדה )  ,  פאו גאסול הוסיף 20 נקודות ו-8 ריבאונדים ,  למאר אודום תרם 18 נקודות ואנדרו ביינום סיים עם 8 נקודות ו-15 ריבאונדים .  ג'רו הולידיי הוליך את המפסידים עם 19 נקודות ו-11 אסיסטים .
 אוקלהומה סיטי  ( 11:23 )  - אטלנטה  ( 14:21 )  94:103
2010 הייתה ללא ספק השנה הטובה בקריירה של קווין דוראנט ,  שהפך את הת'אנדר שלו לאחת מקבוצות העילית בליגה והוביל כמעט לבדו את נבחרת ארצות הברית לזכייה באליפות העולם .  רגע לפני ש-2011 הגיעה סיפק הסופרסטאר הצעיר עוד רגע של נחת לאוהדים באוקלהומה סיטי בדרך לניצחון ביתי לא קל על ההוקס .
 האורחים מג'ורג'יה לא ויתרו וסדרת צליפות של ג'מאל קרופורד השאירה אותם בתמונה עד הדקות האחרונות ,  אבל ריצת 6:16 של המקומיים ברבע האחרון שכללה שלוש שלשות רצופות של דוראנט הכריעה את המשחק .  השורה הסטטיסטית של דוראנטולה עמדה בסיום עם 33 נקודות  ( 11 מ-22 מהשדה ,  5 מ-9 לשלוש )  ,  ראסל ווסטברוק כיכב לצידו עם טריפל דאבל נאה של 23 נקודות ,  10 ריבאונדים ו-10 אסיסטים .  קרופורד סיים עם 26 נקודות לאטלנטה ,  ג'ו סמית ניסה לעזור עם 23 נקודות .
 הסלטיקס קיוו לראות במשחק הזה את הקאמבק של רייג'ון רונדו הפצוע ,  אבל זה יקרה רק בשנת 2011 ,  ובנוסף קווין גארנט התווסף לרשימת הפצועים ,  מה שהקשה עליהם מאוד במשחק הזה .  מהצד השני ,  ההורנטס היו מעודדים מהחלמתו המהירה של דייויד ווסט ,  שנפצע במשחק האחרון ועזר להם מאוד .  
ההורנטס פתחו טוב ואמקה אוקפור הוביל אותם ליתרון 19:23 בסיומו של הרבע הראשון .  הסלטיקס פתחו את הרבע השני בריצת 0:5 ומרקיז דניאלס כבר העלה אותם ליתרון של חמש נקודות באמצע הדרך ,  אלא שההורנטס דאגו לשבור להם את המומנטום ברגע הנכון והורידו ל-39:37 במחצית .  
אוקפור עזר להורנטס להשתלט על המשחק בתחילת הרבע השלישי והוביל אותם ליתרון של 10 נקודות ,  אלא שבהמשך הגיעו הדקות הטובות של ריי אלן ,  ששתי שלשות שלו סיימו ריצת 0:18 מדהימה ,  שהעלתה את הסלטיקס ליתרון 66:73 כשנותרו 6:27 דק' לסיום .  אבל זה היה רחוק מלהיות הסוף ,  כי גם בצד השני השחיזו את הידיות ,  כאשר שלשה של בלינלי החזירה את ההורנטס ליתרון ,  ושלשה נוספת של טרבור אריזה קבעה 77:80 לזכותם כשנותרה 1:34 דק' לסיום .  כאן באה לידי ביטוי גם החשיבות של ווסט ,  שהעלה את היתרון לחמש נקודות ,  54 שניות לסיום .  ריי אלן עוד הספיק לצמק ל-82:81 ,  אלא שווסט סגר עניין מהעונשין וקבע ניצחון גדול להורנטס .  
כריס פול הוביל את ההורנטס עם 20 נקודות ו-11 אסיסטים ,  ווסט הוסיף 19 ואוקפור תרם 18 נקודות ו-13 ריבאונדים .  ריי אלן הוביל את הסלטיקס עם 18 נקודות ,  פול פירס קלע 12 ונייט רובינסון סיים עם 11 .
 פיניקס  ( 17:14 )  - דטרויט  ( 22:11 )  75:92
אחרי שאיפשרו ליריבותיהם לקלוע יותר מ-100 נקודות בעשרה מ-11 המשחקים האחרונים וספגו ארבעה הפסדים רצופים ,  חטפו שחקני הסאנס שטיפה רצינית ממאמנם אלווין ג'נטרי שדרש מהם להרים את רמת ההגנה מיידית .  את התוצאה ניתן היה לראות כבר מול הפיסטונס ,  שאיבדו עניין במשחק ברבע השני בו רצו הסאנס ל-4:22 ולמעשה הבטיחו את הניצחון .
 וינס קרטר קלע 19 נקודות וקטף 8 ריבאונדים למנצחים ,  ג'ארד דאדלי הוסיף 19 נקודות משלו מהספסל וסטיב נאש הסתפק ב-7 נקודות ו-2 אסיסטים ב-19 דקות בלבד .  בן גורדון קלע 19 לדטרויט ,  שנראתה מותשת יומיים אחרי הניצחון המרשים שלה על הסלטיקס .
 קרלוס בוזר אוהב לשחק נגד הנטס ,  וגם הפעם הוא לא סטה מהסטטיסטיקה המרשימה שלו מול אחת הקבוצות החלשות בליגה ,  והוביל את הבולס לניצחון 12 ב-14 משחקים .  הבולס פתחו את המשחק בריצת 0:7 ,  אבל ניו ג'רזי הצליחה להתאושש תוך ארבע דקות בלבד ,  כשברוק לופז השלים מהפך והעלה אותם ל-14:15 .  בסופו של דבר שיקגו החזירה לעצמה את היתרון והובילה 21:23 בסיומו של הרבע הראשון .  הבולס ניצלו את הדקות הראשונות של הרבע השני כדי לפתוח את הפער ,  כשבאמצע הדרך היה זה רוני ברואר שקבע יתרון דו ספרתי .  דקות טובות של סטפן גראהם החזירו את הנטס למשחק עם ריצת 0:10 ,  אבל שלשה של ברואר החזירה את הבולס ליתרון 44:46 בהפסקה .  
הרבע השלישי היה שייך ללואל דנג וקרלוס בוזר ,  שהשתלטו על העניינים במשחק והעלו את שיקגו ליתרון משמעותי ודו-ספרתי ,  שממנו הנטס כבר התקשו לחזור .  הרבע השלישי הסתיים ב-63:70 לבולס ,  ולמרות כמה נסיונות של הנטס לחזור למשחק ברבע הרביעי ,  גם בו השליטה הייתה של קרלוס בוזר ,  שסגר עניין בדאנק 3 דקות לסיום .  
בוזר הוביל את הבולס עם 20 נקודות ו-15 ריבאונדים ,  דנג ודריק רוז  ( 9 אסיסטים )  הוסיפו 19 כל אחד .  ברוק לופז הוביל את הנטס עם 19 נקודות ,  סטפן גראהם וטראוויס אאוטלאו הוסיפו 16 כל אחד .
 יוסטון  ( 16:16 )  - טורונטו  ( 21:11 )  105:114
הרוקטס יצאו במזל טוב מהמאזן השלילי בעזרת עוד ניצחון ביתי .  הראפטורס היו מצוינים בפתיחה וברחו ליתרון 20:34 בסיום הרבע הראשון ,  אבל צ'ייס באדינגר המצוין שכח מקשיי הקליעה שלו בתקופה האחרונה והחזיר את הטילים לעניינים ברבע השני .  דמאר דרוזאן נתן את כל מה שהיה לו עבור האורחים ,  אבל הרבע האחרון שוב היה שייך ליוסטון .
 באדינגר סיים עם 22 נקודות ב-8 מ-10 מהשדה ,  קווין מרטין סייע לו עם 20 נקודות והרוקי פטריק פטרסון רשם שיאי קריירה בנקודות וריבאונדים עם 15 ו-10 בהתאמה .  דרוזאן התנחם בשיא קריירה משלו עם 37 נקודות ,  חוזה קלדרון רשם דאבל דאבל צנוע של 11 נקודות ו-11 אסיסטים .
 המאמן פליפ סונדרס חזר להדריך את הוויזארדס ,  אחרי שנעדר מהמשחק הקודם בגלל מצבה הרפואי של אמו .  כזכור ,  באותו משחק אינדיאנה הפסידה בוושינגטון 104:90 ,  אבל הפעם היא הצליחה לנקום .  
פתיחה מצויינת של דני גריינג'ר כמעט והובילה את הפייסרס ליתרון דו ספרתי אחרי 7 דקות ,  אבל ריצת 4:10 החזירה את הוויזארדס למשחק וצימקה ל-25:22 בסיום הרבע הראשון .  מי שלקח את העניינים לידיים ברבע השני היה טי.ג'יי פורד ,  שקלע 9 נקודות בקצת יותר משתי דקות כדי להוליך את אינדיאנה ליתרון 25:40 ,  כשהמחצית הראשונה הסתיימה ב-34:49 לפייסרס .  
וושינגטון לא הצליחה לחזור למשחק גם ברבע השלישי ו-5 דקות לסיומו פול ג'ורג' העלה את אינדיאנה ל-47:67 .  כאן למעשה נגמר המשחק הזה ,  והוויזארדס הצליחו רק לנצל את הגארבאג' טיים כדי לצמק את הפיגור שלהם ולהמנע מתבוסה .  דני גריינג'ר ודארן קוליסון הובילו את הפייסרס עם 18 נקודות כל אחד ,  רוי היברט הוסיף 17 ו-8 ריבאונדים .  ג'ון וול הוביל את קלעי הוויזארדס עם 25 נקודות .
 שארלוט  ( 20:11 )  - גולדן סטייט  ( 19:13 )  96:95
הבובקאטס קיוו לשיא עונתי עם ניצחון שלישי ברציפות תחת הדרכתו של המאמן החדש פול סילאס ,  שראה את שחקניו כמעט ועושים את זה בשניות הסיום ,  אבל הפעם הם פספסו את זה .  הווריורס פתחו בקצב מטורף ועלו ליתרון 2:13 בתוך שתי דקות וחצי .  שחקני שארלוט הצליחו להתעורר באמצע הרבע וג'ראלד וואלאס החזיר אותם למשחק כשצימק ל-30:28 בסוף הרבע .  
ברבע השני וואלאס כבר העלה את הבובקאטס ליתרון של שלוש נקודות ,  אבל שלשות של סטפן קרי וברנדן רייט הוציאו את גולדן סטייט מההלם ,  והובילו אותם ליתרון 46:52 במחצית .  ברבע השלישי הווריורס כבר עלו ליתרון דו ספרתי ,  אבל ההתעוררות של הבובקאטס הגיעה רק במאני-טיים של המשחק ,  כשדי.ג'יי אוגוסטין צימק ל-91:90 עם פחות לארבע דקות שנותרו לשחק .  הווריורס הגיבו בחמש נקודות רצופות ,  וזה כבר היה יותר מדי עבור המארחים ,  שחזרו להפסיד .  
מונטה אליס הוביל את הווריורס עם 25 נקודות ו-5 אסיסטים ,  סטפן קרי הוסיף 24 ודורל רייט סיים עם 17 .  סטפן ג'קסון הוביל את הבובקאטס עם 22 נקודות ,  ג'ראלד וואלאס הוסיף 20 ו-8 ריבאונדים .
 
הלייקרס גברו על פילדלפיה ,  בוסטון נכנעה לניו אורלינס
קובי הוביל את האלופה ל-98:102 על הסיקסרס ,  הסלטיקס סגרו את 2010 עם הפסד 83:81 להורנטס .  טריפל דאבל לווסטברוק

