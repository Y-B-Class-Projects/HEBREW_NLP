מפא"י בת 80 : " ברק הרג את מפלגת העבודה "
 לכבוד יום הולדתה ה-80 של מפא"י התייחסו פעילים בעבר ובהווה למצבה הנוכחי של מפלגת העבודה ולעומד בראשה .  ח"כ כבל : " בן גוריון מתהפך בקברו ".  מפלגת העבודה : " ברק ישיב את המפלגה להנהגת המדינה "
 מפלגת פועלי ארץ ישראל  ( מפא"י )  ציינה היום  ( שלישי )  80 שנה להיווסדה .  בשנת 1968 התאחדה המפלגה עם מפלגות אחדות העבודה ,  פועלי ציון ורפ"י וכך נוצרה מפלגת העבודה הישראלית .  ספק אם מנהיגי העבר של מפא"י היו יכולים להעלות בדעתם כיצד ייראו פני המפלגה בהווה .  
ח"כ איתן כבל ,  מצא דרך מיוחדת לציין את יום הולדתה ה-80 של המפלגה הוותיקה .  במסגרת  " נאומים בני דקה "  במליאת הכנסת אמר כבל כי  " היום הוא יום הולדתה של מפא"י .  המפלגה הזאת הקימה את המדינה ,  את הצבא ,  את הכנסת והדמוקרטיה שלנו  את ישראל .  אבל לחגוג למפלגת העבודה יום הולדת זה כמו להתכנס סביב מיטתו של חולה על ערש דווי ,  כזה שרק מכשירים משאירים אותו בחיים והוא מורדם ומונשם ,  ולחגוג לו מסיבה כאילו עתידו עוד לפניו ". 
כבל הוסיף כי  " מפלגה שחרתה על דגלה את האינטרנציונל ואת שבירת כבלי העבדות של הפועל ,  הפכה בעצמה לעבד של השררה ,  לישישה דוויה שאיבדה את הדרך ומתחננת לפירורי שלטון בפני כל מי שרק מסכים לדבר איתה .  ברל כצנלסון ,  חיים ארלוזורוב ודוד בן גוריון  אלו שחתמו על הסכם האיחוד  מתהפכים בקברם כשהם רואים את ההנהגה הנוכחית שהתאחדה עם נתניהו וליברמן .  הגבורות ,  לצערי ,  הפכו לקבורות ". 
ח"כ יולי תמיר ,  התייחסה אף היא למצב הנוכחי של העבודה ואמרה כי  " מה שמפא"י עשתה למדינת ישראל זה חשוב מאוד בכך שהיא יצרה תשתית למדינה .  חבל שהיום היא לא באותה עמדה .  היא היתה ראויה ליותר ממה שנפל בחלקה היום .  במנהיגות הנוכחית היא לא תוכל להתקדם .  חייבת לצמוח מחדש מנהיגות כדי לגרום למפלגה להיות גורם משמעותי בחברה הישראלית .  הצעד האחרון של ברק טשטש את ההבדל האידיאולוגי שמייחד מפלגה והפך אותה לחסרת תפקיד בחיים הציבוריים במדינת ישראל ומפלגת העבודה לא יכולה להסתפק בכך .  היא חייבת להיות מפלגה מובילה בהובלת סדר היום בחברה הישראלית ". 
גם חברי מפלגה לשעבר התייחסו למאורע .  חברת הכנסת לשעבר שולמית אלוני ,  שהתחילה את דרכה הפוליטית במפא"י ,  אמרה כי  " מפא"י היתה המניע הכי גדול להקמת המדינה .  היום ברק הרג את מפלגת העבודה .  איך הוא מעז לדבר נגד קפיטליזם חזירי כאשר הוא אחד מהקפיטלסטים החזיריים ?  הוא נתן דגש לכוח ולא לחברה .  יש את הקבוצה שפרשה ממנו שיכולה לחדש את קיומה של מפלגת העבודה ,  לא באותו אופי שהיה קודם אבל באופן חברתי סוציאל דמוקרטי ,  מה שאי אפשר לומר על ברק .  גם האיש שהוא לקח לנהל את המפלגה ,  שירי ויצמן ,  זו לא גלריה שתרכיב מפלגה סוציאל דמוקרטית ,  אבל האחרים יכולים לעשות את זה ". 
שר האוצר לשעבר אברהם  ( בייגה )  שוחט אמר לוואלה !  חדשות כי  " מפא"י היתה מפלגה שהקימה את המדינה .  כמפלגה ,  מפא"י היתה מפלגה עם ערכים ,  אידיאולוגיה וכוח בלתי רגיל .  לא בבת אחת הגענו למצב של היום ,  שאנחנו בשפל .  למעשה ,  המפלגה לא נושמת ולא קיימת .  ישנם עדיין מוסדות רשמיים ויו"ר מפלגה ,  אבל זו בדיחה עצובה וכולם יודעים איך נבחרו המוסדות ,  מה אמיתי ומה לא אמיתי שם .  אני לא רואה תקומה למפלגת העבודה במצב הנוכחי .  אני לא חושב שמסגרת שבנויה על אותם אנשים שמנהלים את המפלגה תביא לתקומה .  יש שם אנשים טובים ,  ואני מקווה שימצאו את הדרך להתאחד ולפעול ולהביא את מפלגת העבודה למצב אחר ממה שהיא נמצאת היום ". 
השר אבישי ברוורמן התייחס אף הוא לציון יום הולדתה ה-80 של מפא"י . " אני מסתכל אחורה ורואה את הישגי מפא"י עם בן גוריון שהקימה את המדינה והובילה אותה בהמשך עם רבין ופרס .  היום היא בתקופת משבר ,  אבל אני מאמין באמונה שלמה שזה הזמן לבנות את מפלגת העבודה כמפלגה גדולה משום שהיום חסרה מפלגה מרכזית שתעמוד מול הליכוד .  זה הזמן למפלגת העבודה שתמלא את החלל של קדימה ". 
אחד מוותיקי מפלגת העבודה ,  גדעון בן ישראל ,  דחה בתוקף את ההאשמות האישיות כלפי היו"ר ברק וכלפי המפלגה .  לדבריו , " אהוד ברק מוביל את דרכה של מפא"י ההיסטורית ,  שהיתה מפלגת שמאל בנושאים חברתיים וכלכליים ומפלגת מרכז-שמאל בעניינים מדיניים וביטחוניים .  אלה שתוקפים את ברק הם אינם ממשיכים את דרכה של מפא"י .  מה שהם עשו ,  כל שנה הם שחטו יושב ראש ,  לא היתה שנה שלא 'חיסלו' בה יושב ראש ".  
בנוגע לדברים הבוטים שהטיחה שולמית אלוני בברק אמר בן ישראל כי  " מה פתאום שולמית אלוני מדברת על מפא"י ?  הלוא היא שמאלה ממרצ וזו לא דרכה ההיסטורית של מפא"י .  אני חבר מפלגה קרוב ל-70 שנה ואני יכול לומר את הדברים בצורה ודאית .  העניין האישי של ברק לא יכול לשמש מטרה לביקורת .  זה לא חשוב המצב האישי שלו ,  גם חלק מהתוקפים הם חלק מתוך זה .  אני לא חושב שמנהיג מפלגה צריך להימדד לפי כמות הכסף שיש לו .  השאלה היא אם הדרך נכונה .  בן גוריון היום היה עצוב לראות מה שקורה ,  המצב במפלגה לא מזהיר ,  אבל מי שגורם לזה הם אלו שמשמיצים את ברק ". 
בן ישראל לא חסך שבטו גם מח"כ איתן כבל : " הוא היה מזכ"ל שנים ואחראי במידה רבה למצב המפלגה .  אני בטוח שמפלגת העבודה תחזור למעמדה המרכזי .  כשנתניהו קיבל 12 מנדטים ,  כולם הספידו אותו .  בחיים הפוליטיים יש תקופות כאלה ואחרות ,  אני מאמין במפלגת העבודה ,  אנחנו לא נלך לשמאלנות שמנסים לדחוף אותנו אליה .  מספיק לשחוט את ראשי המפלגה שלנו ,  חברי ה'רביעייה' הם אלה שמצפצפים על החלטות הרוב וקוראים לעצמם דמוקרטים .  ברק הוא איש מאוד חכם שמסוגל לראות דברים למרחוק ולא לחינם רבין ופרס ביקשו את שירותיו .  התקווה של מפלגת העבודה היא להתייצב מאחורי אהוד ברק ". 
מפלגת העבודה נמסר בתגובה כי  " מוקדם להספיד את מפלגת העבודה ,  ובכוונת יו"ר המפלגה וחבריה להשיבה להנהגת המדינה .  אין מקום במפלגה למיואשים ולברברנים ,  ומי שלא מתכוון לסייע - לפחות שלא יפריע ".  בתגובה לדברי שולמית אלוני נמסר : " מפאת שארית כבודה אין בכוונתנו להתייחס לדבריה ההזויים .  אין ספק שבגרותה מביישת את צעירותה .  לא ממנה נקבל הטפות מוסר צדקניות ומופרכות ".  מלשכת השר ברק סירבו להגיב לדברים .
 
מפא"י בת 80 : " ברק הרג את מפלגת העבודה "
 לכבוד יום הולדתה ה-80 של מפא"י התייחסו פעילים בעבר ובהווה למצבה הנוכחי של מפלגת העבודה ולעומד בראשה .  ח"כ כבל : " בן גוריון מתהפך בקברו ".  מפלגת העבודה : " ברק ישיב את המפלגה להנהגת המדינה "
 
