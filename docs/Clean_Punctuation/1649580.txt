הורדת מחירים תפגע ב-70% מהאוכלוסייה 
שוק הנדל"ן
 >  >  בישראל ,  כ-70% ממשקי הבית היהודיים הם בעלי דירה .  בעבור קהל עצום זה ,  שגודלו כמיליון משקי בית ,  שווי הדירה בניכוי חוב המשכנתא הוא רכושו העיקרי .  אם ערך דירה ממוצעת הוא למשל 100 אלף דולר ,  אזי אומדן סך שווי נכסי הדיור במדינה הוא כ-100 מיליארד דולר ,  שהבעלות עליו מתחלקת בין הדיירים לבנקים .  לא נראה לי שאותם מיליון משקי בית ששים לראות את ערך רכושם העיקרי עובר זעזוע כלפי מטה ויורד לעבר שווי החוב השיורי .  ה-30% הנותרים הם מיעוט קולני התובע את עלבונו מהשלטון המרכזי ואף מהשלטון המקומי .  מטרתו להביא להוזלה ניכרת של הדירות בשוק .  למרות מס השפתיים של הפוליטיקאים ,  במי אתם חושבים שהם יתמכו ברגע האמת ,  ועוד לא הזכרנו את נערי האוצר .  גם הבנקאים בוודאי שותפים לאותה דאגה .  ירידה מסיבית של ערך המשכנתאות מסכנת את כל נותני המשכנתאות ומעמידה אותם מול האפשרות שייהפכו לבעלים של רבבות דירות ששוויין צולל בשוק מתמוטט .  אנחנו כבר יודעים למה משבר משכנתאות יכול להוביל .  רק עכשיו חזרנו משם .  איך בכל זאת ניתן לעזור לבני דור ההמשך ?  אפשר לעזור להם ולעזור למדינה גם יחד .  הדרך לעשות זאת היא באמצעות התערבות ציבורית שתמתח את אזור השגשוג של ישראל - רצועת החוף ממפרץ חיפה דרך תל אביב ועד אשדוד - ותרחיב אותו אל אזורים שבהם הקרקע קיימת בשפע ומקומות העבודה במחסור .  כך ייפתח שוק דיור בר השגה מבלי לזעזע יותר מדי את שוק הנדל"ן באזור המרכז .  כיצד למתוח את רצועת השגשוג ?  כולם בעצם יודעים זאת .  התשובה היא לחולל תחבורה יעילה וחינוך איכותי מחוץ לגבולות חדרה-גדרה .  כל כלכלן מתחיל יודע שתחבורה וחינוך הם שני אמצעי ההתערבות הקלאסיים של מדינה חכמה .  עד מתי יעסקו העסקנים שלנו בכל דבר אחר מלבד באותם שני גורמי שגשוג אלה ?  את רצועת השגשוג אפשר להרחיב לאזור הדרום ,  וזאת משלושה טעמים :  צה"ל שיורד לנגב הוא החלוץ שהולך לפני המחנה ויכול לשמש מתניע פעולת שרשרת באמצעות השקעותיו הגדולות ,  מעבר כוח אדם והצורך בספקים מקומיים ;  פרויקטים תחבורתיים אסטרטגיים  ( דרום כביש 6 ומסילת אשקלון-באר שבע )  נמצאים בתהליך סלילה ואפשר לראות את מועד סיומם ;  ליבת המדינה סובלת מגודש מצטבר וניכרים סימנים של עלויות שוליות גדלות בנדל"ן ,  תחבורה ואיכות סביבתית .  אלה תמיד מתרחשים כאשר משאב קריטי הולך ומתכלה - במקרה זה ,  הקרקע .  הכותב הוא פרופ' לתכנון ערים וכלכלת מקרקעין בטכניון

הורדת מחירים תפגע ב-70% מהאוכלוסייה 
שוק הנדל"ן

