ליגת העל :  הפועל חיפה ניצחה 0:2 את אשדוד
האדומים של ניצן שירזי השיגו ניצחון ביתי ראשון אחרי חמישה משחקים ,  הודות לשערים של חנן ממן  ( 28 )  ועדן בן בסט  ( 71 ) 
ערב המחזור ה-14 ,  היו הפועל חיפה ומ.ס אשדוד צמודות בטבלה במקומות 8-9 .  אחרי המפגש ביניהן בקרית אליעזר ,  נראה שהמגמה ברורה .  האדומים של ניצן שירזי השיגו ניצחון 0:2 והם בדרך לחלק העליון .  הקבוצה הלא יציבה של ג'ון גרגורי לא מצליחה להתרומם וההפסד החזיר אותה למקום בו נאבקים נגד הירידה לפלייאוף התחתון .  הפועל חיפה ניצחה גם את הסטטיסטיקה .  בעונת 2001/2 הביסו האדומים 1:6 את היריבה מעיר הנמל בקרית אליעזר .  מאז ,  רק האשדודים חגגו במפגשים בין שתי הקבוצות עם שישה ניצחונות ותוצאת תיקו אחת .  
באמצע השבוע העיב עימות בין גל אראל לרן אבוקרט על האווירה בהפועל חיפה .  את מקומו של אראל המושעה תפס חנן ממן ,  והוא גם היה האיש שכבש לאדומים את שער היתרון בדקה ה-28 .  ממן ניצל בישול נהדר של סשה סטויאנוביץ' ,  הסרבי המצוין שהזכיר במעט את הכושר שלו מפתיחת העונה לפני שנפצע .  אשדוד חיפשה שוויון ,  דימיטאר מקרייב החמיץ פעמיים ועדן בן בסט העניש עם השני בדקה ה-71 ,  שער שהובקע בגלל טעות איומה של הבלם אפה אמברוז .  
לפני המשחק היה אמור להתקיים טקס לציון תשע שנים למותו של בעלי הפועל חיפה בעבר ,  רובי שפירא ז"ל .  אלא שבשל מזג האוויר הסוער ביקשה המשפחה לדחות את הטקס והוא יתקיים לפני משחק הבית הבא .  
האדומים פתחו טוב יותר ועלו ליתרון בדקה ה-28 .  סטויאנוביץ' הכניס כדור עומק נהדר וממן כבש בבעיטה ממרכז הרחבה .  אשדוד התעוררה אחרי הספיגה .  שתי דקות להפסקה הגביה לביא ומקרייב נגח מקרוב לידיים של עמוס .  
המחצית השנייה נפתחה עם הזדמנות מצוינת לממן שפרץ לרחבה וירה כדור שטוח שחלף בסמוך לקורה של שקל .  חמש דקות מאוחר יותר ,  בדקה ה-55 ,  לביא שוב מצא את מקרייב שבעט החוצה משישה מטרים .  מן העבר השני ,  שקל הדף בעיטה נפלאה מהאוויר של סטויאנוביץ' .  השער השני של האדומים הגיע בעקבות טעות חמורה של אמברוז שמסר היישר לבן בסט וזה שעט לעבר השער וכבש מול שקל בדקה ה-71 .  
הרכב הפועל חיפה :  גד עמוס ,  עומר ורד ,  סביטי ליפנייה ,  גולן חרמון ,  אייל טרטצקי ,  אושרי רואש ,  יוסי דורה ,  חנן ממן  ( רועי שוקרני ,  78 )  ,  הישאם כיוואן  ( אמיר אבו ניל ,  46 )  ,  סשה סטויאנוביץ'  ( רן אבוקרט ,  69 )  ,  עדן בן בסט .  
הרכב מ.ס .  אשדוד :  יוסי שקל ,  עופר ורטה ,  אפה אמברוז ,  מתן אוחיון ,  אורי מגבו ,  ניר ביטון  ( עידן שריקי ,  67 )  ,  סטפן קינגווה ,  משה אוחיון ,  עמנואל סארקי ,  אמיר לביא ,  דימיטאר מקרייב .
 
ליגת העל :  הפועל חיפה ניצחה 0:2 את אשדוד
האדומים של ניצן שירזי השיגו ניצחון ביתי ראשון אחרי חמישה משחקים ,  הודות לשערים של חנן ממן  ( 28 )  ועדן בן בסט  ( 71 ) 

