משחק מכור
יוני הבין שנמאס לו מבחורות צעירות ,  יפות ומסובכות .  אבל מה קרה כשהוא הכיר אחת בוגרת ובשלה ? 
נמאס לי ,  נמאס לי ,  נמאס לי .  כבר לפני כמה שבועות נתקע בראשי צירוף המילים המקולל הזה ,  ממנו חששתי מכל .  הפעם ,  המקור לתחושת המיאוס שלי הוא לא החום של אוגוסט וגם לא הנאומים של ליברמן ,  הכישלונות של נבחרת ישראל בכדורגל ,  או ההטרדות הטלפוניות האין סופיות מהאקסית .  הפעם ,  נמאס לי מבחורות .  נכון ,  אני עדיין אני לא מצליח לחשוב על שום דבר כשבחורה יפה באמת עוברת ברחוב .  אבל בכל זאת ,  נמאס .  כשהן הולכות ברחוב הכל טוב ויפה ,  אבל בכל מה שנוגע לשלבים שבאים אחרי ההיכרות הראשונית כבר נגמר לי הכוח .  נמאס לי מהמשחקים המפגרים האלה של הסמס ,  מהחוקים הלא כתובים של החיזור המודרני ,  כמו 'לחכות יומיים ואז להתקשר' או 'קודם מחכים רבע שעה ואחר כך עונים להודעה' .  נמאס לי מהצ'אטים בפייסבוק ,  נמאס לי מהחברות שלה שנתקעות לנו בדייט ,  נמאס לי מהברזות ,  נמאס לי ממשחקים ,  נמאס לי מ'זה לא את ,  זה אני' .  הפעם ,  נמאס לי מבחורות .  לפחות מכל הבחורות שאני מכיר .
 אין כאן ניסיון לרמוז שאין בחורות ישירות וישרות .  יש לי כמה חברות נפלאות שמוכיחות לי אחרת בכל פעם שאנחנו נפגשים ,  אך לצערי אין בינינו משיכה כלל .  ישבתי עם אחת מהן לקפה השבוע ,  והעליתי בפניה את המיאוס שלי מבנות מינה .  יחד ניסינו לנתח את סוגי הבחורות שאני בדרך כלל יוצא איתן ומתאהב בהן  להלן נערות יפות ורזות וצעירות ומטורפות ולא יציבות ולא רציניות ולא סגורות על עצמן  הבנתי שאני פשוט צריך להכריח את עצמי לצאת ממצבים כאלה ולחפש מישהי אחרת .  מישהי קלילה וזורמת ,  מישהי יציבה ובוגרת .  ואז נדלקה הנורה ,  ובמוחי נצנץ רעיון  אני צריך למצוא מישהי שגדולה ממני בכמה שנים טובות .
 לאט-לאט בניתי לי את מודל הבחורה המושלמת לחיים שלי עכשיו .  החלטתי שזו צריכה להיות מישהי שיש לה מקום משלה ,  שלא צריך להתחמק מההורים שלה ולברוח מביתה לפנות בוקר .  מישהי קלילה מספיק כדי שלא תיעלב גם אם במשך שלושה ימים עמוסים אשכח להתקשר אליה .  מישהי שראתה דבר או שניים בחייה ,  שאוכל ללמוד ממנה ולהעריך באופן כנה את המקום שהיא באה ממנו .  ושוב ,  מישהי שגדולה ממני בכמה שנים טובות .  יש לא מעט בחורות לעניין גם בגילי ,  אבל משום מה הגיל המבוגר של אהובתי העתידית נראה לי חשוב והכרחי .
 לא תאמינו ,  אבל ממש אתמול ,  פחות משבוע אחרי הפנטזיות שלי על רומן עם בחורה מבוגרת ממני ,  הכרתי אחת .  סתם ככה ,  באיזה פסטיבל רחוב ,  מבטים נפגשו ושיחה נפתחה .  גילינו שהיא למדה בתיכון שלי ,  וסיימה כמה מחזורים לפני .  דיברנו עוד קצת ,  ואז קנינו בירה בפיצוציה ,  ואז ישבנו על ספסל ודיברנו עוד .  היה לה יופי מיוחד והיא התייחסה לחיים בצורה מעניינת ,  שונה מכל מה שהכרתי .  כשאמרה שאני מזכיר לה את עצמה כשהייתה צעירה יותר ,  ניסיתי שלא להיעלב .  אחרי משהו כמו שעתיים ,  היא הזמינה אותי לעלות אליה הביתה .  כשנכנסתי ,  השותפה שלה שאלה אם אני אחיה הקטן ,  והיא צחקקה במבוכה .  אחר כך הכנו ארוחה וישבנו לאכול במרפסת שלה ,  ודיברנו עוד .  אחרי זמן מה השתררה שתיקה מביכה ,  ולא ידעתי מה לעשות ,  אז אמרתי שאני צריך ללכת .  היא נראתה לי קצת כועסת כשירדה לנעול אחרי את השער .  באחד הרמזורים ,  בדרך חזרה הביתה ,  הבטתי בדף עליו רשמה את המספר שלה והבנתי שהרסתי סיכוי לרומן עם בחורה יפה ומעניינת ,  בת 26 .  כנראה שהביטחון העצמי שלי מצליח לגבור על עצמו רק כשמדובר בתיכוניסטיות .
 
משחק מכור
יוני הבין שנמאס לו מבחורות צעירות ,  יפות ומסובכות .  אבל מה קרה כשהוא הכיר אחת בוגרת ובשלה ? 

