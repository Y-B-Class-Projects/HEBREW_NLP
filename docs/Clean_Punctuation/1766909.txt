הסופה בעיצומה :  שלג ירד בי-ם וגוש עציון
גשם ורוחות גרמו לנזקים במהלך היממה .  בן 35 נפצע קשה מפגיעת גגון באשדוד .  בסך הכל נפצעו כ-30 בני אדם מחפצים שעפו עליהם ועל רכבם .  הפסקות חשמל מרובות נרשמו ברחבי הארץ
גשם ,  רוחות עזות וטמפרטורות נמוכות נרשמו בכל חלקי הארץ .  הלילה  ( שני )  החל לרדת שלג בירושלים ובגוש עציון .  מזג האוויר ימשיך להיות גשום וילווה ברוחות עזות ובסופות רעמים אחדות .  השירות המטאורולוגי מזהיר מפני שטפונות בזק בבקעת הירדן ,  במדבר יהודה ובהר הכרמל .  כמו כן קיים חשש להצפות בצפון הארץ ,  במרכז מישור החוף ובשפלה .  הרוחות והגשמים ייחלשו בהדרגה משעות הצהריים .
 סך הכל נרשמו עד כה בעקבות הסופה 30 פצועים וכן נזק לרכוש המוערך במאות מיליוני שקלים .  גבר בן 35 נפגע אמש מגגון שהתעופף ברוח העזה ופגע בראשו במגרש חנייה באשדוד .  צוות מד"א פינה אותו כשהוא סובל מפגיעת ראש קשה לבית החולים תל השומר .  גופת גבר כבן 40 נמשתה אמש בחוף סירונית בנתניה ,  לאחר שככל הנראה נסחף על ידי גל לים ,  כך דווח בגלי צה"ל .
 מוקדם יותר היום הגיעו חמישה בני אדם ,  בהם שני דרי רחוב ,  לחדר המיון בבית חולים איכילוב בתל אביב כשהם סובלים מפגיעות קור ומהיפותרמיה .  לבית החולים הגיעה גם אישה כבת 60 שפגעה במונית לאחר שהועפה על ידי הרוח .  מצבה קל .
 בבית החולים אסף הרופא בצריפין נרשמה עלייה חדה במספר המאושפזים במחלקה הפנימית ,  בעיקר בשל התקפות אסטמה וקוצר נשימה שנגרמו על ידי מזג האוויר .  כמו כן ,  למרכז הרפואי זיו בצפת הובאה צעירה בת 24 מהכפר טובא-זנגרייה שיצאה מביתה והחליקה עקב רטיבות מהגשם .  היא מאושפזת במצב בינוני עם שברים באגן ובעמוד השדרה .
 רבבות בני אדם ברחבי הארץ עדיין סובלים מהפסקות החשמל .  עובדי חברת החשמל עובדים בשעה זו על מנת לחדש את האספקה הסדירה .  
נמל התעופה בן גוריון שב לפעילות סדירה ,  לאחר מספר ביטולי טיסות ועיכובים בהמראות .  פקחי הטיסה עדיין שומרים על מרווחי זמן גדולים יותר בין הטיסות .  כל הטיסות שהתעכבו בחוץ לארץ או הופנו לנחיתה בלרנקה כבר נחתו בארץ חוץ ממטוס של חברת לופטהנזה ששב לגרמניה .  הוא אמור לשוב לישראל מחר בצהריים .
 הגשמים העזים גרמו במהלך היום לסגירת צירים ולעומסי תנועה כבדים בחלקים רבים בארץ ,  ובעיקר באיזור גוש דן .  בשעות אחר הצהרים נרשם פקק תנועה גדול בנתיבי איילון לכיוון דרום שהחל במחלף גלילות והמשיך דרך תל אביב כולה עד למחלף וולפסון בחולון .  גם בתל אביב עצמה הורגשו עומסים כבדים שנגרמו מהסופה :  רחוב בוגרשוב נסגר לתנועה בין רחוב בן יהודה לרוחב פינסקר בעקבות שני כבלי חשמל שנקרעו והוטחו על הכביש .  בנוסף ,  רחוב הרברט סמואל  ( הטיילת )  נחסם מצפון לדרום בשל הצפה ,  ובמקום נוצרו עומסי תנועה קלים .
  ( עדכון ראשון :  12.12.2010 ,  23:35 ) 

הסופה בעיצומה :  שלג ירד בי-ם וגוש עציון
גשם ורוחות גרמו לנזקים במהלך היממה .  בן 35 נפצע קשה מפגיעת גגון באשדוד .  בסך הכל נפצעו כ-30 בני אדם מחפצים שעפו עליהם ועל רכבם .  הפסקות חשמל מרובות נרשמו ברחבי הארץ

