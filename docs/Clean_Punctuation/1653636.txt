האם השליטה בבנק לאומי יורדת לשפל המדרגה ? 
מירב ארלוזורוב טוענת כי מצב בו בעלי המניות הם השולטים בבנק והם ממנים את הדירקטורים שבו ,  מעורר שאלות כבדות הרבה מאלה של כשרות מינויה של גליה מאור
לפעמים אי אפשר שלא להצטער על כך שחוק מניות הבנקים שבהסדר לא איפשר לגליה מאור להתמנות ליו"ר בנק לאומי ,  מאחר שאין ספק שהיא המנהלת הכי מתוחכמת בסביבה .  רק לפני שבוע היא עשתה בית ספר לכל מנהלי הבנקים ,  כאשר יצאה ראשונה עם תוכנית תגמול מנהלים אלגנטית ,  חכמה ,  מצוינת שיווקית ובעיקר - לא מזיקה .  משמע ,  לא מזיקה מבחינת המנהלים .  
באופן תקדימי כללה התוכנית מרכיב של תגמול שלילי - התחייבות של המנהלים להחזיר כסף לבנק במקרה של ביצועים ירודים במיוחד של הבנק .  רק שרף התגמול השלילי נקבע על תשואה לבנק שתהיה נמוכה מ-7% - רף נמוך כל כך ,  שפרט לשנת המפולת ההיסטורית של 2008 כמעט שלא היו אי פעם שנים שבנק לאומי הידרדר לתשואה נמוכה כל כך  ( מה שמעלה את השאלה מדוע התגמול נקבע על סמך תשואה שנתית ,  ולא על סמך תשואה רב שנתית ?  )  .  בקיצור ,  המהלך קצר למאור את הפירות השיווקיים-תדמיתיים של  " מנהלים שישלמו מחיר בעבור כישלון ",  מבלי באמת להידרש לשלם מחיר כזה .  
התחכום של מאור הוא יוצא דופן ,  וכמוהו הצער על שבנק לאומי לא יזכה ליהנות ממנה כיו"ר .  אבל ההתמקדות במאבק על מינויה ליו"ר הבנק בלבד מחמיצה את התמונה כולה .  המהלך של בחירת דירקטוריון חדש ללאומי ,  כאשר בעלי המניות מקרב הציבור הם השולטים בבנק והם הממנים את הדירקטורים שבו באמצעות הצבעה באסיפת בעלי המניות ,  עדיין לא יצא אל הפועל ,  והשאלות שהוא מעורר הן כבדות בהרבה מאלה של כשרות מינויה של מאור לבדה .  
למשל ,  מה המשמעות של שליטה בבנק .  בנק ישראל כבר הודיע כי בכוונתו למנוע מבעלי מניות להשתלט על הבנק באמצעות השתלטות סמויה על דירקטוריון הבנק .  לשם כך ,  בנק ישראל עומד לשנות את החוק ,  כך שכל בעל מניות בבנק יוכל להציע לבחירה רק מועמד אחד לדירקטוריון .  לשם הדוגמה ,  בעל המניות שלמה אליהו ,  המחזיק בכמעט 10% ממניות הבנק ,  יוכל להעלות להצבעה באסיפת בעלי המניות רק מועמד אחד מטעמו לדירקטור בבנק .  במקרה של אליהו ,  מדובר במועמד דוד קליין .  
קליין ,  לשעבר נגיד בנק ישראל ,  הוא ללא ספק מועמד ראוי לכהן כדירקטור בבנק לאומי .  לפיכך ,  רבים הסיכויים שהאסיפה תצביע עבורו והוא ייבחר לדירקטור .  רבים הסיכויים גם שבנק ישראל יאשר את מועמדותו כדירקטור ,  כי באמת קשה למצוא נימוקים לפסילת קליין לתפקיד .  
עד כאן הכל בסדר .  אבל מה יקרה אם דירקטוריון הבנק ,  שצריך לבחור באחד מחבריו כיו"ר הדירקטוריון ,  יבחר למנות את קליין ליו"ר ?  שוב ,  לקליין יש את כל הכישורים לכהן כיו"ר לאומי ,  וקשה מאוד יהיה להעלות נימוקים ענייניים נגד בחירה שכזו .  פרט לנימוק היחיד ,  האם בכך שנציגו של אליהו נבחר ליו"ר לא מצליח אליהו דה-פקטו להשיג לעצמו שליטה בבנק לאומי ?  
אל תנסו להציג את השאלה הזאת בפני בנק ישראל ,  כי לא תקבלו עליה תשובה .  לאיש אין כרגע תשובה לשאלה הזאת .  בסופו של דבר ,  לאחר שהמדינה תשלים את מכירת כל מניותיה בלאומי ,  הציבור הוא שיהיה בעל המניות בבנק ,  ולכן נציגי בעלי המניות מקרב הציבור הם שיבחרו לדירקטורים .  כתוצאה מכך ,  בשלב כלשהו כל דירקטור שייבחר ליו"ר יהיה קרוב לוודאי דירקטור שהוצע במקור לתפקיד על ידי בעל מניות גדול כלשהו ,  מה שהופך את אותו בעל מניות - גם אם הוא מחזיק רק ב-2.5% מהון המניות בבנק - לבעל השפעה חריגה על ניהול הבנק .  האם אנחנו מורידים את השליטה בבנק לאומי לשפל המדרגה ?  
בעולם ,  יש לציין ,  שאלות מאין אלה כמעט שאינן צצות ,  מאחר שכמעט ואין בעלי מניות גדולים בבנקים השונים .  פיזור מניות הבנקים הוא כל כך רחב ,  שאין בעל מניות יחיד שיכול להשפיע על הצעת דירקטורים או על הבחירה שלהם ,  ואם כבר הרי שבעלי המניות הגדולים והמשמעותיים הם רק הגופים המוסדיים .  לעומת זאת ,  בישראל הקטנה יש כנראה לפחות חמישה בעלי מניות פרטיים המחזיקים ביותר מ-2.5% מהון המניות של לאומי  ( המינימום הנדרש בתיקון לחוק כדי לקבל זכות להציע מועמד לדירקטוריון )  שיכולים להיות בעמדת השפעה על הצעה למועמדות לדירקטוריון ,  וגם על בחירה לדירקטוריון - כי הרי עוד לא דנו כלל בשאלה של קואליציות שנוצרות לצורך הצבעה באסיפה הכללית בעד מועמד זה או אחר לדירקטוריון .  
מה עושים ?  ממשיכים לבנות בניינים ,  בכך שמחייבים את כל בעלי המניות המשמעותיים  ( יותר מ-2.5% )  להיחשף בפומבי ,  בכך שמגבילים את משך כהונת הדירקטורים ואת משך כהונת יו"ר דירקטוריון ובכך שמחייבים את הגופים המוסדיים להשתתף באופן פעיל בהצבעות  ( בלי הזכות להימנע )  - כדי לנסות ולהעניק יותר כוח הצבעה לציבור ,  ממש על חשבון כוח ההצבעה של אילי ההון .
 
האם השליטה בבנק לאומי יורדת לשפל המדרגה ? 
מירב ארלוזורוב טוענת כי מצב בו בעלי המניות הם השולטים בבנק והם ממנים את הדירקטורים שבו ,  מעורר שאלות כבדות הרבה מאלה של כשרות מינויה של גליה מאור

