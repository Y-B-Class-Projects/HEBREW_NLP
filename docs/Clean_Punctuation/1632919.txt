מה טוב בעוד חוב ?  
אני רק שאלה
שמתי לב שכשחברה מודיעה על גיוס אג"ח ומכריזה על הגדלת היקף החוב שלה ,  מחיר המניה שלה נוטה לעלות .  הייתי מצפה שהודעה כזו תגרום למניה דווקא להיחלש ,  מכיוון שהסיכון שנלווה להשקעה בחברה עולה .  מדוע קורה ההפך ?  בתודה מראש ,  רז סלע זיהית נכון את התופעה .  לפי מחקרם של רונן ישראל מאוניברסיטת מישיגן ,  אהרון עופר מאוניברסיטת תל אביב ודניאל סיגל מאוניברסיטת נורתווסטרן ,  מחיר המניה של חברה שמודיעה על הנפקת אג"ח לציבור נוטה לעלות בכ-7.5% בממוצע ביומיים שלאחר ההודעה .  זאת ,  אף שהנפקה כזו מגדילה את המנוף הפיננסי של החברה ומגבירה את הסיכון שנלווה להשקעה במניה .  המשקיעים בשוק ההון נוטים לפרש הודעות כאלה כאיתות חיובי .  ההסבר העיקרי לכך הוא שהם מצפים שהחברה תשכיל לנצל את ההון שתגייס באופן יעיל ,  ותפיק ממנו תשואה שתהיה גבוהה מהריבית שתשלם על החוב .  תהליך כזה יעלה את ערך המניות שלה .  אבחנה זו תקפה במיוחד בשנים האחרונות ,  כשהריביות נמצאות בשפל היסטורי .  למרות הממצאים הסטטיסטיים ,  חשוב להיזהר מלפעול בשוק על סמך הודעות כאלה בלבד .  לא כל גיוס חוב הוא בהכרח סימן חיובי לגבי החברה .  המצב תלוי בנתונים נוספים - בהם מבנה החוב ,  מבנה המאזן כולו ,  הריבית האפקטיבית שמשלמת החברה ,  יכולת ההחזר שלה וייעוד הכסף שגויס בהנפקה .  לעתים חברות מגייסות חוב רק לצורך גלגול - כדי לשלם חובות ישנים - או שהן מעמיסות הלוואות כדי לבצע קנייה חוזרת של מניות .  לא אחת אלה מהלכי סרק פיננסיים ,  שאינם תורמים דבר להשבחת החברה .
 
מה טוב בעוד חוב ?  
אני רק שאלה

