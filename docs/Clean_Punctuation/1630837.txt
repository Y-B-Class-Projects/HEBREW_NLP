מנכ"ל מועצת יש"ע ולרשטיין מתפטר מתפקידו
בעקבות מחלוקות שהתגלעו עם יו"ר מועצת יש"ע דני דיין ,  הודיע המנכ"ל פנחס ולרשטיין על סיום תפקידו במועצה . " שתיקתנו על שיטת 'תג מחיר' תהיה לנו לרועץ "
 זעזוע במועצת יש"ע :  מנכ"ל המועצה ויו"ר מועצת בנימין ,  פנחס ולרשטיין ,  הודיע הבוקר  ( שני )  על התפטרותו ,  זאת בעקבות מחלוקות בינו לבין יו"ר המועצה דני דיין .  במכתב שהעביר לחברי מועצת יש"ע כתב ולרשטיין כי  " לאחר התלבטות וקשיים לא מבוטלים החלטתי לסיים את תפקידי במועצת יש"ע ,  הן כחבר המזכירות והן בתפקידי כמנכ"ל .  אני עושה זאת בראש ובראשונה על מנת לאפשר לדני דיין להטביע את חותמו בסגנונו על פעילות מועצת יש"ע .  את התאריך המדויק אקבע בתאום עם דני ,  וזה יהיה במהלך הימים הקרובים .  למותר לציין כי ההבדלים ביני לדני הם יותר במינון ובעיתוי ולא בסוגיות של תוכן מהותי ". 
בחודשים האחרונים התגלעו מספר מחלוקות בין ולרשטיין לדיין ,  בין היתר בשל דבריו של ולרשטיין נגד חיילי חטיבת כפיר שהניפו שלטי מחאה בכותל .  דבריו של ולרשטיין לא זכו לגיבוי של יתר חבריו למועצה . " גם בדיון האם לגנות את התנהגות החיילים במסדר צבאי לא שמעתי עד היום מחברי המזכירות כאלה המצדיקים התנהגות זו של החיילים ",  כתב , " יש מתוכנו שחשבו שאין להגיב ,  ויש שחשבו שזה מעשה ילדותי מטופש .  אני חשבתי שבנסיבות הקיימות יש להגיב ,  ובתקיפות .  ואני מחזיק בדעה זו גם כיום .  מחובתנו לפעול שצה"ל לא יהיה מעורב בפעילות פוליטית של פינויים והרס ,  אך אסור לנו לאפשר לחיילים במדים לעשות פעולות העלולות לפגוע בקדושתו של צה"ל ". 

ולרשטיין הוסיף וכתב כי  " כמו כן ,  שתיקתנו בכלל ,  הן על פגיעה במנהיגינו ,  והן על שיטת 'תג מחיר' ,  תהיה לנו לרועץ .  זו אינה שאלה של טקטיקה ,  זו עמדה מהותית הרואה במדינת ישראל  " ראשית צמיחת גאולתנו ",  ולכן כל צעד שמשמעותו פגיעה במהלך חיזוק המדינה ,  ובוודאי פגיעה בצה"ל ,  מכל כיוון ,  אינו נסלח ".  
דיין אמר בתגובה למכתב כי הוא מעריך מאוד את ולרשטיין . " פנחס הוא איש שבמו ידיו הקים חלק ניכר מההתיישבות ביהודה ושומרון .  אני גם מעריץ אותו ואני בטוח שלאחר חלוף הסערה הוא ימשיך להיות חלק מרכזי בהנהגת ההתיישבות .  אינני יודע אם פרש בגללי .  היחסים האישיים בינינו מצוינים .  אני חושב ששנינו פעלנו בצורה נכונה ותקינה ". 
ולרשטיין נחשב לאחד ממנהיגי המתנחלים .  בעבר נחשב לאחד ממקורביו של ראש הממשלה לשעבר אריאל שרון ונחשב לאחד מחלוצי ההתיישבות ביהודה ושומרון .  בין היתר הסביר ולרשטיין את צעדיו בכך שלא הצליח להגדיר את תחום אחריותו מול דיין ,  על רקע האירועים האחרונים ביהודה ושומרון ועל רקע חלוקת צווי ההקפאה .
 
מנכ"ל מועצת יש"ע ולרשטיין מתפטר מתפקידו
בעקבות מחלוקות שהתגלעו עם יו"ר מועצת יש"ע דני דיין ,  הודיע המנכ"ל פנחס ולרשטיין על סיום תפקידו במועצה . " שתיקתנו על שיטת 'תג מחיר' תהיה לנו לרועץ "
 
