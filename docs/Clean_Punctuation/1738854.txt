בניזרי והרב עובדיה דנו בסיכוי לחנינה מהנשיא
פחות משבוע לאחר שמנהיגה הרוחני של ש"ס ניסה לשכנע את הנשיא פרס להעניק חנינה לשר לשעבר שהורשע בקבלת שוחד ,  נפגש אתמול בניזרי עם הרב עובדיה יוסף כדי לבדוק מהם סיכוייו לצאת לחופשי .  בנו של בניזרי :  הוא רק קיבל ברכה
השר לשעבר והאסיר בהווה שלמה בניזרי נפגש אתמול בבוקר  ( ראשון )  לאחר תפילת הבוקר עם מנהיגה הרוחני של ש"ס ,  הרב עובדיה יוסף .  לפי עדויות של אנשים שנכחו במקום ,  השניים שוחחו ביניהם במשך כעשרים דקות ,  בארבע עיניים .  גורמים בש"ס העריכו לאחר הפגישה כי בניזרי ,  הנמצא בימים אלה בחופשה מהכלא ,  ביקש לברר עם הרב יוסף כיצד מתקדמים המאמצים להשיג עבורו חנינה מנשיא המדינה שמעון פרס .
 עם זאת ,  נתנאל בניזרי ,  בנו של שלמה בניזרי ,  הכחיש הערב כי נושא החנינה עלה בפגישה עם הרב יוסף וציין כי אביו הגיע למקום אך ורק כדי לקבל את ברכת הרב .
 ביקורו של בניזרי התקיים לאחר שביום שלישי שעבר ,  בעיצומו של חג הסוכות ,  ביקר הנשיא פרס בסוכתו של הרב יוסף .  בתום החלק הפומבי של הביקור ,  ביקש הרב יוסף מהנוכחים לצאת מהמקום ולשוחח עם הנשיא בארבע עיניים .  השיחה בין השניים ארכה כעשרים דקות .  לפי הערכות גורמים בש"ס ,  ניצל אז הרב עובדיה יוסף את ההזדמנות כדי לנסות ולשכנע את פרס להעניק חנינה לבניזרי .  היום ,  כאמור ,  הגיע בניזרי כדי לבדוק מה היו תוצאות הפגישה .
 כבר באוגוסט 2009 פנה יו"ר ש"ס אלי ישי אל הנשיא פרס בבקשה לחון את בניזרי .  ישי כתב אז במכתב לנשיא כי  " כאיש ציבור ,  כבן עדות המזרח ,  כשר הפנים וסגן רה"מ וכיו"ר תנועת ש"ס ,  אני מצטרף לבקשה זאת ,  לאחר שהגעתי למסקנה כי זו בקשה שאין מוצדקת ממנה .  היענות זאת לא זו בלבד שהיא מתחייבת ומוצדקת ,  לפי כל מבחן ,  אלא אף תישא בכנפיה מזור לבניזרי ולמשפחתו ,  ובעיקר למעגל רחב של אזרחים ". 
באפריל 2008 הורשע בניזרי בקבלת שוחד ובהפרת אמונים .  לאחר שערעורו נדחה ,  גזר עליו בית המשפט העליון ארבע שנות מאסר בפועל וקנס בגובה רבע מיליון שקלים .  מאז ספטמבר 2009 מרצה בניזרי את עונשו בכלא מעשיהו .
 עדכון ראשון :  22:04

בניזרי והרב עובדיה דנו בסיכוי לחנינה מהנשיא
פחות משבוע לאחר שמנהיגה הרוחני של ש"ס ניסה לשכנע את הנשיא פרס להעניק חנינה לשר לשעבר שהורשע בקבלת שוחד ,  נפגש אתמול בניזרי עם הרב עובדיה יוסף כדי לבדוק מהם סיכוייו לצאת לחופשי .  בנו של בניזרי :  הוא רק קיבל ברכה

