הפסח הזה כולו חברתי
הטרנד החדש בתחום השי לעובדים הוא מתנות שמייצרים בעלי מוגבלויות ובני נוער בסיכון .  מביקוש מיוחד נהנות גם המתנות החסכוניות - כמו קומקום חשמלי שמרתיח מים בתוך שלוש שניות
 >  >  ב"בית של סוזאן "  בשכונת תלפיות בירושלים עמלו השבוע שני נערים בני 17 על יצירת מחרוזת משובצת באבני זכוכית .  שניים אחרים עסקו בהתקנת פמוטים .  עד יום ראשון ישלימו הנערים הרכבה של עשר מחרוזות כאלה ועוד עשרה פמוטים ,  ואז הם יישלחו לארגונים במשק שיעניקו אותם כשי לעובדים לקראת הפסח .  באותה שעה ,  בשכונת התקווה שבתל אביב ,  בחלל הנקרא  " ביטוי צרוף ",  עסקו כמה נערות ביצירת כלי יודאיקה .  מוצרים אלה יישלחו בימים הקרובים לכמה משגרירויות ישראל בעולם .  בשני המקרים התמורה עוברת בחלקה לבני הנוער ובחלקה לאחזקת המקום שבו הם הם מכינים את המוצרים .  שני הפרויקטים ,  שיצאו לדרך לפני שלוש שנים ומכונים  " נקודת מפנה ",  מנוהלים על ידי הבנק הבינלאומי ,  הג'וינט ועמותת מתן ,  העוזרת ליצור קשר בין גופים עסקיים לאוכלוסיות מיוחדות .  הבית של סוזאן וביטוי צרוף הם שניים מתוך עשרות מיזמים תעסוקתיים ברחבי המדינה  ( בהם בית השאנטי בתל אביב ,  שבאחרונה פתח  " סניף "  מדרום לבאר שבע )  שבהם מועסקים בני נוער בסיכון ומבוגרים בעלי מוגבלויות המייצרים ,  תמורת שכר סמלי ,  מוצרים המגיעים לשוק המתנות הישראלי ,  בעיקר כשי לעובדים לקראת החגים .  מדובר במוצרי שי מגוונים - מתקנים לעפרונות ,  חרוזים ,  מעמדים למצות ,  מגנטים למקרר ,  כיס לאפיקומן ומוצרי מאפה .  גם האריזות למוצרים מיוצרות בדרך כלל על ידי אוכלוסייה מיוחדת זו . " משנה לשנה גדל מספר החברות הרוכשות עבור עובדיהן מוצרי שי שיוצרו בידי בני נוער בסיכון או מבוגרים בעלי צרכים מיוחדים ",  אומרת אהובה ינאי ,  מנכ"לית מתן .  ינאי אומרת שהחברות רוכשות את המוצרים לא רק כשי לקראת החגים ,  אלא גם כדי להעניקם לעובד המציין אירוע משפחתי כגון נישואים .  ינאי טוענת שתופעה זו ,  של מתן שי שיוצר בידי אוכלוסייה מיוחדת ,  נמצאת רק בתחילת דרכה והיא עדיין לא צברה מספיק תאוצה . " החברה בישראל עדיין מתקשה לקבל את השונה ",  היא אומרת . " הדעות הקדומות עדיין קיימות .  רובנו לא מבינים שלנכים ,  לעיוורים וליתר האנשים המוגבלים יש יכולות מדהימות ".  בין החברות שכן הבינו ,  מונה ינאי את כלל תעשיות ,  eci ,  טבע ,  הבנק הבינלאומי ,  בנק אוצר החייל ונטוויז'ן . " קיימות גם כמה חברות היי-טק וגם משרד עורכי דין גדול הרוכשים מתנות שיוצרו על ידי בעלי מוגבלויות ,  אך הם מעדיפים שלא לפרסם זאת ברבים .  זה סוג של מתן בסתר ,  כנראה ".  יעקב אלוש ,  מנכ"ל חברת ועדים ,  הסוקרת את פעילותן של הנהלות ועדי עובדים בתחום הרווחה ,  אומר שחלקו של שוק המתנות שמקורו באוכלוסיות המיוחדות מהווה כיום פחות מ-0.5% משוק המתנות המסורתי - 10-11 מיליון שקל בשנה ,  בהערכה נדיבה ,  לעומת שוק של 2.2 מיליארד שקל בשנה . " בהחלט קיים טרנד של מתן שי לעובדים שיוצר על ידי אוכלוסיות מיוחדות .  מדובר במתנות לא יקרות ,  שאינן יכולות לעמוד בפני עצמן ,  אלא רק כשי נוסף ",  הוא מסביר . " העמותות המציעות מוצרים אלה החלו בשנה האחרונה להשתתף בירידי מתנות המיועדים לוועדים ,  ואני מעריך ששוק המתנות ממקור זה ימשיך לגדול ".  הפרה הקדושה שאיש לא נוגע בה שוק המתנות לעובדים צלח ללא פגע את המשבר הכלכלי של 2008-2009 . " בפסח הקודם ",  אומר אלוש , " שוק המתנות ניצל ,  מכיוון שהנהלות החברות קבעו את התקציבים למטרה זו בדצמבר-ינואר ,  וכשהחלו להבין את גודל המשבר ,  בפברואר 2009 ,  כבר היה מאוחר ואי אפשר היה לשנותם .  שוק המתנות של פסח 2010 כבר נהנה מהתאוששות שלאחר המשבר ".  לדברי אלוש ,  שוק המתנות הוא פרה קדושה שאיש אינו נוגע בה . " בכל שנה ,  גם בעת מלחמה ,  משבר פוליטי או מיתון כלכלי ,  שוק המתנות גדל בהיקף של 5%-10% .  היקף המתנות לעובדים לקראת פסח 2010 כבר גדול ב-200 מיליון שקל לעומת פסח בשנה שעברה ,  וב-350-400 מיליון שקל לעומת פסח 2008 ,  למרות הטלטלות שעבר המשק ".  העובדה שוועדי העובדים הגדולים נהפכו לכוח צרכני משמעותי מאפשרת להם להשיג מחירים נמוכים בכ-10% או יותר לעומת אלה הקיימים בחנויות .  לפי אלוש ,  היבואנים ,  בעיקר בתחום מוצרי האלקטרוניקה ,  מציעים לוועדים מוצרים זולים יותר - וכדי להתמודד מול התקוממות אפשרית מצד בעלי החנויות נגדם ,  הם מציעים לוועדים דגמים שאינם נמכרים כביכול בחנויות . " זו תרמית קטנה שעובדת יופי ",  מעיד אלוש .  מתנות אחרות נרשמות כמבצעים .  למעשה ,  כיום ניתן לרכוש אפילו מכוניות באמצעות מבצעים שעורכים יבואני הרכב לקראת החגים ,  בשיתוף עם הנהלות החברות והוועדים .  יבואני פולקסוואגן ,  אאודי ,  שברולט ופיאט מציעים את מרכולתם לעובדים בהנחה של 5%-15% . " העוצמה הצרכנית של הוועדים גדולה מהעוצמה שהם משקיעים בניהול מאבקי שכר ",  אומר אלוש .  הנחשקות :  המתנות החסכוניות מהן המתנות הנפוצות ?  סיגל בן צבי ,  המנהלת ירידי מתנות לעובדים ,  אומרת שלקראת הפסח הקרוב ,  בראש רשימת המתנות נמצאות המתנות החסכוניות ,  למשל ,  קומקום חשמלי שמרתיח מים תוך שלוש שניות ,  סיר טיגון המסתפק בכף שמן לכל ק"ג צ'יפס או כדור אקולוגי לכביסה שמפחית את הצורך באבקת כביסה .  גם סלסילות שי עם מוצרים אורגניים מככבות בראש הרשימה . " פעם המתנות לעובדים היו קולקטיביות :  כולם קיבלו טוסטר אובן ,  שמיכת פיקה ,  קומקום חשמלי או מנגל ",  אומרת בן צבי . " המתנות האלה מצאו את דרכן מהר מאוד לבוידעם .  כיום העובד מפונק ודורש מגוון מתנות ".  חלקם של תווי הקנייה בשי לחג ירד השנה מתחת ל-25% מהשוק .  תווי השי איבדו מהאטרקטיביות שלהם עקב מגבלות שהטילו רשתות השיווק בעת המימוש בקופות .  למשל ,  תו קנייה שערכו 100 שקל מומש ב-90 שקל בלבד .  ואולם אריאל גנות ,  מנכ"ל חברת גמא ניהול וסליקה ,  עדיין רואה בתווי הקנייה מתנה חשובה . " המשבר הכלכלי גרם לכך שעובדים המקבלים תווים מנצלים חלק גדול מהם לרכישת מזון ולא לרכישת ביגוד או גאדג'טים ,  העשויים להיחשב כמותרות .  מאחר שההכנסה הפנויה נפגעה עקב המשבר ויחד עמה התערער הביטחון התעסוקתי ,  עובדים רבים מעדיפים לרכוש מוצרים המתקשרים לקיום היומיומי .  אני מציע למעסיקים שיעניקו את השי זמן ניכר לפני החגים ,  ולא כשהם כבר בפתח ,  כדי לתת לעובדים אפשרות לתכנן בנוחות את קניותיהם ולתת להם את התחושה שהם ביצעו אותן נכון ".  career@themarker.com

הפסח הזה כולו חברתי
הטרנד החדש בתחום השי לעובדים הוא מתנות שמייצרים בעלי מוגבלויות ובני נוער בסיכון .  מביקוש מיוחד נהנות גם המתנות החסכוניות - כמו קומקום חשמלי שמרתיח מים בתוך שלוש שניות

