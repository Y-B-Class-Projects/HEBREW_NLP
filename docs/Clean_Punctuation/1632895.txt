לשכת ראש הממשלה לוחצת לאשר את חוק בנק ישראל לפני סוף כהונת הנגיד
בבנק ישראל החלו בהיערכות להקמת ועדה מוניטרית ומועצה מינהלית בבנק ,  שתחייב קליטה של כ-30 עובדים חדשים
 >  >  משפטני בנק ישראל ,  משרד האוצר ומשרד המשפטים סיימו בסוף השבוע שעבר ,  לאחר עבודה מאומצת שנמשכה חודש וחצי ,  את ניסוח החוק החדש של בנק ישראל .  לשכת ראש הממשלה לוחצת להניח את הצעת החוק על שולחן הכנסת כבר בשבוע הקרוב ,  או לכל המאוחר בזה שאחריו ,  בתקווה כי יאושרר בשלוש קריאות עוד באמצע מארס ,  לפני סוף מושב החורף של הכנסת .  הערכה במשרד רה"מ היא כי אשרור חוק בנק ישראל עוד במושב החורף יסיר את המכשול העיקרי - להוציא סיבות אישיות - לקדנציה שנייה של סטנלי פישר כנגיד הבנק .  הקדנציה הראשונה של פישר כנגיד תסיים ב-30 באפריל 2010 .  בלשכת רה"מ מעריכים כי פישר יתגבר על הבעיות האישיות ויודיע בקרוב על הסכמתו העקרונית להמשיך ולעמוד בראש בנק ישראל .  עד כה לא נערכה כל שיחה בין רה"מ והנגיד בנושא הקדנציה השנייה .  רה"מ מעונין כי פישר ימשיך לעמוד בראש בנק ישראל .  בינתיים עלתה התנגדות חדשה ,  בלתי צפויה ,  להצעת החוק .  מחזיק תיק הבנקים בהסתדרות ,  ציון שמע ,  הודיע באחרונה לראשי בנק ישראל כי נושא נוהל קביעת השכר בבנק ,  המופיע בנוסח הצעת חוק בנק ישראל ,  לא סוכם עם ההסתדרות ואינו מקובל עליה .  הוא איים בנקיטת צעדים ארגוניים אם הנושא לא יוסדר עמו .  בבנק ישראל כבר החלה התארגנות ראשונה לקראת הטמעתו בבנק של החוק החדש .  לפי הצעת החוק יקומו בבנק שני גופים חדשים - ועדה מוניטרית ומועצה מינהלית .  הוועדה המוניטרית תהיה אחראית לקבלת כל ההחלטות הכלכליות בבנק ,  כולל החלטת הריבית .  המועצה המינהלית תהיה האחראית לניהול השוטף של הבנק ,  כולל כל שאלות התקציב והשכר .  בוועדה המוניטרית יהיו שישה חברים ,  שלושה מהם בכירים שאינם עובדים בבנק ישראל .  במועצה המינהלית יהיו שבעה חברים ,  כולל היו"ר ועוד ארבע חברים ,  שאינם מעובדי הבנק .  כך ,  בבנק ישראל כבר הכינו את חדרי העבודה של שני הגופים ועתה מבצעים את המהלכים הראשונים להקמת מזכירויות לשני הגופים .  הבנק גם מתכוון להקצות שמונה חדרים ,  לשמונה בכירי הבנק החדשים ועוזריהם .  הערכה היא כי מדובר בתוספת של כ-30 עובדים חדשים למצבת עובדי הבנק .  בבנק ישראל גם מתכוונים להכין תקנון עבודה מגובש ,  כבר בזמן הקרוב ,  לפעולת הגופים החדשים .
 
לשכת ראש הממשלה לוחצת לאשר את חוק בנק ישראל לפני סוף כהונת הנגיד
בבנק ישראל החלו בהיערכות להקמת ועדה מוניטרית ומועצה מינהלית בבנק ,  שתחייב קליטה של כ-30 עובדים חדשים

