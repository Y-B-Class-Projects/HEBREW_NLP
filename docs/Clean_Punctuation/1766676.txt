גשם של החלטות
מה הקשר בין תהליך קבלת החלטה למים המסתערים עלינו בימים אלה ?  דורית בר מתחדשת כמו הדשא בעולם יפה רחוץ
ממה להתפרנס ?  איפה לגור ?  עם מי להתחתן ?  כיצד להירפא ממחלה ?  מהי שיטת החינוך הטובה לילדיי ?  מהי התזונה המתאימה עבורי ?  מהו הצעד הבא בקידום העסק ?  האם להיענות להצעת עבודה שקיבלתי ?  שאלות אלה הן רק חלק קטן מתוך ההחלטות הרבות שעלינו לקבל בכל יום .  בדרך כלל ,  הצורך לקבל החלטה גורם לנו לכיווץ ומתח - אנחנו מאד רוצים לקבל את ההחלטה הנכונה ,  לא לטעות ,  לפעול בצורה מדויקת .  
מתוך האווירה הלחוצה הזו ,  אנחנו נעים בתזזיתיות בין תשובות סותרות שקיימות בתוכנו ,  רגשות מנוגדים ,  פחדים ,  מחשבות קונפליקטואליות ורעיונות של חברים ויועצים .  התחושה שזו החלטה משמעותית והרת גורל מגבירה את הצורך לדעת במהירות האפשרית מהי ההחלטה הנכונה ,  כיצד לפעול ואיך לנוע .  בתוך כל זה אנחנו בדרך כלל מבולבלים ,  מתלבטים ,  נעים בין תשובות שונות ,  ולא יודעים להחליט .  
הפחד הכי גדול שלנו הוא לא לדעת - מה יקרה אם לא נדע מה נכון ,  אם נישאר מבולבלים לנצח ?  מתוך הפחד הזה אנחנו מעדיפים להחליט מתוך מה שכבר ידוע לנו ,  ולא מסוגלים להרפות לתוך הלא ידוע .  האמת היא שהחלטות נכונות לא מתקבלות על ידינו ,  הן קורות מעצמן ,  מתוך חוסר מאמץ ,  פשוט מופיעות בתוך תודעתנו או בתוך החיים באינסוף צורות יצירתיות .  אולם כדי שנוכל לזהות החלטה ובאמת לחבוק אותה לתוך חיינו בשמחה ובשלווה דרושים מאיתנו שלושה צעדים :  הצעד הראשון - לוותר על מה שאנחנו יודעים ,  הצעד השני - להיות סבלניים וחסרי פחד בהמתנה לתשובה שתופיע ,  והצעד השלישי - להגשים בטוטאליות את ההחלטה שמופיעה .
 ניתן לדמות את התודעה שלנו למעין מיכל ,  רוב הזמן המיכל שלנו מלא במחשבות ,  רגשות ,  תחושות ,  רעיונות ,  זכרונות ,  טראומות ועוד .  בבואנו לקבל החלטה בנושא חשוב בחיינו ,  הדבר הראשון שאנחנו פוגשים הוא את כל מה שאנחנו כבר יודעים ביחס לאותו נושא ,  את כל מה ששמענו ,  קראנו ,  חשבנו ,  למדנו ,  את כל מה שבני המשפחה שלנו אומרים לנו ,  החברים ,  הפסיכולוג ,  המאמן ועוד .  
בדרך כלל מדובר במרחב כאוטי שאין שום אפשרות לראות בתוכו בבהירות מה נכון לנו  ומה שהכי חשוב לגבי המיכל המלא של התודעה שלנו הוא העובדה שהוא ישן ,  אין בו שום דבר יצירתי .  הוא כבר ידוע לנו ,  ולכן לא יכול לחדש לנו שום דבר על עצמנו ועל ההחלטה הנכונה עבורנו .  אם כך ,  להרפות מהידוע משמעו פשוט לראות את המיכל המלא ,  ולהניח אותו בצד מתוך הדחף העמוק לגלות משהו חדש לגבי החיים שלנו .  אנחנו לא מסתפקים במה שאנחנו כבר יודעים ,  ונעים בנחישות לעבר מה שאנחנו עדיין לא יודעים .
 הלא ידוע הוא כל מה שאנחנו עדיין לא יודעים ,  פעמים רבות אנחנו פוגשים את המרחב הזה כשאנחנו יוצרים משהו  שיר ,  סיפור ,  מאמר ,  סדנה או ציור .  גם אינטואיציות עמוקות שמופיעות בתוכנו יש-מאין מגיעות מתוך הלא ידוע ,  כאילו יש צד נסתר בחיים שרוב הזמן אינו נגיש לנו ,  ולפעמים הוא מופיע בתוכנו כתובנה או ידיעה חדשה .  לאחר שהרפינו ממה שאנחנו כבר יודעים ,  אנחנו נכנסים מתוך בחירה ומודעות אל המסתורין - החוויה היא חוויה של ריקות ,  חלל ,  אין ידיעה ,  יש רק נוכחות של הקשבה .  אנחנו לא רגילים לא לדעת ,  פעמים רבות נעדיף לקבל החלטות פזיזות ואימפולסיביות ,  רק כדי שלא ניאלץ להישאר ריקים וחלולים בהמתנה לתשובה שתופיע מתוך החיים עצמם .  
אין בנו מספיק אמון שלחיים עצמם יש יכולת להציג בפנינו את ההחלטה הנכונה עבורנו - אם רק נהיה בשקט ,  רפויים ורגועים וננוח בתוך חוסר הידיעה .  ההסכמה לא לדעת דורשת מאיתנו לוותר על התפישה שאנחנו תמיד יודעים ,  שיש לנו תשובה לכל דבר .  המוכנות להודות שאני לא יודע ,  ואני רוצה לדעת ,  אבל כרגע אינני יודע - מקלפת מעלינו עוד שכבה של פחד ומאפשרת לנו לאבד שליטה לתוך החיים .  בשלב הזה אנחנו נדרשים לסבלנות ופתיחות ,  התשובה תופיע יש-מאין ,  ייתכן שדרך אדם שידבר איתנו על הנושא ,  ייתכן שדרך ספר או סרט ,  וייתכן שפשוט נקום בבוקר עם הידיעה בתוכנו ,  ונגלה שההחלטה התקבלה בחוסר מאמץ .
 כאשר החלטה מתקבלת בדרך הזו ברוב המקרים היא תפתיע אותנו ותדרוש מאיתנו לגדול לעברה ,  להשתנות ,  לפעול בצורות חדשות או לראות דברים בצורה אחרת .  לכן ,  תהליך קבלת ההחלטות מסתיים רק כאשר אנחנו מגשימים הלכה למעשה את מה שהתגלה בפנינו מתוך ההקשבה העמוקה ללא ידוע .  באופן הזה אנחנו מלמדים את התודעה שלנו להיות מיכל ריק ופתוח אל החיים ,  שמעוניין במערכת יחסים של אהבה עם החוכמה שמתגלה מתוך החיים עצמם .  במובן הזה ,  כל החלטה שעלינו לקבל היא הזדמנות יקרה מפז לבוא במגע עם הצד המסתורי של החיים .
 ניתן לדמות תהליך קבלת החלטות למצב שבו אנחנו הולכים להנאתנו בגשם ,  בזמן שטיפות הגשם שיורדות על ראשינו מלאות בחוכמה עמוקה ואקסטטית לגבי חיינו .  בדיוק כפי שאין אנו יכולים ליצור גשם בעצמנו ולתזמן את הופעתו  כך איננו יכולים באמת לשלוט באופן או בזמן שהחלטות מופיעות .  אנחנו יכולים רק לנוע בתוך החיים ,  פתוחים וסבלניים ולהיפתח לגשם של החלטות המומטר עלינו מתוך המסתורין .  
דורית בר היא מנחה בכירה בשיטת האור הלבן ובטכניקת השאלה ,  מדריכה יחידים וקבוצות להתפתחות אישית ורוחנית בנתיב 'חכמת חיים  פתרונות חדשים לבעיות ישנות' ,  מאמנת אישית ועסקית ,  בוגרת לימודי פסיכולוגיה ,  עבודה סוציאלית טיפול משפחתי וזוגי ,  זמרת ומנחה ערבי 'בהקטי'  שירה וכתבים מקודשים .
 סדנת יום 'חכמת חיים - קבלת החלטות במהירות האור ! ' מתקיימת ביום שבת 18/12/10 בתל אביב

גשם של החלטות
מה הקשר בין תהליך קבלת החלטה למים המסתערים עלינו בימים אלה ?  דורית בר מתחדשת כמו הדשא בעולם יפה רחוץ

