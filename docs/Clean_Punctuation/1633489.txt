עושים מכם קטנים
בכניסה למגדלי YOO ניצבת דלת עצומה שגורמת לכל מי שנכנס לחוש קטן במיוחד .  שיגעון גדלות של הלקוחות או המעצב ?  לשיפוטכם
כשנכנסים ללובי של פרויקט המגורים YOO בעיצובו של מעצב העל הצרפתי פיליפ סטארק ,  אפשר לטעות לרגע ולחשוב שזוהי הכניסה לביתו של גוליבר בארץ ליליפוט .  הלובי האקסקלוסיבי והמהודר מציג תפיסה עיצובית שונה ממה שהכרנו עד כה בארץ ,  בעיקר משום שהוא מוכיח יותר מכל כי מעצב בסדר גודל של סטארק ,  לא מהסס לחשוף את שיגעון הגדלות שלו .  
סטארק הציב בכניסה הראשית של מגדל המגורים דלת עצומה בגובה של 7 מ' ,  וילונות ענקיים באורך 9 מ' ,  שמקיפים את הלובי המעוגל ומדרגות רחבות במיוחד הנראות כמו כניסה לאמפיתיאטרון - העיצוב האימתני הזה בהחלט יגרום לכם להרגיש קטנים .
 סטארק הוא לא המגלומן היחיד שחוטא בעיצוב פריטים עצומים ולא פרופורציונאליים לממדים האנושיים ,  אם כי הוא בהחלט מהבולטים במגמה זו .  בשנים האחרונות נוצר זרם בולט בעולם העיצוב שדוגל בכך שהגודל בהחלט קובע ;  רהיטים וגופי תאורה הופכים לפסלים מונומנטאליים בעלי נוכחות בלתי מעורערת על ידי מעצבים וחנויות עיצוב למיניהם .  בעבר ,  פריטים מוגזמים מהסוג הזה הוצבו בעיקר בחללים ציבוריים כמו חנויות בגדים ומסעדות ,  אך בשנים האחרונות התופעה זלגה גם לבתים פרטיים .  נוכחותם של פריטים מהסוג הזה בחלל פרטי ,  מביאה עימה אמירה עיצובית חדשה שטורפת מחדש את הקלפים בנוגע להגדרת הבית שלנו כמקום אינטימי ,  אישי ועוטף .
" הרעיון של גודל ,  כמו הרבה דברים בחיים ,  מעיד על סמל סטטוס ",  מציין מעצב הפנים אלדד מיטלמן . " אי אפשר להתעלם מהעובדה שכניסה עצומה לבית דרך דלת גבוהה במיוחד המיתמרת לגובה של שתי קומות ,  יוצרת תחושה של כניסה למקום מכובד ,  בדומה להיכל ." 
עיצוב גדול ממדים אינו תופעה חדשה באדריכלות .  כנסיות וקתדרלות גותיות שנבנו ברחבי אירופה עוד בימי הביניים ,  התאפיינו בממדים עצומים ומרשימים .  מבנים אלו נראו למרחקים ,  כשלמרגלותיהם נראו שאר הבתים הפרטיים ,  כמיניאטורות קטנטנות .  באותה תקופה ,  הסיבה להאדרת המבנים לממדים  " מפלצתיים ",  הייתה דתית לחלוטין ;  המבנים המחישו את ממדיו הקטנים והזעירים של האדם ,  לעומת כבודו ,  גודלו ונשגבותו של האל .  היום ,  לעומת זאת ,  הסיבה להגדלה וההגזמה רחוקה מלהיות דתית .
" הלקוחות שרוכשים פריטים גדולי ממדים ומעדיפים לגור בסביבה שבה הכל בולט ,  נראה ובעל נוכחות ,  הם אלה המעוניינים בהקניית יוקרה לחזותם ומעמדם ."  
" כן ,  מעבר להקניית היוקרה והסטטוס ,  אנחנו חיים בעידן שבו הכל גדול .  מסכי הטלוויזיה גדולים ,  הבתים גדולים ,  הרכבים גדולים ,  ולכן אין זה מן הנמנע שגם העיצוב יגדל בכמה מידות ",  מציין מיטלמן . " בנוסף ,  בעולם שבו הדברים מתרחשים מהר מאוד קשה לחדש וליצור דברים יוצאי דופן בתחום ,  ואז מתחילים לשחק עם הגודל שהופך לפקטור משמעותי ".  שיגעון גדלות של המעצב או אגו של הלקוחות ?  תחליטו אתם .
 
עושים מכם קטנים
בכניסה למגדלי YOO ניצבת דלת עצומה שגורמת לכל מי שנכנס לחוש קטן במיוחד .  שיגעון גדלות של הלקוחות או המעצב ?  לשיפוטכם

