גרשון : " אטורה מכיר את החולשות שלנו "
 מאמן מכבי ת"א מתכונן ליריבו המר ,  ויודע שריאל תגיע מוכנה .  פניני :  זה משחק עונה ,  כל משחק בבית הוא בגדר חובה
צילום ועריכת וידאו :  יותם רונן
מכבי תל אביב ערכה הערב  ( רביעי )  מסיבת עיתונאים לקראת משחקה מחר מול ריאל מדריד  ( 21:00 ,  ערוץ חמש פלוס )  במסגרת המחזור השני של משחקי הטופ-16 .  הצהובים הפתיעו לטובה ,  באופן יחסי ,  במשחק ההפסד מול סיינה בשבוע שעבר ,  אך פיני גרשון יודע שמחר ,  בבית ,  הציפיות מהקבוצה שלו שונות לחלוטין .  מנגד ,  היריבה הפעם היא מאתגרת במיוחד ,  כשהקבוצה של אטורה מסינה  ( המנחוס של פיני גרשון )  רוויית כוכבים ,  ומגיעה עם סגל רחב ,  ומטרות רחבות עוד יותר .  במכבי מרוצים מכך שיניב גרין ,  שסבל מפציעה ,  שב להתאמן ויתלבש במשחק מול ריאל .
 מאמן הצהובים ,  פיני גרשון מודע לכך שקבוצתו חייבת לנצח את המשחק ,  לאחר ההפסד בשבוע שעבר ,  אבל מנסה להרגיע : " אין לחץ בלתי רגיל .  זה משחק חשוב ובשביל משחקים כאלה אנחנו מתכוננים חלק גדול מהעונה .  אנחנו מקווים לשחק טוב מחר ,  יש עליית מדרגה בקבוצה ואני מקווה שזה יבוא לידי ביטוי מחר .  קחו בחשבון שהקבוצה השנייה היא טובה מאוד ,  עם ספסל טוב ומאמן מצויין ".  
כשנשאל האם מסינה הוא משוכה אותה גרשון לא מצליח לעבור ,  אמר המאמן : " כשאימנתי את אולימפיאקוס הצלחתי לנצח את צסק"א כשמסינה אימן שם .  אנחנו מכירים אחד את השני מצויין .  הוא מכיר את השיטה שלנו ואנחנו את שלו .  בגלל היכולות שלו הוא גם תמיד משנה אותה לטובה .  ריאל ,  לדעתי ,  מבחינת אימון משחקת משוחרר בהשוואה לצסק"א של השנים האחרונות ".  
על יכולת קבוצתו שלו ,  אמר גרשון : " אני מקווה שדיאור פישר יביא את היכולת שלו משנה שעברה .  אם פישר יישחק כמו בשנה שעברה ,  ולדעתי הוא יכול ,  זה יעזור לנו מאוד .  אנחנו צריכים משחק פנים משני צידי המגרש ,  במיוחד בהגנה .  יש להם כוח לא רק לגבוהים אלא גם לגארדים ".  על הגארד שלו ,  וויז'נייבסקי ,  אמר גרשון : " בלי להרחיב את הסיבות ,  וויז'נייבסקי עבר תקופה לא נעימה בחודש האחרון ,  ואני מקווה מאוד שזה עבר .  בכל מקרה זה נפתר ,  אבל אני מקווה מאוד שהוא חוזר לעצמו ,  ככה זה נראה בשבוע האחרון באימונים ".  
על הקבוצות הספרדיות ביורוליג ,  אמר גרשון : " בוא נראה מחר אם יש באמת בעיה עם הספרדיות ,  ככל שכמות ההפסדים מול הספרדיות עולים ,  הסיכוי שלנו לנצח עולה .  הם עדיין קבוצה עם חולשות ,  פחות מאשר שלנו ,  אבל עדיין יש להם חולשות שצריך לנצל אותם .  ברור לנו שאטורה יודע את החולשות שלנו והוא ינסה לפגוע בנו שם .  מתי תהיה התוצאה אני לא יכול להגיד ,  אבל אני לא חושב שיהיה משחק של חפירות .  ברור שבצורת המשחק שלהם הם מנצלים כל כדור .  אנחנו יודעים לשחק גם לאט וגם מהר .  מכבי חיפה באו לשחק בתחילת השבוע את המשחק שלהם ואתם יודעים מה הייתה התוצאה .  אני לא מאמין שנקלע 100 נקודות מול ריאל ,  אבל אם נקלע אני מאמין שננצח ". 
אנדרו וויז'נייבסקי ,  עליו דיבר גרשון ,  אמר לקראת המשחק : " כולם כאן יודעים שזה משחק מאוד חשוב עבורנו .  אנחנו משחקים את המשחק הביתי הראשון שלנו בטופ 16 וצריכים להראות את הכוח שלנו ,  לבוא אגרסיביים ולנסות להשיג את הניצחון .  יש לחץ בכל משחק .  אני רואה את זה כלחץ חיובי .  הקהל יהיה כאן מחר לתמוך בנו ,  ואנחנו נצטרך לתמוך אחד בשני במשך 40 דקות .  אין לנו שום ברירה אלא להיות מוכנים להתמודד מולם .  זה לא משחק של אחד על אחד ,  אלא זה משחק קבוצתי ,  ואם אנחנו נשחק את המשחק הקבוצתי שלנו אנחנו ננצח מחר ".  
גיא פניני ,  שהיכולת שלו בתקופה האחרונה מחזיקה את הצהובים עם הראש למעלה ,  אמר : " זה משחק עונה .  כל פעם זה משחק חשוב ,  אבל הפעם אנחנו משחקים בבית וכל ניצחון בבית בשלב הזה הוא בגדר חובה .  זה קל במשחק הזה כי לא צריך לדבר על טירוף כי אני בטוח שיהיה הר געש .  אנחנו צריכים לשחק חכם ולהיות אגרסיביים ,  הטירוף יגיע מהקהל ".  כשנשאל האם ישנו לחץ ,  אמר פניני : " ברור שכשאתה משחק בבית הלחץ הוא יותר עלייך ,  אבל אנחנו מספיק מקצוענים ומנוסים בשביל לקחת את הלחץ למקומות חיוביים ולהוציא ממנו את המיטב .  אני מאמין שהקהל מחר ידחוף אותנו ,  אבל הם צריכים להיות סבלניים .  כי זה משחק מול קבוצה חזקה ,  וזה לא משחק שיגמר ברבע הראשון ". 
על המפתחות של המשחק ,  אמר הגארד הישראלי : " אנחנו צריכים להיות בשלבים המאוחרים של המשחק מרוכזים ומפוקסים .  כדי לתקן את מה שקרה בסיינה נצטרך להיות יותר מרוכזים בהתקפה ולהמשיך את ההגנה בסיינה שהייתה מצויינת ". 

גרשון : " אטורה מכיר את החולשות שלנו "
 מאמן מכבי ת"א מתכונן ליריבו המר ,  ויודע שריאל תגיע מוכנה .  פניני :  זה משחק עונה ,  כל משחק בבית הוא בגדר חובה

