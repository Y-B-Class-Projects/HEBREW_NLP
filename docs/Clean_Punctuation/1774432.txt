מי בכלל זוכר אותך עכשיו ?  על נפילתו של קית' גילספי
נמאס לכם מברצלונה ?  שגיב ברעם עם מדור חדש ובו סיפורי כדורגל אחרים .  מתחילים עם נפילתו של קית' גילספי ,  שנזרק מקבוצה בליגה החמישית
על פי אחד מהסיפורים על קית' גילספי ,  יום אחד לפני למעלה מ-15 שנים הוא הגיע למסלול המירוצים כשבכיסו כמה אלפי ליש"ט שנתנו לו שחקני מנצ'סטר יונייטד .  אלו הורו לו להמר על סוס מסויים ,  אבל הוא החליט שאין לו סיכוי ושם את כל הכסף על אחר .  כשהסוס שבחרו השחקנים ניצח והקשר הצעיר הפסיד את כל הכסף ,  הוא נאלץ למשוך מחשבון הבנק שלו את סכום הזכייה ולהחזיר להם .  על פניו מדובר בסיפור משעשע וצבעוני שלקוח מפולקלור חדר ההלבשה של מנצ'סטר יונייטד הגדולה ,  אבל בפועל זהו חלק גדול מסיפור חייו של מי שבתחילת שנות ה-90 נחשב לאחד מהכישרונות הגדולים בכדורגל הבריטי .
 לפני 18 שנים העתיד של גילספי נראה ורוד .  הוא היה חלק מקבוצת הנוער של מנצ'סטר יונייטד שזכתה בגביע האנגלי ,  שיחק עם דייויד בקהאם ,  פול סקולס ,  גארי נוויל וריאן גיגס וראה באופק קריירה מזהירה .  אבל היום איפה הוא ואיפה חבריו לאותה קבוצה ?  בסוף ספטמבר האחרון הכריז בית המשפט על השחקן בן ה-35 כעל פושט רגל ומינה לו כונס נכסים .  הוא עוד הספיק לחתום לאחר מכן בדרלינגטון הצפון-מזרחית מליגת הקונפרנס  ( החמישית )  ,  אבל לפני כשבועיים שוחרר אחרי שלושה משחקים בלבד .  בזמן שגיגס ,  סקולס ונוויל רצים לעוד אליפות ,  קית' גילספי מסיים קריירה בצורה שמעטים צפו .
 כשאלכס פרגוסון רצה שחקן ,  הוא ידע להראות את זה .  כששם עינו על ריאן גיגס ,  הוא ניגש לביתו של הנער הצעיר ואחרי שיחה עם אמו ,  שכנע אותם לעבור ממנצ'סטר סיטי למנצ'סטר יונייטד .  במקרה של גילספי ,  שאהד את הקבוצה ,  פרגי דאג להביא אותו ואת הוריו מצפון אירלנד למשחק של השדים האדומים נגד מידסלברו באולד טראפורד והזמין אותם לארוחה במסעדה ביחד איתו ועם אשתו .  עד כדי כך הוא חשק בכשרון ,  שחתם ביונייטד כשהיה בן 14 והגיע אליה כעבור כשנתיים .
 אוהדים של מנצ'סטר יונייטד זוכרים עד היום נער מרשים ,  כזה ש"אם היו אומרים לי אז שסקולס ונוויל עדיין ישחקו בקבוצה ויזכו איתה בתארים וגילספי מזמן לא יהיה בה ,  לא הייתי מאמין ",  כפי שכתב אחד מהם .  הצפון אירי הצעיר ניצל בישול של אריק קאנטונה כדי לכבוש כבר בבכורה שלו בקבוצה הבוגרת ,  במשחק גביע נגד ברי ,  ועד מהרה הוא הפך לאחד מה"פרגי פלדג'לינגס "  מודל שנות ה-90 ,  חבורת האפרוחים שאלכס פרגוסון פרש עליהם כנפיים ולימד אותם לעוף עד לזכייה בליגת האלופות ב-1999 .  אלא שבאותו ערב זכור בברצלונה ,  גילספי כבר הפך להיסטוריה רחוקה במנצ'סטר יונייטד .
 לצערו של הקשר הכישרוני ,  הוא מעולם לא הצליח לאיים על מקומו של אנדריי קאנצ'לסקיס בהרכב וכשפרגוסון ביקש לרכוש את אנדי קול מניוקאסל בינואר 1995 וקווין קיגאן ביקש שגילספי יהיה חלק מהעסקה ,  המנג'ר הסקוטי הסכים לוותר עליו .  כחצי שנה לאחר מכן הקיצוני הרוסי נמכר לאברטון ופרגוסון ביקש לרכוש את גילספי בחזרה ,  אבל ניוקאסל סירבה .  המנג'ר החליט להפקיד את האגף הימני שלו ברגליו של דייויד בקהאם ,  שאת רוב העונה הקודמת העביר בהשאלה בפרסטון ,  והשאר היסטוריה .  הרומן של גילספי ומנצ'סטר יונייטד נגמר רשמית .
 גילספי שירת את ניוקאסל נאמנה במשך שלוש עונות ולשיאו הגיע בניצחון 2:3 על ברצלונה בליגת האלופות בספטמבר 1997 ,  משחק בו גם השלושער שכבש פאוסטינו אספרייה לא האפיל על המחמאות שקיבל הצפון אירי .  מאוחר יותר עבר לבלקבורן תמורת 2.3 מיליון ליש"ט וזכה איתה בגביע הליגה .  בהמשך שיחק בלסטר ובשפילד יונייטד עד שהסתכסך עם מאמן האחרונה ,  קווין בלקוול ,  ומצא את עצמו במקום לבלתי מוכר .  הוא הושאל לצ'רלטון ,  חתם למספר חודשים בברדפורד הצנועה ולאחר מכן לא מצא קבוצה .  בד בבד החלו אותן בעיות ישנות לצוץ .  
גילספי התאהב במסלולי המירוצים עוד לפני שמלאו לו 20 ובאותן שנים זו לא נראתה בעיה . " אלכס פרגוסון גם אהב להמר לפעמים ,  לא בסכומים גדולים ,  כמה לירות .  הוא ידע שאני הולך לסוכני ההימורים ואם היה סוס שהוא מחבב ,  הוא היה נותן לי קצת כסף להמר עליו ",  הוא סיפר פעם על חלק מהפעילויות שלו במנצ'סטר יונייטד .  אלא שאחרי שהוא עבר לניוקאסל  ( בלי קשר למעבר כמובן )  ,  התחביב הפך לבעיה .
" אני זוכר יום אחד בו הפסדתי 47 אלף ליש"ט ,  אבל זה היה יום אחד ,  רע במיוחד .  הייתי יותר צעיר ויותר נאיבי ,  אבל הימים האלו מאחוריי ",  הוא הבטיח ב-2003 ,  בזמן שההופעות על המגרש והמשכורות שקיבל עדיין לא רמזו על פשיטת הרגל שהגיעה שנים מאוחר יותר .
 אחרי שבקיץ 2009 גילספי התאמן עם פרנצווארוש ההונגרית אך לא חתם במדיה ,  הוא הצטרף לגלנטורן הקטנטנה מצפון אירלנד ,  במעבר חופשי שגרם ללא מעט הרמת גבות .  המשכורת שלו נעה סביב 4,000 ליש"ט לחודש ,  סכום שפעם הוא לא היה מהסס לשים בהימור אחד על סוס או כלב שחשב שינצחו במסלול .  בקיץ ,  כשהחל להרגיש את טבעת החנק הכלכלית נסגרת על צווארו ,  הוא דרש העלאה בשכר ומשלא קיבל אותה ,  הצדדים החליטו להיפרד .
 בנובמבר האחרון ,  אחרי חצי שנה בה לא שיחק ,  הוא חתם כאמור בדרלינגטון ,  אבל המאמן מארק קופר לא גילה אמפתיה ולא מצא פנאי להתרשם מעשרות ההופעות של גילספי בנבחרת צפון אירלנד : " הוא הגיע לא בכושר ואין לנו זמן להכניס שחקנים לעניינים .  אם בכסף שחסכנו אני אוכל להביא חלוץ שיכבוש 10 שערים עד סיום העונה ,  אני מעדיף לעשות את זה ". 
אחרי חודשיים שכללו פשיטת רגל ושחרור מקבוצה בליגה החמישית ,  הוא התפנה לראיון ב"דיילי מייל "  לפני כעשרה ימים . " אני לא רוצה שיזכרו אותי כמהמר ",  הוא אמר , " שיחקתי בכמה מועדונים גדולים ולבשתי את מדי הנבחרת שלי 86 פעמים .  בפברואר הקרוב אהיה בן 36 ,  אבל אני חושב שיש לי עוד שנתיים לשחק ".  
בזמן ששחקנים איתם שיתף פעולה בנוער דוגמת פול סקולס ,  גארי נוויל ואפילו דייויד בקהאם ,  שלא נחשבו לכשרוניים ממנו ,  עדיין עושים חיל ,  גילספי רק מקווה למצוא קבוצה אחרונה שתקלוט אותו .  אלא שהאיש שהתרגל לשמוע את השאלה  " כמה ?  "  בהקשר של סכום הכסף שהוא הפסיד ולא של השערים שכבש או הבישולים שסיפק ,  עומד לסיים קריירה טובה בטעם רע .
 
מי בכלל זוכר אותך עכשיו ?  על נפילתו של קית' גילספי
נמאס לכם מברצלונה ?  שגיב ברעם עם מדור חדש ובו סיפורי כדורגל אחרים .  מתחילים עם נפילתו של קית' גילספי ,  שנזרק מקבוצה בליגה החמישית

