אם ארה"ב לא תתעורר - סין תנצח 
ארה"ב לא תוכל לשלם על חילוץ הכלכלה ולהישאר בפסגה
 >  >  עברתי דרך נמל התעופה הבינלאומי של לוס אנג'לס - lax - בסוף פברואר .  כשפסעתי בטרמינל המקומי הדחוס והדהוי ,  חשתי כי זהו מקום שנחשב בעבר כמודרני ,  אך מרוב מתיחות הפנים הרבות כבר אינו יכול להסתיר את הקמטים .  בדרך כלשהי ,  lax הוא אנחנו .  אנחנו ארצות הברית עם התחזוקה הדחויה .  סין היא הרפובליקה העממית של הסיפוק הדחוי .  הם חוסכים ,  משקיעים ובונים .  אנחנו מבזבזים ,  לווים ומטליאים .  ניגוד זה מתבטא בדרך הגרועה ביותר - באיטיות שגורמת לכך שהמשבר לעולם אינו נראה חמור מספיק לנקיטת פעולה מיידית .  אך בסופו של דבר ,  תשתיות ,  חינוך ומדיניות שמעודדת חדשנות הינם דברים חשובים .  עסקים מעדיפים להשקיע עם משפחת סילוני מאשר עם משפחת קדמוני ,  מה שמביא אותי לנושא הטור הזה .  בשבוע שעבר הזדמן לי לשמוע את פול אוטליני ,  מנכ"ל אינטל ,  יצרנית השבבים ואחת מהחברות המובילות באמריקה .  אוטליני ביקר בוושינגטון והרצה על תחרותיות במכון ברוקינגס ובמכון אספן .  בתקופה שבה חלק כה ניכר מהשיח הציבורי שלנו סובב סביב מערכת הבריאות והחילוצים ,  השירות הציבורי שלי השבוע הוא לחלוק את השקפתו של אוטליני על חברות סטארט-אפ .  אוטליני ציין כי אף שלאמריקה עדיין יש כוח עבודה איכותי ,  יציבות פוליטית ומשאבים טבעיים שנדרשים לחברה כמו אינטל ,  ארה"ב נמצאת בפיגור חמור בפיתוח הדור הבא של כשרונות מדעיים ותמריצים לעידוד חברות בינלאומיות גדולות ליצור עוד משרות רבות כאלה כאן . " הדברים שאינם מסייעים להשקעות הם מסי חברות והיעדר הטבות מס להשקעה בציוד ",  הוא אמר . " הקמת מפעל מוליכים-למחצה חדש בקנה מידה בינלאומי מאפס עולה בארה"ב כ-4.5 מיליארד דולר .  אם אני בונה את המפעל הזה כמעט בכל מקום אחר בעולם ,  שם קיימות תכניות תמריצים גדולות ,  אני יכול לחסוך מיליארד דולר ,  בזכות הטבות המס שמעניקות הממשלות ",  אמר אוטליני .  שלא במפתיע ,  המפעל האחרון שבנתה אינטל מאפס היה בסין . " זה לא היה בגלל שעלויות העבודה נמוכות יותר .  כן ,  עלויות הבנייה היו נמוכות מעט יותר ,  אך עלות התפעול אחרי מסים היתה נמוכה במידה משמעותית ,  והשגנו גישה לשוק המקומי ".  תמריצים מקומיים אלה חשובים משום שעובדים חכמים ומיומנים נמצאים בכל מקום כעת .  אינטל יכולה לשגשג היום - לא רק לשרוד ,  אלא לשגשג - מבלי לגייס אמריקאי אחד נוסף לשורותיה .  כשנשאל האם אינטל נפגעת מהחינוך הקלוקל למדעים ולמתמטיקה במערכת החינוך הציבורית של אמריקה ,  השיב אוטליני : " כאזרח ,  אני שונא אותה .  כמעסיק בינלאומי ,  יש לי המותרות להעסיק את המהנדסים הטובים ביותר בכל מקום בכדור הארץ .  אם איני יכול למצוא אותם ב-mit אמצא אותם בטסינג הואה - mit של בייג'ין ".  וזה עוד מחמיר .  אוטליני ציין כי מחקר מ-2009 שנערך על ידי הקרן לטכנולוגיות מידע ולחדשנות שהוזכר באחרונה ב"דמוקרסי ג'ורנל ",  דירג את ארה"ב במקום השישי בין 40 המדינות המתועשות המובילות בחדשנות תחרותית . " זה לא מעולה ,  אבל לא רע .  אולם אותו מחקר מדד גם את מה שכונה 'שיעור השינוי בקיבולת החדשנות' בעשור האחרון - בפועל ,  מה עשו המדינות כדי להיערך לחדשנות רבה יותר בעתיד .  המחקר מדד 16 מדדים להון אנושי - טכנולוגיות מידע ,  תשתיות ,  ביצועים כלכליים וכן הלאה .  בסולם זה ,  ארה"ב דורגה במקום האחרון בין אותן 40 מדינות .  כשבוחנים לעומק את הדברים שגורמים למדינה להיות תחרותית ..  .  אנחנו מידרדרים ".   אוטליני טוען כי  " אילו היתה הממשלה מרחיבה את הטבות המס למחקר ופיתוח ב-5% בלבד ומפחיתה את מסי החברות והיינו פותחים בפרויקט או שניים נוספים בחברות ברחבי המדינה שמשפרים את התפוקה ואת התחרותיות שלהן ,  רווחי המס של הממשלה היו עולים ".  בזכות הטבות המס הנדיבות למחקר ופיתוח ומסי חברות נמוכים יותר שקיבלו ,  למתחרותיה הגדולות של אינטל בדרום קוריאה נותרה  " עלות כספית אפסית ",  אמר אוטליני .  אינטל יכולה להתחרות בכך עם עליונות טכנולוגית ,  אך חברות אחרות רבות בארה"ב אינן יכולות .  האם ממשל אובמה מבין זאת ?  אוטליני משווה את ממשל אובמה ל"דיודה "  - מכשיר אלקטרוני שמוליך זרם חשמלי בכיוון אחד בלבד .  הם טובים מאוד בלהקשיב לעמק הסיליקון ,  לדבריו ,  אך פחות טובים במתן תגובה . " הייתי רוצה שתחרותיות וחינוך יזכו לעדיפות גבוהה יותר ",  הוא אמר . " כעת ,  הם מנסים להעביר את העניין של מערכת הבריאות ,  ולאחר מכן לעבור לטפל בדבר הבא .  אלוהים ,  הייתי רוצה שזה  ( התחרותיות )  יהיה הדבר הבא .  משהו יצטרך לשלם עבור כל מה שהממשלה עושה היום .  נאלצנו לחלץ את מגזר הפיננסים ,  להלאים חברות ולחוקק חוקים כדי לעצור את הדימום .  אך כעת אנו צריכים להתמקד במדיניות שתיצור חברות חדשות ותשאיר אותנו בפסגה . " ניהלתי את החברה במהלך שינוי משמעותי ,  ואני יודע שקל בהרבה לשנות כשאפשר מאשר לשנות כשצריך ",  אמר אוטליני . " העלות נמוכה יותר .  יש יותר זמן .  אני קצת חושש שנתעורר רק אחרי שניפול לתהום ". 

אם ארה"ב לא תתעורר - סין תנצח 
ארה"ב לא תוכל לשלם על חילוץ הכלכלה ולהישאר בפסגה

