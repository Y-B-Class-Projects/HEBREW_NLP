 " אהוד ,  אתה חסר לכולנו "
 אולמרט נשאר קרוב לבעלי ההון
מי אמר שאהוד אולמרט היה ראש ממשלה לא פופולרי ?  בכירי החברות המובילות במשק הצטופפו אתמול בבית הירוק באוניברסיטת תל אביב במפגש של הפורום העסקי אקדמי של אגודת הידידים של האוניברסיטה שנערך שלשום בערב ,  בנוכחות הנשיא ,  פרופ' יוסף קלפטר .  האולם התמלא במהירות לקראת הגעתו של אורח הפורום ,  אולמרט ,  ראש הממשלה לשעבר ויו"ר קבוצת לבנת בהווה .  החגיגה האמיתית התחילה עם כניסתו לאולם של אולמרט ,  שהופיע בליווי פמליית מאבטחים מרשימה ותחבושת על אפו .  בתוך שניות דילגו אנשי העסקים לכיוונו ונדחפו סביבו .  אולמרט נהנה מתשומת הלב והחליף חיבוקים ,  נשיקות ,  ליטופים וצ'פחות עם הנוכחים שניגשו אליו ,  ובייחוד עם יו"ר אלרוב אלפרד אקירוב שהקפיד להיצמד אל ראש הממשלה הקודם ולהצטלם אתו ,  וכן עם מנכ"ל סלקום ונשיא אגודת הידידים עמוס שפירא ,  עם עמיקם כהן לשעבר מנכ"ל פרטנר ועם ברונו לנדסברג מבעלי סנו .  בשיא ההתרגשות ניגש לקבוצה איש העסקים גד פרופר  ( אסם )  וקרא בקול רם : " אהוד ,  אתה חסר לנו ,  ולא רק לי ,  לכולנו ".  בצדו של אולם הכניסה השקיף חברו הטוב לשעבר של אולמרט ,  דן מרגלית ,  על המתרחש .  גם מנכ"ל קמור מוטורס והרמטכ"ל במלחמת לבנון השנייה ,  דן חלוץ ,  העדיף לחכות מחוץ לאולם . " אני נפגש אתו לפחות פעמיים בשבוע ",  אמר בתגובה וסירב בנימוס לגשת אליו כדי להצטלם ,  אך לאחר מכן נכנע וזכה מאולמרט לחיבוק חם וצמוד .  בהמשך הערב התכנסו כולם לשמוע את דבריו של אולמרט ,  שבין היתר החמיא לחלוץ על ניהול מלחמת לבנון השנייה .  חלוץ ישב באולם לצדו של מעסיקו הנוכחי של אולמרט ,  צבי לבנת .  אתמול ביקשה הפרקליטות לדחות את משפטו של אולמרט המואשם בעבירות חמורות של קבלת דבר במרמה בנסיבות מחמירות ,  מרמה והפרת אמונים ורישום כוזב במסמכי תאגיד .

" אהוד ,  אתה חסר לכולנו "
 אולמרט נשאר קרוב לבעלי ההון

