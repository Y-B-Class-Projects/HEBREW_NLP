לתרום לטלוויזיה הציבורית 
רשות השידור
 >  >  מצבו של ערוץ הטלוויזיה הציבורי עגום :  אין כסף ,  אין רייטינג ואין אופק .  כעת יש תוכנית לרפורמה שתעלה לנו 900 מיליון שקל .  ואולם רפורמה זו לא תפתור בעיה כלשהי .  ב-2009 העבירו אזרחי ישראל כ-425 מיליון שקל לרשות השידור באגרות .  מס זה כופה על כל בעל טלוויזיה לממן את הערוץ הממשלתי ,  גם אם אינו צופה בו .  בעיה זו משתקפת בעובדה ששיעור הצפייה בערוץ 1 הוא נמוך מלכתחילה .  מחקר חדש של מכון ירושלים לחקר שווקים מראה שמצב זה תקף ברוב המדינות המפותחות שהן בעלות שידור ציבורי ,  ונובע בשנים האחרונות מתחרות מוגברת ושינויים טכנולוגיים ,  כמו גם מקשיחות ביורוקרטית וקשיחות במבנה ההוצאות ,  חוסר יכולת לנצל תנאי שוק ופוליטיזציה של שידורים ציבוריים .  ואולם לפי המחקר ,  צרכני השידורים הם לרוב מהשכבות החזקות ,  ומשלמי האגרה כוללים את השכבות החלשות .  כך ,  החלשים נאלצים לסבסד את החזקים .  הטענות הישנות שהצדיקו ,  לכאורה ,  שידורי טלוויזיה ציבוריים ,  כבר אינן תקפות :  אספקת שידורים בחינם למעוטי יכולת אינה רלוונטית כאשר ניתן לקלוט את הערוצים המסחריים באותה העלות ;  הערוצים המסחריים מוציאים סכומים גבוהים יותר מהערוץ הראשון על סוגה עילית ,  והערוץ גם אינו עומד בהתחייבויותיו בנושא ;  ולבסוף ,  קשה להבין מה תורם ערוץ שאינו מונופול כפי שהיה לפני עשרות שנים ,  אלא שכיום הוא ערוץ אחד בין מאות הערוצים העומדים לרשות כל צופה .  משלמי המסים מממנים גם את הטלוויזיה החינוכית ,  תחנות רדיו מגוונות והתחנות הצבאיות ,  שכולן מהוות שידורים ציבוריים ,  במימון ציבורי ,  וגם אם יוחשך המסך של ערוץ 1 ,  ישראל תישאר עם שידור ציבורי ,  לטוב או לרע .  הפתרון לבעיות הטלוויזיה הציבורית חייב להיות רלוונטי למצב החדש .  נדרש פתרון נועז .  יש לפעול בדרך דומה לזו של רוב מדינות אירופה ,  בהן שיעור ההכנסות של השידור הציבורי מפרסומות גבוה מאשר בישראל .  במדינות שונות ,  הערוץ הציבורי באמת נשען על הציבור ,  שמתבקש לתרום לו מרצונו החופשי ,  דבר המכריח את הערוץ לשדר תוכניות איכותיות .  הארכיון יקר הערך של רשות השידור והאישים המוכרים שמשדרים בערוץ הם כוח כלכלי וכוח משיכה אדיר .  עליהם יש לבסס את השינוי ,  ולא על כספי האזרחים הנגבים מהם בכוח .  כל עוד תישאר הטלוויזיה הציבורית תלויה בתקציבים המועברים ללא קשר לשימוש שהקהל עושה בה ,  הגבייה תהיה לא צודקת וההוצאות מיותרות .  יש לאפשר לערוץ 1 להיות יעיל ולהצליח בכוחות עצמו .  הכותבים הם חוקרים במכון ירושלים לחקר שווקים

לתרום לטלוויזיה הציבורית 
רשות השידור

