לפריוס נולדה בת
טויוטה חושפת מכונית סופרמיני קונספטואלית על טהרת הגישה ההיברידית ורמיזות על ריכוז כל דגמי הכלאיים תחת מותג אחד
טויוטה לוקחת ברצינות גמורה את קו המכוניות ההיברידיות שלה .  להוציא לרגע מותג לקסוס ,  תחת הלוגו העממי שואפת החברה לשווק גרסאות כלאיים כמעט לכל סגמנט ואולי אף לרכז את כולן תחת מותג גג אחיד כפי שרמז נושא המשרה הבכיר בארה"ב .  את תערוכת דטרויט מנצלת היפנית כדי להציג עוד מכונית קונספט שעובדת קצת על בנזין וקצת על חשמל כשהפעם היא הולכת יותר בקטן .  ה-FT-CH  ( סימול ל-Future Toyota-Compact Hybrid )  קרובה במידותיה לסופרמיני יאריס וזאת אחרי שבפעם האחרונה  ( פרנקפורט )  הוצגה מכונית היברידית על בסיס האוריס הקומפקטית .
 הקונספט שאמנם נחשפת לראשונה בארה"ב ,  היא פרי עיצובה של החטיבה האירופית השוכנת בצרפת .  מידותיה הן 3.89 מ' לאורך ו-1.74 מ' לרוחב ,  קצרה מהפריוס ב-56 ו-2.5 ס"מ בהתאמה .  מיקום הגלגלים בקצות המרכב רומזים על מרווח פנים מספק עבור ארבעת היושבים בגרסה רעיונית זו ומי יודע ,  אולי גם יכולות דינמיות מרעננות .  
לגבי עיצוב הפנים אותו מכנה טויוטה כסגנון '8 ביט' תחליטו אתם ,  אנו רק נעלה תמיהה קלה מדוע במרכז לוח המחוונים מופיע סימול הנראה כהעתק ללוגו של מרצדס ואיך היא נוסעת 73 קמ"ש ללא נהג .  נדגיש כמובן כי מטרת המעצבים היא פנייה לצעירים בגילם וברוחם ,  כאלה שעדיין לא צריכים שפע של מקום לילדים וכל מרכולתם הנלווית לנסיעה עירונית .  
פרטים קצת יותר רלוונטיים למהות  צריכת דלק ופליטת מזהמים למשל ,  לא נחשפו אך סביר מאוד להניח שאלה יהיו טובים משל הפריוס .  בטויוטה מבטיחים כי היא גם תעלה פחות ממנה ביום בו תצא לשוק .  מתי זה יקרה ?  עד ל-2012 ,  אז תציע טויוטה שמונה דגמים היברידיים לא כולל אלה שכבר כיום נמצאים בשוק .  ב-2010 מדברת היפנית על מכירת מיליון יחידות מהסדרות היברידיות וכך גם בשנים הבאות .  ב-2015 תחל טויוטה בשיווק מכוניות תא-דלק כך שיש לסביבה למה לחכות .
  .
 
לפריוס נולדה בת
טויוטה חושפת מכונית סופרמיני קונספטואלית על טהרת הגישה ההיברידית ורמיזות על ריכוז כל דגמי הכלאיים תחת מותג אחד

