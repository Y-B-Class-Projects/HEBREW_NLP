פוענח הרצח של בעל אולם השמחות בפ"ת
הותר לפרסום :  בלשי היחידה המרכזית של מחוז המרכז הצליחו לפענח את הירצחו של רועי ברינג ,  בעל אולם שמחות בפתח תקווה .  החשוד בביצוע הרצח הוא אביב בן בסט ,  בן 21 מפ"ת
 ( באדיבות הערוץ הראשון ) 
המשטרה התירה לפרסם היום  ( רביעי )  כי היחידה המרכזית של מחוז המרכז הצליחה לפענח את הירצחו של רועי ברינג ,  בעל אולם שמחות בפתח תקווה .  ברינג בן ה-35 נדקר למוות ביום רביעי שעבר ,  לאחר שניסה להפריד בין צעירים שהתקוטטו ביניהם .  
לאחר המקרה הועברה חקירת האירוע לטיפול מחלק הרצח ביחידה המרכזית של מחוז המרכז .  צוותי החקירה בסיוע בלשי ימ"ר מרכז וכוחות מתחנת פתח תקווה ,  איתרו וחקרו עשרות מעורבים ועדים לאירוע .  בסריקות שבוצעו על ידי כוחות המשטרה ,  נמצאה סכין גדולה מגואלת בדם ,  בשטח עפר הסמוך לאולם ,  ששימשה לפי החשד לביצוע הרצח .  
מחומר החקירה שאספה המשטרה עלה כי בסמוך לחצות החלה קטטה ברחבת הריקודים באולם השמחות ,  שעברה לאחר מכן אל מחוץ לאולם .  ברינג שניסה כאמור להפריד בין הניצים ,  נדקר אנושות על ידי אחד המעורבים ומת בבית החולים ,  שעות ספורות לאחר פינויו מהזירה .  בהמשך החקירה נעצרו שישה חשודים במעורבות בקטטה המקדימה ובאירוע הדקירה ,  ביניהם החשוד העיקרי בדקירה ,  אביב בן בסט ,  בן 21 מפתח תקווה .  כל המעורבים הכחישו בתחילה את המיוחס להם ומעצרם הוארך .  
לאחר חקירה ממושכת של החשוד המרכזי ,  הוא הודה לבסוף במיוחס לו .  בן בסט טען בחקירתו כי במהלך הקטטה הוא חש מאוים לאור ממדי גופו הצנום ורצה להגן על עצמו וזאת למרות שלא היה שותף לקטטה .  בסיום חקירתו ,  ביצע בן בסט שחזור מפורט ואף אותרו ונתפסו בגדיו המגואלים בדמו של ברינג .
 ראש מחלק הרצח ביחידה המרכזית של מחוז המרכז ,  רב פקד מיכה לוין ,  שניהל את חקירת המקרה מספר לוואלה !  חדשות כי  " לטענת החשוד ,  לא היה לו כל קשר לקטטה ,  והוא לא הותקף בשום צורה .  הוא יצא החוצה מתוך סקרנות וכאשר הבחין בקטטה טען כי הרגיש מאוים .  באותו הזמן שב לאולם האירועים ,  נכנס למטבח שהכניסה מותרת אליה רק בידי עובדים ושלף משם סכין גדולה ,  אותה החביא במכנסיו ,  ולמרות טענתו על תחושת האיום ,  חזר לקטטה .  בשלב זה לטענת החשוד ,  הרגיש מאוים בשנית ולכן דקר את ברינג מבלי שזה תקף אותו ".  
עוד אמר לוין כי  " מדובר ברצח מתוך אלימות לשמה .  החשוד פעל להעלמת הסכין ,  החביא אותה בשיחים ונשאר במקום .  הוא שיקר לחבריו וסיפר כי כתם הדם על חולצתו נגרם מהניסיון לטפל ולתת עזרה רפואית .  מה שכמובן ,  לא נעשה על ידיו .  החשוד הכחיש כל קשר למעשה ,  ורק כיממה לתוך החקירה מסר גרסה מפורטת והודה במעשה כאשר איננו מביע חרטה ולא נותן שום סיבה הגיונית שמתיישבת עם טענתו להגנה עצמית .  לחזור לזירת קטטה ולקחת סכין ממטבח אליו הכניסה אסורה ,  זה לא מעשה של אדם שלא רוצה להיות מעורב .  זהו רצח בדם קר ולא הגנה עצמית .  אלימות לשמה שעלתה בחיי אדם .  רצח מיותר שהרג שתי משפחות ". 

פוענח הרצח של בעל אולם השמחות בפ"ת
הותר לפרסום :  בלשי היחידה המרכזית של מחוז המרכז הצליחו לפענח את הירצחו של רועי ברינג ,  בעל אולם שמחות בפתח תקווה .  החשוד בביצוע הרצח הוא אביב בן בסט ,  בן 21 מפ"ת

