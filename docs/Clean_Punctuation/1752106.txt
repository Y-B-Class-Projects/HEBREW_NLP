בין העמק לליגת האלופות
מיהם אוהדי הפועל ת"א המטורפים שהעדיפו לראות כדורסל מול יקנעם/מגידו על חשבון שאלקה בצ'מפיונס ?  הבלוג של אורי שלף מדווח
את כל ילדותי העברתי בעמק יזרעאל .  יש לי אליו פינה חמה בלב ,  את כל מחנות האימונים של הפועל תל אביב בגלגולה החדש עשינו בעמק ,  ובכל פעם שאני חוצה את אחד הוואדיות שנשפכים אליו ומגיע אל פתחו אני מתרגש מחדש .  כך גם היה ביום שלישי האחרון במשחק החוץ שלנו במשמר העמק נגד הפועל יקנעם/מגידו ,  עוד שילוב מוזר של קבוצה של כדורסל קיבוצי שמנסה בשארית כוחותיה להישאר בחיים .  הסיפורים על הכדורסל בעמק הגיעו אליי עוד מהבית ,  שמות כמו בועז ינאי או איתמר מרזל היו אלילי נעוריי .  
בילדותי בשנות השמונים הכרתי רק את הפועל גבת יגור ,  זה כל מה שנשאר משושלת מפוארת של קבוצות הקיבוצים בעמק יזרעאל ,  לפניה היו בין היתר גבת ויגור כל אחד לחוד ,  ניר דויד ,  הפועל גבע  ( מסתבר שגבע זה לא רק גבעתרון )  ,  בית אלפא וכמובן משמר העמק .  14 עונות שיחקה הפועל משמר העמק בליגה הראשונה ,  האחרונה הייתה ב-1969 ,  היא גם עונת האליפות האחרונה של הפועל תל אביב .  אחר כך היא עוד חזרה בשנות השבעים בתור הפועל מגידו ,  ורק בשנים האחרונות היא חזרה למרכז הבמה כיקנעם/מגידו .  גדלו ושיחקו בה שמות גדולים כמו עמוס לין ,  נח רם ,  אדם גורן ובנו אור גורן וכל משפחת יבזורי לדורותיה ,  בעוד היום משחקים בה בוגרי מחלקת הנוער של מכבי תל אביב .  
כיף לבוא למשחקי חוץ בקיבוצים ,  היו לנו הרבה כאלה בדרך הארוכה שעשינו מליגה ב' .  אולם ה"פחים "  בגן שמואל ,  ה"סככה "  נען ,  כפר בלום של הגליל העליון ,  אולם  " גורן "  במזרע ועכשיו גם את ה"מבצר "  במשמר העמק כבשנו .  איפה שמכבי הגדולה נפלה ב-62 ,  מכבי הקטנה נפלה ב-2010 .  
700 צופים כיבדו אותנו בנוכחותם ,  כשרובם המכריע הגיע ממשמר העמק ומקיבוצים מהסביבה .  הקהל שלנו נשאר בבית ,  ואפשר להבין מדוע :  בכל זאת ,  לא בכל ערב אנחנו הפועל ת"א מארחת בבית משחק בליגת האלופות .  20 ומשהו הגיבורים שבכל זאת הגיעו עודדו במרץ לפני המשחק את השופטים עד כי חשבתי שנטרפה עליהם דעתם .  קוקי ,  המנהל הטכני שלנו ,  הרגיע אותי והסביר לי שהם בסך הכל מעודדים אותם להתחיל כבר את המשחק ,  כי בכל זאת ,  הגיבורים עוד צריכים להגיע לבלומפילד ובוואדי ערה יש יותר מדי רמזורים .  גם קוקי היה לחוץ שהמשחק יתחיל בהקדם ,  ובמהלך מבריק שכנע את צמד השופטים שאין צורך בהצגת שחקנים .  לקראת סוף הרבע השלישי הוא כבר ארגן את כל הציוד לקראת יציאה חפוזה ,  וכשההפרש ירד לשלוש בלבד הוא קפץ מקצה הספסל והתריע אותי בל ייקח עכשיו המאמן פסק זמן .  ליגת האלופות כבר אמרתי ? 

בין העמק לליגת האלופות
מיהם אוהדי הפועל ת"א המטורפים שהעדיפו לראות כדורסל מול יקנעם/מגידו על חשבון שאלקה בצ'מפיונס ?  הבלוג של אורי שלף מדווח

