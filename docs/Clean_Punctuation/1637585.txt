אין סיבות לאופטימיות
פיני גרשון איבד את האמון ביכולת לשחק עם שני גבוהים ,  וגם אם סיינה לא גרמה למכבי לשלם על כך ,  קשה להאמין שאטורה מסינה לא יחשוב על דרכים יעילות לנצל זאת
מכבי תל אביב אמורה להתעורר לבוקר האופטימי ביותר בעונה שלה :  אחרי נבואות הזעם לקראת הטופ 16 ,  היא כמעט הצליחה לנצח בחוץ את הקבוצה שהפסידה עד עתה רק לברצלונה האימתנית .  למעשה ,  בעזרת שיפוט נדיב יותר בדקות האחרונות ,  היא היתה יכולה לקחת את המשחק .  ההפרש לקראת הגומלין ביד אליהו מחיק ,  ולאור היכולת הלא מרשימה שהציגה ריאל מדריד מול אפס פילזן ,  פתאום הבית הזה לא נראה כל כך נורא .  
אלא שבמבט מעמיק יותר במשחק אמש ,  עולה שגם אתמול סיפקה מכבי מעט מאוד עדויות לכך שגורל העונה שלה עומד להשתנות .  המשחק הראשון בשלב הזה הוא מוקש קבוע עבור הפייבוריטיות ,  שמגלות לפתע שהישגיהן מהשלב המוקדם נמחקו ועליהן להתחיל מאפס .  לכן ,  לסיינה רעדו הידיים מהפתיחה :  היא קלעה באחוזים מזעזעים לשלוש נקודות במחצית הראשונה ;  השחקן הכי חשוב שלה ,  טרל מקינטייר ,  לא הופיע למשחק ולאורך כל הערב ההחלטות והזריקות שלה היו גרועות .  מובן שגם ההגנה של מכבי זכאית לקרדיט על כך :  לראשונה זה זמן רב ,  בחר פיני גרשון לשמור אישית במרבית המשחק .  הוא לא הביא שמירה כפולה על הגבוהים למרות הנחיתות בצבע ,  ואף שלא ויתר על החילופים האוטומטיים ,  הקבוצה שלו גרמה לסיינה לעבוד קשה יותר כדי להשיג נקודות ככל שהערב התקדם .  
אלא שאת ההגנה הזאת היא היתה חייבת לתרגם לניצחון .  פרטיזן בלגרד הצעירה והענייה הדהימה בדיוק כך את פנאתינייקוס הגדולה שלשום באתונה .  מכבי לא מסוגלת לעשות זאת ,  מפני שבשלב מתקדם של העונה אי אפשר למצוא זכר למשחק התקפה בקבוצה של מי שנחשב פעם למאמן ההתקפה הטוב באירופה .  אז דורון פרקינס עשה כמה נקודות מפיק-אנד-רול ,  אלן אנדרסון קלע שלשות משוגעות עם יד על הפרצוף וגם דייויד בלות'נטאל הפציץ משמונה מטר .  ועדיין ,  מכבי סיימה את המשחק עם יותר איבודים מאסיסטים  ( 12 מול 11 )  ,  כשאת דמותה הנוכחית מגלם פרקינס ,  שהתחיל את המשחק ברצף כמעט בלתי נתפש של טעויות .  
יתרה מכך ,  גרשון איבד לחלוטין את האמון ביכולת לשחק עם שני גבוהים ,  וגם אם סיינה לא היתה מספיק אינטליגנטית כדי לגרום למכבי לשלם על כך ,  קשה להאמין שאטורה מסינה לא יחשוב על דרכים יעילות לנצל זאת .  זה נחמד מאוד שאחרי כמה שבועות רופסים מכבי גילתה שוב רצון ונחישות .  עכשיו היא רק צריכה להתחיל לשחק כדורסל .
 
אין סיבות לאופטימיות
פיני גרשון איבד את האמון ביכולת לשחק עם שני גבוהים ,  וגם אם סיינה לא גרמה למכבי לשלם על כך ,  קשה להאמין שאטורה מסינה לא יחשוב על דרכים יעילות לנצל זאת

