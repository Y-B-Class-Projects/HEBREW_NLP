פוטבול :  הענק הירוק
פלייאוף :  משחק ענק של הרוקיס שון גרין ומארק סאנצ'ז העניק לג'טס ניצחון בסינסינטי 14:24 .  דאלאס רמסה את האיגלס
עברנו את שלב ההכנות ,  יצאנו לדרך .  משחקי הפלייאוף ב-NFL נפתחו הלילה  ( בין שבת לראשון )  ,  עם ניצחון גדול של ניו יורק ג'טס בסינסינטי ,  14:24 ,  שהעניק לה את הכרטיס לשלב הבא .  הג'טס ,  שדורגו במקום ה-5 בפלייאוף ,  יחכו למנצחת בין ניו אינגלנד לבולטימור .  ניצחון של הפטריוטס ישלח את הסילונים בשבוע הבא לאינדיאנפוליס ,  כשאם הרייבנס ינצחו ,  תיסע ניו יורק לסן דייגו .  
גם ב-NFC היה לנו שחזור של קרב מהשבוע שעבר ,  וגם בו הייתה התוצאה זהה - זו שניצחה אז היא זו שניצחה הלילה .  דאלאס רמסה את פילדלפיה 14:34 ,  והוכיחה שהשנה לסטטיסטיקות רעות אין מקום ביומן שלה ,  כשניצחה משחק פלייאוף לראשונה מזה 13 שנים .
 בשבוע שעבר טעמו הבנגאלס את נחת זרועם של הג'טס ,  והיו משוכנעים שבבית ,  עם רבבות אוהדים תומכים ב"פול בראון סטדיום ",  התוצאה תהיה שונה מה-37:0 שספגו במדולנדס .  אכן ,  התוצאה עצמה הייתה שונה ,  ההשלכות שלה לא .  הג'טס ניצחו והעפילו לשלב הבא ,  עכשיו הם מחכים לראות מי תהיה היריבה .  
מתאם ההתקפה בריאן שוטנהיימר והקוורטרבק הרוקי מארק סאנצ'ז חטפו לא מעט חצים במהלך העונה ,  אבל הלילה התעלו בניהול משחק נבון ,  בהתקפה מאוזנת ,  עם ריצות וחיתוכים של שון גרין המדהים ומסירות אלכסוניות ששיגעו את הגנת הבנגאלס .  מהצד השני ,  קרסון פאלמר זה כבר מזמן לא זה ,  והמסירות שלו לא מצאו את יעדן .  צ'אד אוצ'וסינקו הבטיח שיעשה את דארל ריוויס קטן ,  אבל נכנע בכל מץ' אפ שלא התערבו בו השופטים ועשו עוול למגן המדהים ,  שפשוט שיתק את התופס הגדול של הטיגריסים .  ובועט .  כמה שצריך בפלייאוף בועט .  שיין גרהאם החטיא שני שערי שדה ממצבים שאסור להחמיץ ,  ובעצם הוציא את המשחק מהישג יד .  כל אלה האפילו על עוד משחק אדיר של סדריק בנסון ,  שהיה פשוט יוצא מהכלל עם 169 יארדים ענקיים וטאצ'דאון ב-21 נשיאות .  
סינסינטי עלתה ליתרון 0:7 ממסירה של פאלמר ללברניוס קולס ,  אבל ההמשך היה כולו של הג'טס ,  עם מהלכי הומראן גדולים ברבע השני - טאצ'דאון של גרין ל-39 יארד ומסירה של סאנצ'ז לדסטין קלר לאנדזון ל-45 יארד .  עוד גיחה של תומאס ג'ונס ברבע השלישי העלתה ל-7:21 .  ריצה ענקית של בנסון בפתיחת הרבע הרביעי צימקה ל-21:14 ,  אבל מסירה גדולה של סאנצ'ז לקלר ל-43 יארד סידרה מצב של שער שדה קל לג'יי פילי  ( ששיחק גם כבועט מרחיק והיה פנטסטי )  - 14:24 ,  פחות משש דקות לסיום .  הבנגאלס הנהיגו דרייב נוסף במטרה לצמק ,  אבל החטאה של גרהאם בניסיון פשוט לשער שדה מ-28 יארד  ( קודם לכן הוא החטיא מ-35 )  סגרה את סיפור המשחק .  
מספרים ,  ניו יורק ג'טס :  מארק סאנצ'ז - 12 מ-15 ל-182 יארד וטאצ'דאון .  שון גרין - 135 יארד ב-21 נשיאות וטאצ'דאון .  דסטין קלר - 99 יארד בשלוש תפיסות וטאצ'דאון .  
מספרים ,  סינסינטי :  קרסון פאלמר - 18 מ-36 ל-146 יארד ,  טאצ'דאון ואיבוד אווירי .  סדריק בנסון - 169 יארד ב-21 נשיאות וטאצ'דאון .  לברניוס קולס - 48 יארד בשש תפיסות וטאצ'דאון .
 הנה כמה עובדות לפני המשחק :  הקאובויס לא מסוגלים לנצח משחק פלייאוף ,  בעיקר כי המאמן וייד פיליפס והקוורטרבק טוני רומו לא מסוגלים לנצח משחק פלייאוף .  פילדלפיה לא מפסידה משחק בשלב הזה ,  וגם הפעם לא תפסיד .  השתגעתם ,  לנצח את אותה קבוצה שלושה משחקים באותה עונה ?  
אז בואו נעשה סדר .  דאלאס ניצחה ,  עשתה את זה בסטייל ,  ותיסע בשבוע הבא למפגש עם מינסוטה  ( בניגוד לג'טס ,  המשחק שלה ודאי .  ניו אורלינס תפגוש את המנצחת בין אריזונה לגרין ביי )  .  זו לא בשורה טובה לברט פארב וחבריו ,  משום שהקאובויס נראים כרגע כמי שיכולים בהחלט ללכת עד הסוף .  
פליקס ג'ונס נתן משחק ענק על הקרקע ,  טוני רומו נמנע מטעויות ולמרות טריק של האיגלס ,  שהעניק להם טאצ'דאון של 76 יארד מהידיים של מייקל ויק לג'רמי מקלין ,  הבוקרים לא נכשלו במקומות שבהם נפלו בעבר .  הטאצ'דאון של ויק למקלין השווה ל-7:7 ,  ואחריו רשמה דאלאס 27 נקודות ללא מענה ,  כדי להוציא לחלוטין את ההתמודדות מידי העיטמים .  דאלאס השתמשה בכל כלי התקפי שהיה לה ,  ובהגנה בדמרקוס וור הפסיכוטי ,  שרשם שתי הפלות קוורטרבק וכפה השמטה אחת ,  ובמייק ג'נקינס ,  עם שתי חטיפות מדונובן מקנאב .  
אז הקוף הענק ירד מהגב של דאלאס ונשאר על זה של האיגלס ,  שמי יודע איך היו נראים במגרשם הביתי לו ניצחו בשבוע שעבר .  בכל מקרה ,  לפחות כמו שזה נראה בשבועיים האחרונים ,  הקאובויס הם פשוט קבוצה טובה יותר - והם גם ממשיכים הלאה .  
מספרים ,  דאלאס :  טוני רומו - 23 מ-35 ל-244 יארד ושני טאצ'דאונים .  פליקס ג'ונס - 148 יארד ב-16 נשיאות וטאצ'דאון .  מיילס אוסטין - 82 יארד בשבע נשיאות וטאצ'דאון .  
מספרים ,  פילדלפיה :  דונובן מקנאב - 230 יארד ב-19 מ-37 ,  טאצ'דאון ושני איבודים .  ג'רמי מקלין - 146 יארד בשבע תפיסות וטאצ'דאון .
 
פוטבול :  הענק הירוק
פלייאוף :  משחק ענק של הרוקיס שון גרין ומארק סאנצ'ז העניק לג'טס ניצחון בסינסינטי 14:24 .  דאלאס רמסה את האיגלס

