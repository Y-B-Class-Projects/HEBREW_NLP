העימות בין משרד הביטחון לחברת הביטוח איילון :  היכן אחזה האש בסוהרים
אסון האוטובוס יוביל למלחמת גרסאות קרה וצינית בבתי המשפט :  מי נהרג בתוך האוטובוס ומי מחוצה לו  ?  מספר המטרים שהפרידו בין מקום המוות לרכב יכולים להיות שווים מיליוני שקלים למי שישלם פיצויים למשפחות - חברות הביטוח או משרד הביטחון
 >  >  אסון השריפה בכרמל שגבה את חייהם של 43 סוהרים ,  שוטרים וכבאים היה תקדים עצוב מבחינת היקף הקורבנות שנספו בשריפה בישראל .  כעת מסתמן כי המחלוקות המשפטיות המתהוות בין חברות הביטוח למשרד הביטחון בנוגע להיקף האחריות של כל אחד מהגורמים עתידות ליצור גם תקדים משפטי שיעסיק את בתי המשפט במשך זמן רב .  סכום הפיצויים המצטבר שישולם למשפחות הנספים עשוי להגיע לעשרות רבות של מיליוני שקלים ,  ולכן אין פלא שכל הנוגעים בדבר ינסו להגן על קופתם ,  גם במחיר של התחשבנות קרה וצינית למול קורבנות הטרגדיה הקשה שאירעה לפני כעשרה ימים .  אנשי שירות בתי הסוהר נספו בשריפה שהשתוללה בהר הכרמל ,  לאחר שהאוטובוס שבו נסעו נקלע למלכודת אש שממנה לא הצליח להיחלץ .  האוטובוס הוביל את הסוהרים שהיו בקורס קצינים במרכז הארץ אל כלא דמון שבלב הכרמל ,  לאחר שהאחרונים נתבקשו לסייע בחילוץ האסירים ממנו .  לאחר הפינוי ,  בעת שאוטובוס הסוהרים עשה דרכו מקיבוץ בית אורן במורדות ההר לכיוון כביש החוף ,  האוטובוס נקלע למלכודת אש ונשרף לחלוטין ,  על יושביו .  כפי שנחשף בשבוע שעבר ב-themarker ,  התגלעה מחלוקת בין חברת הביטוח איילון ,  משרד הביטחון וקרן הפנסיה מבטחים סביב השאלה מי ישלם למשפחות הנספים את תשלומי הביטוח והפיצויים .  במוקד המחלוקת עומדת השאלה אם הסוהרים נשרפו בתוך האוטובוס או מחוצה לו ,  ואם מדובר בתאונת דרכים .  משרד הביטחון הודיע כבר כי יכיר במשפחות הנספים מקרב שירות בתי הסוהר והמשטרה כמשפחות שכולות ,  וכי ישלם פיצוי למשפחות מכוח אחריותו .  קרן הפנסיה מבטחים שבה היו מבוטחים 20 סוהרים שנהרגו תשלם אף היא מיליוני שקלים למשפחות .  אך שני הגופים הללו צפויים לגלגל חלק גדול מהתשלום שיועבר למשפחות הנספים לפתחה של חברת הביטוח איילון ,  בגל של תביעות ביטוח רכב חובה .  חברת הביטוח איילון ביטחה את האוטובוס שנשרף ,  ותשלם כמיליון שקל על נזקי הרכוש של האוטובוס .  ביטוח רכב חובה שעשתה איילון לאוטובוס ,  חושף אותה לתביעות בהיקפים של עשרות מיליוני שקלים .  ביטוח רכב זה כולל פיצוי על כאב וסבל של הנספים קודם שמתו ,  בהיקף של כ-300 אלף שקל להרוג ;  פיצוי על אובדן השתכרות ,  טיפולים והוצאות למשפחות ההרוגים בסכומים משתנים .  בסך הכל ,  החשיפה של איילון לתביעות ביטוח רכב חובה עקב אסון האוטובוס צפויה להגיע לסכום של 50-70 מיליון שקל .  באיילון טוענים כי כלל לא מדובר בתאונת דרכים ,  וביטוח רכב חובה לא אמור להיות מופעל במקרה זה ,  כך שהכסף שאמור לעבור למשפחות נמצא באחריות משרד הביטחון . " האוטו נעצר בגלל השריפה .  לאחר מכן הסוהרים יצאו מהאוטובוס ורצו לכיוון חומת האש .  עדויות של אנשים שהיו שם דיברו על 20-30 איש שהתחבקו יחד ונשרפו על הכביש ,  כך שעיקר הקבוצה נשרפה באש שהיתה מחוץ לאוטובוס .  זה לא ביטוח חובה ,  זו לא תאונת דרכים ",  אמרו באיילון .  האם המוות נגרם מהשימוש באוטובוס עורכי דין מומחים בדיני נזיקין וביטוח חלוקים בדעותיהם אם ניתן להגדיר את האסון כתאונת דרכים ,  ולגבי מי הגדרה זו רלוונטית .  עו"ד אסף פוזנר מחלק את הנספים לשלוש קבוצות עיקריות .  הראשונה ,  אלו שהאש אחזה בהם בעודם באוטובוס ונספו קרוב מאוד אליו ;  השנייה ,  כבאים ושוטרים שניסו לסייע לסוהרים ונהרגו בסמוך לאוטובוס והשלישית ,  אנשים שנהרגו במרחק רחוק יחסית מהאוטובוס כשניסו להימלט מאימת הלהבות שאחזה בהם הרחק מהאוטובוס .  לגבי הקבוצה האחרונה ,  קיימת הסכמה כי ככל הנראה הגדרת האירוע כתאונת דרכים לא תחול לגביה ולכן חברת הביטוח אינה חייבת בפיצויים . " המבחן של בית המשפט מבוסס על מבחן 'השכל הישר' .  אם הסוהרים ירדו בריאים מהאוטובוס ונהרגו 300 מטר מהאוטובוס יש מקום לטענה שזו לא תאונת דרכים .  יצטרכו לבדוק איפה האש אחזה בהם ",  אומר פוזנר .  לגבי שתי הקבוצות הראשונות של הנספים ,  לדעת פוזנר ניתן לראות בהם כנפגעים של אירוע תאונת דרכים . " אמנם מדובר בשריפת יער ,  אבל הרכב היה בתנועה .  ללא ספק הדלק שהיה באוטובוס שימש סיבה להתלקחות נוספת .  הסיבה הראשונית למוות אמנם היתה מחוץ לאוטובוס ,  אבל מיכל הדלק גרם לפיצוץ ולתוצאה מאוד קשה ,  ולכן יש מקום לטענה שמדובר בתאונת דרכים ",  הוא אומר .  חוק הפיצויים לנפגעי תאונות דרכים מגדיר תאונת דרכים כמאורע שבו נגרם לאדם נזק גוף עקב שימוש ברכב למטרות תח בורה .  פוזנר מסביר כי החוק יוצא מנקודת הנחה שייתכן מקרה של פיצוץ או התלקחות שנגרמו בשל רכיב של הרכב ,  גם אם התאונה התרחשה מחוץ לרכב .  כך לדוגמה ,  במקרה של משפחת לסרי ,  בית המשפט העליון קיבל ב-1988 את ערעורה של המשפחה ,  וקבע כי שריפה שהביאה למותם ולפציעתם של נופשים בחוף הים כתוצאה מהתלקחות בלון גז שבו השתמשו בני המשפחה בסמוך לרכבם ,  נחשבת תאונת דרכים המקימה זכאות לפיצויים על פי חוק הפיצויים לנפגעי תאונות דרכים .  מכאן ,  מסביר פוזנר ,  ניתן להסיק כי ייתכן שחלק מהנספים בשריפה קיפחו את חייהם כתוצאה מהתלקחות של מיכל הדלק או כתוצאה מחפצים שעפו מהאוטובוס בעקבות הפיצוץ שנגרם בו .  עו"ד שמואל ילינק מסכים כי סוהרים שנהרגו לכאורה בעודם באוטובוס יוכרו כנפגעי תאונת דרכים .  ואולם גם לדבריו לגבי אלה שהצליחו לברוח מהאוטובוס קיים ספק רב מאוד אם מדובר בתאונת דרכים . " אף פעם אי אפשר לדעת את העובדות המדויקות ובאיזו מידה המוות שהתרחש ייחשב ככזה שקרה קרוב לאוטובוס .  לגבי אלו שנשרפו כשהיו לחלוטין מחוץ לאוטובוס אני מעריך שהמוות לא יוכר כתוצאה מתאונת דרכים .  קיים ספק לגבי אנשים שיצאו צעד אחד מהאוטובוס ונשרפו חיים .  אם הם נספו תוך כדי יציאה מהאוטובוס ייתכן שיראו בהם כנפגעים בתאונת דרכים ".  ילינק מסביר כי בנסיבות הקשות של התאונה השאלה אם מדובר בתאונת דרכים סבוכה .  על מנת לקבוע אם מדובר בתאונת דרכים בית המשפט יבדוק שאלות כגון האם המוות הוא פועל יוצא מהשימוש באוטובוס ,  האם המוות היה חלק מהנסיעה באוטובוס ,  או שמא האוטובוס שימש רק זירה לאירוע חיצוני לנסיעה שאינו קשור לשימוש באוטובוס ככלי תחבורה .  לבחור בין שני מסלולי פיצויים ילינק ופוזנר מסבירים כי משפחות הסוהרים והשוטרים יצטרכו לבחור בתביעותיהם בין שני מסלולים משפטיים :  מסלול של תביעות נגד קצין התגמולים של משרד הביטחון או לחלופין מסלול פיצויים לפי חוקי הנזיקין .  משפחות שיחליטו לתבוע את קצין התגמולים לא יוכלו לתבוע את חברת הביטוח .  ואולם משרד הביטחון יכול לתבוע את חברת הביטוח בתביעת שיבוב  ( תביעה שמגיש מבטח נגד צד שלישי לאחר ששילם נזק )  ,  על אותם סכומים ששילם וישלם בעתיד למשפחות .  בתביעת השיבוב ינסה משרד הביטחון לטעון שמדובר בתאונת דרכים ,  כדי שחברת הביטוח תהיה חייבת לפצותו בגין הפיצויים ששילם . " סביר שרוב המשפחות יבחרו במסלול התגמולים של משרד הביטחון :  הוא נוח ומהיר יותר ,  וגם מבחינת התמורה הוא עדיף ,  בייחוד לגבי אלמנים ויתומים ,  אבל יש לבחון כל מקרה לגופו ",  אומר ילינק .  האם חברת הביטוח יכולה להגיש תביעת רשלנות נגד המדינה בשל אי מניעת האסון ?  ילינק ופוזנר מסופקים . " ברגע שהאירוע יוגדר כתאונת דרכים ,  יש סעיף בחוק שאינו מאפשר להגיש תביעת רשלנות בשל הנזקים שהתרחשו כתוצאה מתאונת הדרכים ",  אומר ילינק ,  הוא גם התקשה למצוא תקדים למקרה שבו הוכרה תביעת רשלנות בנסיבות דומות .  המקרה דומה ,  ציינו המומחים ,  לאדם שנפגע בתאונת דרכים ובבית החולים התרחשה רשלנות רפואית שהוסיפה לנזק .  במקרה כזה חברת הביטוח של הנפגע חייבת לשלם את כל הנזק שנגרם לאדם ,  למרות הרשלנות הרפואית .  פוזנר : " הפסיקה קבעה כי חברת הביטוח לא תוכל לתבוע את בית החולים על הרשלנות בטיפול ,  למרות שהיא זו שמפצה אותו על כך .  אותו דבר עם האסון בכרמל :  חברת הביטוח תיתקע עם הפיצוי ".  ילינק מוסיף כי חברת הביטוח תוכל לטעון בכתב ההגנה שלה בתביעת השיבוב של משרד הביטחון כי יש רשלנות של המדינה ,  בניסיון להפחית את חבותה .  ואולם , " זה אירוע ראשוני בהיקפו וחומרתו ,  ולכן קשה מאוד לדמותו למקרים אחרים ". 

העימות בין משרד הביטחון לחברת הביטוח איילון :  היכן אחזה האש בסוהרים
אסון האוטובוס יוביל למלחמת גרסאות קרה וצינית בבתי המשפט :  מי נהרג בתוך האוטובוס ומי מחוצה לו  ?  מספר המטרים שהפרידו בין מקום המוות לרכב יכולים להיות שווים מיליוני שקלים למי שישלם פיצויים למשפחות - חברות הביטוח או משרד הביטחון

