האנטישמי שמממן את הצדקנות הציונית
תנועת  " אם תרצו "  מאשימה את  " הקרן החדשה לישראל "  במימון ארגונים אנטי-ציוניים ,  אך בינתיים נהנית מתרומות המגיעות ממטיף אוונגליסטי שסבור כי  " היטלר מילא את רצון האלוהים "
 בימים האחרונים התפרסם בכלי תקשורת שונים קמפיין תקשורתי נגד הקרן החדשה לישראל ,  קרן הון סיכון הפועלת ,  כהגדרתה ,  לטיפוח יזמות חברתית .  העומדים מאחורי הקמפיין הם פעילי תנועת  " אם תרצו ",  המגדירה עצמה כתנועה חוץ פרלמנטרית הפועלת לחיזוק ערכי הציונות בישראל . " אם תרצו "  טוענת שהקרן מממנת 16 ארגוני שמאל שצוטטו בדו"ח וגרמו להצטברות העלילות כנגד חיילי צה"ל בעופרת יצוקה ,  ולאווירה העולמית השלילית כנגד מדינת ישראל .  
הקמפיין לווה בין השאר בהפגנה מול ביתה של נשיאת הקרן החדשה לישראל ,  פרופסור נעמי חזן ,  בה המשתתפים היו מחופשים לאנשי חמאס ,  והניפו שלטים של  " אוהבים את חזן ,  שונאים את צה"ל ",  ובכרזות בהן נראים פניה של חזן כשקרן גדולה מזדקרת ממצחה .  
אולם ,  מבדיקת וואלה !  עולה כי גם חלק מהמימון של  " אם תרצו ",  אינו מגיע מגורמים מעוררי חיבה או הסכמה בקרב הציבור היהודי .  על התורמים לתנועה נמנית השדולה הנוצרית אמריקאית Cufi  ( Christians United for Israel )  ,  בראשותו של המטיף האוונגליסטי ג'ון הייגי .  באתר של השדולה מפורט הסכום שהעבירה ל"אם תרצו "   100 אלף דולר .  
הייגי עלה לכותרות בשנת 2008 ,  בזמן המירוץ לבחירות בארה"ב ,  כשהופצה קלטת בה הוא טען כי  " היטלר מילא את רצון האל ,  להשיב את היהודים לארץ ישראל על פי הנבואה התנ"כית ".  מיד לאחר פרסום ההתבטאויות הקיצוניות ,  נאלץ המתמודד הרפובליקני לנשיאות ,  ג'ון מקיין ,  להתנער מתמיכתו הציבורית של הייגי .  בנוסף ,  בספרו  " מיהו יהודי ?  "  טוען הייגי כי  " היטלר הוא חצי יהודי ,  מצאצאיו של עשו ",  וכי  " השואה התרחשה מפני שהיהודים מרדו והתכחשו לאלוהים האמיתי ".  לטענתו , " המרדנות של היהודים היא הסיבה לאנטישמיות ולרדיפות מהם סבלו במשך השנים ".  
בהתייחסו למשבר הכלכלי שתקף את ארה"ב והעולם בשנת 2008 ,  הייגי אמר כי  " הבנק המרכזי של ארה"ב נתון לשליטתם של מעט בעלי מניות ,  בכללן משפחת רוטשילד היהודית ".  הוא הרחיב והוסיף כי  " משפחת רוטשילד היא חלק מקונספירציה כלכלית רחבת היקף של בעלי מניות חזקים שקבעו את מקומם באירופה ".  הייגי ידוע בתור דמות שנויה במחלוקת וקיצונית גם בקרב הקהילות היהודיות באמריקה ,  לאחר שכינה את היהודים הרפורמים : " מורעלים "  ו-"עיוורים מבחינה רוחנית ". 
עיתונאי  " מעריב "  בן כספית פרסם כתבה אודות הקשר ,  לכאורה ,  בין דו"ח גולדסטון לקרן הישראלית החדשה .  בפרסום נטען כי בעקבות מחקר שערכה  " אם תרצו ",  התגלה כי 16 ארגוני שמאל ישראליים הנתמכים על ידי הקרן ,  סיפקו לשופט גולדסטון חומרים לגבי פשעי מלחמה שהתרחשו ,  לכאורה ,  במהלך מבצע  " עופרת יצוקה ".  מבין 420 הפניות למקורות ישראליים ,  191 שייכים לארגונים המדוברים .  כספית כינה בכתבתו את השופט גולדסטון  " שקרן מתועב שהתייצב בראש מכונת תעמולה אנטי-ישראלית ואנטישמית קטלנית ומשומנת היטב ".  
כשנשאל כספית על ידי וואלה !  חדשות האם הוא מודע לתרומתו של הייגי ל"אם תרצו ",  השיב כי הוא אינו מתראיין לוואלה !  .  גורמים במעריב מסרו כי העיתון רק פרסם את נתוני הדו"ח ואינו מהווה צד בעניין .
 מעמותת  " אם תרצו "  נמסר בתגובה : " עקב האיומים במעצרים על חיילי צה"ל ובכירים ישראלים ,  יצאנו במסע ציבורי להגן על צה"ל והציונות ,  ולהסיר את המסיכה מעל פניה של 'הקרן לישראל חדשה' ,  המממנת 16 ארגונים שהם הרוח החיה מאחורי דו"ח גולדסטון ,  כל ניסיון להסיט את הדיון מנושא זה על ידי הקרן לישראל חדשה לא יצלח ,  והשאלה שהיא חייבת לענות עליה היא האם היא תפסיק לממן ארגונים כגון 'שוברים שתיקה' ,  'עדאללה' ו'מחסום ווטש' .  תנועתנו נתמכת על ידי ציונים שמדינת ישראל כמדינה יהודית יקרה לליבם ,  ובהם גם ארגון Cufi ,  שתורם לארגונים רבים בישראל .  לצערנו ,  התרומות ל'אם תרצו' מהוות פרומיל מתקציב העתק של הקרן החדשה והשאלה שגם עליה תינתן תשובה בקרוב היא מי מממן אותה ומהם האינטרסים שמאחורי תרומות אלו ,  והמבין יבין ". 

האנטישמי שמממן את הצדקנות הציונית
תנועת  " אם תרצו "  מאשימה את  " הקרן החדשה לישראל "  במימון ארגונים אנטי-ציוניים ,  אך בינתיים נהנית מתרומות המגיעות ממטיף אוונגליסטי שסבור כי  " היטלר מילא את רצון האלוהים "
 
