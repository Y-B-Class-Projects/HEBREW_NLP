הבאזז החדש :  סופה של גוגל בלתי נמנע
סוגר שבוע
גוגל רשמה אותי לשירות החדש שלה ,  גוגל באזז .  נדלג לרגע על החרפה שבלכפות על אדם להצטרף לרשת חברתית מבלי לשאול אותו בכלל .  נדלג לרגע גם על החרפה שבעשיית שימוש בפרטים האישיים הדיסקרטיים ביותר שלי ,  שברוב טמטומי איפשרתי לגוגל לדעת ולרכז  ( רשימת כתובות הדואר האלקטרוני שלי )  .  נדלג לרגע גם על הביצוע החובבני ,  על החפיפניקיות ,  על זיעת המאמץ שנוטפת מכל כפתור ומכל שורת קוד במוצר הזה .  נדלג על הכל ,  להוציא השאלה הבלתי נמנעת - כמה רשתות חברתיות ,  לעזאזל ,  צריך בעולם הזה בכלל ?  אני מבין ,  כמובן ,  את הצורך של גוגל להשיג דריסת רגל בשוק היחיד שבו היא לא הצליחה מעולם לעשות בית ספר לכולם  ( אורקוט ,  הרשת החברתית שפתחה בשעתו ,  נהפכה לרשת החברתית הגדולה בעולם בקרב דוברי פורטוגזית )  .  אני גם מבין ,  כמובן ,  את ההכרה של גוגל בעובדה שתנועת הגולשים וזמן השהות שלהם באתרי רשתות חברתיות גדלים עם כל יום שעובר ואת החשש שלהם שעסק הליבה שלהם - החיפוש - עלול לאבד בקרוב את המקום הראשון ברשימת השימושים המועדפים של גולשי האינטרנט בעולם .  כמובן שאני גם מפרגן לרצון הבסיסי של גוף האינטרנט הגדול והחשוב בעולם לא להפקיר את זירת הרשתות החברתיות למארק צוקרברג ,  הצעיר ,  הפעור והשחצן מפייסבוק .  גוגל מבינה את מה שכל מעצמה מבינה :  אם אתה מוותר על השתתפות בזירה אסטרטגית מתפתחת ,  אתה מסתכן באיבוד הרלוונטיות ביום שבו הזירה החדשה תיהפך לזירה המובילה .  זה קרה ליבמ ,  שלא הבינה ששוק התוכנה עומד לטרוף את שוק החומרה וגילתה שמיקרוסופט נהפכה למפלצת .  וזה קרה למיקרוסופט ,  שלא זיהתה בזמן את הפוטנציאל הכלכלי של שוק האינטרנט והותירה את תחומי החיפוש והתוכן לשחקנים אחרים .  עכשיו גוגל פוחדת שזה יקרה לה .  היא חוששת שתתעורר בוקר אחד ותגלה שפייסבוק נהפכה לגדולה ולמשמעותית יותר ממנה ,  שכללי המשחק השתנו ושהמודל העסקי הגאוני שלה נהפך לרלוונטי פחות בעידן הרשתות החברתיות .  כשהיא זיהתה בזמנה את ההתפתחות המואצת של יוטיוב ,  גוגל הקדימה תרופה למכה ורכשה את אתר הווידאו במחיר מבצע של 1.6 מיליארד דולר  ( כיום זה כבר נראה מחיר מבצע .  אז זה נראה מחיר משוגע )  .  היא עדיין לא יודעת איך לתרגם את הנוכחות שלה באתר לתוצאות עסקיות מקסימליות ,  אבל היא יודעת שבזירה האסטרטגית הזאת היא שחקנית מרכזית ויכולה להתנהל מעמדה של ביטחון מול השוק ומול התנודות הבלתי צפויות בעולם האינטרנט .  ההיגיון אומר שעליה לדחוף בכל הכוח להצלחת גוגל באזז ,  להישען על הפלטפורמה האדירה שלה ועל מסד הנתונים המפלצתי שלה ,  ולהכות בפייסבוק בשדה היחיד שבו היא יכולה להכות אותו - שדה המספרים הגדולים והמסה הקריטית .  גוגל מבינה שהמסה הקריטית שפייסבוק מתחיל לייצר - גם בהיבט של הרגלי גלישה וגם בהיבטים של ריכוז שימושים אינטרנטיים  ( צפייה בווידאו ,  כתיבת בלוגים ,  שימוש בתקשורת )  במוקד אחד  ( פייסבוק ,  כאמור )  ,  עלולה לדחוק אותה למציאות שבה פייסבוק תחנך את קהילת הגולשים להתקיים בעולם ללא גוגל ,  או בעולם עם מעט גוגל ,  או בעולם שבו גוגל היא קבלנית זוטרה בלבד שמתארחת בפייסבוק כדי לתת שירותי משנה .  הסיטואציה הזאת מסוכנת מאוד לגוגל והיא מוכרחה להילחם בה .  למעשה ,  אם היא תעמוד שאננה מהצד ,  היא לבטח תמצא את עצמה בעוד חמש או עשר שנים מהיום במקום שבו מיקרוסופט נמצאת כיום - ענק מבוהל ,  שעסקי הליבה שלו שייכים לאתמול וננגסים על ידי יוזמות אינטרנט של קהילות קוד פתוח ,  כגון לינוקס .  גוגל צודקת אם היא פועלת מהשיקולים האסטרטגיים האלה .  היא עושה הכל נכון ברמת קבלת ההחלטות ,  אבל המקרה שלה אבוד .  ייתכן שההשקה השערורייתית של באזז ,  שהיתה האקט הראשון המזוהה עם פאניקה שעשתה גוגל מיום שיצאה לדרך ,  מסמנת את תחילת סופה של חברת האינטרנט הגדולה והחשובה ביותר בעולם .  ודייק :  את סוף ההגמוניה שלה .  קהל הגולשים שוהה כעת בפייסבוק מכיוון שהוא מרגיש שהאתר עונה על צורכיו .  אפשר לנסות ולנתח מה בשימושיות של האתר ידידותי כל כך למספר גדול כל כך של גולשים בעולם ,  אבל זה יהיה בזבוז של זמן .  שימושיות באינטרנט היא סוד שמעטים הצליחו לפצח .  יש הרבה מאוד אנשים שטוענים שהם יודעים את הסוד ,  איך להגיע אל לבו של המשתמש - אבל אם כולם היו יודעים את הדרך לממש רעיון אינטרנטי באופן ידידותי למסה של גולשים ,  כולם היו גוגל ופייסבוק וטוויטר ויוטיוב ויאהו .  וכאלה יש רק מעטים .  בכל מקרה - גוגל השיקה מוצר רע .  המוצר הזה אינו מאיים על פייסבוק - ואינו צפוי ,  גם במקרה של השקה שנייה ומתוקנת ,  לסכן את ההגמוניה של פייסבוק בתחום החברתי .  קהל הגולשים - כך הוכח במשך שני העשורים האחרונים - הפכפך וממהר להחליף את טעמו ,  באותה מידה שבה הוא נוהר בהמוניו ,  ובמכפלות בלתי נתפשות ,  לאתרים שמוצאים חן בעיניו או עונים על צרכיו ברגע נתון .  ייקח לגוגל פרק זמן גדול לייצר חוויה מתקנת לגוגל באזז בתודעת הגולש .  הבאזז ברשת הוא שהמוצר הזה כושל .  הרשת היא מקום שנע בקצב של תנודות באזז ,  ומרגע שסומנת ,  קשה מאוד להפוך את הרושם השלילי הראשוני להצלחה .  גוגל באזז סומנה .  מעבר לכך שהזיהוי השלילי מזיק לגוגל ולשאיפותיה בתחום הרשתות החברתיות ,  הוא גם מחזק את פייסבוק ברגע הנתון הזה בזמן וגם מבטיח כי מי שיכה את פייסבוק יהיה גוף אחר - גוף שיגיע אל הגולש ללא דעות קדומות וללא ציפיות וללא מאגר נתונים בממדים שטניים .  הרשת - וזה מה שיפה בה - הוכיחה במשך השנים כי כמעט כל אדם מצוי במרחק רעיון מבריק אחד  ( ויישום מבריק לא פחות שלו )  מהצלחה בסדר גודל אגדי ממש .  היא גם הוכיחה כי מרגע שהגולש מאבד אמון במוצר ,  או באופנה ,  הוא כמעט אף פעם לא יחזור לבטוח בו ולפנות אליו לשירותים .  מבחינה זו ,  הפניית הגב ההמונית לגוגל באזז מבטיחה גם את דחיקת רגליה של גוגל משדה הרשתות החברתיות ,  כנראה לתמיד ,  על כל המשמעויות המסוכנות שיש למציאות עתידית כזאת עבורה ;  וגם מבטיחה שביום שבו יחליפו הרשתות החברתיות את החיפוש כתחום השימוש העיקרי באינטרנט ,  תאבד גוגל את ההגמוניה שלה ברשת .  והיום הזה קרוב הרבה יותר ממה שנדמה .  וקטנה לסיום ומארק צוקרברג אמר : " אני לא ממהר לשום מקום .  יש לי את כל הזמן שבעולם ". 

הבאזז החדש :  סופה של גוגל בלתי נמנע
סוגר שבוע

