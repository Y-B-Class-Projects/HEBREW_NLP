רשמית :  ציון נתן הפך לעד מדינה בפרשת פנאן
חדשות 2 :  החשב לשעבר לא יועמד לדין בתמורה לעדותו .  טוען כי מכבי העבירה כספים לבנק בשוויץ ,  מבלי לדווח לרשויות המס
זה היה באוויר בשבועות האחרונים ,  אבל הערב  ( שני )  זה הפך לרשמי :  בחדשות ערוץ 2 מדווחים כי ציון נתן ,  שהיה החשב במכבי תל אביב ,  חתם על הסכם עם הפרקליטות ,  ויהפוך לעד מדינה בפרשת הבנק של מוני פנאן .  מדובר בהתקדמות משמעותית בפרשה ,  והזדמנות אמיתית של המדינה להגיע אולי לכתבי אישום ,  לאחר שכבר החרימה הפרקליטות מחשבים ,  ספרי חשבונות ושאר מסמכים רשמיים מהמועדון בתקופה האחרונה .  
נתן היה חשבה של מכבי באותה תקופה בה תפקד מוני פנאן ,  חברו הטוב ,  כמנהל הקבוצה .  באותה תקופה ,  על פי החשד ,  ניהל פנאן בנק השקעות בו השקיעו שחקנים ,  מאמנים וייתכן גם שופטים מעולם הכדורסל ,  כל זאת כמובן מבלי לדווח לרשויות המס .  על פי עדותו הראשונית של נתן ,  החשב לשעבר טוען כי מכבי תל אביב לא דיווחה על חלק מהכספים לרשויות המס ,  וכמו כן היתה מעבירה חלק מהכספים של הזרים ששיחקו בקבוצה לבנק בשוויץ ,  בעוד נתן היה נוסע לשם מעת לעת ,  מושך את הכסף ומשקיע אותו בבנק של פנאן .  בעקבות הסכם עד המדינה ,  לא יעמוד נתן לדין על כל העבירות להן היה שותף לכאורה בזמן שעבד במכבי תל אביב ,  ויקבל חסינות מלאה .
 כזכור ,  רק לפני קצת יותר משבוע התראיין נתן בתוכנית 'המקור' בערוץ 10 ,  בה העלה טענות כנגד משפחתו של פנאן .  לטענתו המשפחה מנסה להעלים נכסים מכספי עזבונו של פנאן ובמהלך התחקיר רואיין נתן וחשף בין השאר את קיומו של ספר החובות של חברו ומכתב ההתאבדות שנמצא בתוכו .  עכשיו עושה רושם כי עדותו של נתן עשוייה להוציא את החקירה שמתנהלת בחודשים האחרונים מהבוץ ,  ואולי להוביל לגילויים משמעותיים ,  להם משוועים לא מעט אנשים ואוהדי ספורט בארץ .
 
רשמית :  ציון נתן הפך לעד מדינה בפרשת פנאן
חדשות 2 :  החשב לשעבר לא יועמד לדין בתמורה לעדותו .  טוען כי מכבי העבירה כספים לבנק בשוויץ ,  מבלי לדווח לרשויות המס

