בלש-מן
עם אקשן ללא הפסקה ,  משחק משעשע וסיפור קלוש , " שרלוק הולמס ",  גרסת המאה ה-21 ,  הוא לא פחות ולא יותר מעוד סרט הוליוודי :  סביר אך לא חיוני .  ישי קיצ'לס אלמנטרי
הרעיון למתג מחדש את דמותו של הבלש המיתולוגי שרלוק הולמס ולהפוך אותו לבן בית במאה העשרים ואחת הוא לחלוטין מתבקש .  והרצון של הבמאי גיא ריצ'י  ( "לוק,סטוק ושני קנים מעשנים ")  וארבעת תסריטאיו לברוא את הולמס מחדש כשילוב בין ג'ק ספארו לטיילר דרדן לבאטמן הוא ככל הנראה בלתי נמנע .  אי לכך ובהתאם לזאת ,  שרלוק גרסה 2.0 הוא כבר לא סתם עוד בלש גאון שגר ברחוב בייקר ונהנה מנגינה בכינור ומקוקאין .  הוא גם אמן קונג פו .  ואשף תחפושות .  ושטותניק .  
אבל למרות שתרבות הפופ הויקטוריאנית עושה פליק-פלאקים לאחור בקברה ,  ולמרות שהגרסה החדשה של  " שרלוק הולמס "  אינה מתקרבת לרמות התעתוע והתחכום של  " יוקרה "   ( סרטו המצוין של כריסטופר נולאן ,  שללא ספק השפיע על ריצ'י וכותביו )  ,  לזכותם של המעורבים במלאכה ייאמר שהקומיקסיפיקציה שמבוצעת כאן ליצירתו של ארתור קונן דויל עוברת בהצלחה יחסית .  רוברט דאוני ג'וניור ,  שמגלם את הולמס ,  מביא לתפקיד את הכריזמה ואת הצ'ארם הסטלני והלא צפוי שהפכו לסימן ההיכר שלו .  וג'וד לאו ,  מצדו ,  שנכנס לנעליו של הסייד-קיק הנאמן ווטסון ,  מגיש את הופעתו האנרגטית ,  המשוחררת והמוצלחת מזה שנים .  
אין ספק שהכימיה בין שני השחקנים הראשיים ומערכת היחסים ההומו-ארוטית המשועשעת וחסרת המאמץ שמתפתחת ביניהם הופכות את השהייה במחיצת הסרט הזה לחוויה נעימה למדי .  וגם אין ספק שריצ'י  שדואג לכך שהתנועה על המסך לא תיעצר לרגע  מצליח לנווט את ההפקה ביד בוטחת .  מכות ,  מכות בהילוך איטי ,  פיצוצים ,  פיצוצים בהילוך איטי ,  מרדפים ,  מרדפים בהילוך מהיר ,  אפקטים ,  אפקטים ,  אפקטים ,  שנינויות ,  טקסים שטניים ,  ענק צרפתי ,  גמד ג'ינג'י ,  בדיחות על חשבונו של כלב שמן  יש כאן הכל ,  ובשפע .
 למקרה שתהיתם ,  גם סיפור יש כאן .  אם כי קצת פחות בשפע .  בין כל המכות ,  המרדפים ,  הפיצוצים ,  האפקטים ,  השנינויות והקוויריות ,  ווטסון והולמס בהחלט משתדלים לפתור איזו תעלומה תעלומתית שבמרכזה עומד בן אצולה בריטי שקם לתחייה .  אם הולמס לא יעצור את האציל המגעיל הנ"ל  ( שמגולם בידי מרק סטרונג )  ,  הרי שהעולם כפי שאנו מכירים אותו יגיע לסופו ממש בעוד כמה רגעים .  אבל אתם יודעים מה ?  למרות שמאוד איכפת לי משלומו של העולם ,  התעלומה הזאת  שמעלה ניחוחות כבדים של דן בראון  לא מחזיקה מים .  והפתרון שלה דבילי .  ואין שום דרך שהצופה יכול לקחת חלק בעבודת הבילוש ולנסות ולפתור אותה יחד עם הולמס .  ומוטב שכלל לא ינסה .  כי מה הטעם בכלל .
 בכל אופן ,  אם זה עדיין לא ברור ,  בלש העל שלנו יעצור את מזימתו של האציל המגעיל ויציל את העולם .  על הדרך הוא גם יספיק להחטיף ללא מעט אנשים ,  לקפוץ מכמה חלונות ,  לפלרטט עם רייצ'ל מק'אדאמס  ( הצלע הנשית הבלתי נמנעת )  ולהניח את היסודות לסרט ההמשך  ( שצפוי להכיל כמות כפולה של מכות ,  מרדפים ,  פיצוצים ,  אפקטים ושנינויות ,  ועוד פחות עלילה )  .  
מצד אחד ,  אפשר לאתר ב"שרלוק הולמס "  את כל מה שרע וחולה בקולנוע ההוליוודי העכשווי .  מצד שני ,  אפשר להעלים עין ממגרעותיו הבולטות ולהגיד תודה על כך שלא קיבלנו משהו גרוע בהרבה .  אבל מאיזה צד שלא תבחרו להסתכל על הסרט הסביר אך הלא חיוני הזה ,  דומה שעל דבר אחד לפחות נוכל להסכים כולם :  יפה לג'וד לאו השפם .
 
בלש-מן
עם אקשן ללא הפסקה ,  משחק משעשע וסיפור קלוש , " שרלוק הולמס ",  גרסת המאה ה-21 ,  הוא לא פחות ולא יותר מעוד סרט הוליוודי :  סביר אך לא חיוני .  ישי קיצ'לס אלמנטרי

