פברואר מדנס
בקיץ חששו שביורוליג נוצר ראש חץ המתרחק מהיבשת .  הניצוצות בפרטיזן בלגרד אל מול ההתרסקות של פאו והסדקים בברצלונה ,  מוכיחים שהליגה ,  באופן צפוי ,  עדיין בלתי צפויה
חוסר ודאות מהול באי שקט שרר במסדרונות משרדי היורוליג בקיץ האחרון .  קברניטי הליגה זעו באי נחות ,  למראה התמורות שהתחוללו בין הקבוצות ,  ואיימו כביכול לנגוס בפופולריות של היורוליג ,  שגם ככה לא מרקיעה שחקים .  המשבר הכלכלי ,  אותו רוב הקבוצות לא צלחו ללא פגיעה ברמה כזאת או אחרת ,  גרם לברטומיאו והקולגות לחשוש מראש חץ שעלול להיווצר ביורוליג ,  ולהגדיל את הפערים בין הקבוצות בצורה משמעותית .  
המשוואה פשוטה מאוד ,  בסך הכול - מועדון קטן ביותר של קבוצות בעלות גב כלכלי חזק ביותר ימשיכו כאילו כלום לא קרה ,  מה שירחיק אותן עוד יותר מקבוצות הדרג השני והשלישי שנסוגו מעט אחורה ,  לא כל שכן מאלו שמתחת .  היו שחזו כי היורוליג ,  תהפוך ,  בקרוב מאוד ,  לליגה של שלוש-ארבע קבוצות בלתי ניתנות להשגה .  
פתיחת העונה הראתה שנבואות הזעם היו אולי מעט מוקדמות מדי ,  ועולם היורוליג ,  לפחות בינתיים ,  כמנהגו נוהג .  למעט ברצלונה אחת שנראתה רמה מעל כולן ,  קבוצות הדרג השני ,  כמו בעבר ,  התמודדו בכבוד ואף ניצחו מי מהאימפריות הכלכליות .  
והנה ,  התקדמנו שלב ,  ודווקא בטופ 16 ,  בו מונח הכסף על השולחן ,  כביכול ,  כבר נטרפו כל הקלפים .  מבט על טבלאות הבתים מראה מצב הפוך ,  למעשה ,  מהשנים האחרונות ,  ונותן גושפנקא נוספת לתזה השפויה יותר ,  שלא צפתה שינויים מרחיקי-לכת בליגה בקיץ .  פרטיזן מנצחת את פנאתינאייקוס וברצלונה ,  בדרך לראשות הבית .  מארוסי הקטנה ,  גם היא מפתיעה את פאו ,  ואילו פרוקום גדיניה מטאטאה את מלאגה בספרד .  פברואר מאדנס ?  אתם אמרתם .
 ה-סיפור של הטופ 16 ,  עד כה ,  הוא בלי ספק שקיעתה המוקדמת והמפתיעה של פנאתינאייקוס ואוברדוביץ' .  בפאו לא חלמו על תסריט כזה גם בחלומות השחורים ביותר - ערב המחזור השלישי ,  הקבוצה במאזן 2:0 ,  ונמצאת לחלוטין עם הגב לקיר ,  דווקא לקראת סדרה של משחקים ,  שאמורים להיות הקשים יותר מבחינתה .  
עוד מוקדם להספיד את פאו והשועל הסרבי שלה ,  שכבר קבעה תקדים ב-2005 כשנקלעה למצב דומה - אז הפסידה שלושה משחקים רצופים בתחילת הטופ 16 ,  רק כדי לנצח את שלושת הבאים ולעלות מהמקום הראשון בבית .  ובכל זאת ,  קשה לומר שלא היו למפלה הזו העונה - אם נגדיר זאת כך לעת עתה - סימנים מקדימים .  
התירוץ הרשמי שתשמיע פאו וקהל אוהדיה הנאמן בטח ייסוב סביב פציעות .  ההסבר הזה ,  אם לומר את האמת ,  בהחלט יכול להניח את הדעת .  מכת הפציעות ממנה סבלה פאו העונה אכן יוצאת מגדר הרגיל .  רוב שחקני הקבוצה לקחו חלק בחגיגה - קוסטאס צרצאריס גמר את העונה מוקדם ,  שאראס סבל מפציעות חוזרות ונשנות ,  שגרמו לו ליטול חלק בארבעה משחקים בלבד בשלב הבתים .
 באטיסט נעדר חודשיים ,  ואפילו דיאמנטידיס הבלתי-נלאה ,  סוג של איירון-מן שלעולם לא מחסיר משחקים ,  ספג פציעות שהשביתו אותו מהמגרשים לזמן מה .  וזהו רק קצה הקרחון .  במצב כזה ,  קשה לגבש רוטציה יציבה וקבועה . " מרוב פציעות ,  היו לנו אולי שבועיים או שלושה שבהם התאמנו בסגל מלא ",  מחדד דרו ניקולס את הנקודה בדברים שאמר השבוע לאתר היורוליג .  
מצד שני ,  כשמדובר בקבוצה כמו פאו ,  קשה לקחת תירוץ כזה ברצינות .  הרי קבוצה בסדר הגודל הזה אמורה להיערך מראש למצבי קיצון ,  של פציעות מסוג כזה .  הפציעות אולי היו הטריגר שהניע הכל מלכתחילה ,  אבל אין ספק שהן חשפו גם ליקויים נרחבים יותר בקבוצה .
 ההשלכה הראשונה של מכת הפציעות היתה ברורה מאליה - אוברדוביץ' נאלץ להאציל סמכויות למי שכן בריא ,  ולבנות את ציר המשחק סביבו ,  מה שיצר סיטואציה חדשה ,  בעיקר בקו האחורי .  למען האמת ,  זהו תהליך שהמאמן הסרבי החל לקדם ,  במידה פחותה ,  כבר בעונה שעברה - העברתו של ואסיליס ספאנוליס לעמדת הרכז ,  גם על חשבונו של דיאמנטידיס שהוסט לעמדה בעלת השפעה פחותה .  
ספאנוליס אמנם עשה את מירב המאמצים כשניסה לעשות את ההתאמות ,  אבל יותר מכל נדמה כי הגארד השנוי במחלוקת לעולם לא יתן לפאו את יכולות ניהול המשחק הנפלאות של שאראס .  ספאנוליס הקפריזי נוטה לאבד שליטה ,  אמנם לעיתים רחוקות יותר מבעבר ,  אך עדיין ,  ככל הנראה ,  לא מספיק בשביל לסחוב את פאו על הגב .  בשלב זה פאו מחכה ,יותר מכל ,  לשאראס .
 אם בשנים עברו היה לאובראדוביץ' הלוקסוס לעלות שחקנים איכותיים ועתירי ניסיון כמו חציברטאס ,  אלברטיס ואפילו קצ'מן ממעמקי הספסל ,  העונה אחרוני הרוטציה - טפיץ' ,  קלאת'ס או שרמדיני- צעירים וחסרי ניסיון מכדי לתת לפאו את האקסטרה כשהם נקראים לדגל .  
משחקה של פאו הערב בקטאלוניה מול ברסה ,  למרות הכול ,  עשוי להפוך את הקערה על פיה .  פאו לא מגיעה למשחק כאנדרדוג מוחלט ,  כי גם במכונה של ברסה החלו להתגלות כבר סדקים ראשונים ,  והיא מגיעה מעט לחוצה לאחר ההפסד לפרטיזן בשבוע שעבר .  פאו ,  על כל מקרה ,  תצטרך להשיג עוד שלושה ניצחונות לפחות ,  מתוך הארבעה הנותרים .  משימה קשה ,  אך לא בלתי אפשרית .  האם הווינריות של אובראדוביץ' תוציא אותו מהבוץ שוב ,  או שמא אנחנו עדים לריטואל מוזר המתהווה בפאו ,  שבו מיד לאחר שנת אליפות ,  היא נופלת כבר בשלבים המוקדמים של העונה ?  התשובות בקרוב .
 פרטיזן בלגרד ,  לעומת זאת ,  היא באמת זן נדיר ,  ציפור משונה בנוף הכדורסל האירופאי של השנים האחרונות .  ולא ,  הם לא פוחדים מהצל של עצמם .  בתחילת העונה ,  לא היה אחד שניבא כי הפנינה מבלגרד תעמוד בשלב זה של העונה בראש בית בטופ 16 ,  עם שני ניצחונות על פנאתינאייקוס וברצלונה .  למרות ההישגים של העונות הקודמות ,  היה נדמה לכל כי פרטיזן נחלשה משמעותית בקיץ .
 היא איבדה את הגרעין המוביל שלה מהעונה שעברה - וליצ'קוביץ' ,  טפיץ' ,  לאזמה וטריפקוביץ' ,  שהתפזרו לרחבי אירופה ,  ולא הצליחה לגייס ,  במבט ראשון ,  את הדור הבא שיוביל אותה .  שלב הבתים הפריך את החששות ,  והיה מוצלח ,  באופן מפתיע או שלא .  פרטיזן העפילה לטופ 16 תוך שהיא מציגה לראווה את תגלית העונה האולטימטיבית :  אלכס מאריץ' .
 עם תחילת הטופ 16 ,  באורח פלא ,  שוב היו מעטים שנתנו לסרבים סיכוי .  מאריץ' נפצע ,  ובלעדיו ,  כך טענו ,  אין לפרטיזן מה לחפש בשלב הזה .  אבל פרטיזן לא מפסיקה להפתיע .  פרטיזן מוכיחה ששום דבר ,  ובטח שלא שחקן ספציפי ,  גדול יותר מהמועדון שנקרא פרטיזן :  זו דרך ,  זו מסורת .  בראשותו של המאמן דושקו וויושביץ' פרטיזן היא תמיד קבוצה ששווייה עולה על סכום חלקיה .  
עם יאן וסלי ,  הינוקא הצ'כי שעשה קפיצה גדולה ביכולת בטופ 16 ,  שתי פגיעות בול בזרים מקיילב ורוברטס ,  והמגרש הכי ביתי באירופה ,  כל מה שפרטיזן צריכה על מנת להבטיח הופעה שלישית ברציפות ברבע גמר היורוליג ,  הוא ניצחון או שניים כשפאו נושפת בעורפה .  ניצחון הערב ,  ביוון מול מארוסי ,  עשוי להיות זה שבסופו של יום יסתום את הגולל .
 עצם נוכחותה של פרוקום סופוט ,  או בשמה העדכני פרוקום גדיניה ,  בטופ 16 ,  עשויה להיחשב כהפתעה .  אבל למען האמת ,  הגיע הזמן כי מי שהעפילה לטופ 16 שלוש פעמים בשש השנים האחרונות ,  כמעט מבלי ששמנו לב ,  תקבל הכרה כקבוצת יורוליג לגיטימית ,  ואף יותר מזה .
 פרוקום אולי לא מגיעה ממעצמת כדורסל ,  אבל ההתנהלות שלה ,  בשנים האחרונות ,  מעוררת הערכה .  המועדון שהחל את דרכו רק ב-1995 ,  עשה כברת דרך ארוכה ,  וממשיך להתקדם עקב בצד אגודל .  בשנתיים האחרונות מתבססת הקבוצה על זרים מהשוק האמריקאי ,  שם הבינה כי הסיכוי למציאות בטווח המחירים שלה ,  גדול הרבה יותר .
 בינתיים זה הולך לא רע בכלל .  רוב הסגל מהעונה שעברה נשמר לעונה נוספת ,  ועם תוספות במקומות הדרושים ,  רץ יפה .  אם בשלב הבתים פרוקום התאפיינה בחוסר יציבות ,  בטופ 16 נתנה עוד פוש ביכולת ובעיקר מציגה הגנה משופרת .  
לאחר שלושה משחקים ,  פרוקום נמצאת בעמדת זינוק מצוינת לשלב הבא ,  עם שתי ניצחונות בהפרש ממוצע של 22 נקודות ,  בבית מול ז'לגיריס ובחוץ ,  במשחק יוצא מהכלל במלאגה .  ההפסד אתמול לצסק"א ברוסיה ,  נלקח בחשבון מלכתחילה ,  וגם שם הציגה הקבוצה יכולת טובה לאורך כמעט שלושה רבעים וחצי .  הטריו האמריקאי המוכשר - דיוויד לוגאן ,  קינטל וודס ודניאל יואינג ,  מוביל את הקבוצה ,  ורטקו ורדה ,  הסנטר הסרבי שהצטרף בינואר ,  פתר את הבעיה מתחת לסלים .  לפרוקום נותר משחק בית מול צסק"א ועוד אחד בחוץ מול ז'לגיריס ,  לפני שתארח את מלאגה במשחק שעשוי להיות קרב על כל הקופה .  
הדרך לעשות היסטוריה ולהעפיל לשלב רבע הגמר נראית קרובה מתמיד ,  ואולי ,  רק אולי ,  אז תקבל פרוקום את הקרדיט המגיע לה .  אם תעשה כן ,  הבהלה מראש חץ אירופי ביורוליג תתנדף .  לפחות עד לקיץ הבא .
 
פברואר מדנס
בקיץ חששו שביורוליג נוצר ראש חץ המתרחק מהיבשת .  הניצוצות בפרטיזן בלגרד אל מול ההתרסקות של פאו והסדקים בברצלונה ,  מוכיחים שהליגה ,  באופן צפוי ,  עדיין בלתי צפויה

