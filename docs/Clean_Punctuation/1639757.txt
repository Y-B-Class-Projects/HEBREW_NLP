דרוש סופרמן כדי לנצח את ממשלת סין
סינים רבים שילמו בחייהם על הפיתוח הנדל"ני המואץ באימפריה .  אבל אז הגיעה קין רונג ,  צעירה אמיצה ויצירתית ,  שהחליטה להשיב מלחמה
מודעת הדרושים שפורסמה באתר אינטרנט פופולרי ,  נשמעה כמו הזמנה לאודישן לגיבור על . " מבוקש :  אדם בעל חוש אחריות ,  קשוח ,  אמיץ וחזק פיסית .  בעל יכולת להתנגד ולהתמודד עם כוחות הרשע ".  קין רונג ,  בעלת מסעדה שעמדה בפני הריסה בלתי נמנעת ,  חיפשה אדם נועז שיהיה מוכן להציל אותה מאחד הכוחות המשפיעים ביותר כיום בסין :  חברת פיתוח השייכת לממשלה .  החברה שרכשה תמורת 700 מיליון דולר את השטח שעליו עמדה המסעדה - מגרש ענק במרחק קטן מהאצטדיון האולימפי - כבר היתה עסוקה בפינוי המבנה עבור מגה-פרויקט נוצץ חדש .  ככל שהפרויקט יוקם מהר יותר ,  כך תגרוף החברה מוקדם יותר רווחים מערך הנדל"ן ,  שזינק ביותר מ-30% השנה בבייג'ין ובקומץ ערים נוספות בסין .  הדבר היחיד שעמד בדרכה של החברה היה שורה נמוכה של בניינים שבהם עמדה פיש קאסל ,  מסעדה צנועה של מאכלי ים בסגנון סצ'ואן ,  שפתחו קין ובן זוגה לפני האולימפיאדה של קיץ 2008 .  בני הזוג ,  סמל ליזמות הנועזת של סין המודרנית ,  חתמו על חוזה שכירות לשלוש שנים ,  השקיעו את כל החסכונות של משפחתם בשיפוץ המקום - ובאוגוסט גילו שיש להם חודשיים לצאת ממנו .  קין ,  בחורה חריפה בת 28 שגדלה במחוז צ'ינג'יאנג הקשה ,  אמרה שהיא לעולם לא היתה חותמת על החוזה עם סוכנות הקשורה לחברה שלה שייך המקום ,  לו ידעה שהבניין מיועד להריסה . " אין לנו בעיה לצאת ",  אמרה ,  כשעמדה מול המסעדה המוחשכת . " אנחנו רק רוצים לקבל בחזרה את הכסף שהשקענו בשיפוצים ".  היא דרשה בדיוק את הסכום הזה :  74 אלף דולר .  ההצעה הסופית של הסוכנות היתה קצת יותר מ-5,000 דולר .  בדצמבר נותקו החשמל והמים ועדר של משאיות פינוי כתומות החל להרוס את הבניינים הסמוכים ,  שמהם התפנו הדיירים לאחר מאבקים צנועים יותר .  מאבקים אלימים העיתונים בסין מלאים בסיפורים על מאבקים שבהם מעורבים נכסים שבעליהם והדיירים שמתגוררים בהם מסרבים לפנות לטובת חברות פיתוח ענקיות .  בשעה שסחף את סין גל פיתוח נדל"ן ,  שברובו הונע על ידי הרשויות המקומיות - מחו בעלי נכסים ודיירים לעתים קרובות על הפיצויים הלא הוגנים שקיבלו .  מאבקים אלה מסתיימים לעתים באופן טרגי ,  כפי שקרה בחודשים האחרונים לחמישה אנשים ,  שהעדיפו להעלות את עצמם באש מאשר להיכנע לצוותי ההריסה .  אשת עסקים בת 47 מצ'נגדו מתה בנובמבר לאחר ששפכה על ראשה בנזין והציתה את עצמה .  האירוע ,  שצולם בסרטון וידאו שהופץ באינטרנט ,  עורר זעם בנוגע למדיניות שאפילו הממשלה הודתה כי היא שגויה .  בעקבות מקרים אלה ,  אמרה ממשלת סין כי תשקול לשנות את חוקי הפיצויים על נדל"ן ,  ברפורמה שתטפל באחד הגורמים העיקריים למאבקים חברתיים .  עד אז ,  נזדקקה קין לגיבור על .  אף כי המודעה שפירסמה עוררה מבול של טלפונים מסקרנים וכתבה במהדורת החדשות המרכזית ,  נמצאו פחות מתריסר מועמדים מתאימים ,  שיהיו מוכנים לחיות במסעדה הלא מוסקת 24 שעות ביממה ,  עד לסוף המר .  בסופו של דבר ,  מי שהתברר כמועמד האידיאלי היה לו דארן ,  47 ,  אב לשני בני עשרה שפרש לגמלאות .  במשך שנים עבד לו בצד השני של המתרס ,  כ"איש רילוקיישן ",  שסייע לחברות פיתוח לפנות דיירים מבניינים ,  ואת מרבית זמנו בילה במשא ומתן לגבי פיצויים .  לדבריו ,  במקרים רבים התגלגלו העניינים באופן מכוער . " פצעו אותי כמה פעמים ,  ואנשים אחרים נפצעו גם הם ",  סיפר .  לו החליט שהמאבק על פיש קאסל יהיה ההזדמנות שלו לכפר על התקופה ההיא .  הניסיון הראשון שלו הגיע שבועיים לאחר שהוא נכנס לעבודה .  בדצמבר ,  כשתלה שלט על חלון המסעדה שעליו היה כתוב  " למות מוות גדול הוא לחיות חיים נהדרים ",  פרצו למסעדה כ-60 אנשים וגררו אותו למדרכה .  הוא סיפר כי הסתכל למעלה וראה כיצד מכים את הבעלים של חנות נוספת ובועטים באשתו ההרה בבטן .  ואז ,  מסיבה לא מוסברת ,  חזרו התוקפים לכלי הרכב שלהם .  המשטרה הגיעה ,  אך עד מהרה עזבה בטענה שהיא אינה יכולה להתערב בסכסוך מסחרי ,  לדברי לו .  אף כי לצדם של לו ,  קין ובן זוגה ניצבו גם מלצרים וטבחים לשעבר מפיש קאסל ,  קין לא היתה אופטימית . " אני מרגישה קטנה וחסרת משמעות בעולם הזה ",  אמרה בשקט . " זה הרבה יותר קשה מכפי שחשבתי ".  לו היה יותר אופטימי .  הוא אמר כי הוא מאמין שהפרשה תסתיים לפני סוף 2009 ,  לטובתה של המסעדה . " אף אחד לא רוצה לגרור דברים ישנים ורעים אל השנה החדשה ",  אמר .  בין אם אתם מאמינים באמונות טפלות או בניצחון הטוב על הרע ,  הקרב על מסעדת פיש קאסל הסתיים לטובתה של קין .  בסוף דצמבר היא קיבלה שיחת טלפון מאנשי חברת הפיתוח ,  ניו אולימפיק דיוולופמנט ,  שאמרו כי הם מקווים להשיג עמם עסקה .  עורכי דין זומנו ,  מסמכים נחתמו ,  תשלומים הובטחו - ולמחרת בערב ,  אספו אנשי פיש קאסל את שקי השינה ונטשו את עמדותיהם .  קין כבר החלה לחפש מקום למסעדה חדשה .  לו הצהיר כי הוא מקווה להמשיך וללחום למען מפונים אחרים . " לפעמים הצדק מנצח ",  הוא אומר .
 
דרוש סופרמן כדי לנצח את ממשלת סין
סינים רבים שילמו בחייהם על הפיתוח הנדל"ני המואץ באימפריה .  אבל אז הגיעה קין רונג ,  צעירה אמיצה ויצירתית ,  שהחליטה להשיב מלחמה

