בנאדו יערוך מסיבת עיתונאים ביום שלישי
הבלם ישפוך אור על מצבו במכבי חיפה .  קטן : " אנחנו לא משחקים טוב ".  פ"ת ניהלה מו"מ תוך כדי משחק באשר לשיתופו של ביטון
צילום ועריכת וידאו :  קובי אליהו
מכבי חיפה עבדה קשה הערב  ( ראשון )  באצטדיון רמת גן ,  שוב לא הרשימה ,  אבל שער של ולדימיר דבאלישווילי  ( 65 )  העניק לה ניצחון דחוק 0:1 על הפועל פתח תקוה ואת המקום הראשון בטבלה ,  לפחות עד השלמת משחקה של מכבי תל אביב מול הפועל חיפה .  הירוקים שמרו על מאזן נקי מהפסדים והיה זה ניצחונם החמישי העונה בהפרש של שער אחד בלבד .  בשבוע הבא הפועל תל אביב תגיע לקרית אליעזר ,  וביכולת כזו גם אלישע לוי יודע שיהיה קשה להשיג את הנקודות .
 אריק בנאדו ,  שלא שיחק גם הערב ,  יכנס ביום שלישי מסיבת עיתונאים ובה ישפוך אור על מערכת היחסים שנוצרה בינו לבין המועדון ,  מאז המתיחות שהחלה עם המאמן אלישע לוי .  בנאדו מתכנן להודיע במסיבת העיתונאים בנוגע לעתידו ,  אך מקורביו טוענים כי אין בכוונתו לפרוש מכדורגל .  ייתכן שבסופו של דבר ייתכן כי הוא יעזוב את מכבי חיפה בינואר ,  וביום שלישי ינסח רשמית את מחשבותיו .
" אמנם זה 0:1 קטן ,  אבל חשוב מאוד ",  אמר בסיום המאמן אלישע לוי . " הצפיפות של הפועל פתח תקוה פגעה בנו מאוד .  לא שיחקנו מספיק מהר ומסודר .  במחצית השנייה שיחקנו טוב יותר ,  כבשנו שער יפה וידענו לנצח את המשחק וזה מה שחשוב ". 
לוי סירב להתייחס באופן ישיר לביקורת של יעקב שחר על איכות הזרים בקבוצה : " כששחר הגיע לדבר איתנו בכפר גלים הוא רק חיזק אותנו ולא דיבר על דברים כאלה .  מוקדם לדבר עכשיו על זר זה או אחר .  בסך הכל מה שחשוב הוא שאנחנו צוברים נקודות .  היום היינו יותר מהירים ,  יותר נמרצים וסיכנו יותר את השער מאשר במשחקים קודמים ". 
קפטן מכבי חיפה יניב קטן ,  שחזר להרכב הראשון אחרי פציעה ממושכת ,  אמר : " ניצחנו היום וזה מה שחשוב .  לא מתפקידי להעביר ביקורת על שחקנים ,  אבל אין ספק שהזרים שהיו לנו בעבר הם ברמות שאני לא יודע אם יהיו כאלה לא רק במכבי חיפה ,  אלא בכלל בישראל .  אמנם לא שיחקנו טוב היום ,  אבל אנחנו במקום הראשון ואני מאמין שהקבוצה תתחבר ותיראה טוב יותר .  אנחנו לא משחקים טוב .  יש הרבה רגעים שאנחנו לא מניעים טוב את הכדור .  אני מאמין שעם הזמן אנחנו נלך ונשתפר ". 
שלומי אזולאי ,  שבישל את שער הניצחון ,  הוסיף : " לא תיארתי לעצמי שאתפוס את המקום בהרכב מכבי חיפה כל כך מהר .  מה שחשוב מבחינתי הוא שהצלחתי לשמור על המשכיות גם אחרי שכבשתי שלושה שערים .  יש לי חלום לשחק בנבחרת ובטח שמרגישים את זה יותר כשמשחקים באצטדיון הלאומי .  ממשחק למשחק אנחנו משחקים יותר טוב .  יש לנו הרבה פצועים ויחד עם זאת אנחנו נמצאים במקום הראשון וזה בהחלט אומר משהו על הקבוצה ". 
בחיפה הביעו אכזבה מהמשחק ההגנתי והודו שהמארחת הגיעה ליותר מדי מצבים . " הם סיכנו אונו פעם אחר פעם בהתקפות מתפרצות ,  ברוב הזמן היינו מוכנים לזה ,  בחלק מהזמן לא ",  אמרו בקבוצה ,  שם תקפו את העובדה שפתח תקוה הסתגרה דקות ארוכות בחלק המגרש שלה . " קשה מאוד לשחק ככה ",  אמרו שחקנים בקבוצה .  אמיר אדרי היה נחרץ יותר ואמר : " אם מישהו לא זוכר אז אנחנו נמצאים כרגע במקום הראשון .  הטבלה לא משקרת .  אנשים באים בטענות למכבי חיפה שלא שיחקה טוב ,  אבל צריך לבוא בטענות לפתח תקוה .  זה היה בונקר .  בצורת משחק כזו אף אחד לא נהנה ,  כולם מפסידים .  צריך לזכור שאנחנו קבוצה צעירה ". 
למרות ההפסד ,  בהפועל פתח תקוה היו מרוצים מאוד מהתצוגה במשחק ,  ואף שיבחו את הקשר ג'וניור ויסה ,  שהתעלה והפגין משחק טוב .  עם זאת ,  הסיפור המרכזי בקרב הקבוצה בסיום עסק בעיקר בהיעדר רגל מסיימת במשחק .  לרגל המסיימת הזאת קוראים דודו ביטון ,  והוא ישב הערב על הספסל לאחר שבמהלך השבוע לא תורגל בהרכב הראשון של הקבוצה בהוראת ההנהלה .
 עוד לפני המשחק וגם במהלכו כמעט והתרחשה תפנית דרמטית ,  כאשר פתח תקוה עוד ניהלה משא ומתן עם בית"ר נס טוברוק בנוגע לשיתופו של השחקן במשחק .  בפתח תקוה מנסים לשנות את ההסכם מול טוברוק ,  ונראה כי העובדה ששם לא נענים לבקשתם גרמה למאמן יובל נעים להכניס היום את כל שלושת החלוצים שלו מהספסל  ( אלון תורג'מן ,  אור פישבין ,  שלומי אזולאי )  מלבד ביטון .  יש לציין כי ההחלטה לכלול את ביטון בסגל התקבלה כשעתיים לפני תחילת המשחק ,  כשנראה היה שהשחקן מבולבל מאוד מהעניין .  בהפועל פתח תקוה אמרו הערב : " כל השבוע ביקשנו להיפגש עם אריק איזיקוביץ' והוא סירב .  זאת התוצאה ". 
עוד לפני המשחק אוהדי הפועל פתח תקוה ניסו ליצור עימות עם יובל נעים והקומץ קרא בגנותו של המאמן .  לקראת סיום המשחק התעמת נעים עם הקהל ,  ואף סינן לעברו מספר מילים .  נעים התייחס לחילוקי הדעות שהיו לו עם האוהדים של פתח תקוה : " אני בטוח שהכל יסתדר ביני לבין הקהל של הפועל פתח תקוה .  בסך הכל זה קהל טוב ואני מאמין שיחד איתי הקבוצה תגיע להישגים טובים ". 
המאמן ניסה להסביר מה גרם להפסד הדחוק : " במשחק כזה כשמגיעים לשלושה ארבעה מצבים טובים ,  צריך להיות שחקן שלנו שידחוק פנימה .  בסך הכל השחקנים רצו טוב והקבוצה נראתה טוב היום ,  יותר טוב ממה שהיא נראתה כל העונה .  אני בסך הכל אופטימי ". 
נעים סירב להתייחס לכל סוגיית דודו ביטון : " לא צריך לשאול אותי עליו .  צריך לדבר על אלה שכן שיחקו .  היו ארבעה או חמישה שחקנים שלא שיחקו עד עכשיו בליגה והציגו היום משחק הרואי .  אין לי טענות לשחקנים ,  עשינו את המקסימום .  אנחנו ממשיכים הלאה ,  הפועל פתח תקוה תיראה טוב מאוד .  צריך לזכור שאני הגעתי למצב נתון .  מאז שהגעתי עצרנו את שרשרת ההפסדים וזה חשוב .  כבר היום ראיתם קבוצה תוססת שנלחמת .  אני מאמין שנצרף עוד ארבעה שחקנים .  הקהל יכול להיות גאה בקבוצה הזו ,  שנתנה פייט לקבוצה עם תקציב פי ארבעה או חמישה משלנו ". 

בנאדו יערוך מסיבת עיתונאים ביום שלישי
הבלם ישפוך אור על מצבו במכבי חיפה .  קטן : " אנחנו לא משחקים טוב ".  פ"ת ניהלה מו"מ תוך כדי משחק באשר לשיתופו של ביטון

