חברות הדירוג נרדמו בשמירה
דפנה פפר טוענת כי חברות הדירוג נרדמו בשמירה ואת הורדות הדירוג העניקו מאוחר מדי ,  וגם לא חוסכת מהאנליסטים שאת המלצותיהם לדעתה ,  יש לקחת עם גרגר גס של מלח
השבוע הורידה חברת הדירוג  " מעלות "  את דירוג האג"ח של חברת  " אלעד U.S "  מסדרה א' בשתי דרגות ,  מ - AA מינוס ל  A מינוס  " עם השלכות שליליות ".  כלומר ,  הורדה נוספת תיתכן בקרוב מבחינת החברה .
 אלעד היא דוגמה נוספת להתעוררות מאוחרת מתרדמה .  החברה מחזיקה בבעלותה 11 פרויקטים למגורים ומשרדים בפלורידה וג'ורג'יה בארה"ב ,  אזורים שסובלים מחוסר ביקוש וירידת ערך מהותית .  טבעי שהאופק בשתי מדינות אלה יהיה שלילי גם השנה .
 מדוע אם כך נזכרה מעלות דווקא עכשיו להוריד את הדירוג ולא במהלך 2008 או 2009 ?  הפתרונות למעלות .  אלעד U.S הפועלת במסגרת קבוצת  " אלעד גרופ "  שבבעלותו הפרטית של יצחק תשובה ,  גייסה 1.46 מיליארד שקלים בת"א ב- 2007 .  עכשיו מנסה אלעד גרופ להנפיק מניות בת"א כאשר היקף התחייבויותיה הכולל בעולם מגיע למיליארדי דולרים .
 המקרה של קבוצת אלעד וחברות הבת שלה ,  מייצג תופעה רחבה של דירוג שאינו מעודכן למרות שהסיכון בנכסים ידוע .  גם חברות נוספות מתחום הנדל"ן זכו להורדות דירוג נמרצות רק אחרי שקרקעות שרכשו במולדובה ,  רומניה ובולגריה נשארו בגדר קרקע חקלאית ,  כאשר ברקע מקורות מימון קשים ,  עלויות אג"ח שיש לפרוע במועדן ,  וקריסת הנדל"ן במזרח אירופה .  
לכאורה טבעי היה שהמדרגים היו מבצעים דירוג מחדש כבר לפני חצי שנה או שנה ,  ומרבית החברות היו סופגות הורדת דירוג עם אופק שלילי .  פעולה שכזו הייתה מבהירה לציבור את מצב החברות ואף משפיעה על הבחירה במי להשקיע .  הדבר נוגע במיוחד למשקיעים המוסדיים שמחזיקים בהיקפים ניכרים באג"ח מסוג של חברת אלעד וזקוקים לעדכון מהיר בעקבות היקף השקעתם המאסיבי .  באופן מוזר ,  הבעיה לא עלתה עד היום בקרב רשויות הפיקוח על שוק ההון והחיסכון .
 השבוע הפיל האנליסט יובל בן זאב את מניות הבנקים לאחר שקבע שהם עלו באופן חד לדעתו .  אנליסט אחר המליץ למכור את כימיקלים לישראל ושלישי המליץ לקנות מניות ביומד .  מומחה אחר ,  כנראה  " גיאולוג מוסמך ",  הודיע שמניות הגז עברו את השיא והם נסחרות בשווי מוגזם .  כעבור יום , " גבעות חיפושי נפט וגז "  מסרה שמצאה כנראה נפט בים המלח .  גבעות טסה שוב והאנליסט נשכח .  בינתיים .  ההוא שהמליץ על הביומד יצא בסדר  ביוליין הצליחה בניסוי של תרופה חדשה לסכיזופרניה .  
אנליסטים הם עם מוזר :  בדרך כלל ,  רובם מתמחים בקביעות כמו  " הגיע השיא ומכאן צפויות רק ירידות ",  ועל גלי עליות אינם מרבים להתבטא .  בנוסף ,  הם מתייחסים תמיד לשווי כלכלי ,  הכנסות ,  תזרים מזומנים ,  הון עצמי ,  דיבידנדים ושאר כלים כלכליים רציניים ,  ומתעלמים שנות דור מזרם הכסף החופשי ותאוות הסיכון של המשקיעים .  ההתעלמות שווה לפעמים הון עתק .
 מניות הגז הם דוגמה לטעויות האנליסטים :  אמרו עליהן  " מחיר מוגזם ",  המניות ירדו ליום ושבו לעלות .  יתכן שהאנליסטים צודקים והמחיר אכן מוגזם ,  אולם ,  האנליסטים אינם לוקחים בחשבון כי העם חובב מניות גז וחושב שיתעשר בקלות .  יתכן וההמון טועה ואנחנו אכן מורגלים בטעויות כאלו ,  אך העניין הוא בתזמון מסירת האנליזה ובניסוחה - אם העם חושק במניות גז ,  חוות הדעת האנליסטיות נופלת על אוזניים ערלות .  
לעומת האנליסטים ,  מערכות האנליזה הבנקאיות רגישות יותר - שם לא מתעסקים באופן ספציפי בענף מסוים אלא בניתוח מגמה כוללת . " בעת מימוש כדאי לנצל את הירידה במניות נבחרות כדי לבצע רכישות ,  שכן המגמה החיובית בשוק צפויה להמשך בחודשים הבאים ",  אומרים הבנקים בסקירותיהם .  
את המלצות האנליסטים ראוי לקחת עם גרגר גס של מלח ,  ולא למהר לפעול על פיהן .  בשוק חם כדאי להיזהר ובה בעת לשקול כל פעולה פעמיים .
 ד"ר דפנה פפר ,  כלכלנית ,  מרצה במרכז ללימודים אקדמיים אור יהודה .
 
חברות הדירוג נרדמו בשמירה
דפנה פפר טוענת כי חברות הדירוג נרדמו בשמירה ואת הורדות הדירוג העניקו מאוחר מדי ,  וגם לא חוסכת מהאנליסטים שאת המלצותיהם לדעתה ,  יש לקחת עם גרגר גס של מלח

