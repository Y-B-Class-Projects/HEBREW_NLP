השנה בכבישים :  387 הרוגים
שנת 2010 רושמת 387 הרוגים בתאונות דרכים ,  עלייה של עשרה אחוזים ביחס לאשתקד .  המספרים אינם סופיים ועוד עלולים להאמיר
387 בני אדם נהרגו בשנת 2010 ב-334 תאונות קטלניות שארעו על כביש ישראל ,  כך עולה מנתונים שמפרסמת היום  ( ראשון )  הרשות הלאומית לבטיחות בדרכים .  מדובר בעלייה של עשרה אחוזים ביחס לשנת 2009 אז נרשמו 353 הרוגים ב-314 תאונות קטלניות .  נתונים אלה אינם סופיים ועוד עלולים להאמיר .  יחד עם זאת ,  מספר ההרוגים השנה נמוך מאלה של השנים 2007 ו-2008 בהן נרשמו 431 ו-449 הרוגים בהתאמה .
 מספר ההרוגים השנה עלה בקרב רוכבים והולכי רגל - 16 רוכבי אופניים לעומת 15 ב-2009 ,  עלייה של שבעה אחוזים ;  45 רוכבי אופנוע לעומת 34 אשתקד ,  עלייה של 32 אחוזים ;  ו-128 הולכי רגל לעומת 116 ,  עלייה של עשרה אחוזים .  חלוקת הולכי הרגל לגילאים מגלה כי ציבור המבוגרים בגיל 65 ומעלה הינם הפגיעים ביותר עם 39 הרוגים ,  עלייה של שמונה אחוזים .  בקרב פעוטות וילדים עד גיל תשע חלה עלייה חדה הרבה יותר של 38 אחוזים לכדי 22 הרוגים .  בשנה האחרונה נהרגו שלושה ילדים בגילאי 10 עד 14 לעומת שניים אשתקד .  
עוד מנתוני הרשות הלאומית עולה כי מספר ההרוגים בקרב הציבור היהודי עלה בשנת 2010 ב-17 אחוזים - 238 לעומת 203 אשתקד .  מנגד ,  בקרב שאחר המגזרים ובראשם המגזר הערבי חלה ירידה של אחוז אחד לכדי 141 הרוגים .  עוד השנה נהרגו בתאונות דרכים בישראל שמונה אזרחים זרים ,  מספר זהה לזה שנרשם ב-2009 .
 חודש מאי היה הקטלני ביותר השנה עם פטירתם של 42 בני אדם .  41 בני אדם נהרגו בחודש אוגוסט ובחודש מרץ גבה הקטל בדרכים 39 בני אדם .  מספר ההרוגים הנמוך ביותר בשנה החולפת נרשם בחודש ספטמבר  29 בני אדם .
 בתוך כך ,  בשבוע האחרון  ( 26/12/2010-01/01/2011 )  נהרגו שבעה בני אדם בשבע תאונות דרכים קטלניות שארעו על כבישי ישראל ואדם נוסף ,  כדורגלן העבר אבי כהן ,  בפטירה מאוחרת .  חודש דצמבר נחתם עם 34 הרוגים לעומת 32 בדצמבר אשתקד .  
ביום ראשון שעבר בשעות הבוקר נהרגה הולכת רגל כבת 50 לאחר שאופנוע פגע בה על כביש 4 סמוך לצומת כפר מסריק שבגליל המערבי .  ככל הנראה ,  ביקשה הולכת הרגל לחצות את הכביש במקום ללא מעבר חציה .  בשעות הצהריים של אותו היום נהרג רוכב אופנוע בתאונת חזית-צד עם משאית על כביש 79 סמוך לצומת אפק .  בשעות הערב נהרג הולך רגל בן 78 בצומת אחיהוד שעל כביש 85 לאחר שנפגע מרכב חולף .
 ביום שלישי בשעות הערב המוקדמות נהרג הולך רגל בן 54 בצומת אורן שעל כביש 4 ,  ככל הנראה לאחר שביקש לחצות את הכביש במקום ללא מעבר חצייה .
 ביום חמישי בבוקר ארעה תאונת חזית-צד על כביש 40 סמוך לצומת בוקר בה נהרג נהג אחד מכלי הרכב ,  אדם בשנות השלושים לחייו .  ההרוג סטה מנתיבו ככל הנראה בשל הכביש הרטוב ונעצר תוך שהוא חוסם את הנתיב הנגדי ,  אז פגע בו רכב שלא הספיק לעצור .  בשעות הצהריים נהרגה הולכת רגל בת 77 בשדרות הרצל באופקים לאחר שמשאית פגעה בה .
 נכון לנתונים הנוכחיים ,  ההרוג האחרון לשנת 2010 הוא אדם בשנות החמישים לחייו שמעולם לא הוציא רישיון נהיגה .  התאונה ארעה במחלף קוממיות שעל כביש 20  ( נתיבי איילון )  לאחר שהנהג סטה מהכביש ונכנס לאתר עבודה שם פגע במנוף .
 במהלך השבוע האחרון נרשמה פטירתו המאוחרת של כדורגלן העבר אבי כהן .  כהן נפצע אנושות בראשו בתאונה שארעה בצהרי ה-20 בדצמבר ברחוב ז'בטינסקי ברמת גן ,  לאחר שרכב פגע בו .  פציעתו הקשה נבעה בין השאר מקסדת החצי אותה חבש ,  שהעמידה לרשותו רמת הגנה נמוכה מאוד .  מותו של כהן נקבע ב-29 בדצמבר .
 מקום המדינה נהרגו בתאונות דרכים 30,908 בני אדם מהם 4,867 הם ילדים ובני נוער .
 
השנה בכבישים :  387 הרוגים
שנת 2010 רושמת 387 הרוגים בתאונות דרכים ,  עלייה של עשרה אחוזים ביחס לאשתקד .  המספרים אינם סופיים ועוד עלולים להאמיר

