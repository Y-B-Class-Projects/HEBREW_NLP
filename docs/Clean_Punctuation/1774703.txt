לקראת השביתה מחר :  פילוג בצמרת השלטון המקומי
בעוד האוצר ממשיך במגעיו כדי למנוע את שביתת הענק הצפויה מחר ,  מתחו גורמים בצמרת השלטון המקומי ביקורת על היו"ר שלמה בוחבוט . " הוא מונע משיקולי אגו "
 לקראת שביתת הענק ברשויות המקומיות מחר ,  מתגלעים הערב  ( שבת )  סימני פילוג בצמרת השלטון המקומי :  גורמים בשלטון המקומי מאשימים את שלמה בוחבוט ,  יו"ר מרכז השלטון המקומי ,  בכישלון המו"מ למניעת השביתה .
 גורם בכיר בשלטון המקומי ,  אמר כי הוא מתנגד לשביתה .  הגורם ,  שהיה שותף מלא למו"מ בימים האחרונים ,  תוהה מדוע נושא המעבר לתאגידי המים נהפך בימים האחרונים למוקד המאבק ,  לאחר שהיה עד כה רביעי ברשימת נושאי המחאה של השלטון המקומי . " נושאי תאגידי המים והביוב דורשים פתרון חקיקתי ארוך טווח ",  אומר אותו גורם . " זה לא עניין שצריך להפיל עליו משא ומתן .  שלמה בוחבוט פעל במו"מ שהתנהל ביום שישי האחרון ממניעים לא ענייניים שקשורים לאגו ולא לטובת השגת היעדים של השלטון המקומי ". 
עוד מוסיף אותו גורם כי שר האוצר הנוכחי הוא שר קשוב , " שיש על מה לדבר איתו לגבי השלמת הפערים בתקציבי האיזון .  האוצר יודע שההשבתה המתוכננת ,  שכוללת גם את מערכת החינוך היא נשק 'יום הדין' של השלטון המקומי ,  שלא היה נכון להשתמש בו בעת הנוכחית  "  .  לטענת גורם בכיר באוצר ,  בוחבוט לא מחפש את הדרך למציאת פתרון למשבר .  לדבריו , " הוא רוצה להשבית את הרשויות ולגרום נזק לציבור בכל מקרה .  פעמיים בימים האחרונים הוא ביטל פגישות מתוכננות עם ראש אגף התקציבים ואתמול הוא היה הרבה יותר קיצוני משאר ראשי הרשויות בפגישה שבה ניסו למצוא פתרונות מעשיים לנושאי המחלוקת ". 
מהשלטון המקומי נמסר בתגובה : " יצאנו למאבק של אין ברירה אחרי שמיצינו את כל אפשרויות ההידברות במשך 8 חודשים .  יש בישראל 255 ראשי רשויות והפעם מוטב שנתעסק כולנו ברוב המכריע שמבינים את מטרות המאבק ומעדיפים אותן על פני יחסי ציבור אישיים .  אנחנו ניאבק גם עבור תושבי הערים אשר ראשי הערים שלהם בחרו למרבה הצער לא לעשות זאת עבורם .  זה המאבק החברתי הראשון במעלה ,  לשמירת כספו של כל אזרח ,  כדי שהממשלה לא תמוטט את החינוך ולא תייקר את הארנונה כפי שייקרה פי 3 את המים .  יו"ר מרכז השלטון המקומי שלמה בוחבוט זוכה לגיבוי מוחלט של מוסדות השלטון המקומי ונחוש להיאבק עד שיושגו המטרות ,  למען כלל אזרחי המדינה ". 
השביתה שאמורה להתחיל מחר כוללת את כלל הרשויות ,  כולל העיריות מפורום ה-15 .  מטה המאבק הודיע למשרד החינוך ,  כי האחריות על הפעלת מערכת החינוך על היבטיה מועברת לידיו  .  לפי הודעת מטה המאבק ,  הרקע לשביתה הוא הקיצוץ בתקציבי החינוך והשירות לתושב וכן ההתייקרות במחירי המים  .
 
לקראת השביתה מחר :  פילוג בצמרת השלטון המקומי
בעוד האוצר ממשיך במגעיו כדי למנוע את שביתת הענק הצפויה מחר ,  מתחו גורמים בצמרת השלטון המקומי ביקורת על היו"ר שלמה בוחבוט . " הוא מונע משיקולי אגו "
 
