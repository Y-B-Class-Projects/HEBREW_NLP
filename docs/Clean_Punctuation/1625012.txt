יורש ראוי ? 
נוקיה E71 היה מכשיר השנה שלנו ל-2008 .  עכשיו מגיע היורש שלו .  האם הוא ראוי לקחת את הכתר ? 
אהבתנו לנוקיה E71 היא דבר ידוע .  בחרנו בו למכשיר השנה של השנה שעברה ,  וזה עדיין הטלפון האישי של עורך וואלה !  TECH הקודם והנוכחי  ( הנוכחי משתמש גם באייפון .  -ד.ו .)  .  מדובר גם באחד הסלולריים המצליחים ביותר בשוק הישראלי אי פעם ,  שניתץ ,  דרס ורמס את נתוני המכירות של כל מכשיר בעל מקלדת QWERTY שקדם לו .  עכשיו מביאה נוקיה לשוק את היורש שלו ,  E72 ,  שכולל שיפורים רבים ,  החסרות מעטות ,  ותובע את הכתר .  האם הוא ראוי לו ? 
יש מספר שינויים שקופצים לעין בשימוש ב-E72 לעומת קודמו .  אולי הבולט ביותר הוא המצלמה .  המצלמה של E71 היתה עקב אכילס של המכשיר .  היא היתה מצלמת 3 מגפיקסל הגרועה ביותר בשוק ,  והפיקה תמונות סבירות רק בתנאים אופטימליים .  מצלמת 5 המגפיקסל של E72 היא שיפור עצום ,  ולא רק במספר הפיקסלים .  האופטיקה כאן טובה בהרבה ,  המצלמה מנפיקה תוצאות סבירות ומעלה גם בתנאי תאורה בעייתיים ,  ותוצאות טובות מאד בתנאי תאורה נוחים .  אם המטרה היא לצלם את הילדים ,  או לצלם תמונות כדי להעלות אותן לפייסבוק ,  פליקר וטוויטר ,  הרי שהיא מספקת את הסחורה לגמרי .
 שינוי בולט נוסף הוא הפיכת לחצן הבחירה המרכזי של המכשיר למשטח מגע אופטי .  מדובר בשינוי ממשקי משמעותי ,  ויש להודות שלקח לנו זמן להתרגל אליו .  בימים הראשונים ,  הוא בעיקר עצבן כשמעבר לא מכוון מעליו הוביל לשינויים על המסך .  אבל כשמתרגלים אליו ,  מדובר בשיפור .  היכולת לדפדף ברשימות למיניהן נוחה בהחלט .  עם זאת ,  הוא קצת סובל בכל הנוגע לדיוק .  בדפדפן של המכשיר הצלחנו להגיע לתוצאות טובות יותר עם כפתורי הכיוונים שעל המכשיר ,  וזה מאכזב .  
שיפור שלישי ואולי החשוב מכולם בכל הנוגע לשימוש היומיומי הוא המעבד החזק בהרבה .  יש למכשיר מעבד 600 מגהרץ שהופך כל פעולה למהירה יותר .  בין אם מדובר בפתיחת יישומים או דפדוף ברשת ,  המכשיר מגיב מהר יותר מקודמו ,  בהרבה .  הדפדפן עדיין איטי לעומת אלה של מכשירי אנדרואיד או האייפון ,  אבל הפער הצטמצם .  המעבד החדש אפשר לנוקיה גם להוסיף מעברים גרפיים יותר יפים בין חלונות .  חלונות עולים ויורדים באופן שלא באמת מוסיף לשימושיות כלום ,  אבל נראה טוב .  בנוסף למעבד ,  גם האחסון המובנה גדל מ-110 מגה ל-250 ,  מה שמאפשר להתקין יותר יישומים במכשיר עצמו ,  ולא בכרטיס זיכרון .  עם זאת ,  ה-RAM לא השתנה .  נותר 128 מגה .  
יש במכשיר גם מספר שיפורים פחות בולטים .  זמן הסוללה שלו טוב מעט משל קודמו - אם כי לא מגרד את ההישגים של E52 בתחום זה - ומאפשר יום עבודה מלא בשימוש מסיבי .  ניתן לטעון את המכשיר גם באמצעות מטען נוקיה רגיל ,  וגם באמצעות חיבור המיקרוUSB ,  מה שמאפשר חופש בחירה נחמד .  אפרופו חיבורים ,  הרי שחיבור האזניה הפך לחיבור סטנדרטי של 3.5 מילימטר ,  מה שמשמח מאד .  לחיצה ארוכה על מקש  " רווח "  במקלדת מעלה פנס חזק ,  שמשתמש בנורת ה-LED של הפלאש .  
בנוסף ,  כלולים במכשיר יישומים חדשים כגון Psiloc World Traveler שמספק תחזיות מזג אווויר ,  המרת כספים ועוד .
 מסיבות שלא ברורות לנו ,  בחרה נוקיה להשמיט מהמכשיר שני יישומים שהיו בקודמו .  Nokia Internet Radio ו-Nokia Podcasting .  אלו אמנם לא יישומים בעלי מספר משתמשים עצום ,  אבל מי שמשתמש בהם עושה בהם שימוש מסיבי .  במקרה של יישום הרדיו האינטרנטי ,  אפשר להתקין אותו מהאתר של נוקיה .  אבל ליישום הפודקאסטים - הקרוב לליבנו ,  למרות היותו מוגבל ואטי - אין תחליף סביר .
 אם E72 היה יוצא לפני שנה וחצי ,  היינו נופלים מהכסא ומתקשים לקום .  הוא בהחלט מכשיר טוב יותר מקודמו באופן משמעותי .  אבל עברה שנה וחצי מאז ש-E71 יצא .  בזמן הזה ראינו את מכשירי אנדרואיד הראשונים ,  ואז את השניים ,  ואז את הדור החדש .  מדובר בטלפונים שלא הגיעו לארץ ,  אבל שהפגינו התקדמות עצומה .  יחסית אליהם ,  E72 הוא מכשיר סטטי .  הוא גרסה טובה יותר של מה שהיה פעם המכשיר הטוב ביותר .  ומבחינה זאת ,  הוא מאכזב .  אבל הוא עדיין המכשיר בעל המקלדת המלאה הטוב ביותר שנמכר כיום בישראל .  למי שמחפש מכשיר עסקי ,  הוא מומלץ בהחלט .  המכשיר משווק כיום בסלקום  ( צפוי להגיע בשבועות הקרובים גם לאורנג' ופלאפון )  במחיר של 90 ש"ח כפול 36 תשלומים ,  או 3240 ,  עם החזר של 70 ש"ח למדברים מעל 200 ש"ח .
 
יורש ראוי ? 
נוקיה E71 היה מכשיר השנה שלנו ל-2008 .  עכשיו מגיע היורש שלו .  האם הוא ראוי לקחת את הכתר ? 

