חוף אכזיב ונחל כזיב
בעלי חיים עדינים ,  צומחים ירוקים ומים מזמינים - טיול לחוף אכזיב ונחל כזיב
טיול ברצועת חוף המציעה מגוון נופים של מערות ימיות ,  טבלאות גידוד ,  גומחות מים רדודים וחמימים ונחלי אכזב הפורצים את רכס הכורכר החופי .  בעת שיטפונות ,  נצבע הים בחום של סחף אדמה .  חי וצומח מיוחדים מאפיינים את אזור החוף ,  מצמחים עמידים למלח באזורים הסלעיים ועד לצומח רגיל הנאחז בשוליים המזרחיים של רצועת החוף .  אפשר לטייל ברכב  ( אך מומלץ להימנע מזיהום האוויר )  אופניים או בהליכה נוחה ברגל .  לנוסעים ברכב ,  ניתן לעצור בדרך ,  במצפורים הקיימים או סתם ללכת לכיוון הים וליהנות מהלגונות הכורכריות ,  מצמחיית החוף המיוחדת ,  מהשחפים המעופפים בקרבת החוף ,  ולצפות בדייגי החכה העומדים חזקים מול הרוח המערבית הנעימה .
 כשממשיכים דרומה רואים מימין את חוף בצת החולי .  הביטו היטב ותראו אזור מגודר ,  זוהי חוות הקינון של צבי הים  בחופים החוליים של שמורת טבע חוף ראש הנקרה ,  מטילות בקיץ נקבות של שני מיני צבי-ים ביציהן :  צב-ים חום וצב-ים ירוק .  צבי הים הם זוחלים ענקיים ,  שמשקלם עולה על 100 קילוגרמים ,  הנוהגים לטרוף מדוזות .  צבי-הים נפגעים מדיג ומבליעת שקיות ניילון הצפות במים ,  אותן טועים צבי הים לזהות כמדוזות .
 אזור הטיול הזה מהווה את רצועת החוף הצפונית ביותר שבה מתקיימת הטלות של צבי ים ,  מדי שנה מתגלים קינים ספורים ופקחי רשות הטבע והגנים מעתיקים את הביצים לחוות הקינון המגודרת כדי לשמור אותן מרמיסה או טריפה .  השמורה מקיימת מגוון מיני בעלי-חיים נוספים כגון :  שועל מצוי ומכרסמים  ( מריון וגרביל החולות )  סרטן החולות ,  שחפים למיניהם ,  חופמים למיניהם .  הצמחים שאתם רואים על סלעי הכורכר ובאזורים החוליים עמידים לרסס המלוח ומצליחים להתקיים כאן מביניהם :  קריתמון ימי ,  עדעד יווני ,  חבצלת החוף ,  עדעד כחול ,  לוטום מכסיף ועוד .  
כשפוגשים פסל חום ענק  של חלקי אוניה ישנה  ( מעשה ידיו של הפסל יחיאל שמי )  ,  ממול מתגלה אזור שפך נחל רחב וכמות רבה של חלוקי נחל עגולים השונים מחלוקי הים השטוחים .  זהו למעשה נחל כזיב ,  היוצא אל הים מצפון לגן לאומי אכזיב .  בקטע חוף זה ,  נפגשים שני שפכי נחלים גדולים וחשובים בגליל המערבי - נחל בצת ונחל כזיב .
 בהמשך הטיול מגיעים למגרש החניה של גן לאומי אכזיב .  בתחום הגן הלאומי שכנה העיר אכזיב ,  שנוסדה בתקופה הכנענית התיכונה  ( מאה 18 לפסה"נ )  ,  תושבי המקום ניצלו את ביצורו הטבעי - הים התוחם את התל ממערב ,  מפרץ טבעי התוחם אותו מדרום וערוץ נחל כזיב מצפון .  ממזרח לתל חפרו תושבי העיר חפיר ,  שחיבר את נחל כזיב עם המפרץ .  זהו אתר עתיקות בעל חוף רחצה ייחודי ,  תצפית עוצרת נשימה אל הים ,  נופש פעיל :  מדשאות שולחנות פיקניק ,  חורשת צל ,  מתקני צלייה מתקני שעשועים לילדים ,  מקלחות ,  שירותים ,  תחנת עזרה ראשונה ומזנון .
 אחרי הסיור בגן הלאומי נמשיך לשמורת טבע נחל כזיב ,  מרחק נסיעה של כחצי שעה מהגן הלאומי .  מגן לאומי אכזיב ,  ניסע על כביש 4 צפונה לצומת בצת .  משם נפנה מזרחה לכיוון כביש 70 ,  נעבור את העיירה שלומי .  נעלה על כביש הצפון ,  נמשיך מזרחה לכיוון פארק גורן  ( על-פי השילוט )  .  ניכנס לפארק ונגיע למצפור המונפור ,  שם ישנה תצפית מרהיבה על נחל כזיב והמבצר הצלבני .
 נחל כזיב הוא הגדול והעשיר שבנחלי הגליל המערבי ,  ראשיתו ברכס הרי מירון ,  ושפכו לים התיכון בחוף אכזיב .  המים הזורמים בנחל כל השנה ,  מהווים את הבסיס לעושר של החי והצומח באזור .  לכל אורך שמורת הטבע משתרע החורש הים-תיכוני בשיא פארו :  חברת אלון מצוי ואלה א"י ,  חרובים ,  ער אציל ,  וקטלבים במדרונות הנחל .  לאורך הנחל עצמו קיימת צמחיית נחלים מפוארת ,  כשיפה במיוחד שדרת עצי הדולב המזרחי ,  המלווה גם בעצי תאנה ,  שרכים ,  נענה משובלת ופטל קדוש .  מעל אפיק הנחל מתנוססים להם שרידי מבצר המונפור  עדות לעבר עשיר ומפואר בתקופה הצלבנית .
 בנוסף לעולם הצומח העשיר ישנו בנחל גם עולם חי מגוון  ציפורי השיר ,  הדגים בנחל ,  עושר של זוחלים ,  יונקים קטנים ,  דרבנים ,  חזירי בר ,  שועלים ועוד רבים אחרים .  אך גולת הכותרת היא היחמורים ,  אותם איילים שוכני חורש ,  ששבו בשנים האחרונות לאכלס את הנחל וסביבתו .
 היום ,  אחרי מספר מחזורי אקלום ושחרור ,  מסתובבים להם בנחל כזיב וסביבתו מעל 100 יחמורים ,  כיחידים ובקבוצות קטנות ,  וזהו למעשה העדר הגדול בעולם בטבע .
 היחמורים שוהים במשך מרבית שעות היום בסבך החורש הים-תיכוני אך ניתן לערוך תצפית עליהם כשהם שוהים במכלאת האיקלום .  אל התצפית נגיע לאחר שניסע מזרחה מתצפית המונפור ,  לאורך השביל המסומן בשחור כ- 5 קילומטרים ,  עד שנגיע לחניון הזיתים הנקרא כך בשל שפע עצי הזיתים באזור .  נחנה את הרכב ונלך כמה מטרים דרומה אל תצפית מכלאת האקלום .
 איך מגיעים :  דרך כביש מס' 4 ,  בין נהריה לראש הנקרה ,  כחמש דקות נסיעה צפונה מנהריה  .  
שעות פעילות גן לאומי אכזיב :  אפריל ,  מאי ,  יוני ,  ספטמבר ,  אוקטובר :  8:00-17:00 ,  בימי שישי וערבי חג :  8:00 - 15:00 ,  יולי-אוגוסט :  8:00-19:00 .  הכניסה לשמורה נסגרת שעה לפני שעת הסגירה הרשומה
ים ,  לגונות ,  עתיקות ובעלי חייםסוג מסלול :  קווינקודת התחלה :  רכס הסולם ראש הנקרהנקודת סיום :  מצפור המונפורמשך הטיול :  1-3 שעותדרגת קושי :  קלמעבר במיםציוד דרוש :  בגד ים ,  כובע ,  מיםעונות מומלצות :  כל השנהמי שתייה בדרך :  איןגישה לעגלות ונכים :  איןמתאים לכלבים מחיר :  מבוגר :  30 ¤  ,  ילד :  18 ¤ .   ( דמי כניסה לגן לאומי אכזיב ) טלפון לבירורים :  04-9823263

חוף אכזיב ונחל כזיב
בעלי חיים עדינים ,  צומחים ירוקים ומים מזמינים - טיול לחוף אכזיב ונחל כזיב

