תלמדו מהתלמידים
מה משותף למאור בוזגלו ,  כוכבי ה-NBA ואוהדי מכבי בכדורסל ?  לכולם כדאי לוותר על שינה ולהקדיש את לילותיהם לכדורסל מכללות ,  וללמוד שיעור חשוב על אהבה אמיתית לספורט
3:30 בבוקר ,  ואני עדיין לא מצליח להירדם .  זה כנראה האדרנלין .  עשרה בחורים צעירים ,  שמעולם לא ראיתי לפני כן ,  משחקים כדורסל במסגרת טורניר מכללות ,  ואני פשוט מהופנט .  אין סיכוי שאירדם .  לכל דבר בחיים יש זמן ,  ועכשיו זה זמן לכדורסל מכללות ,  לא לשינה .  ככה זה במארס .  זו התקופה הקצרה בשנה שבה המציאות כופה על חובבי הספורט לזנוח הצדה את כל המחויבויות ,  ולהקדיש את לילותיהם למאבקי כדורסל קשוחים ודרמטיים של נערי קולג' .  כמובן שהיה עדיף לו היינו עוקבים אחר ה-NCAA לאורך כל השנה ,  וכך מבינים בדיוק מה כל כך מסעיר בהדחה המוקדמת של קנזס או במסע המרשים של קסבייר ,  אבל לא עשינו את זה ,  ולמען האמת זה לא כזה נורא .  לא צריך להכיר במדויק את השחקנים או המאמנים כדי לזהות את הטירוף על הפרקט ,  לא צריך להיות מומחה לספורט אמריקאי כדי ליהנות מדרמות משובחות ,  לא צריך להיות דיק וייטל כדי להתמוגג מהאינטנסיביות הייחודית הזו ,  שהופכת את ספורט המכללות למוצר אותנטי ויחיד במינו .  צריך פשוט להישאר ערים .
 לא סתם אנחנו נותרים שוקקי חיים עמוק אל תוך הלילה ,  לבד בסלון ,  ובוהים בסטודנטים מאמריקה משחקים כדורסל .  בכל שנה הטורניר נפתח עם ציפיות גבוהות ,  ובכל שנה הוא עומד בהן .  אין ליל משחקים שלא מספק מותחן מורט עצבים ,  אין משחק שלא כולל הגנות מטורפות וקהל אמוציונלי ,  אין שחקן שעולה על המגרש ולא נותן את כל מה שיש לו .  אומנם עכשיו אלו כבר שלבי ההכרעה האחרונים ,  ונותרו רק קבוצות העלית הבודדות ,  אך הלילות הראשונים ,  שבהם דילגנו ממגרש למגרש במסע ברחבי ארה"ב ,  היוו תענוג אמיתי ,  שכמותו ניתן למצוא רק בחודש מארס .
 4:30 בבוקר ,  והעיניים מסרבות להיעצם .  זה עתה הסתיים מאבק אדיר בין שתי מכללות שאינני זוכר את שמן ,  אך באינטנסיביות כזו לשמות אין משמעות .  מה שאני יודע זה שבדקה האחרונה היו חמישה מהפכים ,  ארבעה איבודי כדור ואין סוף של גיבורי חיל וגיבורים טרגיים .  וזה רק בדקה אחת .  עוד מעט המצלמה תתמקד בחבורה עליזה ,  שצוהלת ניצחון הרואי ,  ומיד תעבור לדמעה הזולגת מפניה של מעודדת .  סצינות דרמטיות כאלה לא ניתן לביים .  
לא צריך להבין את רזי המשחק כדי להבחין שיש פה משהו אחר .  זו לא האהבה לכדורסל ,  זו בעיקר ההערצה לספורטאים נחושים ומלאי תשוקה .  אם לרגע פקפקתי בקסם ,  זפזופ מקרי הוביל אותי למשחק NBA ,  ופתאום כוכבי הליגה המקצוענית נראו כל כך מושחתים ,  מפונקים ועצלים ,  שלא ניתן היה להמחיש בצורה ברורה יותר את ההבדלים בין תשוקה לשובע .  איפה הנמרצות ?  איפה המחויבות ?  איפה הקבוצתיות ?  איפה התרגילים הארוכים והמורכבים שמנסים לשבור את ההגנה המטורפת הזו ?  למה רק מהלכים סוליסטיים ?  זה כל מה שיש להם להציע ?  רק כסף יש להם בראש ?  רק בחורות ודאנקים והיילייטס ?  איפה התחושה כאילו כל סל הוא מכריע וקובע גורלות ?  איזה חארות ,  מה נהיה מהם ? 
אולי יום אחד חלק מהבחורים הצעירים הללו יהפכו גם הם למקצוענים מושחתים ,  אבל כרגע זה ממש לא רלוונטי .  אפילו כוכב קנטאקי ג'ון וול ,  אולי הבחירה הראשונה בדראפט בשנה הבאה ,  משחק רק עבור המכללה שלו ,  עיניו הנוצצות מזכירות שוב ושוב כי הוא דרוך וממוקד מטרה ,  וכרגע הקריירה המקצוענית היא פרט שולי בחייו .  ברגעים כאלה אני נזכר במאור בוזגלו ,  שרק יום לפני כן סירב להיכנס למשחק והתעמת עם מאמנו בטענה שהוא קר .  גופי מתחלחל .  האם ניתן לדמיין איזשהו שחקן מכללות שיסרב לעלות למגרש ?  זו לא רק עזות המצח וחוסר הכבוד כלפי המאמן ,  זו לא רק הפחדנות שלא באה בחשבון ,  זה בעיקר חובבנות וחוסר מקצועיות .  האין הוא אמור להודות למאמן שנותן לו הזדמנות לקחת חלק באירוע הספורטיבי המסקרן ?  ואולי זה הכסף שמעוור את עיניהם של הספורטאים המקצוענים ,  ומוציא מהם את האהבה למשחק ? 
אני מביט על הקהל באולם ,  ומזהה פרצופים מתוחים ואוהדים על סף עילפון .  אלו לא רק רגעים סוחטי עצבים עבורם ,  אלא חגיגה אמיתית .  כל סל מתקבל על ידם בתשואות עזות ,  כל איבוד כדור או מאמץ הגנתי נחגג כמו גול .  הם אוהבים ,  תומכים וסבלניים ,  ומסרבים לאבד אמונה .  אני נזכר איך רק יומיים לפני כן אוהדי מכבי תל אביב בכדורסל עזבו את האולם דקה לפני הסיום ,  כי קבוצתם פיגרה בשש הפרש מול פרטיזן ,  ומיד מביט על נערי הקולג' הנמרצים ,  שגם בפיגור 15 דקה לסיום ממשיכים להסתער על המגרש ,  ונתקף קנאה .  איך הילדים ממשיכים להילחם ?  זה רק בגלל שהם ילדים ?  ואולי זה הם שתמימים ,  ואנחנו הנורמליים ? 
אולי ההנאה בכלל נובעת מההערצה לתרבות הספורט האמריקאית .  חוויית המכללות אומרת גם בילוי ארוך וממושך עם ESPN והפרומואים המעיקים של הערוץ ,  ולאט לאט אתה נשבה אחר הקסם האמריקאי .  התשדירים של ה-NBA - שמציגים את סטן ואן גנדי שומע פאולה עבדול בטריילר שלו במדי הגורילה של פיניקס ,  את שאקיל מאיים על מארק ג'קסון במהלך משחק שבץ נא ,  או את לברון מתקשה לתקן את מכונת הצילום  הכל מהווה תזכורת לגישה הקלילה והבידורית אצל הדוד סאם .  גם אצלנו לעתים מנסים להציג את הכדורגל עם קריצה קלילה ,  גם לערוץ הספורט יש קדימונים ל"שבת ביציע "  עם הדאחקות של זהבי וקופמן לצלילי הפתיח של  " בועות ",  אבל קשה להסביר למה באנגלית זה כל כך טבעי ,  ואילו בעברית זה נשמע צורם ופתטי .
 הבוקר כבר עולה ,  הציפורים צווחות מהעצים ,  ועוד מעט מתחיל  " ספורטסנטר ".  אני מנסה לחשוב איך אלי אילדיס היה משתלב במהדורה האמריקאית ,  אך הראש טרוד מדי בעניינים רציניים .  נגד מי דיוק ?  מי המאמן של באטלר ?  יכול להיות שקנזס סטייט הפסידה עכשיו בשתי הארכות לקסבייר ?  או שזו הייתה קנזס ,  בלי סטייט ?  ואיך קראו לילד ההוא שקבר את השלשה הזאת עכשיו ?  ואיך לעזאזל אני אמור לראות מחר את המשחק של מכבי נגד אשדוד ?  איזה מזל שמארס המטורף הזה ייגמר בקרוב ,  לפני שכל השאר יאבד משמעות .
 
תלמדו מהתלמידים
מה משותף למאור בוזגלו ,  כוכבי ה-NBA ואוהדי מכבי בכדורסל ?  לכולם כדאי לוותר על שינה ולהקדיש את לילותיהם לכדורסל מכללות ,  וללמוד שיעור חשוב על אהבה אמיתית לספורט

