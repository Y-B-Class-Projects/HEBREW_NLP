לב אמריקאי
ביצועים צווחנים ובגדים מגוחכים .  עוד שבוע קשה עבר על צופי  " אמריקן איידול ",  אבל ליאת לב התנחמה בכך שהקהל בעט החוצה את המועמדים הנכונים
אז אמריקה אמרה את דברה ,  ובאופן די מפתיע לאומה שאינה - איך נאמר זאת בעדינות - הנורה המבהיקה בנברשת ,  היא העיפה את הפיינליסטים הנכונים בפרק ההדחה השני לעונה זו .  צל"ש על מחשבה חופשית ועמוד שדרה יינתן ל"אמריקה "  על כך שלא התרשמה מהמחמאות שהשופטים הרעיפו על מישל דלמור ונתנה לה בעיטה .  הלו ,  הבחורה קרעה לי את עור התוף .  אז קדימה ברעל ,  ללא כל שהות ורחמים .
 על פי הביצועים של השבוע שחלף ,  מסתמנים והולכים הטופ 12 ,  וזה רק עניין של זמן עד שיתקזזו כל החלשים .  לו ניתן היה להדיח יותר מארבעה מתמודדים ,  כולנו יודעים מי היה חוזר לשיר בבר השכונתי כשהוא לא עושה בייביסיטר על התינוק ,  ומי היתה מגיעה לבקר את קרובי המשפחה שלה בישראל ,  מתנדבת באיזה מטע תפוחים ושרה בבית העם שיר נחמד בחגיגות ה-60 לקיבוץ .
 בגזרת הביצועים הטובים ,  מייק לינץ' נתן הופעה אפקטיבית ונוכחת ,  ובעיקר גרם לי לנסות לנחש מה היקף כל אחת מזרועותיו .  קייסי ג'יימס הראה שהוא יודע לפרוט עלי גיטר חשמלי ,  הגם שוויתר על עניין השירה ,  ובכך מיצב עצמו כאיש אשכולות .  הוא עוד ישוב לשיר כמו שצריך בפעם הבאה ,  ואני מחכה ממנו לשיר של קורט קוביין .  
אלכס  " אלי אוחנה "  למברט ,  עם הצלקת הסקסית מתחת לעין ומראה ה"אני לא מרגיש כל כך טוב "  הצנוע שלו יגיע רחוק .  בניגוד לדרישת סיימון שיראה יותר ביטחון ,  אני חושבת שהקסם נמצא בביישנות החמודה שלו .  ואהרון קלי ?  נו בסדר ,  הוא יודע לשיר ,  הוצאתם את זה ממני ,  אבל הוא לא ה-דבר האמיתי .  לעומת זאת ,  וכבר נדוש להגיד את זה ,  לי דווייז הוא דווקא כן הדבר האמיתי .  השופטים כבר מיקמו אותו בגמר .
 ההימור שלי הוא כי שש הבנות שיישארו אחרי פרק ההדחות הן קריסטל באוורסוקס ,  לילי סקוט ,  שיוון מגנוס ופייג' מיילס עם העיניים המדהימות  ( שאשכרה מספיק מטומטמת כדי לספר שהיא צובעת היפופוטמים ולא יוצאת מהקווים כדי להרגיע את עצמה )  .  חייבים עוד שתיים ,  אז בוא נגיד שאלה יהיו קייטלין אפרלי וקייטי סטיבנס .
 חוץ מהביצועים המבישים שעליהם נענשו ג'ון דני דין פארק המשעמם ,  ג'רמיין סלרס ,  שיחזור לכנסייה שלו ,  היילי וון ,  בתיה עוזיאל של הקשתות ,  ומישל דלמור ,  שסיימון ללא ספק התכוון אליה כשאמר שהוא כיבה את הטלוויזיה בחלק מהביצועים - נרשמו בתוכנית עוד כמה ביצועים מגוחכים במקרה הטוב ומעוררי חלחלה במקרה הגרוע .
 הביצוע הכי WTF היה של קייטלין אפרלי .  למה לקחת שיר איטי מלכתחילה של קולדפליי ,  ולשיר אותו בקצב ששיוון מגנוס מדברת ?  אבל שיא הצחוקים היה הפסנתר הלבן סטייל ריצ'רד קליידרמן ,  שאפרלי  " ניגנה "  עליו .  שני אקורדים עלובים גם אני יודעת לדפוק על האורגנית החשמלית שלי .  בשביל זה לגרור פסנתר לאולפן ?  טוב שלא הביאו פסנתר כנף סטנוויי .  זה כמו לתת פרארי אדומה לסבתא שלי כדי שתיסע לקופת חולים בזמנהוף .  אבל הכי כיף להשתלח בדידי בן עמי .  אל אלוהים ,  אמריקה ,  בבקשה תטיסי אותה בשבוע הבא .  זה פשוט לא עובד ,  יש לה קול ציף ציף ,  והצווחות שלה עושות אותי עצובה .  די ,  הבדיחה הזאת כבר לא מצחיקה .  ואגב ,  שיוון ,  חשבת שתתחמקי בזכות האוקטבה המדהימה שהגעת אליה בעת שחיטת  " Think "  של ארתה פרנקלין ?  שלא תעזי לעשות את זה שוב .
 כן ,  זה מרושע להגיד לטודריק הול שיתמקד בריקוד ויניח לשירה ולהציע לטים אורבן שיעבור למשחק ,  אבל מה לעשות ,  כל מילה בסלע .  
טוב ,  שימשיכו לשחק הנערים לפנינו ,  ושיתענגו על כל רגע ,  כי זה לא יימשך עוד זמן רב .
 מישל דלמור לא יודעת לשיר ,  זה ברור ,  אבל טעמה הגרוע בלבוש הוא שהשאיר אותה בחוץ .  תחפושת הגבינה לבנה 5% שהיא עטתה על עצמה היתה בלתי נסלחת .  אלוהים ,  כאילו ,  אמריקאים ידועים בטעמם המצועצע ,  אבל אאוטפיט מבחיל ומקושקש כזה צריך להוציא מהחוק .  ולילי סקוט ,  בבקשה ,  אל תלבשי מיני .  הגזעים המתנדנדים שלך עושים כואב בעיניים .
 בגזרת השופטים ,  אלן נראתה מגוחכת לבושה במדי הצופה שלה ,  וגם העניבה הלבנה המשוחררת לא תרמה .  זה מה שהצלחת לעשות עם תקציב הוצאות בגדים בסך 150 אלף דולר לעונה ?  והקוקו של קארה .  כן ,  הקוקו של קארה .  ללא ספק סוסה אצילה .
 
לב אמריקאי
ביצועים צווחנים ובגדים מגוחכים .  עוד שבוע קשה עבר על צופי  " אמריקן איידול ",  אבל ליאת לב התנחמה בכך שהקהל בעט החוצה את המועמדים הנכונים

