ברגע האחרון
ממש לפני שזה מתחיל ,  זאב אברהמי מנסה לנחש את תוצאות משחקי השלב השני .  הצטרפו לבלוג החי במהלך המשחקים
שני הדברים הכי מרשימים במשחק הכמעט מושלם שקורט וורנר שיחק בשבוע שעבר :  הוא עשה את זה בלי אחד משני הרסיברים הכי טובים שלו  ( אנקואן בולדין )  ונגד ההגנה הכי טובה ב-NFC .  אני חושב שלוורנר יש יכולות כמעט ביוניות בכל מה שקשור לקריאת המצב תוך שלוש שניות ולהחליט לאיפה הוא זורק .  בשבוע שעבר מגני הפינה של גרין ביי לקחו ממנו את המסירה הארוכה בצידי המגרש ,  ווורנר תפר את האמצע בעיקר עם ברסטון .  אני חושב שג'ונתן וילמה יכול לקחת את גלגל ההצלה של וורנר .  זה חשוב ברמה האמוציונלית .  גרין ביי לקחה מוורנר את הנקודות החזקות שלו והוא תפר מסירות של חמישה-שישה יארד שהפכו לארבעים יארד .  
כמובן שההתמודדות העיקרית של וורנר תהיה נגד ההתקפה של ניו אורלינס .  נראה לי שלשון פייטון די נמאס לשמוע שנגמרו לו הרעיונות ההתקפיים ,  ככה שאני מצפה לזיקוקים בהתקפה  ( כולל רג'י בוש ,  בעיקר בקבוצות המיוחדות ובמסירות ה"סקרין ".  הוא נטל גדול מדי בהגנה נגד בליצים של היריב בשביל להיות דומיננטי כרץ אחורי )  ,  ולמשחק תפיסות דומיננטי של ג'רמי שוקי ,  בעיקר בפתיחת המשחק .  לאריזונה יש יתרון מנטלי כי היא באה עם מומנטום חיובי ,  והיא כבר הוכיחה לעצמה בשנה שעברה שהיא יכולה לנצח בפלייאוף במגרש עוין .  אני חושב שהרעש מהקהל ישפיע על וורנר ,  אבל לא ימנע ממנו לשים שלושים ומשהו נקודות על הלוח .  
אבל לדעתי משחק כזה  ( אולי הסממן הכי בולט לדריסת הרגל של התקפת ה"ספרד "  ב-NFL )  ,  בדיוק כמו בשבוע שעבר ,  הוא משחק שמוכרע באיבודי כדור .  רנדל גיי וג'בארי גריר חוזרים לקו ההגנה האחורי של ניו אורלינס וזו הגנה שכבר הוכיחה שהיא יכולה להיות דומיננטית .  דרו בריס ממשיך לשלוט בקבוצות שמעמידות בפניו אתגר .  ניו אורלינס 41:45 .
 ההתקפה של בולטימור היא התקפה פרימיטיבית ,  ארכיאולוגית .  אני חושב שמאמן ההתקפה קורא את תרגילי ההתקפה מתוך חרס מערתי עם כתב קדמונים :  בולטימור שמה שמונה אנשים על קו ההתנגשות ,  נותנת את הכדור לאחד משלושת הרצים האחוריים שלה ומאתגרת את היריב לעצור את הריצה .  בשבוע שעבר בולטימור ביצעה 52 ניסיונות ריצה ורק עשרה ניסיונות מסירה .  אני לא רואה את היחס הזה משתנה ,  בעיקר לא נגד הגנה שמצטיינת מול המסירה ומתפרקת מול הריצה  ( אינדיאנפוליס אפשרה לקבוצות היריבות לצבור יותר מאלפיים יארדים על הקרקע במהלך העונה הרגילה )  .  
לדעתי בולטימור תשלוט בשעון ,  וכשפלאקו יצטרך למסור ,  הוא לא ישים על הלוח סטטיסטיקה מעליבה כמו בשבוע שעבר .  המשחק באצטדיון מקורה הוא דווקא יתרון לקוורטרבק כמו פלאקו משום שתנאי מזג האוויר לא ישפיעו עליו .  הרייבנס גם עולים עם מוטיבים של מיני נקמות :  הם לא ניצחו את אינדינאפוליס מאז 2001 ,  הם הפסידו השנה רק בגלל מסירה לא אחראית של פלאקו שלוש דקות לפני הסיום ,  על קו 13 היארד של הקולטס .  ב-2006 ,  כשההגנה של בולטימור נתנה את אחת העונות המרגשות ביותר שהגנה יכולה לתת ,  מאנינג בא לבולטימור הקפואה ותפר את הרייבנס במשחק מסירות כמעט מושלם .  אני מאמין שיש גם משקל להיסטוריה היותר עתיקה בין הקבוצות .
 האם כל הדברים שכתבתי למעלה אמורים לעניין את פייטון מאנינג ?  אינדיאנפוליס החזיקה בכדור 14:53 דקות בלבד נגד מיאמי מוקדם יותר העונה ועדיין מאנינג מצא דרך לנצח .  בולטימור אמנם הגבילה אותו במשחק בין הקבוצות בעונה הרגילה ,  אבל מאנינג שוב מצא דרך לנצח .  למאנינג יש דרך להוציא את ההגנה של בולטימור מהכלים ,  להציג אותה עירומה ,  פגיעה .  מין נחש הפוך שעוקץ ומוציא מהקורבן שלו את הארס .  זהו מאנינג ובגלל זה הוא הולך לגמור את הקריירה שלו כקוורטרבק הגדול ביותר של העונה הרגילה .
 אבל ההגנה של בולטימור הפסיקה להיות מרגשת .  היא לא מבצעת מהלכים ענקיים ,  אבל היא עושה את מה שהיא צריכה .  אני חושב שאם בולטימור לא תירה לעצמה ברגל  ( עם עבירות מטופשות על התופסים או בפאולים לא ספורטיביים )  ,  היא תגיע למאנינג ותנענע אותו בדיוק כפי שעשתה לבריידי .  פייר גארסון לא יהיה במשחק  ( גארסון ,  שנולד בהאיטי ,  היה עסוק במהלך השבוע בחיפוש אחר אותות חיים מקרובים )  ולכן בולטימור תתרכז בלעצור את רג'י וויין ובעיקר את דאלאס קלארק ולהרביץ להם אחרי התפיסה בצורה כזאת שייצא להם החשק לתפוס עוד כדור .  ניו אינגלנד ,  פיטסבורג וסן דייגו הראו איך צריך לעשות את זה ולהגנה של של בולטימור יש את הכלים והמאצ'ואיזם לחקות אותן .  זה ג'ו פלאקו שצריך ללכת בדרך של בריידי ,  רות'לסברגר וריברס .  אשתקד ,  בשנה הראשונה שלו בליגה ,  פלאקו ניצח שני משחקי פלייאוף ,  האחרון בחוץ נגד הקבוצה עם המאזן הטוב ביותר בעונה הרגילה  ( טנסי )  .  מאנינג הוא לא קרי קולינס ,  אבל יש לו היסטוריה רעה מאוד במשחקים ראשונים בפלייאוף .  בולטימור 17:19 .
 כשנסתכל על סוף השבוע הנהדר הזה במראה האחורית ,  יש מצב שזה יהיה המשחק האיכותי ביותר מבין הארבעה .  לשתי הקבוצות יש קוורטרבק דומיננטי ,  הגנת מסירה פחד אלוהים ,  קו התקפה שיכול להיות גן עדן או גיהינום ,  ורצים אחוריים שיכולים להוציא לך את החשק לחיות  ( אדריאן פיטרסון במיניסוטה ,  מפלצת תלת ראשית בראשות פליקס ג'ונס בדאלאס )  .  אנתוני ספנסר ודמרקוס וור יאלצו את פארב להתעקש על פיטרסון או למסור מסירות מהירות וקצרות .  אם פיטרסון יצליח לייצר יארדים ,  פארב יוכל להתחיל לשחרר בומבות .  ההגנה של מינסוטה בקו ההתנגשות היא הטובה בליגה  ( יותר הפלות קוורטרבק מכל קבוצה אחרת )  ,  אבל הפציעה של אי.ג'יי הנדרסון ,  הליינבקר המרכזי ,  יכולה להיות מאוד בעייתית במשחק הזה .  המחליף שלו ,  ג'ספר ברינקלי ,  התגלה כמחליף ראוי נגד משחק הריצה ,  אבל הפעם הוא חייב להראות את עצמו גם במשחק המסירה הקצר נגד אחד הטייט אנדס הכי טובים בביזנס ,  ג'ייסון וויטן .  
אני מאמין שיתפתח כאן משחק גדול .  חלקים ממנו יהיו מלחמת התשה על הקרקע וחלקים ממנו יהיו בומבות לרייס ואוסטין .  ובסוף תכריע ההתמודדות בין הקבוצות המיוחדות .  דייויד ביולר הוליך את הליגה בבעיטות הרחקה שהיריבות לא ניסו אפילו להחזיר .  לפרסי הרווין יש ממוצע של 27.5 יארדים להחזרה .  אני אומר שדאלאס תאתגר את הרווין ושהרווין הולך להיות האקס פאקטור .  מינסוטה 23:26 .  
אני קורא ביותר מקומות שניו יורק היא הבחירה הסקסית פה ,  ולכן אני רוצה להוציא את זה מיד :  זה הולך להיות המשחק הכי חד צדדי של השלב הזה .  בשני טאצ'דאונים לפחות .  למה ?  כי ניו יורק נוראית בקבוצות המיוחדות ודארן ספרולס הוא שחקן  " מיוחד "  מיוחד .  כי שני הליינבקרים של ניו יורק פצועים ולכן משחק ההגנה של הג'טס נגד הטייט אנד ,  אחת מנקודות התורפה של הגנת הסילונים ,  הולך להיות פגיע במיוחד ,  ואלו הן לא חדשות טובות נגד אנטוניו גייטס .  כי סן דייגו לא ירדה מעשרים נקודות השנה ואני לא רואה איך הג'טס משיגים יותר מעשרים נקודות .  כי ההגנה של הג'טס התפרקה נגד קבוצות עם איום מכופל ומשולש בעמדת התופסים  ( נגד ניו אורלינס ובמחצית הראשונה נגד אינדיאנפוליס )  ולסן דייגו יש איום מרובע ,  כי אחד הדברים שמרק סאנצ'ז עושה הכי טוב זה להראות ריצה ואז להתגלגל מכיס המסירה ימינה או שמאלה ולמצוא את הטייט אנד שלו למסירה קצרה נגד הגנה לא מוכנה .  אבל שון פיליפס ושון מרימן יחכו לסאנצ'ז בפינות .  כי סאנצ'ז והג'טס לא מוכנים למשחק באווירה כזו .  כי כולם מדברים על משחק הריצה של הג'טס ואיך ההגנה של סן דייגו פגיעה נגד הריצה ,  אבל קשה לרוץ כשאתה רודף .
 רקס ריאן נתן עוד ציטוט נהדר השבוע . " כי הגיע הזמן שלו ",  הוא ענה לעיתונאי ששאל למה הוא חושב שהוא יכול לעצור את פיליפ ריברס .  ריאן ,  אולי מאמן ההגנה הבכיר בליגה ,  הולך להיאבק בנורב טרנר ,  אחד המוחות ההתקפיים הכי מבריקים בביזנס .  טרנר מנהל את אותה ההתקפה שהוא מנהל מאז שהוא נכנס לליגה ,  השנה יש לו את הכלים הנכונים ליישם את התוכניות התיאורטיות שלו .  לריאן יש את התוכניות הנכונות איך לעצור את ריברס  ( רמז :  תן לריברס לזרוק המון .  סן דייגו הפסידה השנה משחקים שבהם הזניחה לחלוטין את משחק הריצה )  ,  אבל אין לו את הכלים לכך .  ריברס ימצא את התופסים שלו להשלמות ארוכות ולדניאן טומלינסון יסיים מתוך החמישה יארד .  סן דייגו 17:33 .  
1 .  השבוע שעבר הסתיים במאזן בייסבול מכובד של אחד מארבע .  
2 .  הפסדתי אתמול בלילה עשרים אירו בטקסס הולדם .  
3 .  פוסט חי קצת בתוך המשחק הראשון ולאורך כל המשחק השני ,  היום ומחר .  

ברגע האחרון
ממש לפני שזה מתחיל ,  זאב אברהמי מנסה לנחש את תוצאות משחקי השלב השני .  הצטרפו לבלוג החי במהלך המשחקים

