צה"ל :  4,000 מכוניות חדשות בליסינג
צה"ל יחתום על חוזים חדשים לחכירת 4,000 רכבי ליסינג לקציניו לתקופות של בין שלוש לחמש שנים .  מי שנוסע הרבה יקבל טנדרון
צה"ל יפרסם בשבוע הקרוב מכרז ל-4,000 כלי רכב חדשים לקציניו .  הליסינג יהיה לחמש שנים ולא לשלוש שנים ,  כפי שהיה נהוג עד כה .  בנוסף צה"ל ירכוש 200-250 מסחריות קלות לקצינים שהנסועה  ( קילומטראז' )  שלהם גבוהה .
 ב-2009 אגף טכנולוגיה ולוגיסטיקה  ( אט"ל )  בצה"ל היה אמור לחדש את חוזי הליסינג על רכבי הקצינים שנחתמו ב-2006 .  הנוהג בצבא ,  מאז הוחדר נושא הליסינג אל בין שעריו ,  היה חידוש חוזים אוטומטי מידי שלוש שנים .  בעקבות המשבר הכלכלי ,  שלחץ על חברות הליסינג ,  ובעקבות דו"ח ברודט ודו"ח מקינזי שלוחצים על הצבא להטמיע בחיי היום יום את הנושא הכלכלי ,  הוחלט בצה"ל לדרוש משתי חברות הליסינג איתן עובדת המערכת להאריך את החוזים הקיימים לארבע וחמש שנים ,  ולעבור בחוזים החדשים למשך זמן של חמש שנים .
 המשא ומתן עם שתי חברות הליסינג ,  אלבר ושלמה סיקסט ,  על הארכת החוזים היה מורכב .  אלבר הסכימה להארכה לחמש שנים ,  שלמה סיקסט סירבה .  לשינוי חוזי הליסינג היתה עלות כלכלית .  באט"ל סבורים כי היה לשינוי כדאיות כלכלית ,  אם כי ברור כי רכב בן שלוש שנים צורך מוסך פחות מרכב בן חמש שנים .
 התקציב השנתי של אט"ל ל-2010 עומד על כ-6 מיליארד שקל ,  מתוך סך כל תקציב מערכת הביטחון ל-2010 המתקרב ל-55 מיליארד שקל .  בתקציב 2010 כלולה התייעלות בהיקף כ-200 מיליארד שקל הנגזרת מדרישות דו"ח מקינזי ומתוכנית ההתייעלות הרב שנתית של צה"ל .  אחת הדרכים להתייעלות ,  הקטנת השעות הנוספות ,  מבלי לפגוע בתפוקה ,  של אזרחים עובדי צה"ל .
 חוזי הליסינג החדשים של הצבא שיחתמו ב-2010 יהיו לחמש שנים ,  אם כי הצבא יהיה מוכן לחתום על חוזים לשנתיים עד חמש שנים ,  כפוף לכדאיות הכלכלית שלהם .  לגבי 200-250 קצינים שהנסועה שלהם גבוהה ,  ובדרך כלל צורכים את הרכב גם להסעת ציוד ,  הוחלט שלא לבצע עסקת ליסינג - מסיבות כלכליות .  לאותם קצינים צה"ל ירכוש מסחריות קלות .  המכרז הסתיים לאחרונה ובו זכתה חברת דוד לובינסקי ,  שתמכור לצבא מסחריות מדגם פיז'ו פרטנר ,  במחיר של 93 אלף שקל ליחידה  ( 13% הנחה לעומת מחיר המחירון )  .
 כל קצין בצבא מדרגת רב סרן ,  וכן רבי נגדים ,  זכאי לרכב ליסינג .  שאר אנשי הקבע נשענים על רכבי היחידה .  עם המעבר לרכבי ליסינג הצבא קיצץ ב-50% את מספר רכבי היחידה .
 לדברי קצין בכיר באט"ל ,  המעבר לרכבי ליסינג צמודים לקצינים ולנגדים ,  במקום מכונית בבעלות צה"ל כפי שהיה נהוג בעבר ,  הקטין בצורה משמעותית את מצבת הנהגים בצבא .  הקצינים הולכים בעצמם למוסכים .  רק קצינים מדרגת אל"מ ומעלה מקבלים שרותי גרר על חשבון הצבא .
 שיקולי צה"ל הם רמת השרות לקצינים מול העלות הכלכלית .  ההחלטות בנושא זה מורכבות ומגיעות לעיתים עד להכרעת סגן הרמטכ"ל .  לאחרונה ההכרעות נוטות לטובת השיקול הכלכלי .  בנושא הרכבים לאלופי צה"ל הוחלט לאחרונה ,  לאחר עימות מתוקשר עם האוצר ,  לרכוש רכבים בהתאם לתוצאות מכרז החשב הכללי באוצר .  האלופים יקבלו רכבים כמו מנכ"לי משרדי הממשלה .  לדברי הבכיר באט"ל ההחלטה מתייחסת ל-15 רכבים ,  שכן לחלק מהאלופים ילדים רבים והם מקבלים רכבים אחרים .
 הצבא שוקל מהפכה בנושא אחר ,  ביטוח עצמי לרכבי הליסינג שלו .  מבדיקה שנעשתה בצבא עולה כי פרופיל הנסיעות ,  הגניבות ,  התאונות והאובדן המלא  ( טוטאל לוס )  של רכבי ליסינג בצבא דומה מאוד ,  בניגוד למה שהיה מקובל לחשוב עד כה ,  לפרופיל במשק האזרחי .  לפיכך ייתכן מאוד כי מבחינה כלכלית עדיף לצבא לעשות ביטוח עצמי .  הנושא נמצא בבדיקה לקראת הכרעה .
 צה"ל משלם לאגד ,  הרכבת ,  וחברות הסעה אחרות 600 מיליון שקל בשנה עבור נסיעות החינם של החיילים ,  אך התשלום לאגד ולרכבת שונה .  לאגד הוא גלובלי ,  מעל ל-300 מיליון שקל בשנה ולרכבת הוא לפי מספר הנסיעות .  סך התשלום לרכבת הינו 130 מיליון שקל בשנה ,  כאשר עוד 170 מיליון שקל משולמים לחברות ההסעה האחרות .  הסכומים לחברות התחבורה השונות נקבעו לפי סקר שנערך ב-2000 וישונו בעקבות סקר חדש שערך הצבא ב-2009 .  הסכום לאגד יפחת ויהיה נמוך מ-300 מיליון שקל .
 
צה"ל :  4,000 מכוניות חדשות בליסינג
צה"ל יחתום על חוזים חדשים לחכירת 4,000 רכבי ליסינג לקציניו לתקופות של בין שלוש לחמש שנים .  מי שנוסע הרבה יקבל טנדרון

