ללא תחליף
אחת הדרכים הטובות ביותר להבין את השינוי המסוים שחל במכבי תל אביב בשלב הטופ ה-16 ,  היא להביט על הכוח שנוצר לה על הספסל ועל ההשפעה שיש לו על הנעשה במגרש
מי שהציץ לכיוון ספסלה של מכבי תל אביב בחודשיים האחרונים וודאי הבחין בשינוי גדול :  החבורה האפאתית והשקטה של תחילת העונה הפכה להר געש קטן ,  שמעורב במשחק לאורך ארבעים דקות ,  דוחף את החברים על הפרקט ומפעיל לחץ על השופטים .  ומי שבחן את הרכב היושבים על הספסל בפתיחת משחקי הטופ-16 ,  ראה שם את סטפון לאזמה .
 בין סיום השלב הראשון לפתיחת שלב הטופ-16 ביורוליג ביצע הצוות המקצועי של מכבי תל אביב מספר שינויים .  אחד החשובים שבהם ,  אם לא החשוב ביותר ,  עבר כמעט מתחת לרדאר  הפורוורד הגאבוני ,  שפתח בשמונה מעשרת המשחקים בשלב המוקדם ,  ירד לספסל .  את מקומו בחמישייה תפס גיא פניני .
 השינוי הזה כמעט ולא פגע בזמן הפרקט של לאזמה .  בשלב הראשון רשם 20 דקות משחק בממוצע ,  ובחמשת המשחקים האחרונים 17:30 .  כך שלאזמה ,  כמו מספר שחקנים אחרים בסגל ,  לא משחק הרבה פחות ;  הוא פשוט משחק אחרת .
 פיני גרשון מודע לבעיית העבירות של הפורוורד הקפיצי ,  ומנגד לעובדה שמדובר בשומר הטוב ביותר שלו ולגבוה היחיד בסגל שמסוגל להגן מול גארדים גבוהים אחרי סוויצ'ים בהגנה .  שליחתו לספסל תרמה בכמה אספקטים :  חיזוק הביטחון של דיאור פישר  שבשלב הראשון פתח רק בארבעה מעשרה משחקים ,  וכעת עולה בחמישייה באופן קבוע  ( פתח בכל המשחקים בטופ-16 )  ;  אפשרות להעניק יותר דקות משחק לדיוויד בלות'נטאל ,  שמציג את הכדורסל הטוב בקריירה שלו ;  ובעיקר ,  תוספת כוח משמעותית לספסל .
 עד למהלך הזה ,  הספסל של מכבי הורכב בעיקר מבלות'נטאל ומדורון פרקינס ,  כאשר גם פניני הרוויח מהחולשה הכללית וזכה ל-15 דקות בשלב המוקדם ביורוליג .  התוספת של לאזמה הייתה משמעותית :  כעת מחזיקה מכבי על הספסל שלושה שחקנים שלא נופלים באיכותם משחקני החמישייה ,  ומהווים מעין חולייה נוספת שמסוגלת לשנות משחקים .  אותה חולייה היא זו שעשתה את ההבדל במשחק האחרון נגד סיינה :  הספסל של מכבי תרם 38 נקודות  ( 59 לשחקני החמישייה )  ,  15 ריבאונדים  ( 17 לחמישייה )  ,  ארבעה אסיסטים  ( 10 )  ובעיקר 50 נקודות מדד  ( 61 מדד לשחקני החמישייה )  .
 ספסל ארוך הפך להכרח בכדורסל המודרני .  כל קבוצות היורוליג הבכירות מחזיקות בספסל בלתי-נגמר .  ברצלונה ואולימפיאקוס ,  הפייבוריטיות לזכייה בגביע השנה ,  הגדילו לעשות ובנו סגלים של 12 עד 14 שחקנים בכירים .  כך קורה ששחקנים מאותן קבוצות סופר-עמוקות ,  שהיו יכולים לחזק קבוצות יורוליג אחרות ,  לעיתים מוצאים את עצמם מחוץ לטופס המשחק .
" הכדורסל באירופה השתנה ",  אומר יסמין רפשה ,  שפגש את מכבי תל אביב בגמר היורוליג 2004 עם סקיפר בולוניה . " האינטנסיביות ,  הפיזיות והאתלטיות של היום מחייבים את הקבוצות להחזיק סגלים עמוקים ,  כי לשחקנים קשה להישאר הרבה זמן על המגרש .  סיבה נוספת היא שלרוב המועדונים ביורוליג יש תחרות קשה גם בליגה .  הם משחקים בממוצע פעם בשלושה ימים ,  פלוס נסיעות וטיסות ,  וזה לא קל .  דבר נוסף ,  אם תשווה את הכדורסל של היום לכדורסל של לפני 10 שנים בלבד  אפילו בשנות ה-90' קבוצות לא שיחקו יותר מ-45-50 משחקים בעונה .  היום קבוצות באירופה משחקות לפחות 65-70 משחקים .  תוסיף את הנבחרת הלאומית ,  ויש שחקנים שמגיעים ל-90 עד 100 משחקים בשנה .  אם אין לך עשרה שחקנים טובים בסגל ,  אתה פשוט לא תעמוד בעומס ". 
עם זאת ,  אומר מאמן ישראלי בכיר ,  קבוצות רבות מחזיקות אומנם סגל ארוך ,  אך משתפות בפועל מספר מצומצם של שחקנים .  לא פחות משספסל עמוק חשוב מבחינה מקצועית ,  הוא חשוב מבחינה פסיכולוגית ;  כאשר שחקן מודע לכך שקיים לו תחליף במידה ואינו כשיר או שסתם אינו מצוי בכושר טוב ,  הדבר מפחית מהלחץ הגדול בו מצוי ממילא .
 מכתבה שפורסמה ב-ESPN בעונה שעברה ועסקה בפלייאוף ה-NBA עלה כי הקבוצות הבכירות החליטו דווקא לצמצם את הרוטציה בשלבים הסופיים של העונה .  שחקני הספסל של אלופות הליגה בשנים האחרונות הרגישו זאת על בשרם :  התוצרת הממוצעת שקיבלה מהספסל אלופת 2003/4 ,  דטרויט פיסטונס ,  ירד ב-40% לאורך הפלייאוף לעומת העונה הסדירה ;  סאן אנטוניו ספרס קיבלה 14% פחות בעונת 2004/5 ;  ב-2005/6 נרשמה ירידה של 32% בתפוקת ספסלה של מיאמי היט ,  ב-2006/7 מינוס 20% מספסל הספרס ,  וב-2007/8 קיבלה בוסטון סלטיקס 27% פחות תפוקה מהספסל לאורך הפלייאוף .
" לדעתי ,  בכל משחק יורוליג בקריירה שיחקתי עם מינימום עשרה שחקנים ",  אומר יסמין רפשה . " בפלייאוף לפעמים המאמנים מפחיתים את הרוטציה ומעניקים יותר אחריות לחלק מהשחקנים ,  אבל העונה ארוכה מאוד ,  ואם אתה משחק באופן קבוע רק עם 7-8 שחקנים ,  הם לפעמים מתעייפים או נפצעים .  אם שחקן כזה נפצע ,  הקבוצה שלך בצרות .  לכן ,  לדעתי עדיף מלכתחילה לחלק את העומס בין כמה שיותר שחקנים ". 
המשותף לשלושת הפסדיה הראשונים של מכבי ביורוליג העונה  ( שניים לקאחה ויטוריה ואחד לצסק"א )  היה תפוקה נמוכה מהממוצע מהספסל :  בויטוריה קלע הספסל של מכבי רק 23 מתוך 81 נקודות ,  וצבר 26 מתוך 70 נקודות מדד ;  בהפסד בהיכל תרם הספסל 30 מתוך 82 נקודות ,  ורק 27 נקודות מדד מתוך 97 ;  בהפסד במוסקבה 18 נקודות מתוך 72 ,  ו-12 נקודות מדד מתוך 65 .
 אלא שבטופ-16 הכל התהפך .  דווקא במשחקים הטובים ביותר של מכבי בשלב הזה ,  קיבלה מכבי תרומה גדולה מהחמישייה ;  בניצחון הביתי מול ריאל סיפקו שחקני החמישייה 56 מתוך 81 נקודות ,  20 מתוך 27 ריבאונדים ,  12 אסיסטים מתוך 20 ו-79 מתוך 101 נקודות מדד ;  בניצחון מול פילזן 55 נקודות מתוך 72 ,  14 מ-21 אסיסטים ו-68 מתוך 97 נקודות מדד .  בהפסדים ,  לעומת זאת ,  סיפקה החמישייה 44 מתוך 72 נקודות ו-40 מתוך 67 נקודות מדד ;  במשחק החוץ באיסטנבול הניבה החמישייה 26 נקודות בלבד מתוך 56 ,  14 מ-36 ריבאונדים ,  5 מ-11 אסיסטים ,  ורק 32 מתוך 66 נקודות מדד .  
בכלל ,  בחמשת משחקי הטופ-16 עד כה פילוח הדקות בין שחקני הספסל לחמישייה הוא 125 דקות לשחקני החמישייה ,  לעומת 75 דקות לשחקני הספסל .
 קבוצות יורוליג בכירות אחרות מחזיקות בספסלים עמוקים עוד יותר .  מונטפסקי סיינה ,  שהודחה בידי מכבי בשבוע שעבר ,  מקבלת 49.5 נקודות משחקני החמישייה ו-31.7 מהספסל ;  18.1 ריבאונדים מהחמישייה לעומת 12.2 מהספסל ;  ו-55.1 נקודות מדד מהחמישייה ,  לעומת 32.8 נקודות מדד מהספסל .  חלוקת הדקות כמעט זהה לזו של מכבי :  126 דקות לחמישייה ,  74 דקות לשחקני הספסל .
 ריאל מדריד ,  ברצלונה ואולימפיאקוס ,  כאמור ,  עושות שימוש אולטימטיבי בספסל .  יריבתה של מכבי הערב מקבל 45.4 נקודות מהספסל ,  ולא פחות מ-34.1 נקודות מהספסל ;  17.7 ריב' מהחמישייה לעומת 13.6 מהספסל ;  9.7 אסיסטים לעומת 6 ;  ו-55.4 נקודות מדד מהחמישייה ,  לעומת 35.7 נק' מדד מהספסל .  115 דקות מגיעים לשחקני החמישייה בממוצע לערב ,  ו-85 דקות חולקים שחקני הספסל .
 בברצלונה קולעת החמישייה 50.1 נקודות ,  לעומת 30 של הספסל ;  17.4 ריב' לעומת 16 ;  וכן מספקת החמישייה של צ'אבי פסקוואל רק 61 נקודות מדד מתוך 100.6 בסך הכל  ( 39.6 נק' מדד מהספסל )  .  באולימפיאקוס החלוקה דומה  59.1 נקודות מהחמישייה לעומת 30 מהספסל ,  16.9 ריב' לחמישייה לעומת 16.6 מהספסל ,  10 אסיסטים מהחמישייה לעומת 9.9 אסיסטים מהספסל ,  ו-63.2 נקודות מדד מתוך 103.1 נק' מדד בסך הכל .
 הממוצע העונתי של מכבי עומד על 46.6 נקודות מהחמישייה לעומת 31.5 נקודות מהספסל ,  18 ריב' מהחמישייה לעומת 17.7 מהספסל ,  10.2 אסיסטים מהחמישייה לעומת 5.7 מהספסל ,  52.7 נקודות מדד מהחמישייה לעומת 34.8 נקודות מדד מהספסל ,  ו-122 דקות בממוצע לערב לחמישייה ,  ו-78 דקות לשחקני הספסל .
 דווקא צסק"א מוסקבה ,  שבשנים האחרונות החזיקה ספסל ארוך במיוחד ,  מוכיחה שאפשר גם אחרת :  החמישייה שלה תורמת 56.3 נקודות בממוצע  ( 20.2 נק' לספסל )  ,  20.5 ריבאונדים  ( 10.5 לספסל )  ,  10.8 אסיסטים  ( 3.1 לספסל )  ו-68.2 נקודות מדד  ( 17.9 נק' מדד לספסל )  .  שחקני החמישייה מקבלים 138 דקות בערב ,  לעומת 62 דקות בלבד לשחקני הספסל .
 אבי אשכנזי ,  מאמן מכבי חיפה ,  סבור שהספסל שעומד העונה לרשותו של פיני גרשון טוב מאי-פעם . " הספסל הזה מספק למכבי יתרון עצום ",  אומר אשכנזי . " היא יכולה להעלות שלושה שחקנים לפחות ברמת חמישייה ,  שלפעמים מקפיצים את הרמה של הקבוצה או מביאים משהו קצת שונה ממה שיש על המגרש .  בלות'נטאל מביא בעמדה מספר 4 דברים שלאזמה ופניני לא יכולים להביא .  פרקינס מביא דברים שונים לגמרי מוויזנייבסקי .  זה כלי נשק אדיר ". 
הוורסטיליות הזו ,  מסכים גם יסמין רפשה ,  יכולה לקחת את מכבי רחוק . " יש למכבי ספסל ארוך מאוד .  לעומת הקבוצות הספרדיות ,  למשל ,  מכבי ברי-מזל ,  כי אין להם ליגה חזקה כמו ה-ACB להילחם בה פעם בשבוע .  זה מאפשר לה להוציא הרבה יותר אנרגיה מנטאלית במשחקי היורוליג .  אני חושב שהספסל של מכבי בנוי מצוין :  בלות'נטאל הוא קלעי מצוין שפותח את הצבע ,  ולשחקן כמו אלן אנדרסון ,  שהוא שחקן 1 על 1 מצוין ,  הרבה יותר קל כשהוא ליד בלות'נטאל ,  כי עצם הנוכחות של בלות'נטאל מרווחת את המשחק ומאפשרת יותר מקום לחדירות של אנדרסון .  פרקינס נותן למכבי הרבה דברים שאין לה בעמדת הפוינט גארד עם וויזנייבסקי .  יחד עם פרקינס ואיידסון ,  למכבי יש קו אחורי שיכול לתקוף מכל מקום את הטבעת .  אלה דברים שלא כל היריבות של מכבי עד עכשיו מצאו להם פיתרון ". 
אבל יותר ממספרים וסטטיסטיקות ,  זו בעיקר הבגרות הנפשית שהביאה את השינוי הגדול .  פרקינס הודה לאחרונה ש"כל אחד מאיתנו לקח צעד אחורה לטובת הקבוצה ".  גם מוטי דניאל ,  השחקן השישי הגדול ביותר ששיחק במכבי ,  מזהה  " סגל של עשרה שחקנים ,  שביום נתון שבעה-שמונה מהם יכולים להיות טופ-סקוררים ". 
פרקינס ובלות'נטאל הצליחו להפוך משחקני מפתח בכל קבוצה בה שיחקו למחליפים ברמה גבוהה .  המעבר הזה ,  אומר דניאל ,  קשה מאוד ברמה המנטאלית ,  אך נחוץ לצורך בריאותה הנפשית של המערכת . " אני חושב שפרקינס ובלות'נטאל הבינו שממילא אף אחד לא משחק 40 דקות ,  אז זה לא משנה אם אתה מתחיל מדקה 0 ומשחק עד דקה 10 ,  או מתחיל בדקה 11 עד דקה 20 . 
" אם תהיה מרוכז ותעשה את העבודה שלך ,  תשחק ",  הוא ממשיך ואומר . " לפעמים ,  כששחקן יושב על הספסל ,  הוא קצת חולם ,  לא מרוכז .  אחד הדברים שהכי מטרידים מאמנים בכל הרמות זה לקרוא לשחקן וכשאומרים לו להיכנס ,  הוא שואל 'במקום מי' ,  כשברור מי צריך לצאת החוצה .  כשאתה על הספסל ,  אתה צריך להיות חלק מהמשחק .  אתה לא יכול לשבת ולחלום כאילו אתה בבית קפה .  ברגע שאתה נכנס ,  אתה חייב להיות חד וטוב ". 
אצל דיאור פישר ,  לעומת זאת ,  מזהה דניאל דפוסים קצת אחרים . " כשהוא היה עולה מהספסל ,  הוא היה הולך לאיבוד .  כשהוא עולה בחמישייה ,  הוא יותר בעניינים .  אני יודע שיש דברים כאלה לפעמים .  זו לא המצאה שלו .  יש שחקנים שפסיכולוגית ,  קשה להם לעלות מהספסל ". 
הערב ,  במדריד ,  אלן אנדרסון יצטרך את כל העזרה שיוכל לקבל .  אחרת ,  הספסל הבא שתפגוש מכבי ביורוליג יהיה זה של ברצלונה .
 ohad@walla.net.il

ללא תחליף
אחת הדרכים הטובות ביותר להבין את השינוי המסוים שחל במכבי תל אביב בשלב הטופ ה-16 ,  היא להביט על הכוח שנוצר לה על הספסל ועל ההשפעה שיש לו על הנעשה במגרש

