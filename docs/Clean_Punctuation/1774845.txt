דודה של ההרוגה בבילעין : " צה"ל משקר "
 דודה של המפגינה שנהרגה ביום שישי בבילעין כתוצאה משאיפת גז מדמיע ,  סיפר כי לא היו לה מחלות קודמות שהיו יכולות להוביל למותה ,  וכי היא מתה בביה"ח ולא בביתה כפי שטען צה"ל
 ( צילום :  רויטרס .  עריכה :  גדי וינסטוק ) 
דודה של ג'וואהר אבו רחמה שנהרגה בהפגנה בבילעין כתוצאה משאיפת גז מדמיע ,  סיפר הבוקר  ( ראשון )  כי לאחייניתו לא היו כל מחלות קודמות שהיו יכולות להוביל למותה ,  וכי היא מתה בבית החולים ,  ולא בביתה כפי שנטען על ידי צה"ל .  אבו רחמה היא אחותו של באסם אבו רחמה ,  שנהרג מפגיעת קליע גז לטווח מוגדל במהלך הפגנה בבילעין ב-17 באפריל ,  2009 .
 בראיון לגלי צה"ל סיפר הדוד מוחמד אבו רחמה ,  על השתלשלות האירועים שהובילו למותה של ג'וואהר .  לדבריו , " היינו בדרך לכיוון השער ושמענו צעקות שהגיעו מכיוון צפון ,  שם הייתה ג'וואהר .  שמענו אמבולנס ,  ואז אמרו שג'וואהר נפלה .  אני לא ראיתי ,  אבל אחר כך ליוויתי את האמבולנס .  היא לא הייתה בהכרה ,  לא שמעה כלום ".  
אבו רחמה סיפר כי ג'וואהר הייתה פעילה בהפגנות והשתתפה בהן מדי שבוע בחמש השנים האחרונות : " היא אף פעם לא קיבלה מכה ,  אבל כל יום שישי נשמה גז ,  וזה לא הפריע לה .  הפעם הזאת זרקו עלינו הרבה גז ומים מסריחים ".  אבו רחמה סיפר עוד ,  כי  " בבית החולים אמרו לנו שאולי היא תקום .  עשו לה בדיקות דם .  היינו שם עד 23:00 בלילה .  ב-08:00 בבוקר אמרו לי שרופא אמר שהיא קיבלה יותר מידי גז בדם ויש לה זיהום בדם .  לא היו לה מחלות קודמות ".  לשאלה מדוע הם טרם העבירו את הדו"ח הרפואי לידי צה"ל ,  אמר אבו רחמה ,  כי  " אנחנו לא רוצים לעתור ,  כי אנחנו לא מאמינים בצבא .  כמו שהצבא אמר שהוא לא הרג את באסם למרות שירו בו ברימון גז מטווח קצר .  אנחנו מאמינים בהפגנות ונמשיך בהן .  אנחנו חזקים ".  
צה"ל מסר בתגובה לאירוע כי מדובר בירי שגרתי של גז מדמיע לעבר המפגינים .  לדברי צה"ל אבו-רחמה נפצעה קל ,  שוחררה מבית החולים ,  ומאוחר יותר מתה מפצעיה .  בהודעת דובר צה"ל נאמר כי  " המידע שהתקבל מהפלסטינים הוא שהמפגינה שנהרגה שוחררה לביתה לאחר טיפול בבית חולים פלסטיני .  בהודעה לאחר מכן ,  הובהר כי היא נשארה לאשפוז בבית החולים .  בכל מקרה ,  הוצע לפלסטינים להקים צוות בדיקה משותף ,  כפי שהיה באירועים קודמים ". 
עו"ד מיכאל ספרד ,  שמייצג את משפחת אבו רחמה בעניינו של באסם אבו רחמה ,  שנהרג לפני כשנה וחצי במהלך הפגנה בבלעין ,  סיפר כי בימים הקרובים ייפגש עם בני המשפחה כדי להחליט על צעדיהם .  לדברי עו"ד ספרד ,  צה"ל אינו פותח בחקירת מצ"ח בכל מקרה שבו נהרג אזרח ,  אלא רק במקרים שבהם תחקיר האירוע מעלה כי יש חשד לעבירה .  הוא הוסיף שבמקרה של באסם ,  רק לאחר שאיים לפנות לבג"ץ הודיעו לו בפרקליטות הצבאית כי יפתחו בחקירה ,  אולם עד כה ,  למיטב ידיעתו ,  לא הוזמנו עדים לאירוע . " פניתי לפני כחצי שנה לפרקליט הצבאי ואמרתי לו כי זלזול בחקירת מותו של באסם תוביל להרוגים נוספים ולמשפחות שכולות נוספות ,  לא העלתי על דעתי שההרוגה הבאה תהיה מאותה משפחה ". 
 *  בהכנת הידיעה השתתף גלעד גרוסמן .
 
דודה של ההרוגה בבילעין : " צה"ל משקר "
 דודה של המפגינה שנהרגה ביום שישי בבילעין כתוצאה משאיפת גז מדמיע ,  סיפר כי לא היו לה מחלות קודמות שהיו יכולות להוביל למותה ,  וכי היא מתה בביה"ח ולא בביתה כפי שטען צה"ל

