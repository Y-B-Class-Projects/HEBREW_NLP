האוצר מציע :  מסלול מואץ להפחתת האגרה
המשרד מנסה ליזום במסגרת הדיונים על תוכנית הבראה ושינויים מבניים ברשות השידור ,  גם הפחתה של 20% באגרת הרדיו והטלוויזיה
משרד האוצר מנסה ליזום ,  במסגרת הדיונים על תוכנית הבראה ושינויים מבניים ברשות השידור ,  הפחתה של אגרת הרדיו והטלוויזיה .  כיום גובה האגרה הוא כ-390 שקל בחודש למשפחה ,  והאוצר שואף להפחית את האגרה ב-20% .  
ההפחתה תהיה חלק מהשלמת תהליך ההבראה של הרשות - עם הגעתה לאיזון תקציבי ,  תיכנס הרשות למסלול של הפחתה הדרגתית של הכנסותיה מאגרה במשך כמה שנים .  
עם זאת ,  הפחתת האגרה תתאפשר רק בעתיד .  כיום האוצר מוכן לשקול מהלך הפוך ,  של ייקור האגרה בשיעור שטרם הוחלט ,  במטרה לממן את תוכנית ההבראה .  התוכנית אמורה לכלול פרישה של 700 עובדים בעלות של כ-700-900 מיליון שקל ,  וכן הקטנת גירעונה של הרשות ב-650 מיליון שקל .  
הקטנת הגירעון אמורה להיות ממומנת מהלוואות שתיקח הרשות על עצמה ,  מסיוע של האוצר ,  ואם יהיה צורך - גם מייקור זמני של האגרה .  
באוצר מעריכים כי במידה שתוכנית ההבראה תצא אל הפועל ,  אפשר יהיה לאזן את רשות השידור בתוך כמה שנים ,  ולעבור למתווה של הפחתת האגרה .  
ההערכה הזו מסתמכת בין השאר על היכולת להגיע עם העובדים להסכמי שכר חדשים - כיום השכר הממוצע של עובד רשות השידור הוא 15 אלף שקל ,  ועלות העסקה שנתית שלו היא 250 אלף שקל .  
הוצאות השכר מהוות 58% מהוצאות רשות השידור .  אישור תוכנית ההבראה מותנה בהגעה להסכמה עם העובדים על שינוי הסכמי השכר שלהם ,  ומתן גמישות העסקה להנהלת הרשות - מחר יתקיים דיון מכריע על כך עם יו"ר ההסתדרות ,  עופר עיני .  
אישור תוכנית ההבראה מותנה גם בהשגת שינויים מבניים ברשות השידור ,  בין השאר באמצעות הגדלת סמכויות ההנהלה ,  וכן הפיכת הרשות לגוף עצמאי שאינו מושפע משיקולים פוליטיים .  
לשם כך מנסים משרד המשפטים ומשרד האוצר לקדם הצעת חוק שלפיה המינויים למועצת הרשות ייעשו על בסיס מקצועי ,  בידי ועדת מינויים בלתי תלויה ,  ולא על ידי שרי הממשלה .  ההערכה היא כי ההשפעה הפוליטית על ניהול רשות השידור היא הגורם המרכזי שהביא לניוונה .  
לפי ההצעה ,  יבוטלו הוועד המנהל ומליאת הרשות ובמקומם תמונה מועצת מנהלים בת 13 איש ,  שעם חבריה יימנו אישים מתחום התקשורת ,  התרבות ,  האקדמיה הכלכלה וכן נציגי ארגונים חברתיים .  
הצעת החוק עברה בתקופת כהונתה של הכנסת הקודמת בקריאה ראשונה ,  אך בכנסת הנוכחית לא חודש בינתיים הליך החקיקה שלה .
 עד כמה יש מקום להתייעלות של רשות השידור עולה מהשוואת פעילותה של רשות השידור עם זאת של ערוצי שידור אחרים ,  כמו ערוץ 10 ותחנות הרדיו האזוריות .  כך ,  ערוץ 10 מעסיק 380 עובדים ,  ותחנות הרדיו האזוריות מעסיקות 25 עובדים .  
לפי אומדן של שמונה תחנות רדיו ותחנת טלוויזיה אחת - פחות או יותר זהו המבנה של רשות השידור כיום ,  כולל ערוץ 1 ושידורי קול ישראל בשמונה תחנות שונות - אפשר לקיים את הגוף עם 580 עובדים .  בפועל ,  רשות השידור מעסיקה 1,800 עובדים - יותר מפי שלושה מכך .  
גם בתום תוכנית הבראה היא אמורה להמשיך ולהעסיק 1,100 עובדים - יותר מפי שניים מהיקף ההעסקה בערוץ 10 וברדיו האזורי .  
עם זאת ,  אחת הביקורות של העובדים על מתווה הרפורמה היא שכמות העובדים שיישארו לא תספיק לביצוע המשימות השוטפות .  
השוואה נוספת נוגעת לתקציב הרשות - 800 מיליון שקל בשנה ,  לעומת תקציב של 500 מיליון שקל בערוץ 10 ועוד כ-10-15 מיליון שקל בשנה - תקציב של תחנת רדיו אזורית .  כלומר ,  התקציב הראוי לרשות אמור היה להיות 600 מיליון שקל .  
משמע ,  היקפי התקציב של הרשות גדולים עדיין במידה ניכרת על צרכיה האמיתיים - בהשוואה לתקציבים שלפיהם פועלים גופים עסקיים .
 
האוצר מציע :  מסלול מואץ להפחתת האגרה
המשרד מנסה ליזום במסגרת הדיונים על תוכנית הבראה ושינויים מבניים ברשות השידור ,  גם הפחתה של 20% באגרת הרדיו והטלוויזיה

