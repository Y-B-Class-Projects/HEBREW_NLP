שאפו ,  שפית
בחלל זעיר וצנוע בתל אביב ,  מבשלת עינב ברמן אוכל פשוט ומתוחכם כאחד .  אבי אפרתי חזר מ'אסיף' ,  וכבר הוא מתגעגע
לא מעט אכזבות שבע המבקר בשבועות האחרונים .  כולן תועדו כאן .  זה די לא נעים לאכול רע ולכתוב רע ,  אבל למרבה הצער ,  למרות ההתקדמות המשמעותית שחלה בסצינת האוכל בישראל ,  יש עדיין הרבה מידי מקומות שגובים הרבה ונותנים מעט .  כמה נעים לאכול במקום שמספק את ההיפך :  שאיכות ומקצועיות הן נר לרגליו ;  שהאכילה בו היא חוויה משובבת ,  של מפגש עם אוכל טוב שעשוי בכישרון ,  אהבה וטעם טוב ,  ומתומחר בהגינות .  זו הייתה החוויה שלי באסיף השבוע ,  ואיזה כיף לשתף בה את הקוראים .
 אסיף נפתחה לפני קצת יותר משנתיים בחלל זעיר וצנוע ברחוב לילינבלום .  השפית עינב ברמן ,  שפרשה מקדנציה ממושכת בבית הקפה-מסעדה 'אורנה ואלה' שברחוב שינקין ,  בישלה שם עם שותף .  הארוחות שם בשנת פעילותו הראשונה של המקום היו סבירות ,  אבל לא יותר .  הפוטנציאל היה ברור ,  אבל החסרונות גם .  כבר למעלה משנה שברמן מבשלת באסיף לבדה ,  ומשהו נהדר קרה למסעדה בשנה הזאת .  האוכל שם כיום הוא עונג צרוף .  המסעדה הקטנטנונת הזאת ,  שכל תכולתה  פנים ,  חוץ ובר  אינה עולה על 40 מקומות - מספקת את אחד ממטבחי הביסטרו הטובים שיש כאן .  אסיף מתנהלת בשקט ,  בלא רעש וצלצולי יח"צ אגרסיביים .  היא צברה לה קהל אוהדים נאמן ,  אבל אין לה כל עניין להיתפס כטרנדית ולייצר סביב עצמה באזז .  נדמה שלא יהיה מופרך אם אקבע שמדובר בביסטרו הכי טוב שאתם  ( או לפחות רבים מכם )  לא מכירים .  הגיע הזמן שזה ישתנה .
 ברמן עושה מטבח ביסטרו שאיננו מתיימר להיות עילי .  אבל הנגיעות שלה באוכל הפשוט לכאורה כוללות תמיד תחכום .  נתח בשר או דג לעולם לא יוגש סתם כך ,  עם רוטב או תוספת מתבקשים ובנאליים .  תמיד תהיה שם יצירתיות וטוויסט רבי תבונה ,  חן וטעם טוב .  האוכל שם הוא ,  לפיכך ,  לעולם לא משעמם .  הארוחה שלנו שם השבוע הייתה כל כך מקסימה ,  שהגעגוע החל כבר כשיצאנו .  התחשק לי ,  ממש ,  לחזור לשם למחרת .
 קרפ ממולא בזנב שור וריקוטה  ( 42 שקלים )  הייתה ראשונה אחת ,  כשבמקביל הזמנו שתי מנות מקטגוריות ה"קטנות ":  טאטין עגבניות  ( 22 )  ושטרודל עדשים  ( כנ"ל )  .  שלוש פעמים בינגו .  הקרפ היה עבה ועשיר ,  תבשיל זנב השור תקיף בבשריותו ,  כשהריקוטה מעשירה ומרככת .  רוטב סמיך וטוב וסלט עלים עם תפוזים ,  ברוטב מתקתק-חמצמץ ,  שברו את טעם הקרפ המסיבי בהצלחה רבה .  היה טעים-טעים .  שתי ה"קטנות "  הקסימו אפילו יותר .  בטאטין העגבניות היו ארבעה מדליונים לא קטנים ,  עם ריקוטה ובצל מקורמל .  העגבניות טופלו כך שרוב החומציות יצאה מהן .  התוצאה :  מדליונים מתקתקים ,  מעודנים ,  מצוינים .  בעיני ,  ממנות הפתיחה היותר כיפיות שמסעדה בארץ מגישה היום .  שטרודל העדשים ,  עם גבינת עזים וויניגרט עגבניות הצטיין אף הוא .  סיכמנו את שלב הפתיחה בסיפוק עצום והמשכנו הלאה .
" אסקלופ עגל עם גבינה פטה בסלסה ורדה ,  צנוניות ורביולי מנגולד "   ( 72 )  מצידו האחד של השולחן ו"פילה מוסר עם פיסטוקים ולימונים ,  על מרמלדת שומר ,  ריזוטו שחור וסירופ קלמנטינות "   ( 94 )  בצד השני .  היה ,  שוב ,  מצוין .  אסקלופ העגל הוא דוגמה לעבודתה הכל כך חכמה של ברמן .  לכאורה ,  כולה אסקלופ עגל ,  נתח שבקלות ,  רגע לאחר שהוא קצת מתקרר ,  אם לא מצוותים אליו את הדברים הנכונים ,  הופך למשמים .  לא אצל ברמן .  שלישיית רביולי המנגולד המצוינים ,  בצירוף גבינת הפטה עזת הטעם ,  העניקו לבשר מעטפת טעמים מגוונת ורעננה ;  כזו שהופכת אותו לרכיב כמעט משלים בחגיגת טעמים כיפית מאין כמותה .  זו הייתה מנה מנצחת ,  פשוטה לכאורה ,  אבל חכמה עד מאד .  שאפו ,  שפית ! 
פילה המוסר לא פיגר אחריה .  נתח גדול ,  נאה ,  של פילה שנצרב במדויק ונותר עסיסי ,  כשכל מה שמסביבו הוא שעשה את עניין :  ריזוטו שחור עמוק טעמים מכאן ,  מרמלדת שומר נפלאה משם ,  פיסטוקים ולימון מעל הדג .  מצטער שאני חוזר על המתאר מהפסקה על אסקלופ העגל ,  אבל גם כאן מדובר היה בחגיגת טעמים .
 כמה נחמד להגיע כך לקינוחים .  הזמנו קינוח שוקולד  ( 34 )  ועוגת גבינת עזים  ( 38 )  .  קינוח השוקולד התגלה כעוגה עשירה ונימוחה ,  טובה מאד ,  עם כדור גדול של מוס שוקולד .  מכיוון שהן העוגה והן המוס היו עצומים בממדיהם ,  זה כמעט יכול להיות קינוח לשניים .  עוגת גבינת העזים ,  עם קרמל ופירורי אגוזים מעל ,  ורוטב תפוז מוצלח מסביב ,  הייתה התשובה למי שקינוחים מתוקים לא עושים לו את זה .  היא הייתה מסיבית מאד ,  דחוסה כמעט ,  אבל טעימה-טעימה והרבה פחות מתוקה מעוגות גבינה רגילות .
 ארוחה מלאה לזוג ,  על בסיס המנות שתוארו כאן ,  תעלה 322 שקלים ,  לא כולל שתייה .  מדובר בתמחור סביר לגמרי בכל קנה מידה ,  בוודאי ובוודאי בהתחשב באיכויות האוכל .  בצירוף האווירה הנעימה ולא פורמאלית והשירות הידידותי והסימפטי ,  מתקבל אחד הדילים היותר ראויים שיש .  אסיף היא ללא ספק ממסעדות הביסטרו הטובות ביותר בישראל נכון לעכשיו .  יש בה אוכל איכותי ומעודן שממלא את הלב בשמחה בכל פעם מחדש .  רק שימשיכו ככה .
 אסיף .  לילינבלום 18 ,  תל אביב .  516519803

שאפו ,  שפית
בחלל זעיר וצנוע בתל אביב ,  מבשלת עינב ברמן אוכל פשוט ומתוחכם כאחד .  אבי אפרתי חזר מ'אסיף' ,  וכבר הוא מתגעגע

