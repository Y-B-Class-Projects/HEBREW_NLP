מגרש הרוסים
לאחד מעולם לא התייחסו ,  לשנייה התייחסו יותר מדי .  עכשיו ניקולאי דוידנקו ומריה שראפובה מכוונים לתואר באוסטרליה
בסוכנויות הימורי הספורט הגדולות בעולם רוג'ר פדרר הוא עדיין הפייבוריט הברור לזכות באליפות אוסטרליה הפתוחה ,  כמו גם סרינה וויליאמס בטורניר הנשים .  עם זאת ,  ההתפתחויות של השנה האחרונה בטניס המקצועני ימשכו השנה לא מעט מהמרים לכיוונים אחרים .  
נובאק דג'וקוביץ' ,  אנדי מארי ,  חואן מרטין דל פוטרו ,  וגם ז'סטין הנין וקים קלייסטרס נחשבים למועמדים חזקים לזכייה השנה ,  אבל מי שרוצה להתפרע קצת יותר ,  יכול ללכת על הישג חסר תקדים לטניס הרוסי - משמע דאבל בטורניר הגרנד סלאם הראשון של השנה .  ניקולאי דוידנקו הוכיח בחודשים האחרונים שיש לו את כל מה שצריך כדי לזכות בתואר גרנד סלאם ראשון בקריירה ,  אך מעולם לא הגיע לגמר של טורניר גדול ,  ומריה שראפובה כבר עשתה זאת שלוש פעמים ,  אלא שאחרי פציעה חמורה בכתף לא ממש ספרו אותה .  דוידנקו מבטיח שהעונה הזו תיראה כבר אחרת ,  וגם שראפובה מבטיחה לחזור לעצמה ב-2010 .  האם יש לנו סיבות להאמין להם ? 
קשה למצוא טניסאי בהווה או בעבר שהיה כל כך לא מוערך למרות שהגיע בשיאו למקום השלישי בעולם .  תחשבו על זה ככה - ניקולאי דוידנקו ניצח במאסטרס בלונדון את רוג'ר פדרר ,  רפאל נדאל וחואן מרטין דל פוטרו .  בכל אחת מהפעמים , " ציידי החתימות "  הקטנים ניסו למשוך אליהם דווקא את השחקנים המפסידים בסיום המשחק ,  בעוד שהטניסאי הרוסי סידר את חפציו בשקט ויצא לחדר ההלבשה כאילו שהיה עוד שופט קו או סדרן .  אולי זה קשור לזה שבלונדון לא ממש אוהבים את דוידנקו שטען בעבר שהבירה הבריטית  " משעממת במיוחד ",  אבל גם בכל מקום אחר כולל מדינתו רוסיה ,  הוא מעולם לא קיבל את הכבוד הראוי לו .  
יש לכך כמה סיבות ,  ומה שנראה כמו הסיבה העיקרית הוא החשד בדוידנקו שמכר משחק בשנת 2007 בטורניר סופוט בפולין .  דוידנקו מעולם לא הורשע ,  אבל הוא נושא איתו כתם קשה ,  שאולי רק זכייה בטורניר גרנד סלאם תוכל להסיר .  חוץ מזה ,  ישנם עוד כמה גורמים ,  מאחר ודוידנקו תפס מקום בצמרת העולמית עוד הרבה לפני הפרשה הזאת .  בעידן של רוג'ר פדרר ורפאל נדאל קשה לבלוט ,  בזה אין ספק .  אם כבר ,  כדאי שיהיו לך נשקים אטרקטיביים הבולטים לעין כמו למשל חבטות ההגשה של אנדי רודיק .  הבעיה של דוידנקו היא שבמשחק הרגיל שלו ,  שום דבר לא בולט לעיני המתבונן שלא לגמרי מבין בטניס ,  אבל מחפש משחקים אטרקטיביים .  
דוידנקו הוא שחקן נמוך וקטן יחסית ליריביו בסבב  ( 1.78 מ' על 70 ק"ג )  ,  אין לו חבטת הגשה עוצמתית ,  אין לו משחק מגוון ,  ותמצאו אותו לרוב על קו הבסיס .  עם זאת ,  יש לו מהירות אדירה והוא ככל הנראה השחקן שמכסה את המגרש טוב יותר מכל אחד אחר .  חוץ מזה ,  יש לו את היכולת ה"אנדרה אגאסית "  לענות על כל כדור מוקדם מהצפוי ,  ובכך ממרר את חיי יריביו .  דוידנקו הוא שחקן מקשה ,  שמוריד את רמת הטניס של מי שמשחק מולו ,  ואולי בכלל זה רובכם שונאים אותו כל כך .  תוסיפו לזה את העבודה שלמרות כל כך הרבה שנים בצמרת הוא מעולם לא הגיע לגמר טורניר גרנד סלאם ,  וזה יגרום לכם באופן טבעי להוריד מערכו .  
וכעת ,  עם תחילת 2010 ,  אנחנו מקבלים את ניקולאי דוידנקו הטוב ביותר של השנים האחרונות .  את 2009 הוא סיים עם תואר במאסטרס שנחאי ובגביע המאסטרס בלונדון ,  ואת העונה הנוכחית הוא פתח עם תואר בדוחא אחרי ניצחונות על רוג'ר פדרר ורפאל נדאל .  אגב ,  זה היה ניצחונו השני ברציפות של הרוסי מול פדרר ,  אחרי 12 הפסדים רצופים .  הנתון הזה מלמד לא רק על הירידה ביכולת של השוויצרי ,  אלא גם על הביטחון האדיר שצבר דוידנקו ,  שאולי היה כל כך חסר לו בסבב .  אחרי הכל ,  דוידנקו היה ידוע כשחקן חסר אופי ,  שבדרך כלל לא הצליח לשמור על יתרונות שהשיג במשחקים החשובים באמת ,  האם זה עומד להשתנות בגרנד סלאם הראשון של ניקולאי החדש ? 
סרינה וויליאמס ,  שמחזיקה בתואר הנשים של אליפות אוסטרליה הפתוחה ,  תתייצב השנה לטורניר במלבורן עם פציעה טורדנית בברך ואחרי הפסד לאלנה דמנטייבה הרוסיה בגמר טורניר סידני .  דמנטייבה עצמה הפכה לסוג של פייבוריטית אחרי ההישג הזה ,  אבל הרוסיה שכולם מחכים לראות במלבורן היא דווקא מריה שראפובה .  זה לא רק בגלל המראה שלה ,  שסידר לה בשבוע שעבר שוב את חוזה האימוץ היקר ביותר בתולדות ספורט הנשים  ( 70 מיליון דולר לשמונה שנים עם נייקי )  ,  אלא בגלל הציפייה לראות אם היא תוכל לשחזר את הרמה של פעם .  
תואר הגרנד סלאם האחרון של שראפובה הושג במלבורן .  זה קרה לפני שנתיים בדיוק ,  וזה היה תואר הגרנד סלאם השלישי בקריירה שלה .  כמה חודשים לאחר מכן היא הושבתה לשבעה חודשים בגלל פציעה בכתף ,  ויצאה מחוץ למאייה הראשונה בעולם .  הקאמבק שלה לסבב היה מבטיח ,  אבל מאכזב בסופו של דבר .  היא אמנם הגיעה לרבע הגמר ברולאן גארוס ,  אבל הפסידה בסיבוב השני בווימבלדון ובסיבוב השלישי באליפות ארצות הברית .  הכתף הייתה רחוקה מלהיות במצב אידיאלי ,  מה שגרם לרוסיה הגבוהה להרבות בשגיאות כפולות בהגשה ,  ולהפסיד כך לא מעט משחקים .  אפילו התואר היחיד בו זכתה בטורניר טוקיו ,  הושג אחרי שיריבתה ילנה ינקוביץ' פרשה במערכה הראשונה של משחק הגמר .
 שראפובה אפילו ניסתה לסגל לעצמה טכניקת הגשה חדשה ,  אבל זנחה אותה די מהר בגלל חוסר הצלחה .  כיום היא וגם פרשנים שצפו בה במשחקי ראווה של קדם העונה טוענים שהכתף וההגשה נראים הרבה יותר טוב ,  ושראפובה טוענת בפירוש שהיא חזרה למצב של פעם .  העניין היחיד הוא שהיא יודעת שבכל רגע נתון יכולה לחול הידרדרות במצב ,  וזו בדיוק הסיבה שהיא מתכוונת לשחק בפחות טורנירים ולעשות יותר אימוני כושר ופיזיותרפיה .  שראפובה בחרה שלא להשתתף בטורנירים מקדימים השנה ,  אבל שיכנעה מאוד כשגברה על ונוס וויליאמס במשחק ראווה בתאילנד ,  ועל קרולינה ווז'ניאקי במשחק דומה בהונג-קונג .  בכלל ,  בכל אחת ממסיבות העיתונאים האחרונות שהשתתפה בהן ,  שראפובה נראתה מעודדת ומחויכת מתמיד ,  אולי זה קשור גם לזוגיות הנוכחית שלה עם שחקן לוס אנג'לס לייקרס ,  סאשה וויאצ'יץ' .  
לאור העובדה שסרינה וויליאמס וגם אחותה לא בשיא כושרן ,  נראה ששראפובה מגיעה למלבורן כדי להחזיר לעצמה את התואר ,  והשאלה הגדולה היא האם הרוסיה הגבוהה תוכל לשמור על רמת כשירות מאוזנת ,  ולא תסבול מכאבים שישנו את כל התמונה .  מה שבטוח ,  לראשונה אחרי הרבה זמן טורניר הנשים צפוי להיות מרתק ,  כשגם שתי הבלגיות נראות לגמרי בעניינים ,  וגם טניסאיות רוסיות אחרות יכולות להגיע רחוק .
 
מגרש הרוסים
לאחד מעולם לא התייחסו ,  לשנייה התייחסו יותר מדי .  עכשיו ניקולאי דוידנקו ומריה שראפובה מכוונים לתואר באוסטרליה

