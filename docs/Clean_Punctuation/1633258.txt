פוטבול :  מועדון הסילון
הג'טס עברו גם את סן דייגו עם 14:17 מדהים ,  בדרך למפגש עם אינדיאנפוליס .  ברט פארב ומינסוטה נוסעים לניו אורלינס
תחילת הערב השני של משחקי השלב השני בפלייאוף ה-NFL המשיכה לעמוד בסימן דומיננטיות מוחלטת של הקבוצות הביתיות .  ברט פארב וסידני רייס חברו לשלושה טאצ'דאונים ,  ומינסוטה הביסה במטרודום הרועש את דאלאס 3:34 ,  כדי לקנות לעצמה כרטיס נסיעה לניו אורלינס ,  למשחק שהמנצחת בו תעלה לסופרבול .  
המפגש השני של הערב היה ,  אולי ,  המשחק האיכותי ביותר עד כה בפלייאוף ,  ובו ניצחה ניו יורק ג'טס את סן דייגו 14:17 ,  קטעה לצ'ארג'רס רצף של 11 ניצחונות ותשחק באינדיאנפוליס מול הקולטס .  היכונו לעוד שבוע מרתק ,  הכינו את הקיסמים .
 במהלך העונה הרגילה היה סידני רייס ,  בדרך כלל ,  הסט-אפ של ברט פארב ,  שחקן המטרה שמקבל כדורים ארוכים ומכין את השטח לטאצ'דאון של אדריאן פיטרסון ,  פרסי הארווין או ויסאנטה שיאנקו .  התופס ,  שפרץ העונה בגדול ,  רשם חמישה טאצ'דאונים בלבד עד לשבועיים האחרונים של העונה הרגילה ,  שבהם הוסיף שלושה ,  שניים במחזור הסיום נגד ניו יורק ג'איינטס .  מי שלא ראתה את הנולד מחימום הקנה של רייס היא דאלאס ,  שחלום הסופרבול שלה נגוז בגלל שיתוף הפעולה של מספר 18 עם פארב .  
פארב הסתכסך לקראת סיום העונה עם המאמן בראד צ'ילדרס על רקע העובדה שהחליט להפוך את הווייקינגס לקבוצת מסירה על דעת עצמו ,  למרות שבארסנל של הקבוצה נשק ושמו אדריאן פיטרסון .  לפחות הלילה הוכח שהצדק עמו ,  כשהלייזרים הארוכים שירה מצאו את הידיים של רייס ועשו את ההבדל .  הוא סיים עם שיא אישי של ארבעה טאצ'דאונים במשחק פלייאוף .  אבל סיפור המשחק האמיתי הוא ההגנה של מינסוטה ,  שהכניסה את טוני רומו מהקאובויס למוד שאליו היה רגיל בכל פלייאוף - פאניקה .  לאחר שני דרייבים טובים שהסתיימו ללא נקודות ,  רומו איבד את הראש בכל פעם שראה את הקיצוני הגנתי המדהים ריי אדוארדס  ( שלוש הפלות מתוך השש של מינסוטה )  ,  ויחד אתו כל ההתקפה של דאלאס .  ההגנה של הקאובויס הייתה סבירה ,  אבל כשאתה לא שם על הלוח נקודות בחוץ ,  ובעיקר מול פארב ,  אתה תפסיד .  
דאלאס ,  כאמור ,  פתחה היטב ,  אבל שון סוויזאם החטיא מ-48 יארד הזדמנות להעלות אותה ליתרון .  בצד השני רשם פארב מצב ממשי ראשון לאחר שחלפו עשר דקות על השעון ,  ועשה ממנו בוננזה עם לייזר ראשון לרייס ,  ל-47 יארד - 0:7 .  סוויזאם צימק בשער שדה בפתיחת הרבע השני ,  ופארב לא חיכה יותר מדי כדי להזין שוב את רייס באנדזון - 3:14 .  ריאן לונגוול הוריד את הווייקינגס להפסקה עם שער שדה מוצלח - 3:17 .  
הסיכוי של דאלאס לא היה יורד פלאים ,  אלמלא איבד רומו לחלוטין את העשתונות .  קו ההגנה הקדמי של מינסוטה שלט בקוורטרבק של הקאובויס והתעלל בו ,  כשהוא גורם לרומו לאבד כדור אחד באוויר ושניים על הקרקע .  לאחר שסוויזאם שוב החטיא ולונגוול העלה ל-3:20 ,  הורידו פארב ורייס את הגרזן הסופי - 3:27 ,  פארב הוסיף לקראת הסיום מסירה נפלאה לויסאנטה שיאנקו - 3:34 ,  ומינסוטה הולכת לניו אורלינס ,  לפגישה עם דרו בריס והסיינטס .  
מספרים ,  מינסוטה :  ברט פארב - 234 יארד ב-15 מ-24 ,  ארבעה טאצ'דאונים .  סידני רייס - 141 יארד ושלושה טאצ'דאונים בשש תפיסות .  אדריאן פיטרסון - 63 יארד ב-26 נשיאות .  
מספרים ,  דאלאס :  טוני רומו - 198 יארד ב-22 מ-35 ,  איבוד אווירי ושני פאמבלים .  ג'ייסון וויטן - 98 יארד ב-10 תפיסות .
 אם בשבוע שעבר נעלנו את הסיבוב עם ממתק התקפי ,  הפעם קיבלנו מעדן הגנתי ואת המשחק הטוב ביותר בפלייאוף עד כה .  הג'טס שוב הוכיחו שבפלייאוף לא משנה איך נכנסת ,  מה שחשוב הוא שאתה בפנים .  שוברי הצלעות של ניו יורק עשו בית ספר לפיליפ ריברס והצ'ארג'רס ,  מארק סאנצ'ז סיפק את המסירה המכרעת ,  הבועט נייט קיידינג נחנק ,  כהרגלו ,  בפלייאוף ,  והג'טס נוסעים לאינדיאנפוליס ,  למשחק שיקבע מי מהן תגיע למיאמי בפברואר .  
כל מערכי הג'טס פעלו כמו שצריך .  מתאם ההתקפה המושמץ בריאן שוטנהיימר יצא גדול בשבוע השני ברציפות ובהגנה לא צריך להכביר מלים על דארל ריוויס וג'ים לאונרד הנפלאים ,  שעשו עבודה מופתית ונטרלו לחלוטין את ההתקפה רבת האוקטן של הצ'ארג'רס .  
הצורה שבה התפתחה המחצית הראשונה שידרה ניצחון של הג'טס .  הצ'ארג'רס שלטו במשחק באופן מוחלט ,  אבל כל שהיה להם להציג כקבלה היה תפיסה של קריס ווילסון למסירה של ריברס לטאצ'דאון - 0:7 ,  וזו גם הייתה תוצאת המחצית .  סאנצ'ז והג'טס נראו הלומים ,  אבל נשארו במשחק ,  בפיגור של טאצ'דאון אחד בלבד .  ועם האופי שיש להם העונה ,  טאצ'דאון אחד לא מספיק נגדם .  
את המחצית השניה פתחו הג'טס עם רצח בעיניים ,  למרות שאת הנקודות הראשונות רשמו רק בשער שדה של ג'יי פילי חמש דקות מפתיחת הרבע השלישי .  המהלך של המשחק הגיע לקראת סיום הרבע ,  כשריברס נחטף על ידי לאונרד בתוך הרד-זון שלו ,  דרייב אחד בלבד לאחר שנחטף על ידי ריוויס .  האיבוד הזה עלה לצ'ארג'רס ביוקר ,  כשסאנצ'ז מסר מצוין לדסטין קלר בדאון שלישי כדור קצר אבל גדול לאנדזון - 7:10 ,  ופתאום בניו יורק מריחים את אינדיאנפוליס .  ריצה של שון גרין ל-53 יארד לתוך האנדזון של המארחים העלתה ל-7:17 מדהים כשעל השעון 7:17 דקות .  לצ'ארג'רס הייתה עוד הזדמנות לצמק ,  אבל נייט קיידינג ,  שקודם לכן החטיא מ-35 ומ-58 יארד ,  החטיא עוד בעיטה מ-40 יארד והכדור חזר לסילונים .  סופי ?  לא ,  כי הג'טס הרחיקו וריברס הנהיג דרייב שהסתיים בריצה שלו מיארד אחד לאנדזון - 14:17 .  בעיטת האונסייד של מאט סייפרס נקלטה על ידי קרי רודס ,  והג'טס ניהלו את השעון בהצלחה כדי לסגור עניין ולנצח .  
מספרים ,  ניו יורק ג'טס :  מארק סאנצ'ז - 12 מ-23 ,  100 יארד ,  טאצ'דאון ואיבוד אווירי .  שון גרין - 23 נשיאות ל-128 יארד וטאצ'דאון .  
מספרים ,  סן דייגו :  פיליפ ריברס - 298 יארד ב-27 מ-40 ,  טאצ'דאון ושני איבודים .  וינסנט ג'קסון - 111 יארד בשבע תפיסות .  לדניאן טומלינסון - 24 יארד ב-12 נשיאות .
 
פוטבול :  מועדון הסילון
הג'טס עברו גם את סן דייגו עם 14:17 מדהים ,  בדרך למפגש עם אינדיאנפוליס .  ברט פארב ומינסוטה נוסעים לניו אורלינס

