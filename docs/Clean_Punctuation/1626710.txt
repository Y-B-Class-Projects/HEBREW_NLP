מבקר המדינה לראש הממשלה :  יש לעצור את העלאת תעריפי המים 
" בהיות המים מוצר קיומי - העלאה בשיעור ניכר של התעריפים עלולה לפגוע בצורה קשה באוכלוסיות מעוטות יכולת "
 מבקר המדינה השופט בדימוס מיכה לינדנשטראוס קורא לראש הממשלה בנימין נתניהו לעצור את העלאת תעריפי המים בשיעור של 25% שמיועדת להתבצע מחרתיים ה-1 בינואר 2010 .  בחוות דעת שהציג המבקר הבוקר בוועדה לענייני ביקורת המדינה אמר המבקר כי  " יש מקום לשקול מחדש ובאופן ענייני ומעמיק את הצורך בביצעו מיידי של ההעלאה הניכרת של תעריפי המים ,  ולבחון השהיית מהלך זה עד למיצוי כל הבדיקות הנדרשות ". המבקר קבע כי  " מן הראוי שההחלטות בדבר העלאת תעריפי המים יתקבלו לאחר שוידאו כי נעשתה בדיקה יסודית של הנתונים ומרכיבי התעריף ,  לאחר גיבוש תוכנית אב ולוחות זמנים לסגירת פערי העבר .  יתר על כן בהיות המים מוצר קיומי לכל תושב במדינה ההעלאה בשיעור ניכר של תעריפי המים עלולה לפגוע בצורה קשה באוכלוסיות מעוטות יכולת וחלשות בחברה ". המבקר מתח בקורת על דרך קבלת ההחלטות על העלאת תעריפי המים ואמר כי  " הרפורמה במשק המים והעלאת תעריפי המים היא ביסודה שאלה של מדיניות .  קביעת מדיניות היא בסמכות הרשות המבצעת וכאשר היא כרוכה בשינויי חקיקה הרי שהיא נתונה בסמכותה של הכנסת ". "מהבדיקה של משרד מבקר המדינה מסתמנים ממצאים המעלים שאלות כבדות משקל באשר לכמה ממרכיבי התעריף .  יתר על כן ,  התעריף החדש כולל בתוכו התייקרות של מעל 40% אך נראה שבכך לא יהיה סוף פסוק וצפויות בהמשך העמסות ניכרות נוספות על התעריף .  משק המים מאופיין בבעיות רבות בתחום הפיתוח ואספקת המים שטרם באו על פתרונן במסגרת התעריף החדש ". המבקר הוסיף כי  " נראה שהתעריף החדש אמור לממן גם את נטל פיגורי ההשקעה בתשתיות במשך השנים ,  את המרכיבים שקודם לכן תוקצבו בנפרד על ידי משרד האוצר .  נראה כי קביעת מרכיבי תעריף המים החדש נעשתה על פי דרך פרשנות מרחיבה של עיקרון העלות כאשר היא כוללת בו מרכיבים של עלויות תשתית בהווה ובעתיד .  בכך מוטלות כל העלויות הללו על ציבור צרכני המים ,  בעיקר על הצרכנים הביתיים במקום לתקצבן באמצעות תקציב המדינה ,  דבר שיאפשר גמישות בהטלת נטל העלות בצורה דיפרנציאלית ובהתחשב באוכלוסיות מעוטות יכולת וחלשות בחברה ". 

מבקר המדינה לראש הממשלה :  יש לעצור את העלאת תעריפי המים 
" בהיות המים מוצר קיומי - העלאה בשיעור ניכר של התעריפים עלולה לפגוע בצורה קשה באוכלוסיות מעוטות יכולת "
 
