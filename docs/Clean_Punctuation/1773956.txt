הפרדוקס של ענף הפרסום 
משרדי הפרסום יכולים לדווח על הכנסותיהם בשני אופנים :  לרשום את תקציב הרכש כמחזור ההכנסות ואת התשלום דה-פקטו למדיה כעלות ההכנסות ,  או לרשום רק את העמלה כהכנסה
 >  >  עד כמה שהדבר נשמע מוזר ,  רובן המוחלט של הכנסות משרדי הפרסום הגדולים בישראל אינן נובעות מפעילות הקריאייטיב ,  אלא דווקא מרכישת מדיה  ( טלוויזיה ,  רדיו ,  עיתונות ואינטרנט )  עבור לקוחותיהם .  בעסקה טיפוסית פונה מפרסם אל משרד פרסום במטרה להעלות קמפיין פרסומי ומגדיר פריסת מדיה ראשונית ותקציב שחלק קטן ממנו מייצג שכר טרחה למשרד הפרסום בגין שירותי הקריאייטיב ,  ועיקרו מופנה לרכש מדיה .  משרד הפרסום משיג מגופי המדיה השונים הצעות מחיר .  לאחר אישור ,  המפרסם מתקשר עם משרד הפרסום בהזמנת עבודה ובמקביל חותם על הזמנת עבודה זהה עם גופי המדיה הרלוונטיים  ( back to back )  .  לאחר ביצוע העסקה ,  חברת המדיה מוציאה חשבונית במלוא הסכום למשרד הפרסום שמעביר אותה למפרסם כבסיס לדרישת התשלום שלו ,  ובמקביל מוציאה חברת המדיה תעודת זיכוי למשרד הפרסום בגובה העמלה שסוכמה ביניהם .  עם ביצוע התשלום על ידי המפרסם ,  מבוצעת התחשבנות ,  כאשר המדיה מקבלת את הסכום נטו לאחר שמשרד הפרסום  " גוזר "  את עמלתו .  גובה העמלה מבוסס בדרך כלל על שיעור בסיסי לכל קמפיין מתוך היקף הרכש בתוספת עמלות יתר ,  המבוססות על יעדי רכישות תקופתיים .  אף שהמפרסמים מודעים לקיום העמלה הם אינם חשופים לשיעורה שהוא בגדר  " סוד מדינה ".  על פי הערכות ,  שיעור העמלה הוא על פי רוב 20%-30% לפני עמלות היתר  ( כ-6%-7% )  שמהוות כיום את עיקר הרווח של משרדי הפרסום .  נשאלת השאלה כיצד צריכים משרדי הפרסום לדווח על הכנסותיהם :  אם בברוטו ,  כלומר לרשום מצד אחד את תקציב הרכש כמחזור ההכנסות ומצד שני את התשלום דה-פקטו למדיה כעלות ההכנסות ,  או לחלופין בנטו ,  כלומר לרשום כהכנסה רק את העמלה .  הפתרון הוא בזיהוי אופי הפעילות העסקית של משרד הפרסום האם כרוכש ומוכר מדיה  ( דיווח ברוטו )  או כסוכן  ( דיווח נטו )  .  מבחינה תפישתית יש לקביעה זו גם משמעות נגזרת לגבי אופן סיווג העמלה בדו"חות של חברות המדיה ,  שחלקן כידוע נסחרות בבורסה .  אם רואים במשרד הפרסום סוחר מדיה ,  הרי שהוא הלקוח מבחינת המדיה ולכן העמלה צריכה להיות מטופלת כקיטון מההכנסות ,  בדומה להנחה .  אם רואים בו סוכן מכירות ,  הרי שהעמלה שמיוחסת לפעילות התיווך צריכה להיות מסווגת אצל חברות המדיה כהוצאות מכירה .  מה בין עולם הפרסום לחברות התעופה אמנם משרדי הפרסום אינם נוטלים בדרך כלל סיכון מלאי ,  אך מספקים ייעוץ ונושאים באחריות שילוחית לגבי רכישת המדיה .  ניתן להקביל את מערכת היחסים שבין משרדי הפרסום לבין חברות המדיה למערכת היחסים שבין משרדי הנסיעות לבין ספקי התיירות ,  כמו חברות תעופה סדירות ובתי מלון .  משרדי נסיעות מדווחים בדרך כלל על הכנסותיהם נטו ,  אלא אם כן מדובר בנטילת סיכון המלאי כמו במקרה של טיסות שכר ו/או נטילת אחריות גדולה על השירות כמו במקרה של טיולים מאורגנים .  חברת המילניום השלישי ,  לדוגמה ,  שביצעה באחרונה תיקון דו"חות מדיווח ברוטו לנטו לגבי כמחצית מפעילותה ,  הקטינה את ההכנסות ממכירות ושירותים לרבעון השלישי אשתקד ב-66 מיליון שקל ואת עלות ההכנסות ב-58 מיליון שקל .  במקום זאת ,  רשמה החברה הכנסות מעמלות של כ-8 מיליון שקל ,  שמייצגות עמלת סוכן ממוצעת של כ-12% .  באופן עקבי ,  עם תפישה זו ספקי התיירות עצמם מדווחים על העמלות כהוצאות מכירה ולא בניכוי מההכנסות .  ניתן לראות זאת ,  למשל ,  באל על שהכירה ב-2009 בהוצאות מכירה בגין סוכנים בסך של כ-100 מיליון דולר ,  שהיו כמעט מחצית מהרווח הגולמי שלה .  בהיעדר סיכון מלאי ,  העמידה מול הלקוח הסופי וקביעת המחיר בפניו היא גורם מרכזי בהחלטה על דיווח ברוטו או נטו .  ניתן לראות זאת למשל בחברות התקשורת שקובעות את המחיר ללקוח ולכן מדווחות על דמי הקישוריות בברוטו .  דוגמה נוספת היא חברות כרטיסי האשראי ,  כמו לאומי קארד וכאל :  אף שהן קובעות את מחיר העמלה לבית העסק בתפקידן כסולקות ,  הן מדווחות באופן מוזר על העמלה הצולבת שהן משלמות לחברות המנפיקות דווקא נטו .  הצגה נאותה - היא בנטו על רקע העובדה שקביעת המחיר למפרסם נעשית על ידי המדיה באופן שקוף ,  נראה כי הצגה נאותה במשרדי הפרסום היא בנטו .  גם משרד הפרסום אדלר חומסקי ,  שעבר הרפתקה בורסאית ,  הציג את רכש המדיה כהכנסות מתיווך .  כדי להבין סדרי גודל ,  אם נניח כי שיעור העמלה הממוצעת הוא 25% ,  הרי שדיווח ברוטו היה מוביל את הכנסות המשרד ב-2007 ,  שהסתכמו בכ-114 מיליון שקל ,  לכ-450 מיליון שקל .  הנקודה המעניינת היא שספקי המדיה בישראל מדווחים על העמלות למשרדי הפרסום כקיטון מההכנסות באופן גורף ,  דבר שאינו בהכרח עקבי עם הדיווח נטו במשרדי הפרסום .  וואלה ,  למשל ,  אפילו תיקנה ב-2007 את דו"חותיה הכספיים והקטינה את הכנסותיה בכ-20% כנגד הוצאות מכירה ושיווק ,  וכפועל יוצא הגדילה ביחס דומה את שיעור הרווח הנקי שלה .  הצגת העמלות שלא כהוצאות מכירה מבחינת חברות המדיה אינה טריוויאלית .  קשה להתעלם מכך שהעמלות אינן מייצגות בהכרח שירות מזוהה שמספק משרד הפרסום ללקוח מעבר לשירותי תיווך ,  ולראיה אלה עמלות היתר .  גם אם נניח שפעילות רכש המדיה מסבסדת מבחינת משרד הפרסום שירותים מזוהים ללקוח ,  קשה להתעלם מהפרדוקס בכך שהמדיה היא צד ל"סבסוד "  זה ,  ועל כן זו עלות מבחינתה .  ללא קשר לאי חשיפת שיעורי העמלה ,  דיווח נטו של המדיה אינו בהכרח שמרני יותר ,  למרות הקטנת מחזור ההכנסות .  בעוד שהאינטרס הדיווחי של חברות צעירות מתמקד בהצגת מחזור הכנסות גדול יותר ,  הרי שאצל חברות ותיקות וגדולות ההתמקדות לעתים היא דווקא בשיעורי רווחיות גדולים יותר .  - הכותב הוא יועץ ifrs וסגן דקאן  ( חשבונאות )  בבית הספר אריסון למינהל עסקים ,  המרכז הבינתחומי הרצליה

הפרדוקס של ענף הפרסום 
משרדי הפרסום יכולים לדווח על הכנסותיהם בשני אופנים :  לרשום את תקציב הרכש כמחזור ההכנסות ואת התשלום דה-פקטו למדיה כעלות ההכנסות ,  או לרשום רק את העמלה כהכנסה

