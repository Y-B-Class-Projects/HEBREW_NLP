הממשלה צריכה להציל את העיתונים בישראל 
" שוק התקשורת הישראלי נמצא במצב של כשל שוק "  כותב ארי שביט .  הפתרון לדבריו הוא התערבות ממלכתית . " כפי שהממשל האמריקאי הציל הבנקים על הממשל הישראלי להציל העיתונים "
 בנושא אחד העיתונות מתקשה לעסוק :  עיתונות .  מטעמים מובנים ,  עיתונים ועיתונאים היודעים לטפל באופן ביקורתי בשלטון ,  בביטחון ,  במשפט ובכלכלה לא יודעים לטפל באופן דומה בתקשורת .  ואולם כעת אין מנוס .  המשבר שאליו נקלעה התקשורת הישראלית ב-2010 מחייב דיון ציבורי ואולי אף עשייה ציבורית .  לעיתונים ולעיתונאים אין עוד זכות לשמור על זכות-השתיקה בכל הנוגע לנעשה בחצרותיהם האחוריות .  עליהם להוציא מן הארון את השלדים המאיימים על עתידה של העיתונות החופשית בישראל .  
ביסודו ,  המשבר הוא עולמי .  גם בארה"ב וגם באירופה הטובים והחזקים שבארגוני התקשורת נמצאים בסכנה .  האינטרנט מזה ואובדן הקשב של הצעירים מזה גורמים לכך שהעיתונות המסורתית מאבדת קוראים משלמים בקצב רצחני .  כתוצאה מכך גם היקף הפרסום מצטמק .  המבנה העסקי שאיפשר את קיומה של תקשורת פרטית איכותית וחופשית במאה ה-20 ,  אינו תקף עוד במאה ה-21 .  בזה אחר זה נסגרים עיתונים מובילים ,  בעוד שהעיתונים השורדים עוברים תהליכים של הצהבה ,  הטפשה והידלדלות .  
בישראל נוסף למשבר העולמי ממד ייחודי .  המיליארדר היהודי-אמריקאי שלדון אדלסון השיק לפני שנתיים וחצי את החינמון  " ישראל היום ",  המופץ כבר עתה בכרבע מיליון עותקים .  הופעתו של הענק מלאס וגאס בזירה המקומית היטיבה בטווח קצר עם קבוצת  " הארץ "  אשר משתפת אתו פעולה בהדפסה ובהפצה .  ואולם מבחינתם של שני גופי תקשורת אחרים , " ישראל היום "  הוא איום קיומי . " ידיעות אחרונות "  מדמם ומאבד את ההגמוניה שלו . " מעריב "  עלול להיסגר בתוך פחות משנה .  
התוצאה היא מלחמת הכל בכל . " ידיעות אחרונות "  ו"מעריב "  מנסים להשתיק את  " ישראל היום "  באמצעות הצעת חוק שתאסור על בעלות זרה בעיתונות .  הצעות חוק נוספות נמצאות בצנרת .  במקביל ,  בצירוף מקרים מופלא ,  שני העיתונים מסתערים בשצף קצף על מי שנתפשים כבני חסותו של אדלסון :  בנימין ושרה נתניהו .  הדחתו המיידית של ביבי היא כעת לא רק משאלת לב פוליטית אלא אינטרס עסקי חיוני של שני עיתוני הצהריים הוותיקים .  ואולם משום שאדלסון קורץ מהחומר שאדלסון קורץ ממנו ,  איומים לא מרתיעים אותו .  להיפך .  הוא מגדיל עוד ועוד את התפוצה של החינמון שלו ,  כדי להכריע סופית את  " ידיעות אחרונות "  ואת בעליו ,  נוני מוזס .  
בטווח הקצר מאבק אדלסון-מוזס מבורך .  במשך יותר מדי שנים חיו יותר מדי ישראלים בתחושה שנוני מוזס הוא האיש החזק בישראל .  גם פוליטיקאים ,  גם אנשי עסקים וגם עיתונאים לא העזו לצאת נגדו .  לכן העובדה שאדלסון מערער את שלטון היחיד של המו"ל-הנסתר-מן-העין ,  תורמת לכך שבישראל תהיה חברה יותר חופשית .  
אך בטווח הארוך מאבק הטיטאנים מסוכן .  אם  " מעריב "  ייסגר ,  תהיה זו מהלומה לעיתונות הישראלית .  אם בהמשך גם  " הארץ "  ייקלע לקשיים ,  יהיה בכך משום אסון תרבותי וערכי .  ישראל תהיה למדינה אחרת .  גם אם  " ידיעות אחרונות "  יוחלש מדי ,  תהיה זו בעיה חמורה .  בסוף התהליך ,  ישראל עלולה למצוא את עצמה במצב שבו שלטון-על של איל תקשורת אחד מוחלף בשלטון-על של איל תקשורת אחר .  
המצב ברור :  שוק התקשורת הישראלי נמצא במצב של כשל שוק שכוחות השוק לא מצליחים להתמודד אתו .  הפתרון היחידי הוא התערבות ממלכתית .  בדיוק כפי שהממשל האמריקאי הציל את הבנקים ,  על הממשל הישראלי להציל את העיתונים .  ניקולא סרקוזי כבר עשה זאת בצרפת .  הוא העניק לתקשורת המודפסת הקלות מס מופלגות ,  חילק מנויי חינם לצעירים והגביר את הפרסום הציבורי .  בעלות של 600 מיליון יורו הוא הצליח להפעיל תוכנית חירום שתסייע לעיתונות בלי להתערב בתכניה ובלי לפגוע בחירותה .  תוכנית דומה נדרשת כעת בישראל .  הדמוקרטיה הישראלית זקוקה גם ל"ידיעות אחרונות ",  גם ל"מעריב ",  גם ל"הארץ "  וגם ל"ישראל היום ".  עליה לפעול בנחרצות וביצירתיות כדי להבטיח את עתידה של העיתונות החופשית .  

הממשלה צריכה להציל את העיתונים בישראל 
" שוק התקשורת הישראלי נמצא במצב של כשל שוק "  כותב ארי שביט .  הפתרון לדבריו הוא התערבות ממלכתית . " כפי שהממשל האמריקאי הציל הבנקים על הממשל הישראלי להציל העיתונים "
 
