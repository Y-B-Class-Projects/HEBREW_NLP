צנעת הפרט
תלו את האיברים הפנימיים שלכם על שלט חוצות באיילון ?  יש דברים שיוני מעדיף לשמור לעצמו
לפחות מבחינת רשויות החוק ,  אני לא יכול להיכנס יותר לחוף הפרטי שלי .  אסור לי .  למישהו שם למעלה כנראה הפריעה העובדה שקיים חוף לא מוכרז ,  נטוש ברוב ימות השבוע ,  שלשם שינוי יש בו רק חול וסלעים וים ,  בלי השילוב המנצח של תיירים ומנגלים וג'יפים ואופנועי ים ושוברי גלים וקיוסקים .  בעיני מישהו שם למעלה כנראה לא מוצאת חן העובדה שבחור צעיר נוהג לצפות בשקיעה היפה של החורף ומחרוזות הקורמורנים הנודדים מראש צוק המתנשא מעל רצועת החוף הבתולית הזו ,  הנמצאת לא יותר מכמה מאות מטרים מחופים אחרים ,  ציבוריים .  אז מישהו מלמעלה החליט לעשות מעשה בנידון ,  הציב תמרורי 'אין כניסה' על כביש הגישה לחוף ,  והפך כל טיול שקיעה שלי עם בחירת לבי לעבירה על החוק .  משיחה אגבית עם מוטי הגולש ,  מחבורת הקבועים של החוף ,  גיליתי שחסימת הגישה לחוף היא רק חלק מניסיון של העירייה לחבר את כל רצועת הים בטיילת שתשתרע לכל אורכה של העיר .  מישהו למעלה כנראה קלט כמה אנחנו נהנים מהחוף והחליט שמחובתו הציבורית להביא את ההנאה הזו לשאר תושבי העיר ,  והחליט לבנות עליו טיילת .  אולי אם אתעלם מהזבל והרעש והמוני האנשים שיביאו איתן טיילת שכזו אוכל לראות את הצד החיובי של העניין  גל בחורות חדשות שאפשר יהיה להתחיל איתן .  גם המחשבה הזו ,  חיובית ככל שתהיה ,  לא הופכת אותי למרוצה במיוחד .  בינתיים ,  השורה התחתונה היא שהאנשים מלמעלה לקחו ממני את השקיעות .  אבל שקיעות החורף הקסומות שלי הן בכלל לא העניין .  מדובר בתחושה שהסודות הפרטיים שלנו ,  אוהבי החיים ,  תמיד נחשפים לבסוף וכך גם נהרסים כליל .  וזה לא שחסרות דוגמאות .  הנה ,  השבוע קראתי שאסף אבידן יופיע עם להקתו בהיכל התרבות ,  קודש הקודשים של המוזיקה הקלאסית  ( ולאחרונה גם המזרחית )  בישראל .  אסף ולהקתו המוג'וז ,  שכבשו פסגות חשובות לא פחות ברחבי העולם ,  יופיעו בארץ לפני אלפי אנשים ויוכיחו פעם נוספת את ההישג היסטורי שלהם ,  הבאת תרבות אלטרנטיבית ועצמאית בשפה זרה להמונים .  אך למרות ההערכה שיש בי לדרך העצמאית שעשו אסף והלהקה ,  הבשורה על ההופעה מעלה בי בעיקר מבוכה .  אותה מבוכה שהייתי מרגיש ,  למשל ,  אם היו מצלמים את האיברים הפנימיים שלי ותולים אותם על שלט חוצות ענקי מעל נתיבי איילון .  כי הייתי שם לפני שנתיים ושלוש ,  כשאסף פתח את הפה והופתע בעצמו מעוצמות הבלוז שבוער לו בגרון ,  כשרק קצת יותר משלושים אנשים היו שם כדי להתרגש ולבכות ולצעוק יחד איתו .  כשעוד היה אפשר להתכתב איתו בפייסבוק ,  לקבל הקדשה של שיר אהוב ליום ההולדת ,  ולבוא לבית הספר עם חולצת הלהקה בלי שימטירו עליך מבול של שאלות .  האיור ,  אגב ,  מהתקופה ההיא ממש .  הייתי מעריץ ותיק של אסף כמו שהייתי מבקר קבוע בחוף ,  ולכן אני מרגיש חלק מההתקדמות והדרך שלהם ,  וגאה על כך מאוד .  ועדיין ,  יש בי חלק שהיה מעדיף לשמור אותם כמו אז ,  פרטיים ,  סודות שקיימים רק בעולם שלי .
 
צנעת הפרט
תלו את האיברים הפנימיים שלכם על שלט חוצות באיילון ?  יש דברים שיוני מעדיף לשמור לעצמו

