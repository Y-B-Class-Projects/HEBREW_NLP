שינוי במתווה ההפרטה של תעש :  לא תונפק - ותימכר בשלמותה למשקיע ישראלי 
בין המתעניינים ברכישת תעש :  אלביט מערכות ומספנות ישראל
 >  >  מנהל רשות החברות הממשלתיות החדש ,  דורון כהן ,  הודיע בשבוע שעבר על כוונתו לשנות את מבנה ההפרטה של חברת תעש .  ביוזמת כהן גובשה באחרונה הסכמה עם משרד הביטחון והעובדים לפיה החברה תופרט בשלב אחד למשקיע ישראלי ,  בניגוד לתוכנית הקודמת של יו"ר החברה ,  אבנר רז ,  לפיה תנפיק הממשלה עד 49% מתעש ,  ולאחר מכן תמכור את יתרת המניות למשקיע .  בין המתעניינים בהפרטת תעש נמצאות אלביט מערכות שב-2004 רכשה את חטיבת מטוסי הקרב של תעש ואיחדה אותה עם סאייקלון שבשליטתה ,  ומספנות ישראל ,  שב-2005 רכשה את מפעל מגן לייצור נשק קל שהופרט מתעש .  בפגישה עם נציגי העובדים וההנהלה של תעש ומשרד הביטחון בנוגע להפרטה אמר כהן ,  כי לאור הנתונים הפיננסיים של תעש ,  הוא אינו רואה כיצד ניתן להפריט אותה בבורסה בשנתיים הקרובות .  כהן ביקר את ניהול החברה וציין כי היא סובלת מחובות משמעותיים .  לפי נתוני 2007 ,  לתעש חובות בהיקף של כ-3.6 מיליארד שקל ונכסים בשווי כ-1.8 מיליארד שקל ,  כך שההון העצמי של החברה שלילי  ( נכסים פחות חובות )  ומסתכם בכ-1.8 מיליארד שקל .  בדיון ציינה הנהלת החברה ,  בראשות המנכ"ל אבי פלדר ,  כי היא צופה גירעון תזרימי בהיקף של 360 מיליון שקל ב-2010 .  רק חלק קטן ממנו - כנראה כ-30 מיליון שקל - נובע מעלויות פנסיה .  לפי הערכות ,  הכנסות החברה צפויות להסתכם בכ-2 מיליארד שקל ב-2010 .  על פי החלטת ממשלה מאוגוסט 2008 ,  יש להפריט את תעש - למעט שתי חטיבות בעלות רגישות ביטחונית :  גבעון המייצרת מערכות הנעה רקטיות לטילים ולוויינים ,  ומלט"ם המייצרת טילים מתקדמים .  שתי החטיבות היו אמורות להימכר לרפאל ,  המוגדרת גם כ"מעבדה לאומית "  של מערכת הביטחון .  בהמשך דרשה התעשייה האווירית להתמודד על רכישת החטיבות ,  וככל הנראה גובשה הבנה בנוגע להתמחרות בין החברות .  למרות ההבנות ,  בשבוע שעבר נקלעו השיחות על ההפרטה למבוי סתום על רקע דרישת ועד העובדים לרשת ביטחון פנסיונית לעובדים שיישארו בחברה לאחר הנפקתה .  ההערכות ברשות החברות הממשלתיות הן כי יהיה ניתן למכור את החברה לפי שווי של כ-2 מיליארד שקל ,  סכום המקביל להיקף מכירותיה הצפויות השנה .  עם זאת ,  המדינה תצטרך להזרים לחברה מיליארד שקל עבור עלויות הפרישה ל-950 עובדים ,  300 מיליון שקל להון חוזר ומאות מיליוני שקלים לרשת ביטחון פנסיונית .
 
שינוי במתווה ההפרטה של תעש :  לא תונפק - ותימכר בשלמותה למשקיע ישראלי 
בין המתעניינים ברכישת תעש :  אלביט מערכות ומספנות ישראל

