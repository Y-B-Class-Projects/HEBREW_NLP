עולים חדשים
שני קאפקייקס ופאי אחד .  שלושה מקומות חדשים שמייבאים את הקלאסיקות האמריקאיות נפתחו בחודש האחרון
ויולה גורן ,  האישה והאופה שמאחורי שלושת סניפי  " קפה ויולה "  הגבעתיימים ,  מגיעה סוף סוף לעיר הגדולה תל אביב .  גורן תפתח מחר ,  17 במרץ ,  את Viola's Cupcakes - בית ממכר לקאפקייקס ולהם בלבד .  גורן התוודעה לטרנד העגלגל והצבעוני הזה במהלך מגוריה בארה"ב ,  אבל רק כשפנו אליה מהוצאת ספרים אמריקאית בהצעה לכתוב ספר על קאפקייקס ,  הבינה את היקף התופעה .
 במהלך העבודה על הספר והתחקיר שערכה ,  היה זה דווקא אחיה ,  ליאור מיטשל ,  שנדלק על הרעיון ושכנע אותה לפתוח מקום . " הוא ואישתו בטי יהיו בפרונט ",  היא מספרת , " אני מעדיפה לאפות ,  לא להתעסק עם הלקוחות ".  
" אני באמת מאמינה בקאפקייקס ,  יש בהם משהו כיפי וקליל .  החזון שלי הוא שבכל בית בישראל יידעו מה זה קאפקייקס ,  שתחלחל תרבות של קנייה הביתה ,  לארועים מיוחדים או סתם ליומיום .  לדעתי עוד מעט כל מאפיה תתחיל לעשות קאפקייקס ,  אבל אף אחת לא תציע 15 סוגים כמוני ". 
בתפריט יהיו 12 טעמי בסיס ומדי יום לפחות טעם אחד מיוחד .  גורן משתמשת בהרבה צבעי מאכל ,  כולם טבעיים כמובן , " כי חשוב לי המראה הצבעוני לא פחות מהטעם ".  בין הטעמים שאפשר למצוא ישנם :  ריינבואו ,  שהוא בסיס וניל שמוסיפים לו צבעי מאכל בכל צבעי הקשת ,  או רד ולווט - קאפקייק אדמדם במיוחד שצובע אפילו את השיניים .
" אצלנו האפייה מתבצעת במקום .  זה עושה את כל ההבדל .  גם הריח וגם העיצוב - הכל ישדר קאפקייקס .  חוץ מזה ,  אני מתכוונת להגיש קאפקייקס ממולאים ולשחק עם הבסיסים .  אז נכון ,  רציתי להיות first and best ,  נשאר לי להיות ה-best ". 
לכבוד פסח ,  אגב ,  מתוכננים קאפקייקס כשרים ,  ולטובת מי שרוצה להתנסות בציפוי בבית ,  יימכרו גם כאלה ללא ציפוי .  גורן לא מוותרת גם לנמנעים מסוכר ,  ומספרת כי היא שוקדת בימים אלה על פיתוח של תחליף סוכר מבוסס קוקוס ,  המגיע הישר מארה"ב ואינו דומה לתחליפי סוכר מלאכותיים .
 קאפקייקס יימכרו בשני גדלים :  סטנדרטי ומיני .  10-15 שקלים ליחידה ,  תלוי בכמות שקונים .
 Viola's Cupcakes  רחוב דיזנגוף 154 ,  תל אביב .  טלפון :  03-5735574 שעות פתיחה :  א'-ה' 9:00-23:00 ,  ו' 9:00-16:00 ,  ש' 18:00-23:00 .  חלבי ללא תעודת כשרות .
 ב-My Pie ,  הפאי הוא השחקן הראשי ,  אך בהחלט לא היחיד .  לצידו מוצע גם תפריט בית קפה סטנדרטי :  סלטים ,  סנדוויצ'ים ,  טוסטים ופסטות .  אחרי שבוע וחצי הרצה ,  אייל קרנן נשמע מותש אך מרוצה : " לא יכולתי לבקש יותר .  אנשים אמרו לי שרק חיכו שהקונספט הזה יגיע לארץ ". 
למה לא לפתוח מקום שמגיש פאי בלבד ? "מקום שמגיש רק סוג אחד של מנה ,  מחייב את הלקוח .  אם מגיע שולחן של כמה חבר'ה ולא כולם בקטע של פאי ,  זה מגביל .  מה שכן ,  הקונספט מאוד בולט :  בלוגו ,  בשלט ,  בתפריט ,  בשם וכמובן במבחר .  אין אף מקום בארץ שמתמחה רק בזה ,  מקסימום מגישים 2-3 סוגים ".  
" המחשבה הרבה שהושקעה בו ,  ההקפדה על הפרטים הקטנים .  אני ממשיך להיות קשוב לדרישות מהקהל ,  כך למדתי שאנשים לא אוהבים כיסוי על הפאי שלהם ,  למרות שזו צורת ההגשה הקלאסית .  מלבד התפריט הקבוע יש ספיישלים ,  אחד מהם הוא טוויסט ים-תיכוני על פאי הרועים האנגלי - המבוסס על בטטה עם טחינה ". 
כל מאפי הפאי המלוחים של המקום מבוססי 4 גבינות ,  מונחים על קלתית מבצק פריך ,  ונאפים במקום עם ההזמנה .  הם מגיעים ב-3 טעמים :  פטריות ,  תרד ואנטי פסטי ומוגשים עם סלט ירוק בצד במחיר של 30-35 שקלים .  בין המתוקים יש מגוון גדול יותר ,  כמו תפוחים ,  אגסים ,  פקאן או תותים ,  והם מוגשים עם כדור גלידה של ד"ר לק וקצפת ב-30 שקלים .
 מה השאיפות לעתיד ? "אני מכוון לרשת .  השאיפה היא לגדול ,  לגדול ולגדול .  כבר עכשיו יש בקשות לזכיונות ,  ואני שוקל בחיוב ,  כי יש לי בטחון מלא במוצר .  עם תום תקופת ההרצה אני מתכוון להעלות את המחירים מעט ,  אבל גם גודל הפאי יעלה מ-12 ל-16 ,  אז אף אחד לא ייצא מקופח ". 
My Pie - רחוב ארלוזרוב 23 ,  תל אביב .  טלפון :  03-5223452 ,  שעות פתיחה :  א'-ה' ,  ו' 8:00-01:00 ,  ש' 10:00-01:00 .  לא כשר .
 דניאל לוי ,  חלוצת הקאפקייקס בארץ ,  מדווחת אף היא על מגמת התמכרות בקרב הלקוחות . " המקום פתוח רק 3 שבועות ,  אבל אני כבר מרגישה כאילו עברו כבר 3 חודשים ". 
בין המנות המתוקות המוגשות יש עוגיות ,  פיננסיירים ומקרונים ,  ובין המלוחים אפשר למצוא גם סנדוויצ'ים .  המקום הוא של קאפקייקס ,  אבל הכוונה של דניאל היא שהוא יהפוך למאפיית מתוקים ואפילו עוגות גדולות בעתיד .
 איך מגיב אליהם הקהל הישראלי ? "יש הרבה אנשים שמגיעים במיוחד בעקבות הפרסום ,  ולא מעט שחוזרים ומתמכרים .  הכי מעניין זה לראות אנשים שמגיעים לחנות בפעם הראשונה ,  מה תהיה הבחירה שלהם .  זה מעיד על האופי ,  באיזה קאפקייק בוחרים .  אני מנסה להתאים את הטעמים לקהל המקומי .  למשל ,  אמרו לי ששוקולד מנטה לא יילך כאן ,  אבל במפתיע זה אחד הטעמים הפופולריים ". 
קאפקייק בודד עולה 15 שקלים ויש מבצעים ,  כרטיסיית קאפקייק שמקנה 10+1 ,  וגם אריזת 6 קאפקייקס ,  עם לב המתגלה כשמרימים את הקאפקייק לאוהבי הקיטש .
 לוי מספרת כי הכיף האמיתי הוא לראות ילדים שנכנסים לחנות . " אחד הזכרונות מילדותי הוא לצפות קאפקייק בעצמי ,  לכן אנחנו מכינים גם קאפקייקס בלי הציפוי ,  כדי שילדים יוכלו לעשות את זה בעצמם ". 
I Love Cupcakes - רחוב בן יהודה 114 ,  תל אביב .  טלפון:03-5222243 .  שעות פתיחה :  א'-ה' 10:30-23:00 ,  ו' 10:30-17:00 .  חלבי ללא תעודת כשרות ,  לאירועים אפשר להזמין גם פרווה .
 
עולים חדשים
שני קאפקייקס ופאי אחד .  שלושה מקומות חדשים שמייבאים את הקלאסיקות האמריקאיות נפתחו בחודש האחרון

