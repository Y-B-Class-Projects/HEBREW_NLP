הטסים לארה"ב לא יעמדו בשעת הטיסה האחרונה
בשל ניסיון הפיגוע במטוס שנחת בדטרויט ,  הוחמרו אמצעי האבטחה בשדות התעופה בעולם .  במקביל ,  מודה הממשל האמריקאי שכשלה המערכת שאמורה להבטיח את שלום הנוסעים
 ( צילום :  רויטרס .  עריכה :  עידן גוראל ) 
המערכת שאמורה להבטיח את שלומם של הנוסעים בטיסות בינלאומיות כשלה .  כך אמרה היום  ( שני )  שרת ביטחון הפנים האמריקאית ג'נט נפוליטנו בהתייחסה לאירוע בו ניסה צעיר ניגרי לפוצץ מטוס נוסעים ביום שישי דרך הולנד לארצות הברית . " היא כשלה וזה מה שאנחנו שואלים  כיצד האדם הזה הצליח לעלות על המטוס ?  מדוע לא אותרו חומרי הנפץ ?  מה צריך לעשות כדי לשנות את הנהלים ?  ",  אמרה השרה בראיון לרשת NBC .
 נשיא ארצות הברית ברק אובמה ,  השוהה בחופשת חג מולד משפחתית בהוואי ,  הורה לבצע הערכה מחודשת של נהלי הבדיקות הביטחוניות לפני העלייה למטוס .  במקביל ,  ראשי ענף התעופה בארצות הברית מנסים לסגור את החורים באבטחה שאפשרו לעומר פארוק עבדול מוטלב ,  שהיה ידוע בדעותיו הקיצוניות ובקשריו לארגוני טרור ,  לעלות למטוס בערב חג המולד ,  כשברשותו חומרי נפץ .
 השאלות המרכזיות שעלו בעקבות ניסיון הפיגוע הן כיצד הצליח מוטלב לעלות על המטוס עם חומר הנפץ ומדוע אפשרו לאדם שנכלל ברשימת החשודים בקשרים עם אל קאעדה לעלות על טיסה .  דובר הבית הלבן רוברט גיבס הסביר במהלך סוף השבוע כי ברשימה מופיעים 550 אלף שמות ,  ואין הוראה להעבירם סריקה ביטחונית נוספת .  הרשויות בהולנד ,  ממנה יצאה הטיסה ,  טענו כי הבידוק הביטחוני לפני הטיסה  " בוצע היטב ". 
אמצעי האבטחה בשדות התעופה ברחבי העולם הוחמרו בעקבות האירועים ,  ועיקר תשומת הלב מופנית לטיסות האמורות להגיע לארצות הברית .  בעקבות ההנחיות החדשות ,  טיסות התעכבו במשך כארבע שעות על מסלולי ההמראה ,  בזמן שהנוסעים עוברים בדיקות מחמירות .  בהתאם להנחיות החדשות ,  הנוסעים יורשו להעלות רק תיק יד אחד ומזוודה אחת לטיסה ,  ייאסר על הנוסעים להניח עליהם שמיכה לכיסוי הברכיים במשך שעה לפני הנחיתה והם לא יורשו לקום ממקומותיהם בשעה לפני הנחיתה בארצות הברית ,  בעיקר לא לשירותים ,  כיוון שמשם הגיח עבדול מוטלב בטיסה ביום שישי .  בנוסף ,  מסך הטלוויזיה אשר מתאר את מסלול טיסתו של המטוס יוחשך במשך השעה שלפני הנחיתה .
 
הטסים לארה"ב לא יעמדו בשעת הטיסה האחרונה
בשל ניסיון הפיגוע במטוס שנחת בדטרויט ,  הוחמרו אמצעי האבטחה בשדות התעופה בעולם .  במקביל ,  מודה הממשל האמריקאי שכשלה המערכת שאמורה להבטיח את שלום הנוסעים

