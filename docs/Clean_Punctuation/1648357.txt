חיסול מבחוח :  חוקרים אוסטרלים יגיעו לארץ
חוקרים ממשטרת אוסטרליה ינחתו בארץ בימים הקרובים לתשאל את שלושת האזרחים הישראלים בעלי הדרכון האוסטרלי ,  ששמם נקשר לפרשת חיסולו של מחמוד אל-מבחוח
 ( צילום :  רויטרס ,  עריכה :  ענת ברק ) 
חוקרים מטעם משטרת אוסטרליה יגיעו בימים הקרובים לישראל כדי לתשאל את שלושת האזרחים הישראלים בעלי דרכון אוסטרלי ששמם נקשר להתנקשות .  על פי הדיווחים ,  ישראל אפשרה לשניים או שלושה חוקרים אוסטרלים להגיע לישראל לאחר שמשרד החוץ האוסטרלי ביקש אישור משגריר ישראל בקנברה .  
בתוך כך ממשיכה לגדול שרשרת המעורבים בחיסולו של בכיר חמאס .  מפקד משטרת דובאי ,  הגנרל דאחי חלפאן ,  גילה כי אנשיו הצליחו לחשוף אדם נוסף שהשתייך לחוליית החיסול של אל-מבחוח ,  לפני יותר מחודש בדובאי .  חלפאן צוטט היום  ( שני )  בעיתון  " אל-חליג' "  היוצא לאור באיחוד האמירויות באמרו כי החשוד ה-27 נשא אף הוא דרכון אירופי ,  אך לא גילה מה שמו ומאיזו מדינה קיבל את הדרכון .
 חלפאן התייחס לעובדה שאף לא אחד מבין חברי החוליה עשה שימוש בדרכון אמריקאי ואמר : " אני חושב שישראל פחדה מעימות עם ארצות הברית ,  שכן היא רואה בה את ידידתה החשובה ביותר ".  הוא התגאה ביכולת של משטרת דובאי בחשיפת חברי חולית החיסול ואמר כי ישראל  " לא תיארה לעצמה "  שהיא תיחשף כך לעיני כל : " האמצעים של היום אינם דומים לאמצעים של אתמול .  הזמנים משתנים אך השכל הישראלי לא השתנה כמו גם הנפש החולה של ישראל ". 
חלפאן הוסיף כי  " אין מה להתפלא על מנהיגיה של ישראל שידיהן במשך ההיסטוריה טבולות בדם .  העם הישראלי הוא כשאר העמים ,  רוצה להיות אהוב על האחרים אולם ממשלותיו לאורך השנים הן ממשלות של שפיכת דמים ,  חיסולים ,  מלחמות ,  כיבוש ומתקפות .  אין בהיסטוריה שלה שום דבר המעיד על כך שהיא מדינת שלום ". 
הוא הוסיף ואמר כי השימוש השקרי של ישראל ב-27 דרכונים הוא  " אסון "  משום שהמדינות שבדרכוניהן ישראל עשתה שימוש  " הן מדינות ריבוניות ולפיכך מדובר בזלזול שמפגינה ישראל כלפיהן ".  הוא אמר עוד כי אם ישראל הייתה מדינת חוק ,  היא הייתה מעמידה לדין את חברי חוליית המחסלים : " על מאיר דגן לעמוד על רגליו ולהודות שהמוסד ביצע את החיסול .  המוסד מעולם לא הודה במעשיו ,  אבל עכשיו הוא נחשף ולכן עליו להודות ".  חלפאן התייחס לדבריו של הרמטכ"ל לשעבר דן חלוץ ,  בהם שיבח את חיסול אל-מבחוח באמרו כי  " אל-מבחוח חטף ורצח שניים מחייליך  ( אבי סספורטס ואילן סעדון - נ.י )  ואילו 27 מכם רצחו אדם אחד ". 
בתוך כך מפרסם הבוקר עיתון ה"וול סטריט ג'ורנל "  כי לפחות שניים מהחשודים שהיו מעורבים בחיסול ברחו לארצות הברית לאחר החיסול ,  כך מסרו לעיתון גורמים המקורבים לחקירה .  רישומי הכניסה מראים כי אחד החשודים נכנס לארצות הברית ב-14 בפברואר כשבבעלותו דרכון בריטי ,  החשוד הנוסף נכנס לארצות הברית ב-21 בינואר כשבבעלותו דרכון אירי .  אל-מבחוח חוסל בחדרו בדובאי ב-20 בינואר .
 מהרישומים עולה עוד כי השניים לא עזבו את ארצות הברית באותה זהות בה נכנסו .  החוקרים אינם בטוחים שהם שוהים עדיין במדינה מכיוון שככל הנראה הם השתמשו בדרכונים מזוייפים וייתכן שיצאו מארצות הברית באמצעות דרכונים אחרים שברשותם .
 הדיווחים הללו מתווספים להודעות משטרת דובאי והפרטים הנוספים שהיא מדווחת על החקירה .  אתמול הודיעה משטרת דובאי כי מחסליו של אל-מבחוח הזריקו לו חומרי הרדמה ולאחר מכן חנקו אותו למוות באופן שידמה מוות טבעי .  סגן מפקד משטרת דובאי ,  חמיס מטר מזינה ,  אמר במהלך מסיבת עיתונאים כי מחסליו של אל-מבחוח עשו שימוש בחומר חזק בשם  " סוקסינל קולין "  הידוע גם בשם  " סוקסמיתוניום כלוריד ".  חומר זה משמש ברפואה לניתוחים בהרדמה מלאה .
 סגן מפקד משטרת דובאי אמר כי אל-מבחוח ,  שחוסל בדובאי לפני למעלה מחודש ,  ככל הנראה לא ניסה להתנגד לפני שחוסל .  עוד דווח כי חומר ההרדמה שבו השתמשו המחסלים משמש ברפואה לניתוחים בהרדמה מלאה .  הוא גורם להרפיית שרירים ונחשב לסם הרדמה יעיל בעל השפעה ארוכת-טווח .
 
חיסול מבחוח :  חוקרים אוסטרלים יגיעו לארץ
חוקרים ממשטרת אוסטרליה ינחתו בארץ בימים הקרובים לתשאל את שלושת האזרחים הישראלים בעלי הדרכון האוסטרלי ,  ששמם נקשר לפרשת חיסולו של מחמוד אל-מבחוח

