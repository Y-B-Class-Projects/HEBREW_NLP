רשמקול 76
הקאסט השבועי של אמיר אגוזי מזכיר לכם את האש החיה של תרבות המועדונים בארץ ,  שאף עירייה לא תוכל לכבות .  תצביעו באזניים
לא נותר הרבה מה להוסיף על כל מה שכבר נאמר סביב התנהלותה של משטרת ישראל בתקופה האחרונה :  סגירה אגרסיבית של מסיבת רחוב בחיפה לפני כחודש וההתנכלות למקומות בילוי רבים בתל-אביב ומחוצה לה ,  שבאה לידי ביטוי חסר פרופורציה ומתוקשר בליל הסילבסטר  זה מרגיש כמגמה והתנכלות .  כי אם היו רוצים לטפל בליקויים כאלה ואחרים לגופו של עניין ,  ניתן היה גם לעשות זאת אחרת וללא רהב .  
לצערי התנהלות זו מוכרת לי מקרוב ,  וגם כשמקומות עושים כל שביכולתם כדי לעמוד בדרישות המוצבות בפניהם  ( לגבי חלקן בכלל לא ברור אם הן כבר מעוגנות בחוק כלשהו )  ,  המשטרה מפגינה שילוב מתסכל של סחבת ,  אטימות וזלזול ,  שלא לומר מדיפה ריח רע של שיקולים זרים .
 קטע הפתיחה שלנו השבוע  - " Living for the Night "  של אנדרגראונד רזיסטנס מ-91' - מוקדש לכל אנשי הענף הדק הזה - בעלי המקומות ,  עובדיהם והקהל  שמטולטל כעת עד לכדי סכנת שבירה .  רק לפני כחודש הזכיר לנו סול וויליאמס שכאשר ישראל מוזכרת בחדשות בעולם ,  מדובר תמיד בחדשות רעות .  אך דווקא במוזיקה וחיי לילה יש לנו הישגים כאילו היינו גדולים ממידותינו האמיתיות .  ללא תמיכה ומימון ממסדיים ,  מתקיימת כאן סצנה פורחת ומגוונת למדי  של מוזיקה ,  תרבות ,  בילויים ושמחת חיים  שגם אם היא דלת אמצעים ולא מושלמת ,  הפכה את תל-אביב לשם דבר בעולם .  יעידו על כך מאות כתבות שהתפרסמו אודותיה בתקשורת העולמית ,  חלקם מאת עיתונאים שהגיעו לכאן במימון משרדי ממשלה ועיריית תל-אביב .  מה בדיוק אפשר לעשות וכמה יעיל זה יהיה ,  קשה לומר כרגע .  אבל הרשת מלאה בימים אלו במגוון התארגנויות סביב העניין ,  וכנראה שזה הזמן להביע את קולנו .
 















במיקס השבוע תמצאו ערבוביה של האוס ,  טכנו ,  אלקטרו ,  דאבסטפ וכמה שביניהם  מוזיקת מועדונים בגוון עמוק ,  על הגבול שבין אופוריה למלנכוליה .  חלק מהשירים הם שאריות מסיכומי 2009 שלנו ,  כמו מפגש הדאבסטפ-אר'נ'בי של גוידו  ( "Beautiful Complication ")  ,  או  " Aidys Girl a Computer "  של דארקסטאר ,  אחד ההרכבים המעניינים באלקטרוניקה של ימינו ,  שהוציא בינתיים בקושי חמישה קטעים רשמיים :  סינגל בכורה שכבר נכלל ברשימת 500 שירי העשור של פיצ'פורק  ( "Need You ")  ,  וקאבר ל"Videotape "  של רדיוהד  ( ואחד עתידי להיומן ליג )  ,  שמצביעים על עולם עשיר ומורכב מהמקובל בז'אנר הדאבסטפ שממנו צמחו .
 בדומה לדארקסטאר ,  גם המפיק הצעיר ג'וי אורביסון מהלך בשבילים בין-ז'אנריים שטרם מופו .  קטע הבכורה האפי שלו , " Hyph Mngo ",  נבחר לטראק השנה באינספור בלוגים ואתרי מוזיקה מובילים כ-Fact ו-Resident Advisor  ( שנחשב למעוז מבוצר למדי של האוס וטכנו )  ,  ובמיקס השבוע תוכלו לשמוע את הרמיקס הנהדר שלו ל"Love Cry "  של פור טט  ( הנהדר גם בגרסתו המקורית )  ,  שהוא מרשים לא פחות מאותו סינגל בכורה מדובר ,  גם אם בדרך צנועה יותר .
 מוקדם יותר במיקס תמצאו את ג'ייסון פיין הצעיר עם קטע אלקטרו בעל ניחוח קלאסי וחדיש גם יחד  ( זה עם המלודיה ה"שורקת ")  ;  לא מאוד רחוק מזה של המפיק הפורה והמוערך Legowelt שממש לפניו ,  שהשבוע נודע כי יופיע ב-21.1 בתל-אביב ו-23.1 בירושלים ;  הרכב הדראם'נ'בייס Instra:mental ,  שגם הופיע במהדורה הקודמת ,  נמצא כעת בעיצומו של רצף יצירתי ללא רבב ,  שכולל קטעים על כל הטווח שבין דאונטמפו ,  טכנו ודאבסטפ ;  ונסיים עם הרמיקס של Nosaj Thing לשרלוט גינסבורג ,  שחותם את המיקס באווירת בונוס טראק עד למפגשנו הבא .
 

רשמקול 76
הקאסט השבועי של אמיר אגוזי מזכיר לכם את האש החיה של תרבות המועדונים בארץ ,  שאף עירייה לא תוכל לכבות .  תצביעו באזניים

