הקצינים שהורו על ירי פגזים על אונר"א נענשו
מפקד אוגדת עזה תת אלוף אייל אייזנברג ומפקד חטיבת גבעתי לשעבר אלוף משנה אילן מלכא הועמדו לדין משמעתי בעקבות הירי אל מתחם אונר"א ,  כך עולה מתשובת ישראל לדו"ח גולדסטון שהועברה לאו"ם
מפקד אוגדת עזה תת-אלוף אייל אייזנברג ומפקד חטיבת גבעתי לשעבר אלוף משנה אילן מלכא ,  סיכנו חיי אדם כשאישרו ירי אל מתחם ארגון אונר"א ברצועת עזה במבצע  " עופרת יצוקה ",  כך עולה מתשובת ישראל שהוגשה לדו"ח גולדסטון .
 במסגרת התחקיר המטכ"לי ,  שבחן את אירועי הפגיעה במתקני האו"ם במהלך עופרת יצוקה ,  נבדק אירוע הפגיעה במטה סוכנות אונר"א בשכונת תל אל הווא בעיר עזה .  בתחקיר נמצא כי במהלך הלחימה שהתנהלה באזור נורו מספר פגזי ארטילריה תוך הפרת ההוראות שנקבעו לעניין זה בכל הנוגע לשימוש באזורים מיושבים .
 על אף שלא ידוע כי היו נפגעים באירוע זה ,  מפקד אוגדת עזה תת-אלוף אייל אייזנברג ומפקד חטיבת גבעתי לשעבר אלוף משנה אילן מלכא ,  נשפטו בדין משמעתי על ידי אלוף פיקוד דרום בגין חריגה מסמכות .  לאחרונה הורה הרמטכ"ל על הקמת צוות בדיקה שישי במספר במסגרתה נבדקה סוגיית היחס לעצורים והטיפול בהם במהלך המבצע .  
טענות קונקרטיות בנוגע לאלימות כלפי עצורים הופנו ישירות לחקירת מצ"ח .  כמו כן נבדקים במסגרת התחקיר המטכ"לי השישי שני אירועים פרטניים .  אחד מהם נבדק בתחקיר קודם ,  שעסק באירועים שונים במהלכם נפגעו בלתי מעורבים אולם לאור מידע חדש שהובא לידיעת צה"ל לאחר שהסתיים התחקיר הקודם הוחלט להעביר את הטענה לבדיקה נוספת .  
מדובר צה"ל נמסר כי הדו"ח שמסר צה"ל שהופיע במסגרת תשובת מדינת ישראל למזכ"ל האו"ם מדבר בעד עצמו .  הפרטים המוזכרים בו מוכיחים כי צה"ל החל לתחקר עצמו מיד לאחר סיום עופרת יצוקה מבלי להמתין לדו"ח זה או אחר או חקירה חיצונית ,  זאת באמצעות תחקירי מומחים ,  תחקירים פיקודיים ,  תחקירים זרועיים ,  מצ"ח ובדיקות נוספות .
 ביום שישי מסר משרד החוץ למזכ"ל האו"ם באן קי מון את תשובת ישראל לדו"ח גולדסטון על מבצע  " עופרת יצוקה ".  המסמך ,  בן ה-46 עמודים הנקרא  " חקירות על המבצע בעזה- עדכון ",  מתאר את הפעולות שביצעה ישראל על מנת לחקור את האשמות לפיהן ישראל ביצעה פשעי מלחמה במהלך המבצע .  הדו"ח מתמקד בחקירות ,  הליכים משפטיים ולקחים אשר הפיקה ישראל בנוגע לפעולות צה"ל במהלך המבצע .
 בדו"ח נכתב שישראל מחויבת למלא באופן מלא אחר דיני המלחמה וכן לחקור כל האשמה של הפרה של דינים אלו וזאת ללא קשר למקור ממנו מגיעה האשמה זו .  הדו"ח מדגיש כי חקירות רבות המפורטות בו נפתחו ביוזמתה של ישראל וכי אחרות נפתחו בתגובה לתלונות של אזרחים פלסטינים ,  ארגוני סיוע ,  האו"ם ודיווחים בכלי התקשורת .  הדו"ח מציין כי עד כה צה"ל חקר 150 מקרים שונים אשר אירעו במהלך המבצע וכי 36 ממקרים אלה הועברו למצ"ח לחקירה פלילית .  כחלק מהחקירות הפליליות נגבו עדויות מ-100 פלסטינים ומכ-500 חיילים וקצינים .
 המסמך שהוגש לאו"ם מפרט את מצבן של כל החקירות אשר נפתחו בעקבות המבצע בעזה והוא אינו מוגבל רק לאירועים המצוינים בדו"ח גולדסטון .  מודגש בו שמטרתו אינה להוות סתירה מקיפה של כל הטענות המופיעות בדו"ח גולדסטון או תיעוד של הטעויות אשר הופיעו בו ,  למרות שכן מוזכרים בו מספר מאי הדיוקים ומקרי הייצוג הלא נכון של מערכת החקירות של צה"ל אשר מופיעות בדו"ח גולדסטון .  מסמך התגובה מדגיש עוד כי הפרקליטות הצבאית היא גוף עצמאי אשר אינו כפוף לשרשרת הפיקוד של צה"ל .
 22 מתוך 34 האירועים אליהם מתייחס דו"ח גולדסטון נחקרו על ידי ישראל עוד לפני פרסום דו"ח האו"ם על מבצע עופרת יצוקה ,  כך עולה מדו"ח התגובה .  12 האירועים הנוספים לא הובאו לידיעתה של ישראל טרם פרסום דו"ח האו"ם וחקירה אודותיהם נפתחה בעקבות פרסום הדו"ח .  תגובת ישראל גם כוללת פרטים מעודכנים לגבי חמישה תחקירים פיקודיים שבוצעו בצה"ל בעקבות מבצע עופרת יצוקה .
 
הקצינים שהורו על ירי פגזים על אונר"א נענשו
מפקד אוגדת עזה תת אלוף אייל אייזנברג ומפקד חטיבת גבעתי לשעבר אלוף משנה אילן מלכא הועמדו לדין משמעתי בעקבות הירי אל מתחם אונר"א ,  כך עולה מתשובת ישראל לדו"ח גולדסטון שהועברה לאו"ם

