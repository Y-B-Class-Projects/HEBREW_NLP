מכבי חיפה ניצחה 0:1 את הפועל חיפה
דרבי חיפאי אגרסיבי ורווי עבירות הסתיים עם ניצחון מינימלי של האלופה על הקבוצה של דורה ,  הודות לשער של אייל גולסה  ( 33 ) 
המתח שנבנה בהדרגתיות בשבועיים האחרונים ,  האווירה הססגונית בקרית אליעזר מצד קהלי שתי הקבוצות וההבטחות של השחקנים - הכל הזכיר את משחקי הדרבי הגדולים שידעה העיר חיפה בשנות ה-90 ועוד קודם לכן .  רק שמאז הבדלי הרמות הלכו וגדלו ,  ומכבי חיפה נמצאת מספר דרגות מעל הפועל חיפה ,  גם כשזו מגיעה נחושה ומלאת מוטיבציה כפי שעלתה הערב  ( שני )  .  הירוקים שרדו 90 דקות אגרסיביות ורוויות תיקולים מצד האדומים ,  כבשו שער נהדר מרגלי המצטיין אייל גולסה וניצחו 0:1 .  מכבי חיפה חוזרת להוליך ביתרון של תשע נקודות בפסגה ,  וחותמת סיבוב ראשון פנטסטי עם 14 ניצחונות ב-15 משחקים .
 הסטטיסטיקה לפיה לא ניצחו את מכבי בדרבי מאז 2001 והפסידו בכל ששת המפגשים בעונות העלייה הקודמות ,  גרמה לשחקני הפועל חיפה לעלות למגרש בטירוף ,  ובכל עת שניים מהם עטו על כל כדור והבהילו את יריביהם בירוק .  באותן דקות קשה היה לחזות בכדורגל ,  כאשר המשחק הופסק ללא הרף ושחקני מכבי חיפה התמקדו בהפניית תלונות לשופט אלון יפת .  הנפגע העיקרי מתיקולי האדומים היה אייל גולסה ,  אבל הכישרון הצעיר של מכבי חיפה הפגין משחק מצוין ,  היה מעורב בהתקפות המסוכנות ,  הבקיע שער מרשים  ( 33 )  ובעיקר עבד קשה וחילץ לא מעט כדורים בחלק האחורי .
 ערן לוי ,  שכל כך רצה להוכיח לאוהדי מכבי חיפה ,  שלח בעיטה אחת לעננים בסביבות הדקה ה-40 ,  וכשהכוכב שלה מתקשה לנפק פעולות חיוביות אין להפועל חיפה יותר מדי מה להציע ,  בטח כשמלפניו נמצא ירו בלו הגמלוני .  המשחק התחמם במהלך המחצית השנייה עם תיקולים הדדים ועימותים מיותרים ורבי משתתפים  ( בסופו של דבר גם אדום אחד ליוסי דורה )  ,  אך זהות המנצחת כלל לא הוטלה בספק .  
מכבי חיפה ,  גם ביום בינוני בו שחקניה בעיקר מקווים לסיים את 90 הדקות כשהם בריאים ושלמים ,  הפגינה עליונות טכנית מול יריבה אדומה ונלהבת ,  אך נטולת משחק התקפי מסודר .  הפועל חיפה ממתינה מינואר 2001 לניצחון בדרבי העירוני ,  ולצערם של אוהדיה תמשיך לחכות .  מכבי חיפה חותמת סיבוב ראשון נהדר למרות יכולת לא משכנעת הערב ,  ועכשיו אלישע לוי צריך למנוע נפילת מתח ובעיקר לקוות כי שחקניו יצאו מהדרבי ללא פגע .
 דקה 3 :  לוי שלח את בלו בכדור ארוך ,  קינן ומסיללה הסתבכו בהרחקה ודוידוביץ' יצא רע ,  אבל ברגע האחרון מסיללה מנע מבלו לכבוש .
 דקה 7 :  גולסה פרץ מימין והעביר כדור רוחב ,  ליפנייה הרחיק רע וכיאל עט על הריבאונד ומהאוויר ירה מ-16 מטרים כדור שחלף סמוך לקורה .
 דקה 19 :  קטן הפתיע עם בעיטה מזווית אלכסונית ,  אבל בן שנן היה במקום וקלט .
 דקה 33 :  גול !  מכבי חיפה יצאה למתרפצת .  משומר שלח קטנה בין רגלי של טרטצקי לגולסה ,  וזה הפציץ בימין מ-12 מטרים לפינה הרחוקה של בן שנן .  שער נפלא של גולסה אחרי חצי שעה מרובת עבירות ,  0:1 למכבי חיפה .
 דקה 56 :  כיאל הגביה כדור חופשי ,  קטן נגח ראשון וארבייטמן עם נגיחה שנייה מצא את הידיים של בן שנן .
 דקה 62 :  קטן הגביה מימין ,  ארבייטמן התגנב בין שני שחקני הגנה אדומים ונגח מחמישה מטרים סמוך לקורה .  
דקה 69 :  מסיללה הגביה לרחבה ,  רואש הרחיק למרכז וקטן הפציץ מהאוויר מעל השער .
 דקה 90 :  יוסי דורה ביצע עבירה על אייל גולסה וראה צהוב שני .  הפועל חיפה בעשרה שחקנים לתוספת הזמן .
 דקה 90+2 :  הגיע הזמן שגם דוידוביץ' יעבוד .  טרטצקי דהר בשאמל והגביה לבלו ,  שנגח חזק למרכז ולידיו של השוער .
 הרכב הפועל חיפה :  גליל בן שנן ,  חי בן לולו ,  סביטי ליפנייה ,  אושרי רואש ,  אייל טרטצקי ,  יוסי דורה  ( הורחק ,  90 )  ,  בריאן חרסיסיץ' ,  רן אבוקרט  ( אמיר אבו ניל ,  77 )  ,  הישאם כיוואן  ( עדן בן בסט ,  73 )  ,  ערן לוי ,  ירו בלו .
 הרכב מכבי חיפה :  ניר דוידוביץ' ,  אייל משומר ,  דקל קינן ,  ז'ורז'ה טשיירה ,  פיטר מסיללה ,  בירם כיאל  ( גוסטבו בוקולי ,  87 )  ,  ג'ון קולמה ,  אייל גולסה ,  יניב קטן ,  שלומי ארבייטמן  ( מוחמד גדיר ,  78 )  ,  ולדימיר דבאלישווילי  ( ליאור רפאלוב ,  62 )  .
 
מכבי חיפה ניצחה 0:1 את הפועל חיפה
דרבי חיפאי אגרסיבי ורווי עבירות הסתיים עם ניצחון מינימלי של האלופה על הקבוצה של דורה ,  הודות לשער של אייל גולסה  ( 33 ) 

