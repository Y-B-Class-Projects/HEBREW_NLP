ישראל שוקלת הטלת חרם תרבותי על בריטניה
לוואלה !  תרבות נודע כי בעקבות גירוש נציג המוסד וההידרדרות היחסים בין המדינות שוקלים במשרד התרבות להורות על החרמת אמנים ויצירות תרבות בריטיים .  חרם דומה על ארה"ב נגנז בעקבות לחצים מוושינגטון
חרם תרבותי על בריטניה ?  לוואלה !  תרבות נודע כי משרד התרבות שוקל את צמצום הקשרים התרבותיים בין ישראל לבריטניה ,  זאת על רקע המתיחות בין המדינות .  המשרד אף הקים ועדת מומחים מיוחדת שבוחנת את הנושא ושתגיש תוכנית מפורטת לגבי ההיבטים השונים שאמורים להיכלל בחרם .  במקביל ,  אמורה הוועדה להמליץ על הידוק הקשרים התרבותיים בין ישראל למדינות אחרות ,  כאשר הדגש הוא על מדינות מחבל הבלקן ,  ביניהן אלבניה ,  רומניה ובוסניה .  
מהלך לא פחות משמעותי שנגנז ברגע האחרון הוא צמצום הקשרים התרבותיים בין ישראל לארצות הברית .  לוואלה !  תרבות נודע כי עוד לפני הרעיון להטיל חרם תרבותי על בריטניה שקלו במשרד התרבות צעד דומה מול ארה"ב ,  אולם הדבר נודע לאמריקאים .  אלו פנו לדרגים המדיניים הבכירים בישראל והזהירו אותם שצעד מסוג זה עלול לפגוע ביחסים המתוחים גם כך בין שתי המדינות ,  שלא לדבר על פגיעה אנושה בכספי הסיוע שמועברים לישראל לצרכי ביטחון .  
הוועדה המיוחדת שהוקמה במשרד התרבות כדי לדון בנושא התכנסה עד כה מספר פעמים ולוואלה !  תרבות נודע כי חבריה כבר גיבשו את עיקרי תוכנית החרם ואלה יועברו לגורמי בכירים בממשלה בימים הקרובים .  במידה ואלה יאשרו את התוכנית היא תועבר לדיון בישיבת הממשלה ושם יוחלט על עתידה .
 תוכנית החרם ,  שכבר זכתה לכינוי  " לונדון קולינג - ישראל לא עונה ",  עתידה להתבצע בשלבים ותכלול איסור על הגעתם לארץ של אמנים בריטים ,  ביטול תוכניות חילופי הסטודנטים בין בתי הספר לאמנות בישראל ובבריטניה ,  איסור על השמעת מוזיקה בריטית בגלי צה"ל ובקול ישראל והוצאת הערוץ בי.בי.סי פריים מלוח השידורים .  
כמו כן ,  גיבשה הוועדה  " רשימה שחורה "  של אמנים בריטים שיצירותיהם יוחרמו באופן רשמי וייאסר כל שיתוף פעולה עסקי איתם .  מדובר ברשימה ראשונית של אמנים שהתבטאו בעבר נגד ישראל ,  כאשר הוועדה מתכוונת להמליץ על צעדים משפטיים חמורים נגד מפיקים ,  חברות תקליטים ,  מפיצים ,  מו"לים או כל גורם אחר שישתף פעולה עם אמנים אלו .  הרשימה כוללת בין היתר את הזמרים רוג'ר ווטרס  ( שביקר בישראל לפני כארבע שנים )  ,  קט סטיבנס ,  אנני לנוקס והבמאי קן לואץ' .  
בנוסף ,  סיכמו גורמים במשרד התרבות ובמשרד החינוך על הקמת ועדה משותפת לשני המשרדים שתידון בדרכים  " לצמצם את הנוכחות הבריטית בתוכניות הלימוד בבתי הספר ובאוניברסיטאות ".  מטרת הוועדה היא לשקול מחדש שיבוצם של סופרים ,  מחזאים ופילוסופים בריטיים בתוכניות הלימוד .  בין השמות שהוזכרו כמועמדים ל"רשימה השחורה ", ניתן למצוא את וויליאם שיקספייר ,  ג'יין אוסטן ,  ג'ורג' אורוול ,  לואיס קרול ,  ג'וזף קונרד ,  וירג'יניה וולף ,  לי צ'יילד ,  תומאס הובס ,  דיוויד יום וג'ון לוק .  
כמו כן ,  נשקלת האפשרות להסיר את ספריהם של סופרים בריטים עכשוויים ,  כגון איאן מקיואן ,  חניף קוריישי ובן אלטון ,  ממדפי החנויות .  יחד עם זאת ,  מכיוון שהחלטה שכזו תוביל גם להסרתם של ספרים בריטיים שמבקרים את האיסלם ,  כדוגמת  " פסוקי השטן "  של סלמן רושדי ,  חברי הוועדה חלוקים באשר לאפקטיביות של צעד שכזה .
 ההחלטה של משרד התרבות לבחון את אפשרות הטלת החרם התרבותי באה בעקבות המתיחות המדינית הגוברת בין ישראל לבריטניה בשבועות האחרונים ,  ששיאה הגיעה בפרשת גירוש הדיפלומט הישראלי מהאי הבריטי ." לא נעים להודות ,  אבל זו הדרך היחידה בה אנחנו יכולים לפגוע בבריטים ",  אמר לוואלה !  תרבות גורם בכיר במשרד התרבות והספורט .  
לדבריו , " בשנה האחרונה עברה בריטניה תפנית קיצונית ביחס לישראל .  אין ספק שהתגובה שלהם לפרשת חיסול מחמוד אל-מבחוח היא הקש ששבר את גב הגמל .  אנחנו לא נאיבים ויודעים שבמישור הדיפלומטי היכולות שלנו מוגבלות ולכן דווקא חרם תרבותי יכול להניב את התוצאות הרצויות ".  לטענתו ,  ההחלטה של של משרד התרבות באה בעקבות התייעצויות שקוימו עם גורמים בכירים ביותר במשרד ראש הממשלה ובמשרד החוץ .  
במשרד התרבות מסרו בתגובה כי  " המשרד בוחן מספר אופציות הנוגעות ליחסים בין ישראל לבריטניה .  בנוסף ,  שוקד המשרד על חיזוק הקשר התרבותי עם מדינות הבלקן .  אין בכוונתנו להתייחס לידיעות על חרם תרבותי כזה או אחר ".  ממשרד החינוך סירבו להגיב לידיעה .
 עדכון  ( 12:15 )  :  אל תשכחו לשים לב לתאריך שמופיע בראש הכתבה .  הוא נכון .  אוהבים אתכם ,  וואלה !  תרבות

ישראל שוקלת הטלת חרם תרבותי על בריטניה
לוואלה !  תרבות נודע כי בעקבות גירוש נציג המוסד וההידרדרות היחסים בין המדינות שוקלים במשרד התרבות להורות על החרמת אמנים ויצירות תרבות בריטיים .  חרם דומה על ארה"ב נגנז בעקבות לחצים מוושינגטון

