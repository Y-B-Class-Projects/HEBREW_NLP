העולם משחק בונקר 
המשקיעים מתקשים למצוא כיום אפיקי השקעה אטרקטיביים שבהם ניתן לקבל תשואה סבירה מבלי להיחשף לסיכון גבוה .  רבים מהם מעדיפים להשאיר עתודות נזילות לקראת ימי הבהלה שעוד יבואו
 >  >  התלונה שלפיה  " אין במה להשקיע "  נשמעת באחרונה יותר ויותר מפי משקיעים בכל העולם .  השקעות חסרות סיכון או בסיכון נמוך - כמו אג"ח של ממשלות אחראיות ,  אג"ח קונצרניות בדירוגים גבוהים או פיקדונות בנקאיים - מניבות תשואות אפסיות .  לא פעם התשואות האלה הן שליליות במונחים ריאליים .  אם המשקיעים מוכנים לקחת יותר סיכון כדי לקבל תשואה גבוהה יותר ,  הם מגלים שגם אג"ח של חברות לא מדורגות כבר אינן מניב תשואות גבוהות במיוחד - ומחירי המניות ,  לאחר הריצה של השנה האחרונה ,  גם הם אינם נמוכים - לעתים הם אפילו גבוהים מדי .  זה משאיר למשקיעים שתי אפשרויות :  1 .  לא להשתתף במשחק - כלומר להתבצר בנכסים חסרי סיכון או בעלי סיכון נמוך ולהפנים שלא צפויים להם רווחים מהשקעותיהם .  2 .  להשתתף במשחק ההשקעות ,  ולהבין שהם נוטלים בכך סיכונים .  בעבר ,  נכסים בטוחים הניבו תשואה נמוכה אך חיובית ,  ולחלק מהמשקיעים זה היה טוב מספיק .  כיום ,  כשנכסים כאלה מניבים תשואה אפסית או תשואה ריאלית שלילית ,  אותם משקיעים נדחפים לסיכונים שלא בהכרח מתאימים להם .  הסיבה לתופעה הזאת ברורה .  העולם מוצף בנזילות ,  הבנקים המרכזיים העמידו את ריביות הבסיס על קרוב לאפס ,  ובכך משכו את כל תשואות הנכסים כלפי מטה .  זוהי התמונה בעולם הפיננסי ,  אבל היא אינה מלאה אם לא נבחן במקביל את המצב בעולם הריאלי .  ושם ,  בעולם שבו חברות ועסקים אינם משקיעים בניירות אלא בנכסים ריאליים - כמו מכונות ,  ציוד ,  נדל"ן או מחקר ופיתוח - המצב אינו שונה באופן מהותי .  ההשקעות הריאליות הן אלה שמניעות את הכלכלה ,  תורמות לגידול בתוצר ומגייסות כוח אדם - לא המסחר בניירות ערך בשוק המשני .  אלא שמה שקורה בעולם הפיננסי - שבו יש עודף נזילות המחפשת השקעות - מתרחש גם בעולם הריאלי .  חברות ואנשי עסקים רבים יושבים על הררי מזומנים ,  ולא מוצאים מה לעשות בהם .  בימים נורמליים הם היו מחפשים השקעות להגדלת פעילות - עוד קו ייצור ,  למשל ,  או עוד השקעה במחקר ופיתוח .  אבל זה אינו המצב כיום .  כשבודקים מה עושות חברות עם המקורות שבידיהן מגלים שבחלק גדול מהמקרים הן מתבצרות במזומנים .  לא מעט חברות מגייסות חוב לזמן ארוך אך ורק כדי למחזר חוב קיים או כדי לצבור מזומנים .  ההשקעות ההוניות של חברות ירדו באופן משמעותי ב-2009 ,  ורק חברות מעטות הודיעו שבכוונתן להגדיל אותן משמעותית בקרוב .  כחלק מתהליכי הקיצוץ בהוצאות ,  חברות רבות צימצמו את תקציבי המחקר והפיתוח .  למה זה קורה ?  הרי ההשקעות של היום אמורות להיות המקור לרווחים ולצמיחה של מחר .  הסיבה היא שגם בעולם הריאלי ,  בדיוק כמו בעולם הפיננסי ,  יש עודף כסף שרודף אחר מעט מדי הזדמנויות השקעה .  לחכות בסבלנות למשבר הבא אם נבחן את גלי ההשקעות הגדולים של העשור הקודם ,  נגלה כמה מגזרים שאליהם הופנו סכומים גדולים .  מגזר התקשורת היה אחד המובילים שבהם .  פרישה נרחבת של רשתות תקשורת והצעת מגוון רחב של שירותי תקשורת ,  כמו סלולר ואינטרנט מהיר ,  הביאו לתוצאה המקווה - גידול בפעילות הכלכלית ויצירת מיליוני מקומות עבודה .  אלא שבמקומות רבים בעולם המערבי ,  כולל בישראל ,  התהליך הזה הגיע למיצוי פחות או יותר .  התוצאה :  חברות אינן משקיעות עוד מעבר לנדרש מהפחת הטבעי ,  ואינן קולטות עוד כוח אדם .  לכן אין בכך תרומה לצמיחה בתוצר ,  אלא בעיקר שמירה על הקיים .  החברות גם אינן זקוקות לכל תזרימי המזומנים שהן מייצרות ,  ולכן מה שנשאר זה רק העברות בעלות בשוק המשני ,  הממומנות תוך הסתמכות על כושר ההחזר העתידי שלהן .  באחרונה ראינו שתי דוגמאות כאלה אצלנו ,  כשהתחלפה הבעלות בפרטנר ובזק .  גם חברות אחזקה וקרנות השקעה נמצאות במצב דומה :  מקורות ומזומן יש להן ;  הזדמנויות השקעה במיזמים עסקיים חדשים - לא כל כך .  מה שנשאר זה רק לקנות עסקים קיימים .  זה אולי נחמד ,  אבל לא מייצר פעילות כלכלית נוספת .  ההשקעות בתעשייה כבר מזמן עברו למזרח הרחוק ,  ובעיקר לסין ,  שגם בה יש לפי הדיווחים עודף גדול של כושר ייצור .  כמעט בכל מגזר תעשייתי שתבחרו אין כיום מחסור ביכולת ייצור ,  ולכן היקף ההשקעות בתעשייה ומספר מקומות העבודה שנוצרים נמוכים מקצב שחיקת ההשקעות הטבעי בענף .  מגזר התעשייה בעולם המערבי פולט יותר עובדים משהוא קולט .  מגזרים אחרים ,  הדורשים השקעות גדולות וידועים בכושרם לקלוט מספר עובדים גדול ,  סובלים בשנים האחרונות מעודפים משמעותיים .  פרויקטים אדירים בתחום התיירות ,  מלאס וגאס עד דובאי ומקאו ,  הדורשים הון רב מצד אחד וכוח אדם רב מצד שני ,  הסתיימו .  לא פעם מתגלה שהם גדולים מדי .  תופעה דומה מתגלה בתחומי התעופה והספנות ,  ועל השקעות היתר שבוצעו בנדל"ן אין טעם להרחיב .  במדינות רבות יש עודף גדול של שטחי מסחר .  מכיוון שיכולת ההשקעה גדולה מהצרכים בפועל ,  נדחפים משקיעים וחברות להשקעות בעלות אפיוני סיכון וסיכוי גבוהים .  מדובר במגזרים כמו ביו-טכנולוגיה ,  היי-טק ,  אנרגיה אלטרנטיבית או חיפוש נפט .  למגזרים האלה יש מקום בחלק מסוים של עולם ההשקעות ,  אך בגלל האי ודאות הכפולה הקיימת לגבי הצלחתם העתידית - הן היישומית  ( האם זה בכלל יעבוד ?  )  והן הכלכלית  ( האם זה יהיה רווחי ?  )  - אלה אינם תחומי השקעה סטנדרטיים כלל וכלל .  קשה להטיל את כל משימת הצמיחה בתוצר ובתעסוקה רק על מגזרי קצה אלה .  המסה העיקרית של הפעילות הכלכלית לא יכולה להיות שם ,  וצורכי כוח האדם שלהם מצומצמים וספציפיים .  אז מה נשאר לעשות ?  ראשית ,  צריך להתאים ציפיות .  גם המשקיעים בשווקים הפיננסיים וגם משקיעים ריאליים צריכים להבין שהם חיים בעולם של תשואות נמוכות ,  ומי שרוצה להגדיל תשואה צריך לקחת יותר סיכון .  וסיכון ,  מעצם טבעו ,  נוטה מדי פעם להתממש .  שנית ,  ראוי להחזיק עתודה כספית זמינה ,  גם אם היא כמעט שאינה נושאת תשואה .  בעולם שבו מחירי הנכסים גבוהים יחסית ולכן התשואות הגלומות בהם נמוכות ,  ושבו הצמיחה הכלכלית נמוכה גם היא ,  יתעוררו לא פעם גלי בהלה .  זו דרכו של עולם .  כך היה בעבר וכך יהיה גם בעתיד .  מי שיהיו לו סבלנות ויכולת להחזיק עתודה פיננסית כזו לימי בהלה ,  ויהיה לו גם עוז להשתמש בה בימים שבהם הבהלה מתפרצת ,  הוא זה שיוכל לשפר את התשואה ארוכת הטווח על נכסיו .  - הכותב הוא מנכ"ל פסגות קומפס השקעות ומנהל מחקר חו"ל בפסגות .  אין לראות במאמר המלצה לקנייה או למכירה של ני"ע - חברות לא מדורגות חברות שלא זכו בדירוג כלשהו מחברות הדירוג השונות ,  מכיוון שההשקעה בניירות הערך שהנפיקו לא נחשבה לבטוחה מספיק

העולם משחק בונקר 
המשקיעים מתקשים למצוא כיום אפיקי השקעה אטרקטיביים שבהם ניתן לקבל תשואה סבירה מבלי להיחשף לסיכון גבוה .  רבים מהם מעדיפים להשאיר עתודות נזילות לקראת ימי הבהלה שעוד יבואו

