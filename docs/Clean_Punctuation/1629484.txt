ארה"ב :  היורה במוזיאון השואה מת בכלא
היורה שהואשם ברצח במוזיאון השואה בוושינגטון מת בבית הסוהר בו הוחזק ,  בטרם החל משפטו .  ג'יימס וון ברון ,  שנפצע במהלך אירוע הירי ,  היה גזען אנטישמי בעל עבר פלילי
ג'יימס ון ברון ,  שהואשם בביצוע הירי במוזיאון השואה בוושינגטון ,  מת במרפאה בבית הסוהר בו הוא היה כלוא .  כך דווח היום  ( רביעי )  .  לפי גורמים רשמיים ,  וון ברון ,  בן ה-89 ,  אנטישמי בעל קשרים לקבוצות הדוגלות בעליונות הגזע הלבן ,  מת בבית הסוהר באטנר שבצפון קרוליינה ,  בזמן שחיכה למשפטו .  
ביוני שעבר הגיע וון ברון למוזיאון השואה ואמר למאבטחים במקום כי ברצונו להחזיר ספרים לספרייה .  כשהניח את תיקו על גלאי המתכות ,  צפצף הגלאי ו-וון ברון שלף מיד נשק ופתח בירי לעבר המאבטחים במקום ,  שהשיבו אש .  אחד המאבטחים ,  סטיבן טיירון ג'ונס ,  נפצע אנושות ומת בדרך לבית החולים ואדם נוסף נפצע משברי זכוכיות שניתזו עקב הירי .  וון ברון הואשם ברצח מדרגה ראשונה ,  וברצח בבניין פדרלי .  הוא עצמו נפצע במהלך אירוע הירי ,  ונעדר מבית המשפט פעמים רבות עקב מצבו הבריאותי .  לדברי עורך דינו ,  הוא התקשה לשמוע ולדבר ,  ולא היה מסוגל ללכת מכיוון שנורה .
 לאחר האירוע הסתבר שלוון ברון היתה היסטוריה של תוקפנות על רקע אנטישמי ,  גזעני ,  כמו גם עבר פלילי .  לפני 30 שנים הוא ניסה לקחת בשבי את חברי מועצת המנהלים של הבנק הפדרלי .  כשנעצר מחוץ לחדר הישיבות ,  הוא נשא עליו רובה ,  אקדח וסכין .  המשטרה אמרה כי הגורם לניסיון הפיגוע הכושל היה זעמו של וון ברון על שיעור הריבית הגבוה והכלכלה הלא יציבה באותה תקופה בארה"ב .  וון ברון הורשע שנתיים לאחר מכן בגין ניסיון לחטיפה ושוד מדרגה שניה ,  בין השאר ,  ונשלח לכלא לשש שנים וחצי .  
באתר האינטרנט שלו ,  תיאר וון ברון את המשפט : " הורשעתי בידי חבר מושבעים שחור ,  עורכי דין שחורים ויהודים ונשלחתי לכלא ל-11 שנים על ידי שופט יהודי .  בית משפט יהודי/שחור/לבן לערעורים דחה את עתירתי ".  הספר שוון ברון כתב לאחר מכן מתאר את הדרכים  " להגן על המשפחה הלבנה באמריקה ".  לפי הדיווחים ,  באתר טען וון ברון כי השואה היא המצאה ומזימה של היהודים  " להרוס את מאגר הגנים הלבן ".   " באושוויץ מיתוס השואה הפך למציאות וגרמניה ,  ערש התרבות של המערב ,  הפכה למוקצה בקרב מדינות העולם ",  נכתב .
 לפי מסמכים ציבוריים ,  ב-2004 ו-2005 וון ברון התגורר באיידהו ,  מעוז הארגון הגזעני  " האומות האריות ",  בראשו עומד הניאו-נאצי ריצ'רד באטלר .
 
ארה"ב :  היורה במוזיאון השואה מת בכלא
היורה שהואשם ברצח במוזיאון השואה בוושינגטון מת בבית הסוהר בו הוחזק ,  בטרם החל משפטו .  ג'יימס וון ברון ,  שנפצע במהלך אירוע הירי ,  היה גזען אנטישמי בעל עבר פלילי

