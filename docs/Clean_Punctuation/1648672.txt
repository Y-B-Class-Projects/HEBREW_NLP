רומזים לנו שיש ניו אייג' אחר
הניו אייג' הזה יצא לי מכל החורים .  מה חדש בכל התכנים הלעוסים האלה שעטופים בניירות מרשרשים של בונבוניירה ? רוחניקה מוצפת
הגשם השתולל הבוקר הרבה מעבר למה שדירת הקרקע שלי מאפשרת לו ,  ובום  הצפה - פתח הביוב בחדר האמבטיה מזרים לכאן את המקלחות של כל השכונה .  המים לא מפסיקים לצאת מהחור המטונף הזה ואני מנסה לאטום אותו עם 4 שקיות ניילון שאני דוחפת לתוכו ,  כשבין קללה לקללה אני מודה לאלוהים שמדי פעם אני מוותרת על השיק האקולוגי שלי ולוקחת את המצרכים מהמכולת בתוך שקית .  
יום שבת היום ,  למען השם ,  באיזה מבחן מנסים להעמיד אותי פה ?  עזבו מבחן ,  מה המשמעות הפנימית של כל זה ?  מה אני מדחיקה שמתעקש לעלות עכשיו ולהציף את פני השטח ?   " תשמעי ,  רוחניקה ,"  הוא אומר לי בטלפון , " לפעמים הצפה של ביוב זו רק הצפה של ביוב .  וזה מסריח רצח ."   " לא ,  אתה לא מבין ,"  אני מצטעקת עליו , " כל השבוע חיכיתי ליום הזה .  כבר ראיתי איך אני מתעוררת לתוך מדיטציה ,  משקיטה את התודעה שלי ומתיישבת לכתוב .  אני לא מצליחה לכתוב - אתה יודע שאני לא מצליחה לכתוב כבר מלא זמן ?  " " בסדר ,  אני מבין ,  אבל איך זה קשור בדיוק לצנרת הרקובה של העיר הזאת ?  " " הכל קשור ,"  אני אומרת , " האינסטלטור הגיע ,  אדבר איתך אחר כך ." 
מסתבר שידו של האינסטלטור הפרטי והמיומן שלי קצרה מלהושיע .  מדובר בהצפה של כל הביובים באזור ולא נותר אלא להמתין לכוחות המזוינים של העירייה שיגיעו עם הטנק-משאית שלהם ,  ישאבו את המים וישחררו את השטחים שנכבשו בידי גשמי הברכה . " מתי הם יגיעו ?  "  אני שואלת את הפקידה של המוקד העירוני . " עד שש שעות ,"  היא עונה . " מה שש שעות ?  עוד שש שעות לא יישאר לי בית .  זה תיכף גולש לסלון ומרטיב לי את השטיח ."   " אז תגלגלי אותו .  שש שעות זה התקן ,  מצטערת ."  אני דוחפת שקית נוספת לחור במקלחת ויוצאת לגינה לארגן לי נשימה עמוקה .  הלוואי שתהיה בצורת בשבע שנים הקרובות .
" למה שלא תבואי איתנו ,  רוחניקה ?  את הרי לא תכתבי כבר ,  ולחכות שש שעות בתוך הזיהום אוויר של הבית שלך זה לא משהו שיעצים לך את חיי הרוח ."   " עד שש שעות ,"  אני מתקנת אותו , " ואני לא רואה איך מסיבת גייז בשבת בצהריים זה משהו שירחיב לי את הלב ."   " זאת לא מסיבת גייז ,  זאת מסיבת פורים בלופט של האמן ההוא בתושייה - זה חלל היסטרי ."   " יותר גרוע ,"  אני מתעטשת פתאום , " הדבר האחרון שבא לי לעשות עכשיו זה להתמנגל עם כל ה'אנחנו עושים אמנות' האלה .  ונמאסת עלי כבר ,  רק מסיבות ומסעדות יש לך בראש ."   " פפפו ,  רוחניקה ,  את ממש קרבית היום ,  איפה כל האנרגיות הטובות שלך ?  ולמה סתם להגיד עלי ככה - אני קורא עכשיו את מישל וולבק ,  זה לא מספיק עמוק לטעמך ?  " " וולבק הוא חרא .  נשבר לי מכל הגאונים האלה שמשתמשים בכישרון שלהם כדי לדכא לי ת'נשמה .  בא לי למות אחרי שאני קוראת אותו ."  
השמים נרגעו מעט והגשם מתנמנם ,  אבל אני כבר לא מצליחה להעביר פקודה לפעימות הלב שלי לפרוק את נשקן .  הן צועדות במקצב של פלוגה עוינת ,  שרויות במלחמה עקובה מדילמות עם סדרי עולם .  מה אני קוברת שם בתוך המחילות המעורפלות של ההוויה המחויכת שלי ?  וכמה מים עוד יתפרצו אלי הביתה כדי שאבין ?  אני רעבה וקר לי .  כל החלונות בבית פתוחים כדי לסגור אפשרות של הרעלה ,  ואני מתיישבת עם הלפטופ על התנור ומנסה לעבוד .  
על מה אני אכתוב לעזאזל ?  כל הניו אייג' הזה יצא לי מכל החורים .  איך עסק כל כך מיושן מרשה לעצמו להתהדר במילה  " חדש ?  "  מה חדש בכל התכנים הלעוסים האלה שעטופים בניירות מרשרשים של בונבוניירה ?  ואיך בדיוק אני מביאה את הפנים היותר רעננות של התחום הזה בלי להסריח מאינטלקטואליזציה מוגזמת ,  כפי שרבים וטובים עשו לפני ?  רומזים לנו שיש ניו אייג' אחר - טוב שמישהו יודע על זה .  כי אני כבר לא יודעת כלום . 
" תן תן תן תן - תן כתף ,  עצום את העיניים ,  פורים לנו שכח את הכל ."   " הבהלת אותי ,  אידיוט .  מה אתה עושה כאן ?  " " אם יש לך כאב רמסהו ברגליים ,  פתח את פיך ושירה בקול :  א-הה א-הה כולנו נשתגע ..  ."   " די כבר ,  נו .  ולמה מהחלון עם המסכה הגרוטסקית הזאת ?  רחמים ."  הוא נכנס פנימה ומחבק אותי חזק , " דאגתי לך .  מספיק איבדתי החודש את אלכסנדר מקווין ,  אני לא יכול לעמוד בעוד טרגדיה כזאת .  תעשי קפה ."   " איפה החבר שלך ?  "  אני מפעילה את הקומקום . " השארתי אותו במסיבה .  נראה לי שאחרי עשר שנים של זוגיות אני יכול לשחרר קצת .  ושלך ?  " " בארוחת צהריים אצל ההורים .  אתה מוכן להוריד כבר את המקהלה היוונית הזאת מהפנים שלך ?  " " אני פוחד ."   " ממה ?  " " מהריח ."   " אתה צודק ,  זה מפגע תברואתי מה שקורה פה ,  למרות שהוצאתי את המים עם דלי וסתמתי את החור עם שקיות ניילון ."   " שקיות ניילון ?  " " בוא נלך לאכול ,  אני מתה מרעב ."   " מונטיפיורי ?  " " מה אתה אומר ?  " " את זקוקה לזה ,  אני מזמין ." 
אנחנו יוצאים לרחוב ורואים את המשאית של העירייה מחדירה את צינור המשאבה שלה לאחת מבריכות הביוב שבכביש . " הגיעו מהר החבר'ה ,"  אני אומרת , " אולי בכל זאת אשאר לכתוב ?  " " אין מצב ,  רוחניקה ,"  הוא ממשיך ללכת לכיוון האוטו , " יש מערכת חוקים שלמה שעליה מושתת האורגניזם שאנחנו וחייבים לציית לה .  מזון הוא חוק יסוד ,  והאוכל במונטיפיורי הוא חוק וסדר ."   " אל תקשקש לי עכשיו ,  אני רצינית ."   " גם אני רציני ,"  הוא נעצר , " מאוד רציני .  ואת רוצה לדעת באמת מה אני חושב על כל ה'משמעויות הפנימיות' שאת מנסה לדוג בכוח מתוך המים המצחינים של הביוב ?  " " מתה לדעת ."   " אני חושב שאת לא זורמת ."   " לא זורמת ?  "  אני צוחקת , " מאיפה הבאת לי עכשיו את הקלישאה הרוח'נית הזאת ?  " " הנה ,  עוד עניין  'הקלישאה הרוח'נית הזאת' .  את כל כך פוחדת להישמע כמו עוד איזו רוח'נית שאת פשוט סותמת לעצמך את הפה ולא אומרת כלום ."   " הלו הלו ,  לאט ,  אני לא מצליחה לעקוב ."  
" תשמעי ,"  הוא מתיישב על הקצה של המדרכה ואני מצטרפת אליו , " כבר חודש את מדברת על זה שאת רוצה לכתוב טור קבוע שצריך להיות ככה ולא צריך להיות ככה ,  ואת רק מתכננת ומתכננת ."   " בסדר ,"  אני אומרת , " מותר לי לחפש ."   " ברור שמותר ,  השאלה היא מתי החיפוש הזה הופך להיות תקיעות ,  ואני חושש שזה מה שקורה כאן .  את יודעת ,  אצלנו בארכיטקטורה יש מושג שנקרא 'בלו פרינט' .  זו מעין 'תכנית על' שהארכיטקט מכין לפני שהבניין עצמו מתחיל להיבנות ,  והשלב הזה הוא הכרחי ,  אין ספק ,  אבל מתישהו צריך להתקדם משם ,  אחרת אני נשאר רק עם שרטוטים שאני יכול לנגב איתם ."   
" א-הה ,  אז מה אתה אומר בעצם ?  " " אני אומר שלפעמים יש לך נטייה לסדר לך את הדברים בתבניות על כאלו ,  והתבניות כל כך מושלמות שאת חוששת לדפוק את המסמר הראשון כי זה יהרוס לך את כל העסק  זה אף פעם לא יהיה בדיוק איך שתכננת ,  אז בסוף את לא עושה כלום ."   " וואלה .  אבל זה לא קורה לי הרבה ."   " זה קורה לך עכשיו .  יש מלא דברים שאת מתכננת לעשות עם ה'פרויקט החדש' שלך  נקרא לזה ככה  ואת תקועה קצת בשלב הבלו פרינט .  את לא מתלכלכת .  תזרקי את עצמך ,  מה כבר יכול להיות ?  " " לא מתלכלכת ?  " " לא מתלכלכת .  אפילו כשאת מוצפת לגמרי הטביעה שלך היא סטרילית ."   " מה סטרילי בלדחוף את הידיים לתוך החור של המקלחת ?  ואיך כל זה קשור להצפה שהייתה לי ?  אני לא מבינה ."   " נו ,  את לא זורמת ,  וכשהעניינים לא זורמים כמו שצריך בסוף יש הצפה .  לא מסובך ."   " פשש ..  .  הבאת אותה בתובנות ."  אני קמה מהמדרכה ,  מנערת כמה עלים שנדבקו אלי ומושיטה לו יד . " יאללה ,  כנס כבר לאוטו וניסע ." 

רומזים לנו שיש ניו אייג' אחר
הניו אייג' הזה יצא לי מכל החורים .  מה חדש בכל התכנים הלעוסים האלה שעטופים בניירות מרשרשים של בונבוניירה ? רוחניקה מוצפת

