משא ומתן עקיף :  רע לכל הצדדים
אפשר לחשוב על שלושה תרחישים שבהם שני צדדים הנמצאים בסכסוך אינם מקיימים משא ומתן ישיר ביניהם אלא נזקקים לצד שלישי שיתווך :  הראשון הוא שהצדדים אינם רוצים לקיים דיאלוג ביניהם ,  אבל יש להם בכל זאת אינטרס להידבר באופן כלשהו ;  השני הוא שאחד הצדדים חש שיש חוסר סימטריה מהותי בינו לבין הצד השני ולכן הוא נזקק לתיווך ;  השלישי הוא שהצדדים רוצים לסיים את הסכסוך ,  אך אינם מצליחים לעשות זאת בכוחות עצמם ולכן נדרשים לתהליכים של גישור ובוררות .
 המגעים בין ישראל לחמאס על שחרורו של גלעד שליט הם דוגמה למשא ומתן מן הסוג הראשון .  באופן רשמי ישראל לא רוצה לנהל משא ומתן עם ארגון טרור .  במקביל ,  ארגון החמאס אינו מכיר בישראל .  ובכל זאת ישראל רוצה לשחרר את שליט הנמצא בידי החמאס וחמאס רוצה לשחרר את אסיריו הכלואים בישראל .  לכן מתנהל בין הצדדים משא ומתן ,  אך הוא נעשה באמצעות צד שלישי .
 דוגמה להתערבות מטעמים של חוסר סימטריה היא במקרים שבהם עובד נזקק לאיגוד המקצועי שלו כדי שייצגו מול מעבידיו .  במקרה כזה ,  כאשר עובד מרגיש חסר כוח מול מקום עבודתו ומנהליו ,  הוא מבקש מגוף רחב יותר ובעל אמצעים והשפעה לנהל את את הדברים בשמו .  כך מתבטל חוסר הסימטריה הבסיסי בין הצדדים .
 התערבות מן הסוג השלישי נעשית כאשר צדדים מגיעים להליכים של גישור ובוררות מתוך רצון לסיים את הסכסוך .  בתהליך הגישור הצדדים נדרשים להגיע להסכמה ביניהם .  בתהליך הבוררות הם מאפשרים לצד שלישי להכריע בעניינם .  המשותף הוא שהם מכירים בכך שאין ביכולתם לסיים את הסכסוך ללא עזרה .
 לכאורה ,  ניתן היה לחשוב שהמשא ומתן העקיף בין הישראלים לפלשתינים נובע מאחת מסיבות אלה .  ניתן היה לחשוב שהצדדים הגיעו לרגע שבו הם חשים כי הם לא מצליחים להגיע להסכמה ,  ולכן קוראים לצד שלישי לסייע להם .
 לא מופרך לחזות מצב שבו אחד הצדדים היה מעלה את הטענה שקיים חוסר סימטריה בין הרשות הפלשתינית לישראל ,  כמדינה הכובשת את הרשות שעימה היא צריכה לנהל משא ומתן ,  ומסיק מכך שנדרשת עזרה של צד שלישי אשר יבטיח איזון ביניהן .  אפשר אפילו לשער שחוסר האמון בין הצדדים כה עמוק עד שאחד מהם מבקש מגורם שלישי להיכנס לתמונה בשל חוסר רצונו לדבר עם האחר באופן ישיר .
 אולם לא אלו הן הסיבות אשר בעטיין המשא ומתן בין הצדדים עתיד להתחדש במתכונת עקיפה .  
הסיבה לכך נובעת מתחושת הפלשתינים כי בעוד הם מנהלים משא ומתן ישיר עם ישראל מאז 1993 ,  למעשה לא מתקדם דבר .  
הפלשתינים חוששים שתהליך המשא ומתן יימשך לנצח ולא יסתיים לעולם .  לכן הם רוצים הבטחות כלשהן לגבי תנאי סיומו :  קביעת לוח זמנים מחייב למשא ומתן ,  הסכמה מראש לגבי מתווה הגבולות או ביטחונות אחרים .
 זאת ועוד ,  לאחר שקבעו - בעידוד ארה"ב - את תנאי הקפאת ההתנחלויות כבסיס כזה ,  זקוקים הפלשתינים להליך שיאפשר להם לחזור לשאת ולתת עם ישראל אף שזו לא נענתה לדרישתם .
 מנקודת מבטם ,  החשש של הפלשתינים מכך שמדינת ישראל רוצה לנהל את הסכסוך ,  ולא ליישבו - מובן .  
אך אם כוונתם להגיע להסכם ,  הרי שמשא ומתן עקיף רק מעכב את התהליך .  
אפילו אם הם אינם מאמינים לממשלת ישראל ואפילו אם הם חושבים שברצונה רק למסמס את היעד של הגעה להסכם קבע - הדרך להראות זאת היא לשבת ולדון באופן ישיר עם ישראל ,  לעסוק בכל נושאי הליבה ולראות אם ניתן להגיע להסכם קבע .
 ישראל רוצה במשא ומתן ישיר .  המשא ומתן העקיף אולי פותר לפלשתינים בעיות פנימיות כיום ,  אבל בטווח הארוך הוא יפגע בהם .
 
משא ומתן עקיף :  רע לכל הצדדים
nan
