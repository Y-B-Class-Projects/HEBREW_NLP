פישר וחזקיהו מתערבים במינוי יו"ר ללאומי
בניגוד לביקורת נגד נגיד בנק ישראל סטנלי פישר והמפקח על הבנקים רוני חזקיהו בדבר חוסר מעורבותם במינוי יו"ר לבנק לאומי ,  מסתבר כי הם דווקא מעורבים מאד מאחורי הקלעים
נגיד בנק ישראל סטנלי פישר והמפקח על הבנקים רוני חזקיהו סופגים בשבועות האחרונים מטחי ביקורת מכל עבר .  טוענים נגדם שהם ממלאים פיהם מים בנושא הכי קריטי :  מינוי יו"ר חדש לבנק לאומי  ( -0.55%  ,  1641.0 )  .  
רבים שואלים אם לא אכפת להם מי יהיה היו"ר הבא ואם אין להם דעה על דוד קליין ,  אורי יוגב ,  משה טרי או גליה מאור ?  הרי ברור שכל מי שייבחר ישפיע באופן ברור על יציבות הבנק .  
מותחי הביקורת אומרים שפישר וחזקיהו מפחדים להתערב .  שהם משאירים את הבמה לרגולטורים אחרים .  שיש להם שיקולים פוליטיים ,  אינטרסים זרים וחשבונות אישיים .  באמת די תמוה לראות איך אותם אנשים שפעלו בגלוי להדחת יו"ר בנק הפועלים לשעבר ,  דני דנקנר ,  שותקים כעת .  אבל בדיקה מקיפה שערכנו בנושא מלמדת שהתמונה שונה לחלוטין .  
מתברר שמאוד אכפת להם מהעניין .  מתברר שהמפקח על הבנקים מקדיש מדי יום זמן ניכר לטיפול בנושא .  אבל פישר וחזקיהו פשוט החליטו לשנות טקטיקה :  לפעול אך ורק מאחורי הקלעים .  בחשאיות .  בשקט .  בלי הודעות לעיתונות ,  בלי יח"צנים ,  בלי מאבק תקשורתי ואפילו בלי שיחות רקע עם עיתונאים .  בשיחות פנימיות בבנק הם אומרים שצריך ללמוד מפרשת בנק הפועלים וזו לא חוכמה גדולה לעשות אותה טעות פעמיים .  
הטעות שעליה הם מדברים היא הקרב הגלוי והתקשורתי שניהלו נגד שרי אריסון בעניינו של דני דנקנר .  הם עדיין מלקקים את הפצעים מקרב זה .  אמנם בסיכומו של מאבק הם הצליחו להביא להדחתו של דנקנר ,  אך בדרך ספגו ביקורת והשמצות מכל עבר .  לכן ,  המסקנה של פישר וחזקיהו ברורה :  אסור לנהל את הקרב בתקשורת .  שם אין להם שום יתרון יחסי ,  אולי אפילו חיסרון .  הם לא רוצים לחטוף שוב ביקורת מגורמים מזוהים ולא מזוהים .  הם לא רוצים לתת חומר עסיסי לעיתונאים .  
זו הסיבה שאנחנו לא שומעים מהם אף מלה פומבית בפרשת בנק לאומי .  ואולם שיחות עם השחקנים הראשיים בדרמה ,  כולל הרגולטורים האחרים ,  מגלות שאין פעולה אחת שנעשית בתחום שלא עוברת קודם את המסננת של חזקיהו ,  שמעדכן את פישר ומקבל ממנו תמיכה מלאה .  
וכך ,  בשקט-בשקט ,  חזקיהו מתערב בכל החלטה ,  בכל מכתב ,  בכל סיכום ובכל החלטה של דירקטוריון בנק לאומי .  הוא מנהל את העסק מאחור .  
למשל ,  בקשר לגליה מאור ,  גם הנגיד וגם המפקח על הבנקים לא רצו שהיא תיבחר ליו"ר .  הם חשבו שאין זה נכון מבחינת ממשל תאגידי .  לדעתם בלתי אפשרי שמי שעמדה בראש הבנק 15 שנה ,  תפקח כעת על מה שהיא עצמה בנתה .  כמו כן ,  הם לא מאוהבים באנשים ובאינטרסים שמקיפים את מאור .  הם רוצים שינוי .  
לכן ,  לא במקרה ספגה מאור מהיועץ המשפטי לממשלה חוות דעת הקובעת שעליה לבצע צינון של שנתיים .  לא במקרה היא קיבלה חוות דעת שמונעת ממנה להתחרות על התפקיד גם מיו"ר רשות ניירות ערך ,  זוהר גושן .  חזקיהו היה שם .  מאחורי הקלעים .
 כנ"ל לגבי שלמה אליהו ודוד קליין .  בנק ישראל לא מרוצה מדרך ההתנהלות של אליהו בבנק אגוד ובבנק לאומי .  עד היום לא מבינים בבנק ישראל מדוע אליהו לא הגיש בקשה לקבלת היתר שליטה בבנק בדרך ישירה ,  אך למרות זאת הוא מתלונן בתקשורת שלא רוצים אותו .  בבנק ישראל חושבים שאולי אין לאליהו שותפים מתאימים ,  כי צריך לפחות עוד שני שותפים בעלי  " שווי נקי "  גבוה כדי לקבל היתר שליטה .  
בבנק ישראל חושדים באליהו שהוא רוצה ליהנות משני העולמות  - " להרוויח את הפרס הגדול בפיס בלי לקנות אפילו כרטיס ",  אומרים שם ;  גם למנות את קליין ליו"ר הבנק באסיפה הכללית וכך לשלוט בפועל בבנק ,  וגם לא לבקש היתר שליטה שכרוך במגבלות רבות וב"הפשטה "  אישית ועסקית .  
לכן ,  כדי למנוע את מינוי קליין ליו"ר ,  פעל חזקיהו מאחורי הקלעים ותרם לדחיית האסיפה הכללית של בנק לאומי למועד מאוחר יותר ,  לסוף אפריל .  
אם האסיפה היתה מתקיימת ב-11 במארס ,  כמו בתכנון הראשוני ,  המדינה היתה נאלצת להעמיד לבחירה ארבעה מועמדים שכבר משרתים בדירקטוריון .  האיש החמישי שהיה עומד לבחירה היה קליין .  הוא היה נבחר ומאוחר יותר היה בעל הסיכוי הגבוה ביותר להתמנות ליו"ר .  את זה רצה למנוע חזקיהו .  
חזקיהו גם לא מאושר מהמועמדים הפוליטיים שמקדם ראש הממשלה בנימין נתניהו - טרי ויוגב .  הוא חושב שקידומם לתפקיד אינו ראוי ,  והוא היה רוצה שוועדת המניות תוציא לו את הערמונים מהאש בכך שלא תבחר בהם כמועמדים לדירקטוריון .  הרי לוועדה יש עשרות מועמדים טובים שמהם היא יכולה לבחור כעת את המתאימים ביותר .  
חזקיהו מעריך שברגע שהמדינה תעמיד לבחירה חמישה מועמדים טובים שלה ,  היא תנצח את אליהו בהצבעה ,  כך שגם קליין וגם יוגב וטרי לא ייבחרו .  
לכאורה ,  ניתן לבחור יו"ר לבנק לאומי גם בניגוד לדעתו של חזקיהו .  בפועל זה בלתי אפשרי .  אמנם מבחינה פורמלית הדירקטוריון הוא שבוחר ביו"ר .  אבל החוק נותן לוועדת המניות של לאומי שבראשות מרגלית נוף זכות וטו .  כלומר ,  היא יכולה להתנגד לבחירת יו"ר מסוים ,  ואז הבחירה מבוטלת .  
נוף גם חייבת להתייעץ על היו"ר עם המפקח על הבנקים .  התייעצות זו היא הרבה יותר מסתם פגישת נימוסים .  כי ברגע שחזקיהו יאמר לנוף שהוא מתנגד למינוי זה או אחר וגם יהיו לו נימוקים טובים הנוגעים ליציבות הבנק ,  אין סיכוי שנוף תתעלם מדבריו .  
ואולם אפילו אם יקרה הבלתי אפשרי והיא לא תלך לפי  " ההתייעצות "  עם המפקח ,  תמיד יוכל חזקיהו לשבור את הכלים ולצאת בגלוי לתקשורת כדי לומר :  האיש לא מתאים .  ואני רוצה לראות איך מישהו ממנה יו"ר לאחר הצהרה כזו .  
לחזקיהו יש גם את נשק יום הדין .  הוא צריך לבדוק אם היו"ר המיועד הוא fit & proper .  כלומר ,  אם הוא מתאים וראוי לתפקיד .  זו סמכותו המוחלטת והוא תמיד יכול לקבוע שהאיש לא ראוי .  הפחד מהכרזה כזו ייאלץ כל מועמד שחזקיהו לא מכבד לפרוש מהמרוץ עוד לפני גזר הדין .  
לכן ,  בפועל חזקיהו הוא זה שיבחר את היו"ר הבא של בנק לאומי .  אמנם בדרך עקיפה ,  אמנם בדרך מפותלת ונסתרת ,  אך מי אומר שהדרך הגלויה היא תמיד גם הדרך היעילה ? 

פישר וחזקיהו מתערבים במינוי יו"ר ללאומי
בניגוד לביקורת נגד נגיד בנק ישראל סטנלי פישר והמפקח על הבנקים רוני חזקיהו בדבר חוסר מעורבותם במינוי יו"ר לבנק לאומי ,  מסתבר כי הם דווקא מעורבים מאד מאחורי הקלעים

