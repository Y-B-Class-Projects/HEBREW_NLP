אני עומד במעגל
איך מסביר יונג את המסתורין הגדול מכולם - נפש האדם ?  הוא מצייר מעגל .  שפת הסימבולים - חלק שני 
" אומרים שכולנו מחפשים משמעות לחיים ,  אך איני חושב שזה באמת מה שאנו מחפשים .  מה שאנו מחפשים היא החוויה של להיות חי ,  לחוש את העונג שבהיותנו חיים .  בסופו של דבר זהו העניין כולו ,  וזה מה שהמיתוסים מסייעים לנו למצוא בעצמנו ."   ( ג'וזף קמפבל ) פסיכולוגים רבים חקרו את שפת הנפש וניסו להבין מדוע ,  כפי שאדולף בסטיאן גילה לראשונה ,  ישנם במקומות שונים ובמאות שונות מוטיבים החוזרים על עצמם .  מדוע נמצאים כמעט בכל התרבויות דרקונים ?  כיצד ייתכן שסיפור בראשית כה דומה בכל כך הרבה תרבויות וזאת למרות שאין קשר גיאוגרפי ?  איך ייתכן שסיפורים או אגדות עם בקצה אחד של הגלובוס כל-כך דומים לסיפורים המסופרים בקצה השני ? 
רבים עסקו בנושא זה ,  אך מכולם היה זה יונג - בכל אופן כך טוען ג'וזף קמפבל - שהצליח להסביר בצורה הטובה ביותר כיצד זה ייתכן .  יונג אמנם לא הציג עבודה סופית ומוחלטת ,  הוא היה תיאורטיקן ועבודתו הייתה סובייקטיבית .  בכלל ,  הפסיכולוגיה היא תחום מאד רחב ,  וקיימים בה מסתורין ותעלומות בלתי פתורות עד היום .  אולם למרות זאת הניח יונג את הבסיס איתו ניתן למצוא פתרון והסבר לחלק מהתעלומות שקיימות בנפש האדם בכלל ,  וההסבר לאותם המוטיבים האתניים ,  החוזרים בכל מקום בפרט .
 לסימבולים אותם הנפש שלנו מעלה מהלא מודע ,  ושאותם אנו פוגשים גם בחלומות ,  קרא יונג הארכיטיפים של הלא מודע .  מושג בסיסי זה ,  כבר בנקודה זו מאפשר לנו להבין מהי גישתו של יונג לגבי הרעיונות החוזרים בכל מקום .  אם הלא מודע הנו חלק ממי שאנו ,  הרי שבאיזושהי מידה מוטיבים חוזרים אלו ,  ארכיטיפים אלו ,  הם רעיונות הקיימים בלא מודע של החיה האנושית ,  חלק מהביולוגיה שלנו ,  ומקורם מתחיל בהתנסויות הרבות שבמהלך השנים והדורות חדרו דרך מערכת העצבים והוטמעו בנו .
 במאמר זה ,  שהוא חלק שני בסדרת מאמרים העוסקים בשפת הסימבולים ,  אני מזמין אתכם להכיר את גישתו של יונג לגבי המסתורין הגדול מכולם  נפש האדם .  לא נצליח כמובן לפענח את המסתורין הגדול הזה ,  אולם נוכל להבין כמה מושגים בסיסיים שיעזרו לנו להבין בהמשך מהם הסימבולים ומהיכן הם באים .  כדי להסביר מהי הנפש ומהם הכוחות הפועלים בה משתמש יונג במעגל .  אפלטון היה הראשון שטען כי המעגל מסמל את הנפש .  אחריו רבים אמצו את הסימבול ונפגוש את סימבול המעגל המיוחס לנפש בהרבה מקומות ,  לרבות בגלגל המזלות האסטרולוגי .  בכל מעגל נמצא את נקודת האמצע ,  נקודה שבשפת הנפש מסמלת את ה"אני "  שלנו .  קצוות המעגל מסמלים את גבולות המודעות ,  או גבולות ההתנסות שלנו .
 המעגל של יונג מחולק לשניים בצורה לא שווה והקו האופקי ,  המחלק את המעגל לשני חלקים ,  אף שהם לא שווים ,  מייצג את סף המודעות שלנו .  מעל קו זה נמצאת המודעות הערה שלנו ,  החלק המנטאלי הער שלנו ,  המחשבות והאני הער .  שם נמצא את תפיסת המציאות היום-יומית שלנו ואת החלקים להם אנו מודעים .  מתחת לקו זה נמצא הלא מודע - החכמה של הגוף עצמו ,  החלקים שלא נמצאים בתפיסה הרגילה שלנו .  שם נמצא את החלקים הלא נראים בחשיבה שלנו שאנו לא מודעים להם ,  החלקים שעוד לא צפו .
 המונח בו השתמש יונג כדי להגדיר את המכלול של כל מי שאנו ,  הוא ה"אני "   ( נקודת האמצע )  .  ה"אני "  שיונג מתייחס אליו אינו הנשמה הנצחית ,  כפי שמגדירים ההינדים את העצמי כ"אטמן ",  ואינו החלקים הגבוהים שלנו שאינם נגישים לנו .  אם ה"אני "  היה הנשמה הנצחית לא היה שם מעגל כדי להגדיר אותה ,  מה שהיה שם היה רק דף לבן חלק ,  שכן לנשמה אין גבולות והיא מתחברת במודעות וביכולת התפיסה שלה עם היקום .
 ה"אני "  אותו יונג הגדיר אינו מודעות אין סופית ,  אלא מודעות ,  יכולת תפיסה ,  הנמצאת בגבולות הגוף הספציפי שלנו .  ה"אני "  קשור עם הגוף שלנו ,  עם ההתנסויות שלנו ,  והחוויות שלנו יהיו קשורות ויתקיימו רק דרך הגוף שלנו .  זה לא משנה אם אנו אשה ,  גבר ,  צעירים ,  מבוגרים ,  חסונים או מוגבלים ,  בתפיסת ה"אני "  אין השוואה לאחרים ,  זהו האני שלנו ,  קשור עם הגוף הספציפי שלנו .  עם זה עלינו לחיות וזה לא רלוונטי לרצות להיות גבוהים ,  רזים או שונים .  זה מי שאנו ועם זה אנו צריכים להתמודד ולצמוח .
 המעגל החיצוני מייצג את גבולות ההתנסות שלנו ,  את הגבול אליו מגיעה יכולת התפיסה שלנו ,  ומעבר לכך אין לנו יכולת להבין או לתפוס את המציאות .  תינוק ,  למשל ,  זו דוגמא מצוינת לתפקוד של רעיון ה"אני "  עליו מדבר יונג .  עבור תינוק אין קו אופקי המחלק את המודעות לשניים .  התינוק נמצא במקום שבו כל מי שהוא ,  פורץ החוצה ללא גבולות וסייגים .  אם הוא רוצה לבכות  זה קורה ,  ואם הוא רוצה לאכול ,  הוא צועק ללא יכולת מודעת למגבלות או לקשיים שהוא אולי יוצר .  אין לו מודעות אלא רק לעצמו ולגוף שלו .
 אבל אז אנחנו מתבגרים והתינוק שתפקד בהתאמה מלאה עם רמת הגוף שלו ,  כבר מבין שהוא לא לבד ,  ועכשיו כשהוא בוכה בלילה יש בני משפחה שזה מפריע להם .  פתאום הוא מגלה שלעשות את הצרכים שלו איפה שהוא רוצה זה כבר לא ממש מקובל .  כאן מתחיל הפיצול וכאן יש לנו את קו סף המודעות המפריד בין המודע - מה מותר ,  מה צריך ומה מצפים ?  - לבין הלא מודע :  מה הגוף רוצה ?  מה אני צריך ?  כדי לגשר בין שני החלקים האלה אנו נפגוש את ה"אגו ". 
מרכז המודע שלנו נקרא ה"אגו ",  ה"אני ".  ג'וזף קמפבל מציג את ה"אגו "  דרך ריבוע כדי להבליט את העובדה שהשיפוטיות של ה"אגו "  אינה באה בתיאום עם הטבע שלנו ,  עם הגוף שלנו .  ה"אגו "  הוא המפקד שיודע מה צריך ,  קובע מה יקרה ויודע מתי להקצות משאבים לכל משימה .  התפקיד שלו הוא לא להכתיב כמה מרובע הלא מודע צריך להיות ,  אלא להביא את האימפולסים הקיימים בלא מודע למעלה אל תוך מערכת היחסים הקיימת בין התנאים החיצוניים שלנו  ( המודע ,  או במילים אחרות :  מה שצריך שיקרה )  והלא מודע  ( מה אני רוצה ?  )  .  
במילים אחרות ,  ה"אגו "  הוא זה שדרכו אנו חווים את המציאות שלנו ,  זו המערכת שנותנת לנו תחושת שווא של מי שאנחנו .  אנו חושבים שהחלק החושב ,  הפעיל ,  הנוכח ,  הדומיננטי ,  הוא מי שאנחנו .  אנו בטוחים שהאני המדומה הזה מנהל את העניינים :  הוא הרי זה שמדבר אלינו ,  דרכו הכול ברור ופשוט תמיד ,  עד שיום אחד עולים צרכים ורצונות ממקום אחר ,  מתחת לחגורה .  יום אחד הגבר פוגש את האשה שמעוררת אותו ואז הוא מגלה כמה הוא בעצם לא מנהל את העניינים .  ה"אגו "  ינסה להחזיר את השליטה ,  אולם זהו קרב אבוד מראש ,  כיוון שהאני האמיתי נמצא בגוף ,  בחלק הלא מודע .
 האגו צריך לתת לנו את הכלים דרכם נוכל לחיות בשלום ולמצוא את העמק השווה בין מה שאנחנו רוצים למה שצריך שיקרה .  כך למשל ייתכן שהילד רוצה ללכת לקניות בסופר עם אמא שלו כשהוא לבוש בפיג'מה  ( הרצון של הלא מודע )  ,  אולם זה לא מקובל  ( המודע )  .  מערכת היחסים של הילד עם הסביבה לא נמצאת בתיאום עם מה שהוא רוצה .  
ה"אגו "  צריך למצוא את הפתרון והוא לומד לעשות זאת במהלך השנים ומשתפר עם הזמן .  בגיל מבוגר סביר להניח שאנו כבר לא נצרח ונבכה ,  אלא נבין שכך העולם מתנהל ,  שלא יוצאים עם פיג'מה לסופר ואם אני רוצה ללבוש פיג'מה ,  אני אחכה ללילה .  פעמים רבות במהלך היום אנו נמצאים בקונפליקטים בין שני החלקים האלו וה"אגו "  הוא זה שצריך למצוא את הפתרון ,  את הפשרה .  
האימפולסים שלנו באים מהלא מודע והם קיימים בתיאום עם הטבע :  התינוק יודע מיד מה לעשות עם פטמה ,  הגבר והאשה מגלים מהר מאד מה עושים שם במיטה בין הסדינים ,  והחיה האנושית יודעת כיצד לשרוד .  תרבות לעומת זאת היא תוצאה של שיתוף פעולה בין ה"אני "  לבין ה"אגו ".  מיתולוגיה וסימבולים הם השפה בה משתמש ה"אני "  כדי לדבר עם ה"אגו ",  וה"אגו "  צריך ללמוד לדבר את השפה הזו .
 אך מהי השפה הזו ?  האם היא נשכחה ?  האם היא אישית ?  קולקטיבית ?  מתי אני מדבר ומתי הקונפליקטים שלי מדברים ?  על שאלות אלו ועוד אדבר בשבוע הבא ,  בו נגלה עוד צדדים של נפש האדם ונתחיל להבין מהי שפת הסימבולים ומהיכן בדיוק הם באים .
 
אני עומד במעגל
איך מסביר יונג את המסתורין הגדול מכולם - נפש האדם ?  הוא מצייר מעגל .  שפת הסימבולים - חלק שני

