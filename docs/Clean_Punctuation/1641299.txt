נותנת גז
אחרי שתפתח השנה 20 סניפים נוספים מחוץ לתל אביב ,  תהפוך רשת 'קפה קפה' לגדולה בישראל
קפה קפה תהיה רשת בתי הקפה הגדולה בישראל עד סוף השנה .  ל-TheMarker נודע כי הרשת תפתח 20 סניפים חדשים במהלך 2010 .  הסניפים החדשים ,  שימוקמו כולם מחוץ לאזור תל אביב ,  ייפתחו בהשקעה מדווחת של כ-30 מיליון שקל .  
לאחר פתיחת הסניפים תמנה הרשת ,  שמונה כיום 96 סניפים ,  116 סניפים .  לשם השוואה ,  רשת בתי הקפה הגדולה בישראל ,  ארומה ישראל ,  מונה כיום 102 סניפים והודיעה כי תפתח עשרה סניפים נוספים במהלך 2010 .  הסניפים החדשים יפתחו בקרית טבעון ,  צומת פלוגות ,  צומת ברורים ,  הקניון הגדול פתח תקוה ,  אזור המלאכה פתח תקוה ,  רחוב בצלאל בירושלים ,  שכונת רמות בירושלים ,  המושבה הגרמנית בחיפה ,  קניון שרונים בהוד השרון ,  סינמה סיטי בראשון לציון ,  קניון הזהב בראשון לציון ,  ירכא ,  היכל התרבות בת ים ,  רחוב ביאליק ברמת גן ,  בית שאן ומפגש הבקעה .  
כמו כן נודע כי בחודשים הקרובים יעברו הסניפים באזור תל אביב והמרכז מתיחת פנים ומיתוג מחדש בכדי להתאימם לקהל התל אביבי העדכני . 
" התל אביבים לא אוהבים בתי קפה הנמנים על רשתות ",  אמר ל-TheMarker רונן נימני ,  מבעלי קפה קפה . " אנחנו כבר שנה מנסים להבין איך לטפל בעניין הזה .  הרגשנו שהמחזורים בתל אביב הרבה יותר נמוכים מאשר בפריפריה ,  וזה לא צריך להיות ככה .  התל אביבים מחפשים את בתי הקפה הביתיים ,  משם התחלנו כשפתחנו ולשם נכוון ".  
כחלק מהמהלך ,  תשנה הרשת את עיצוב הסניפים לעיצוב ביתי ותל אביבי ,  כאשר כל סניף יעוצב בהתאם לאזור שבו הוא ממוקם ואופיו .  בנוסף ,  הלוגו של הרשת בסניפים יוצנע  - " אנשים יידעו שהם יושבים בבית קפה של 'קפה קפה' ,  אבל נייחצ"ן יותר את האזור ופחות את הרשת ",  הוסיף נימני .  סניף הרשת ברחוב שינקין בתל אביב ,  למשל ,  ייקרא Shenkin Garden by Cafe Cafe ,  עם דגש על המלה  " Garden "  והצנעת שם הרשת .  
לפי נתוני קפה קפה ,  הרשת סיימה את 2009 עם מחזור מכירות של כ-300 מיליון שקל .  קפה קפה היא חברה פרטית ,  שנמצאת בבעלותם של איש העסקים רונן נימני ובת זוגו מיקי טיל .  מנכ"ל הרשת הוא אבינועם בן מוחה .
 
נותנת גז
אחרי שתפתח השנה 20 סניפים נוספים מחוץ לתל אביב ,  תהפוך רשת 'קפה קפה' לגדולה בישראל

