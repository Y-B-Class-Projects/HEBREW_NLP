מאגר מידע על נדל"ן מניב יביא משקיעים
מלים בקבלנות
 >  >  מדינת ישראל ,  בניגוד למדינות המערב ,  חלשה בכל הקשור למאגרי מידע של נדל"ן מניב ,  שהם התנאי המקדים והבסיסי ביותר למשיכת יזמים ומשקיעים הרוצים לדעת אם כדאי להם להשקיע ולבנות או לשכור משרדים באזור תעסוקה מסוים .  כיום לא קיים שום גוף סטטוטורי שאוסף נתונים לגבי שוק המשרדים בישראל ,  וקיים קושי רב לדלות מידע מהרשויות המקומיות לגבי מלאי המשרדים הקיימים המשמשים להשכרה בכל אזור תעסוקה .  חוסר המידע מאלץ יזמים ומשקיעים פוטנציאליים לגשש באפלה ולהמר על תוכניותיהם לטווח הקצר והארוך .  לעתים הם מצליחים - ולעתים הם מגלים כי ליד הבניין שבנו צצו להם במפתיע עוד שני בניינים שעליהם כלל לא ידעו .  נכון שבאזורים מסוימים קיימת תוכנית בניין עיר המגדירה את השטחים המיועדים למשרדים ולמגורים ,  אולם אין זה מספיק - יש צורך במידע נוסף מהרשויות ,  למשל על מתן אישורי בנייה לפרויקטים .  בארה"ב לדוגמה נאספת אינפורמציה רבה על עסקות משרדים ,  שכירות ,  נתוני אכלוס בנכסים ,  מחירי מכירה בעסקות ,  היתרים ,  מידע על דיירים וכדומה .  זאת באמצעות חברה הנסחרת בנאסד"ק ושמה costar ,  שכל מטרתה היא איסוף מידע על שוק המשרדים .  החברה מעסיקה כ-1,400 עובדים אשר אוגרים ומנהלים את המידע ומפיקים דו"חות סטטיסטיים בכל חיתוך אפשרי לכל דורש .  מדובר במערכת פשוטה שאליה מזרימים מידע חברות הביטוח ,  המתווכים והיזמים ,  שגם מפיקים מהמערכת מידע ,  כך שכולם נהנים משיתוף המידע .  נראה שלמדינת ישראל יידרש עוד זמן להגיע למערכת מידע מסוג זה ,  אולם בשלב הראשון נדרש ללא דיחוי כי הרשויות המקומיות ,  באמצעות החברות הכלכליות או המחלקות שמטפלות בנכסים ,  ירכזו את הנתונים שבידיהן לכדי מאגר אחד שלם שיהיה נגיש לכל אחד .  המידע קיים אולם הוא מפוזר אצל רשויות שונות ,  ולכן קשה מאוד לקבל תמונת מצב אמיתית לגבי הקורה בשוק המשרדים .  רשויות המס בישראל אינן מפרסמות מחירי עסקות ,  והמידע היחיד הקיים בשוק מתפרסם על ידי בעלי העניין או בהודעות לבורסה של חברות ציבוריות .  מכאן שאינפורמציה אמינה ונאמנה למציאות מצויה בעיקר בידיהם של מי שעוסקים בתחום באופן שוטף ,  ומלקטים את המידע באמצעות כיתות רגליהם בין הפרויקטים ובנייני המשרדים .  בניית מערכת מידע שכזו בישראל חיונית ,  ועשויה לעודד משקיעים זרים לגלות עניין בשוק הישראלי ,  ואת המשקיעים המקומיים לבנות ולפתח אזורי תעסוקה .  הגיע הזמן שראשי הרשויות יעמדו בהבטחותיהם לבוחרים ויקדמו מערכת מידע על שוק המשרדים אשר תקדם את אזורי התעסוקה בתחומם ותיצור מקומות עבודה ופעילות כלכלית מכניסה לעירם .  ויפה שעה אחת קודם .  - הכותב הינו מנכ"ל משותף ויו"ר מאן נכסים

מאגר מידע על נדל"ן מניב יביא משקיעים
מלים בקבלנות

