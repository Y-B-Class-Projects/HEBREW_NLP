ייני רכש השליטה באינטרקולוני בעקבות אישור הסדר החוב 
ירון ייני יחזיק 30% מאינטרקולוני בעקבות המרת אג"ח שרכש ב-15 מיליון שקל .  בעלי איגרות החוב מסדרה א' וב' אישרו הסדר הכולל המרה של אג"ח בשווי 140 מיליון שקל
 >  >  בעל השליטה בגילאון ,  ירון ייני ,  הפך לבעל השליטה  ( 30% )  בחברת הנדל"ן אינטרקולוני בעקבות אישור הסדר החוב בחברה הכולל המרת איגרות חוב .  ייני רכש באמצעות גילאון איגרות חוב מסדרה א' וב' ,  שחלקן נרכש בתשואות גבוהות של 103% ו-343% בהתאמה ,  ולדבריו ,  ההשקעה הכוללת באיגרות החוב הסתכמה ב-15 מיליון שקל .  ייני אמר כי בכוונתו לפתח את הפרויקטים במתחם עדן בירושלים ובמתחם ליבר בתל אביב ולפתח את קרקעותיה של החברה בבודפשט ובבוקרשט .  בעלי איגרות החוב מסדרה א' וב' של אינטרקולוני  ( לשעבר אמריקן קולוני )  אישרו שלשום ברוב של יותר מ-95% את הסדר החוב של החברה .  האישור הסופי של ההסדר כפוף לאישור בית המשפט לפי סעיף 350 לחוק החברות .  ההסדר מבוסס על המרה מלאה של איגרות החוב מסדרה ב' שיתרתן מסתכמת ב-80 מיליון שקל ,  והמרה של 65% מאיגרות החוב מסדרה א' שיתרתן מסתכמת ב-87 מיליון שקל .  אינטרקולוני תקצה כנגד היתרה של איגרות החוב מסדרה א' שלא תומר למניות ,  סדרה של 30 מיליון איגרות חוב הניתנות להמרה לפי שקל ערך נקוב של איגרת למניה .  סדרה חדשה זו תיפרע בחמישה תשלומים שנתיים שווים החל בדצמבר 2011 .  ההסדר ,  שימיר למניות חוב של 137 מיליון שקל ,  יעביר את אינטרקולוני להון עצמי חיובי מגירעון של 54 מיליון שקל .  ההסדר יעביר את השליטה באינטרקולוני לבעלי איגרות החוב מסדרה א' שיחזיקו ב-29.1% מהחברה בדילול מלא ,  ולבעלי איגרות החוב מסדרה ב' שיחזיקו ב-34.2% מהחברה בדילול מלא .  אחזקתם של בעלי השליטה ,  ורדה בורשטיין ומשה גבריאל ,  תדולל מ-46.2% ו-41.9% ל-15.6% ו-15.4% מהחברה בדילול מלא .  אינטרקולוני היא חברת נדל"ן המחזיקה ב-4.5 דונמים במתחם ליבר בנוה צדק בתל אביב המיועדים לבניית 13,600 מ"ר למסחר ולמגורים ,  ובמתחם עדן בירושלים המיועד לבניית 20 אלף מ"ר ועשוי לצמוח ל-40 אלף מ"ר ,  אם תוכנית בניין העיר תשונה .  כמו כן החברה מחזיקה בקרקע להקמת פרויקט מגורים ברובע 11 בבודפשט שבהונגריה ,  פרויקט ייזום למגורים ומסחר ברובעים 9 ו-20 בבודפשט ושלושה נכסי מקרקעין בפלורסקה ,  באפומט ובוולנטר שברומניה .
 
ייני רכש השליטה באינטרקולוני בעקבות אישור הסדר החוב 
ירון ייני יחזיק 30% מאינטרקולוני בעקבות המרת אג"ח שרכש ב-15 מיליון שקל .  בעלי איגרות החוב מסדרה א' וב' אישרו הסדר הכולל המרה של אג"ח בשווי 140 מיליון שקל

