ההדרן של סרג'נט פפרס 
" נכנסים לאנדזון ":  הוא בכלל רצה להיות שחקן כדורסל ,  אבל הנסיבות הביאו את ג'וליוס פפרס האדיר להתמקד בפוטבול
מועדון הלבבות הבודדים של סרג'נט פפרס צירף לשורותיו ביום ראשון את אוהדי ניו יורק ג'איינטס ,  שבמקום לחגוג בסטייל את הפרידה מאיצטדיונם הישן נאלצו לצפות בחגיגות ספונטניות של ג'וליוס פפרס וקרוליינה .  הפנתרים הגיעו למשחק החוץ הקשה בשם רוח הספורט ויצאו עם ניצחון גדול 9:41 בברכתה של רוח הקודש .  הקיצוני הגנתי של קרוליינה רשם את הסאק העשירי שלו העונה ,  בפעם החמישית בשש השנים האחרונות ,  הוסיף שלושה תיקולים וכל זאת שבוע בלבד לאחר שטרף את הוויקינגים ממינסוטה 7:26 .  חבל רק מבחינתם של הפנתרים שהתצוגות הגדולות שלהם הגיעו קצת אחרי שאפסו סיכוייהם להשתחל לפלייאוף .  
ג'וליוס פרייזר פפרס בן ה-29 נולד בצפון קרוליינה כילד שלישי להורים צעירים שמעולם לא נישאו .  אביו ,  שהיה חובב כדורסל מושבע ,  קרא לו על שמם של שניים מכוכבי ה- NBA :  ג'וליוס ארווינג ,  הלוא הוא דוקטור ג'יי ,  ו- וולט פרייזר ,  אם כי יש הטוענים כי מדובר דווקא בג'ו פרייזר ,  אגדת האגרוף .  מכל מקום ,  האב נעלם עד מהרה מהנוף המשפחתי והותיר את האם ,  בסי ,  לגדל לבדה שלושה ילדים .  כבר מגיל צעיר בלט פפרס בממדי גופו .  בכל פעם שאמו הייתה לוקחת אותו לקניון היו שואלים אותה מדוע הילד לא בבית הספר ומביטים בה בתימהון כשהשיבה שהוא רק בן שלוש .  כשהגיע כפרשמן לתיכון הדרומי  " נאש סניור ",  הוא כבר צמח לגובה של 1.96 ושקל 102 ק"ג ,  ובדומה לאביו היה מאוהב עד כלות דווקא בכדור הכתום ואפילו פנטז על מקום ראשון בדראפט של דייויד סטרן .  אבל למאמן הפוטבול של ציפורי האש ,  ריי דייויס ,  היו תכניות אחרות והוא שכנע את פפרס ,  שהיה חסר כל ניסיון בפוטבול ,  להצטרף לנבחרת התיכון .  פפרס שיחק במספר תפקידים ,  אבל הרשים במיוחד כרץ אחורי עם 3,501 יארדים על הקרקע ו-46 טאצ'דאונים בארבע שנים .  
במקביל ,  פפרס לא ויתר על אהבתו הראשונה ועל החלום להגיע ל-NBA ופצח בקריירת כדורסל ,  מוצלחת למדי ,  בתפקיד פאוור פורוורד .  עקב ביצועיו חוזר באופן אישי על ידי מאמן השדים הכחולים של מכללת דיוק מייק ששבסקי ,  שלימים הוביל את נבחרת ארה"ב לזכייה במדליית הזהב באולימפיאדת בייג'ין .  בנוסף סייע פפרס לנבחרת האתלטיקה של התיכון לזכות באליפות הראשונה בתולדותיה ב-1998 ,  כשהוא זוכה בקפיצה המשולשת ומשתתף בניצחון של קבוצת השליחים ב-200x4 .  בתום לימודיו פפרס קיבל הצעות כה רבות למלגות בפוטבול ובכדורסל ,  עד שבתיכון נאלצו להתקין עבורו תא דואר נפרד .  בסופו של דבר בחר בנבחרת הפוטבול של מכללת צפון קרוליינה שבצ'אפל היל ,  ובהסדר שאיפשר לו להצטרף בתום עונת הפוטבול גם לנבחרת הכדורסל של הקולג' ולהמשיך לרדוף אחרי חלום ה- NBA .
 מי שסייע לפפרס להתמודד עם הלחץ היה היועץ האקדמי קארל קארי ,  שהקפיד שלא יחמיץ שיעורים ,  השאיר אותו ממוקד לגבי הספורט והזהיר אותו מכל מיני סוכני שחקנים מפוקפקים ,  שעטו עליו כמו עזי הרים על עשב טרי .  ברבות הימים שימש קארי כסוכנו  " דה פקטו ".  בקולג' קיבל פפרס לראשונה את עמדת הדיפנסיב אנד שמלווה אותו עד היום ,  משום שהיה מהיר מאד ,  חזק יותר מרוב שחקני קו ההתקפה ובעל מנוע טורבו .  מאמנו קארל טורבוש מספר בכל הזדמנות איך בתום אימון מפרך של שלוש שעות כשכל חבריו שרועים על הדשא ומנסים להסדיר את נשימתם ,  ביצע פפרס סלטות לאחור על מגרש שלם כשכל המגנים והריפודים עדיין עליו .  למרות העומס הרב ,  וחרף העובדה שנאלץ לוותר על אימוני האביב ולכן היה בפיגור מתמיד מבחינת לימוד מערכי ההגנה ,  החמיץ פפרס בשלוש שנים רק משחק פוטבול אחד ,  כשהוא מגיע למקום השני בכל הזמנים בטאר הילס עם 30.5 סאקים  ( כשבשנת המילניום הוביל את המדינה עם 15 כאלו )  ,  167 תיקולים מתוכם 53 להפסד יארדים וחמש חטיפות  ( שהובילו לצמד טאצ'ים )  .  בנוסף ,  הוא גרם לחמישה פאמבלים והשתלט על שניים  ( אחד מהם החזיר לטאצ'דאון )  ,  חסם 13 מסירות ו-42 פעמים גרם לקוורטרבק לזרוק לפני שהתכוון .  
כאמור ,  בתום כל עונת פוטבול הצטרף פפרס לקבוצת הכדורסל ועלה מהספסל כשחקן שישי שמשנה מומנטום .  המוניטין שלו רדפו אחריו כצל ,  וקריאת העידוד שקיבל בכל פעם שדרך על הפרקט הייתה  " תעשה לו סאק ,  ג'וליוס ".  את אהבתו לשני המקצועות הנציח באמצעות קעקועים :  על ידו השמאלית מופיעה דמותו של השד הטזמאני המחזיק פוטבול ואילו ידו הימנית מעוטרת בכדורסל .  פפרס סיפר כי הדמויות הנערצות עליו בעולם הספורט הן  " התשובה "  מבית אייברסון ,  שפפרס אוהב לחקות את סגנון לבושו ,  והבוגר המפורסם ביותר של אוניברסיטת צפון קרוליינה ,  הלוא הוא אלוהים .  אבל אחרי שנתיים מוצלחות בכדורסל ,  כולל העפלה לפיינל פור ,  נשמע פפרס בלב כבד לעצת חבריו והחליט לזנוח את אהבתו הראשונה לטובת פרנסה מובטחת .
 במבחנים לדראפט של 2002 הדהים פפרס עם תוצאה של 4.68 במירוץ לארבעים יארד ,  בעודו שוקל 130 קילו של שרירים ובגופו כארבעה אחוזי שומן בלבד ,  פחות מדוגמנית מסלול .  כצפוי הפנתרים בחרו בפנומן האתלטי במקום השני בסיבוב הראשון ,  ובכך קשרו סופית את גורלו של פפרס עם צפון קרוליינה ,  וגרמו ליוסטון ,  שבחרה בקוורטרבק דייויד קאר במקום הראשון ,  להבין שבאמת יש לה בעיה .  בשנתו הראשונה ב"מדינת הצפון הישן "  נבחר פפרס על ידי העיתונאים ,  מהם הוא מקפיד לשמור מרחק משום היותו ביישן וקנאי לפרטיותו ,  לרוקי ההגנתי של השנה בזכות 36 תאקלים ,  12 סאקים ,  גרימת חמישה פאמבלים וחטיפה אחת שהושגה במשחק בו הפך לשחקן השלישי ב- NFL שבנוסף לחטיפה גם כופה שני פאמבלים .  עם זאת ,  עונת הבכורה הסתיימה באקורד צורם כשפפרס הורחק מארבעת המשחקים האחרונים של העונה עקב בילוי עם לוסי ברקיע היהלומים ,  או כפי שבNFL מגדירים זאת :  שימוש בחומרים אסורים .  בעונת הסופומור היה פפרס במרחק נגיעה מהאליפות כשקרוליינה הפציעה בסופרבול ,  אבל בסופו של יום סרג'נט פפרס והפנתרים הפסידו למייג'ור טום והפטריוטס ,  באחד הגמרים המלהיבים מאז ומעולם ,  שהסתיים בבעיטת ניצחון של אדם וינאטיירי .
 בעצם השתתפותו בגמר הפך פפרס לשחקן השני בהסטוריה ,  יחד עם דונובן מקנאב ,  שמגיע גם לפיינל פור בכדורסל מכללות וגם לסופרבול .  הביקור בגמר כנראה עשה טוב לפפרס ,  שהצטיין בעונה העוקבת ב-2004 וסיים עם 65 תאקלים ,  11 סאקים ,  גרם לארבע השמטות ,  חטף פעמיים ,  השיג צמד טאצ'ים ונבחר בתום העונה בפעם הראשונה לאול פרו ולפרו בול ,  אליו הגיע ארבע פעמים בסך הכל ,  כולל בשנה שעברה ,  אז גם חטף כדור אחד .  בשנת 2006 נכנס פפרס אחר כבוד לדברי הימים של הקבוצה ,  כששבר את שיא 48 הסאקים של מייק ראקר .  לפפרס ,  שהחליף את ראקר עם פרישתו בתפקיד קפטן הקבוצה ההגנתית ,  יש כבר למעלה מ-80 כאלה וזרועו עוד נטויה .  הקשר ההדוק בין פפרס לצפון קרוליינה התחזק עוד יותר בפברואר השנה כשתרם 100 אלף דולר לתכנית מלגות המיועדת לתמוך באפרו- אמריקנים במדינה .  
לעומת זאת ,  יחסיו של פפרס עם הפנתרים כבר ידעו ימים יפים יותר .  ב-16 בינואר 2009 דיווחה רשת ESPN ,  כי השחקן אינו מעוניין לחתום על חוזה ארוך טווח וכי בכוונתו לבחון הצעות מקבוצות אחרות ,  בייחוד כאלו ששומרות במבנה של 4-3 על מנת לעשות הסבה מדיפנסיב אנד לליינבקר חיצוני ,  עמדה בה יכולותיו ,  מהירותו והיותו שחקן מאד מגוון יבואו יותר לידי ביטוי .  הוא אף הודיע כי אם קרוליינה תשים עליו תג פרנצ'ייז ,  הוא יבקש טרייד .  חודש לאחר מכן קרוליינה אכן שמה עליו את תג הפרנצ'ייז ,  ובכך האמירה את מחירו והקשתה על מעבר אפשרי לקבוצה אחרת .  בסופו של דבר ,  פפרס חתם על חוזה לשנה אחת תמורת כ-16 וחצי מיליון דולר לא כולל בונוסים ,  מה שאומר שבסוף העונה הוא יהפוך לשחקן חופשי ועשיר ,  ויעד לחיזור עבור מספר קבוצות בליגה שזקוקות לפנתר מנוסה בהגנה ומוכנות לשלם את המחיר .  עם זאת ,  אין להוציא מכלל אפשרות שפפרס ,  שבילה את כל ימיו בצפון קרוליינה והפך לסוג של לוקאל פטריוט ,  יבחר לסיים שם את הקריירה ,  במיוחד לאור התצוגה המבטיחה של מאט מור בעמדת הקוורטרבק והסיכוי לשינוי גם בעמדת המאמן .  במקרה כזה ,  נדמה ששני הצדדים ייצאו נשכרים .  בינתיים ,  הם יסתפקו בניצחון סמלי על הקדושים בשבוע הבא ,  שכבר לא ישנה לאיש ,  וביציאה מוקדמת לפגרה .
 
ההדרן של סרג'נט פפרס 
" נכנסים לאנדזון ":  הוא בכלל רצה להיות שחקן כדורסל ,  אבל הנסיבות הביאו את ג'וליוס פפרס האדיר להתמקד בפוטבול

