גם בירושלים מצטרפים לחגיגת המרתון
לקראת חצי המרתון שיתקיים בבירה ביום חמישי ,  ישיק ראש העיר ניר ברקת את מרתון ירושלים 2011 ,  שיצטרף לטבריה ותל אביב
החל משנת 2011 יתקיימו בישראל שלושה מירוצי מרתון .  אל מרתון טבריה המסורתי וזה של תל אביב שעשה קאמבק בשנים האחרונות ,  יצטף מרתון ירושלים .  ביום חמישי הקרוב יתקיים בבירה מירוץ חצי המרתון המסורתי ,  כאשר בערב הפסטה שיתקיים ביום רביעי ,  ישיק ראש העיר ניר ברקת את המירוץ שיתקיים בשנה הבאה ויחשוף את הלוגו ותוואי המסלול .  
המירוץ ביום חמישי הקרוב יכלול שני מקצים :  חצי מרתון ל-21 קילומטרים ומירוץ לעשרה קילומטרים .  חצי המרתון יוזנק ב-9:15 בבוקר מאצטדיון גבעת רם ,  ויסתיים באצטדיון טדי .  השנה ,  ייפתח המירוץ במקצה הצדעה לילדי שלווה ,  ילדים בעלי צרכים מיוחדים ,  כהקדמה למקצים המקצועיים .  בשעה 08:30 ירוצו ילדי שלווה  ,  בצוותא עם ראש העיר ניר ברקת וחיילי צה"ל מקצה של 400 מטרים בתוך אצטדיון גבעת רם .  
חצי מרתון ירושלים הוא הגדול מסוגו בישראל .  בשנה שעברה השתתפו בו כ-3,300 איש בשני המקצים והשנה קיימת הערכה כי מספר המשתתפים אף יגדל וצפוי להגיע לכ-3,500 רצים  .  כמדי שנה מושך חצי המרתון את בכירי הרצים בישראל ,  ובהם סטאין איילה ,  אשר הגיע למקום ה-20 בריצת המרתון במשחקי אתונה 2004 בזמן של 2:17:25 שע' ואסף בימרו ,  אשר הגיע למקום 59 באתונה בתוצאה של 2:25:20 שע' וזכה בעבר במדליית הארד במרוץ הירושלמי .  השניים צפויים להשתתף גם השנה .  
בקרב הנשים הדמות הבולטת היא נילי אברמסקי ,  שזכתה עד כה כמעט בכל מרוצי חצי מרתון ירושלים בהם השתתפה למעט שנה אחת בה הפסידה את הבכורה לקלקידן דגנה האתיופית ,  שגם השנה תשוב בתקווה לסיים במקום הראשון .  אברמסקי השתתפה בריצת המרתון במשחקי אתונה 2004 ,  וסיימה במקום ה-42 ,  עם תוצאה של 2:48:08 שע' .  
במסגרת חצי מרתון ירושלים תתקיים השנה אליפות צה"ל בשני המקצים .  המרוץ הצבאי הפך למסורת במרתון ירושלים וישתתפו בו מאות חיילים בניהם אלופים וקצינים בכירים .
 
גם בירושלים מצטרפים לחגיגת המרתון
לקראת חצי המרתון שיתקיים בבירה ביום חמישי ,  ישיק ראש העיר ניר ברקת את מרתון ירושלים 2011 ,  שיצטרף לטבריה ותל אביב

