רחוק מהעין ,  קרוב ללב
ליליות BAKERY הוא בית קפה מקסים ,  רק חבל שהוא ממוקם בבית אסיה הקר והמנוכר
באחד מהחופשים האלו ,  כשעוד היה רק ערוץ אחד ,  התמכרתי לסדרה .  אל תשאלו אותי איך קראו לה ,  ובטח שלא את פרטי העלילה ,  אבל דבר אחד אני זוכרת היטב - את שיר הפתיחה .  הפזמון של אותו השיר כלל את המשפט  " בית זה איפה שהלב נמצא ".  זו היתה הפעם הראשונה שנחשפתי לביטוי הזה ,  ונפעמתי .  כל כך נכון ,  חשבתי ,  כל כך פשוט ומדויק .  
מובן שמאז התבגרתי .  כבר יש לי הרבה יותר מערוץ אחד ,  הרבה פחות חופשות ,  ובעיקר הרבה מפתחות לדירות שעזבתי .  ואם יש משהו שלמדתי בעשר שנות המזוודות שלי ,  זה שאפשר לשים הרבה דברים בדירה ,  להכניס לתוכה רווקה תל אביבית קלישאתית ,  כלב עם זהות מינית מעורפלת ,  אופניים מתקפלים ואלפי בדלי פרלמנט לייט ארוך .  אבל אם רוצים לאכלס בה גם לב ,  זה כבר סיפור מורכב בהרבה .  
לרוב הבתים שלי הגעתי נטולת לב ,  אחרי שהותרתי אותו עם הבחור מהדירה הקודמת .  אבל הפעם החלטתי שזה יהיה שונה .  הפעם היה לי בין הארגזים גם לב שלם ,  עד כמה שלבה של רווקה תל אביבית קלישאתית יכול להיות שלם .  והפעם גם החלטתי שאני לא אכנס לדירה בידיעה שהיא אמורה לשמש אותי עד בואו של הגבר הבא .  לרגע האמנתי שזה יכול לעבוד ,  שהרי כל הסרטים מלמדים אותנו שברגע שגיבורות לוקחות שליטה על חייהן הכל נהיה טוב יותר  ( אולי למעט  " תלמה ולואיז ")  .  ובכן ,  איזה טוב ואיזה נעליים .  מזגנים תעשייתיים שמעלי ומתחתי לא נותנים לי לישון ,  וקירות בצק העלים גורמים לכך שאני לא רק זוכה לשמוע את מעלליה המיניים של השכנה שלי בשידור חי ,  אלא גם זוכה בשידור חוזר בבוקר ,  כשהיא מדווחת על הכל לחברה הטלפונית .  המפגעים הסביבתיים האלו הביאו אותי למסקנה שלא אחזיק בכתובת החדשה זמן רב .  אז איך זה לעזאזל שעד שסוף סוף יש לי לב ,  אין לי איפה להניח אותו ?  
גם לליליות בייקרי יש בעיה דומה לשלי .  למקום הגעתי ,  לשם שינוי ,  לא בשל חדוות הפחמימות שלי ,  אלא בגלל העובדה שכמו אחותו הגדולה ,  מסעדת ליליות ,  גם המאפייה/קונדיטוריה היא מיזם מבורך שמכשיר נערים בסיכון לעבודות בתחום המסעדנות .  
הבייקרי ,  שצמוד למסעדה ,  מציע יופי של דברי מתיקה ,  ובהם עוגות בחושות ושמרים ,  בראוניז ,  פאי אישי ומאפינס .  לצדם יש גם לא מעט מאפים מלוחים ,  ואפילו סנדוויצ'ים וסלטים לטובת אלו עם כוח הרצון .  הבעיה היחידה היא שלכל הלב הענקי הזה אין מקום הולם .  הבייקרי נמצאת בתוך בית אסיה ,  אבל ממש ממש בתוכו .  בלובי .  תחושת הקפטריה הקרירה בלתי נמנעת ,  ולא משנה כמה העובדים יתבדחו עם הלקוחות ,  כמה המיני קיש בטטה  ( 24 שקל )  יהיה פריך ועד כמה הסלט הקטן שמתלווה אליו יהיה טרי .  קשה ליהנות מהפוך  ( 11 שקל )  ,  גם כשהוא טוב כמו זה שאני שתיתי ,  כשמרגישים בתוך הסט של  " אלי מקביל ".  במיוחד כששונאים את אלי מקביל .  לזכותו של המקום ייאמר שאמנם יש לו גם מרפסת חביבה ,  אבל עכשיו קצת קר מדי ואחר כך יהיה חם מדי .  אז עם כל הרצון הטוב שלי ,  לא נשארתי שם מעבר לזמן שלוקח לי לסיים פרוסת קיש קטנה והפוך ולקנות לבית עוגת שיש מצוינת ,  שהיא לא מתוקה או יבשה מדי  ( 28 שקל )  .  
אין זה אומר שאני לא ממליצה לכם ללכת לליליות בייקרי - להפך .  אוצו רוצו לשם ורכשו את המאפים המצוינים שהם מציעים .  ככה אולי נזכה לראות בקרוב סניף נוסף ,  שבו יהיה את הצירוף הכל כך נדיר של בית ולב תחת כפיפה אחת .
 סקס אפיל :  טמון במרפסת אנשים :  עובדי האזור ואלו שגילו להם על הסוד עיצוב :  בהתאם למקוםשירות :  חברמניהפוך קטן :  11 שקל ליד ההפוך :  משרדיםגישה לנכים :  כניסה יש שירותים איןטיפ :  לא לשכוח את המטרה הנעלה שורה תחתונה :  מחכים לסניף הנוסף 
ליליות BAKERY .  בית אסיה ,  ויצמן 4 .  טל' 6965658 .  פתוח :  א'-ד' 18:30-7:30 ,  ה' 19:30-7:30 ,  ו' 8:00 עד שעה לפני כניסת השבת .
 
רחוק מהעין ,  קרוב ללב
ליליות BAKERY הוא בית קפה מקסים ,  רק חבל שהוא ממוקם בבית אסיה הקר והמנוכר

