מהפכת ארבע הרשויות של בנימין נתניהו
1 .  רשות ניירות ערך  " הפרות רבות של הוראות ניירות ערך אינן מטופלות כלל ואינן זוכות למענה אכיפתי מספק .  מציאות זו ,  בצירוף היעדר אפקטיביות של מנגנוני האכיפה הפרטיים בישראל ,  כגון תובענות ייצוגיות ,  מובילה להשתרשות מצב שבו הפרות מסוימות של דיני ניירות הערך אינן מטופלות באופן אפקטיבי .  מורכבות ומסורבלות ההליך הפלילי  ( שנוקטת רשות ניירות ערך )  ואי התאמתו לכלל מצבי ההפרות גורמים למצב של היעדר אכיפה ,  וכפועל יוצא מכך - להיעדר הרתעה מספקת .  בנוסף ,  התמשכות ההליך הפלילי גורמת לעתים לעינויי דין ,  וזאת לאורך שנים רבות ".  מלים כדורבנות ,  ביקורת חריפה .  בוודאי שליו"ר רשות ניירות ערך ,  זוהר גושן ,  לא נעים לקרוא אותה .  היכן הן מופיעות ?  בדו"ח הביקורת הקרוב של מבקר המדינה ?  בחוות דעת חיצונית שהוגשה למבקר הפנים או למליאה של רשות ניירות ערך ?  לא .  הדברים מופיעים בתזכיר חוק שמונח בימים אלה על שולחנה של הכנסת  - " חוק אכיפה משלימה ברשות ניירות ערך  ( תיקוני חגיגה )  ,  התשס"ט - 2009 ".  מי שמוביל את החוק הזה ,  ומתאר בדרך זאת את מצב האכיפה של רשות ניירות ערך ,  הוא לא אחר מאשר יו"ר הרשות ,  זוהר גושן .  הוא גם רואה בקידומו של חוק זה את גולת הכותרת של הקדנציה שלו ,  יחד עם הקמת בית משפט לעניינים כלכליים שאותו הוא מקדם .  משמעות החוק שמקדם גושן היא שיתאפשר לרשות ניירות ערך לבצע אכיפה רגולטורית - דרך חדשה ,  אפקטיבית ואגרסיבית לאכוף את הרגולציה בשוק ההון .  החוק ייתן כוח עצום ליו"ר הרשות ,  מעבר לכוח הרב שיש בידיו כיום בתחום החקירה וההגשה של כתבי אישום פליליים .  העברת רוב נכסיו הפיננסיים של הציבור לשוק ההון הפתוח ,  ניגודי העניינים הרבים בשוק ההון ,  הריכוזיות השוררת במשק הישראלי וכמובן לקחי המשבר הפיננסי הגלובלי מבליטים ומחדדים את הצורך הדחוף ברגולציה חזקה בשוקי ההון העולמיים בכלל ובשוק ההון הישראלי בפרט .  אם יו"ר הרשות אף סבור שהפרות רבות של חוק ניירות ערך  " אינן מטופלות כלל "  כיום ,  ברור שהמצב דורש שינוי .  החוק שמקדם גושן ייתן לרשות ניירות ערך שלושה ערוצי אכיפה מקבילים :  1 .  הטלת קנסות כבדים על ידי הרשות - בהפרות קלות יחסית לבירור .  2 .  הליך אכיפה מינהלי - שיאפשר לוועדת אכיפה מינהלית ,  שבראשה יעמוד יו"ר הרשות ,  להטיל שורה של אמצעי אכיפה ,  חלקם חמורים ,  שנועדו לטפל בהפרות שהוכחתן מצריכה את קיומו של הליך בירור משמעותי ,  אך עם זאת אין מדובר בעבירות החמורות ביותר הכוללות יסוד נפשי של מודעות וכוונה .  3 .  ההליך הפלילי הקיים כיום ,  שמיועד לטיפול בעבירות חמורות ושבסיומו אפשר להטיל עונשי מאסר .  ההליך הפלילי הוא החזק והמרתיע מכולם - אבל יישומו נכשל לעתים בשל הקושי המשפטי הרב להגיע להרשעות .  על פי החוק המוצע ,  יכלול הליך האכיפה המינהלי של הרשות סנקציות קשות על המפרים - ביניהן הרחקה מעיסוק .  הצורך בחיזוק האכיפה הרגולטורית בשוק ההון הוא ברור וכך גם הצורך במתן כלים אפקטיביים יותר לידי רשות ניירות ערך .  לכן צריך לברך את זוהר גושן ,  המוביל את המהלך ,  ולחזק את ידיו .  ואולם פתיחת הערוץ המינהלי והענקת כוח עצום לעומד בראש הרשות מעלים גם שני סוגים של חששות :  מתן עודף כוח בידי הרשות והעומד בראשה מחד גיסא ופגיעה אפשרית בשימוש בכלי החשוב של ההליכים הפליליים מאידך גיסא .  כדי שתנוח דעתם של המשקיעים ,  של המחוקקים ושל כל השחקנים בזירה הציבורית בהבנה שהחוק החדש של גושן רק יחזק את שוק ההון - על גושן להגיע עם נדבך נוסף במהלך שלו ליצירת תשתית לרגולציה בשוק ההון :  עליו להציג את האיזונים ואת הבלמים שבתהליך המינהלי שהוא מציע ;  את הביקורת ואת השקיפות של כל הליכי קבלת ההחלטות ברשות ניירות ערך ואת הפיקוח על יו"ר הרשות .  כלל לא בטוח שהמבנה של רשות ניירות ערך ושל מליאת הרשות נותן מענה לכל השאלות האלה .  ברור שככל שיש לך יותר סמכויות - כך אתה צריך להיות נתון לביקורת ולגילוי עמוקים יותר .  חיזוק רשות ניירות ערך מצד אחד וחיזוק הפיקוח והבקרה עליה מצד שני יכולים להיות יריית פתיחה לתחילתה של מהפכה שלטונית שיוביל ראש הממשלה בנימין נתניהו יחד עם ראשי המשרדים הכלכליים .  על הפרק עומדות כרגע שלוש רשויות נוספות שהקמתן או חיזוקן יכולים להיות שלב ראשון בפתרון כמה מהמחלות הקשות ביותר במשק הישראלי :  היעדר משילות ,  חולשת השלטון ורגולציה לא אפקטיווית .  2 .  רשות השידור עיתונאים ,  פוליטיקאים ואנשי ציבור קראו השבוע  " להציל את השידור הציבורי ".  חלקם הסתפקו בהסברים מדוע נחוץ שידור ציבורי וחלקם גם הציעו פתרונות .  אבל רבים מאלה המבקשים להציל את השידור הציבורי בעצם מציעים פתרון שלא יוביל למטרות שלשמן אנחנו זקוקים לשידור ציבורי .  גבייה של 700 מיליון שקל או יותר מאגרה ,  מהיטלים ומהכנסות מפרסום בערוץ 1 ובקול ישראל ושפיכתם להפקות ולפרויקטים או לתשלומי פנסיה לעובדי רשות השידור אינם  " שידור ציבורי ".  שידור ציבורי הוא מוסד שידור שממוקד באינטרס הציבורי - בין אם זה בתחום החדשות או בתחום התרבות - ולא עסוק בקידום או בחיסול חברים של העומדים בראשו או של אלה הממנים את העומדים בראשו .  השתלטות הטייקונים ואנשי העסקים הגדולים על העיתונות בישראל מבליטה בשנים האחרונות את הצורך בשידור ציבורי עצמאי .  הנתח הגדל והולך של תוכניות ריאליטי בערוצי הטלוויזיה מבליט את הצורך בשידור טלוויזיוני מסוג אחר ,  שלא מונפת מעל יוצריו חרב הרייטינג ונתחי השוק היום-יומית .  הוא חייב להיות מקצועני ,  אטרקטיבי ומריטוקרטי - אבל משוחרר מחלק מהכבלים המוטלים על השידור המסחרי או על העיתונות של הטייקונים .  כדי שיהיה שידור ציבורי צריך להקים מחדש רשות שידור עצמאית ,  אפקטיבית ,  יעילה ושקופה על בסיס חוק שיגדיר את עצמאותה ,  שבראשה יעמדו אנשים שיכולים להיות ממוקדים באינטרס הציבורי .  רשות השידור הנוכחית לעולם לא תהיה כזאת :  לא רק בגלל שליטת הפוליטיקאים בה ,  אלא בעיקר משום שיש לה ד.נ.א ותרבות ארגונית פוליטית שאותה היא צברה וגידלה במשך עשרות שנים .  לכן ,  מי שבאמת חרד לשידור הציבורי צריך לקרוא לפירוקה של רשות השידור ולהקמתה של רשות שידור חדשה .  ובדומה לרשות ניירות ערך - גם רשות השידור החדשה צריכה להיות מוסד ציבורי שקוף ומבוקר ביותר ,  שכל צופה בו ,  כמו כל משקיע ,  יאמין שהעומד בראשה ושהאנשים הכפופים לו ממוקדים אך ורק באינטרס הציבורי .  3 .  רשות התקשורת  " אין למשרד התקשורת יכולת אמיתית להתמודד עם טייקוני הסלולר והתקשורת .  כלי האכיפה שלנו חלשים .  המנכ"לים של החברות הגדולות מדברים לעתים אל השר כאילו הוא עובד אצלם ".  מי אמר את הדברים האלה ?  מבקר הפנים של המשרד ?  מבקר המדינה ?  לא .  אמר אותם באחרונה אחד האנשים הבכירים ביותר במשרד התקשורת .  שוקי התקשורת בכל העולם צומחים במהירות בעידן האינטרנט ,  שנהפך לחלק מרכזי בחייו של כל אזרח במדינה .  חשיבות התחרות והשירות בשוק התקשורת תגדל באורח דרמטי בעשור הקרוב .  היכולת של הממשלה להשליט מדיניות שתהפוך את שוק התקשורת לכזה שמשרת את האזרחים ולא קומץ טייקונים השולטים בחברות נהפכת לקריטית מיום ליום .  לכן צריך לברך את שר התקשורת משה כחלון על הודעתו שהוא רוצה לסגור את משרד התקשורת ולהקים תחתיו רשות תקשורת .  כדאי גם להזכיר שההחלטה על סגירת המשרד והקמת רשות במקומו כבר התקבלה לפני שנים רבות - אבל ביום שבו קיבל אהוד אולמרט את תיק התקשורת ,  הוא העדיף מיד את האינטרס האישי שלו על פני האינטרס הציבורי - ועצר את המהלך .  בדיוק כמו רשות ניירות ערך ורשות השידור ,  גם רשות התקשורת החדשה חייבת להיות חזקה ,  עצמאית ,  בעלת כלי אכיפה חזקים - ונתונה לפיקוח ,  לבקרה ולגילוי .  כך ידע כל שחקן בשוק התקשורת - החברות והמשתמשים - שיו"ר רשות התקשורת ואנשיו ממוקדים אך ורק באינטרס הציבורי .  4 .  הרשות לסחר הוגן לצד רשות ניירות ערך ,  רשות השידור ,  רשות התקשורת והממונה על ההגבלים העסקיים ,  נדרשת רשות חמישית חזקה שתגן על הצרכנים במשק - הרשות לסחר הוגן .  רשות זאת עוד לא נולדה ,  והיא אמורה לפקח על זכויות הצרכנים בהתנהלות המסחרית השוטפת .  ואולם בעוד האנשים הממונים על רשות השידור ,  על רשות התקשורת ועל רשות ניירות ערך משמיעים קולות כאילו הם רוצים לחזק אותן - שר התמ"ת הנוכחי וזה שקדם לו כלל אינם מוטרדים ממראית העין הציבורית .  שר התמ"ת הקודם אלי ישי התמהמה במשך שנתיים בהקמתה של רשות לסחר הוגן וניסה למנות את אחד ממקורביו לראשה .  גם השר הנוכחי ,  בנימין בן אליעזר ,  ניסה להעמיד בראשה פעיל פוליטי ללא ניסיון עשיר או מעמד ציבורי שיאפשרו לו להוביל אותה .  נציבות שירות המדינה פסלה את המועמד הראשון של בן אליעזר והחשש הוא שגם אם המועמד הבא יהיה ראוי יותר - כוונותיו של השר הממנה והשולט ברשות לסחר הוגן לא השתנו .  הוא לא באמת רוצה רשות שתוביל מהפכה צרכנית במשק ,  תקבל כלי אכיפה חזקים ותוכל לעמוד מול הכוחות החזקים ביותר במשק .  אז במקום להיאבק עם משרד האוצר על עוד כמה מיליארדים שיושקעו בקווי רכבת שלא ברור כיצד ימומנו ומה תהיה תרומתם למשק ,  יכול ראש הממשלה נתניהו להורות לאנשיו לבצע את מהפכת הרשויות העצמאיות - ולהקים ולבסס עד סוף השנה ארבע רשויות ציבוריות חזקות שיגנו על האינטרס הציבורי ועל ענייניהם של האזרחים .  לא ייגזרו סרטים ,  לא יהיו הזדמנויות להצטלם עם צ'קים גדולים ,  אבל המשק הישראלי יישב על יסודות חזקים והוגנים יותר .
 
מהפכת ארבע הרשויות של בנימין נתניהו
nan
