להוריד את תעריפי החשמל עכשיו 
משק החשמל
 >  >  קצת יותר מעשר שנים לאחר גילוי מאגר הגז הטבעי המשמעותי הראשון מול חופי ישראל ,  שליש מהחשמל המיוצר בישראל מופק כיום באמצעות גז טבעי .  מכיוון שמחצית מהוצאותיה של חברת חשמל היא על רכש דלקים ,  המשמעות היא חיסכון של 4 מיליארד שקל בשנה בהוצאות אלה .  באופן טבעי ,  מצפה ציבור הצרכנים שהוזלה זו בהוצאות תתבטא בירידת תעריף החשמל :  החשמל בישראל מיוצר על ידי מונופול ,  ובשל כך מחירו מפוקח ונקבע על ידי רשות ממשלתית בהתאם לסל העלויות של החברה .  לפיכך ,  ירידה בהוצאות כתוצאה משימוש בגז הטבעי הזול יותר ,  צריכה להתבטא בתעריף חשמל נמוך יותר .  אלא שיש כנראה גורמים בממשלה ובראשם דווקא השר לתשתיות לאומיות ,  שסל הוצאות אזרחי ועסקי המדינה אינם עומדים בראש סדר העדיפויות שלהם ,  והם פועלים לעצור את גלגול הפחתת העלויות לתעריפי החשמל .  כאשר מדובר בייקור עלויות ומסים ,  ממשלת ישראל נוטה להיכנס לכיסי האזרחים והעסקים באופן חופשי למדי .  כך ,  ב-2009 לבדה החליטה הממשלה על ייקור חד של תעריפי המים ,  מסי הרכב ,  הדלקים ,  הסיגריות ,  הביטוח הלאומי והמע"מ .  זאת ,  על רקע משבר כלכלי שבו פוטרו יותר מ-60 אלף איש ונסגרו אלפי עסקים .  גם תעריף החשמל ,  הצמוד לסל ההוצאות של חברת החשמל ,  התייקר ב-2007-2008 בכ-20% בשל ההתייקרות במחירי הפחם ,  המזוט והסולר .  צרכני החשמל נאנקו תחת הנטל ,  אך קיבלו זאת בהבנה :  הרי אין מדובר בחוסר יעילות או בבזבזנות של חברת החשמל ,  אלא בהשפעה חיצונית ,  שלא ניתן לשלוט עליה ,  על מחיר תשומת ייצור משמעותית של החברה .  האם מישהו במשרד התשתיות העלה אז על דעתו שלא לייקר את תעריפי החשמל לצרכנים בעקבות עליית מחירי הדלקים ,  לשם השגת מטרות ראויות ,  כגון מניעת פגיעה בשכבות החלשות באוכלוסייה או שמירה על כושר התחרות של המגזר העסקי והתעשייתי ?  ודאי שלא .  מעבר לחשיבות שבהגדלת ההכנסה הפנויה של אזרחי המדינה והוזלת סל העלויות של המגזר העסקי בשנים הקרובות ,  קיימת חשיבות לשמירה על כללי משחק הוגנים - בדיוק כפי שצרכני החשמל שילמו תעריף חשמל המגלם את ההתייקרויות העצומות במחירי הדלקים בעבר ,  כך הם ראויים כיום שייקבע להם תעריף המשקף את הוזלת העלויות בעקבות כניסת הגז הטבעי .  מאז הקמתה משמשת הרשות לחשמל מודל מוצלח וראוי לחיקוי של רגולטור ,  הפועל בדרך כלל בצורה עצמאית ,  שקופה ובלתי תלויה ,  וקובע את תעריפי החשמל באופן מקצועי על בסיס נתונים כלכליים והנדסיים .  זו היתה מטרת הקמתה על ידי הממשלה ואסור שמצב זה ישתנה .  על הרשות לחשמל לדבוק בהחלטתה המקצועית ובמה שמחייב אותה החוק ומבנה התעריפים ולהוזיל את תעריפי החשמל בהתאם להוזלת עלויות חברת החשמל .  מנגד ,  על שרי הממשלה לשמור על עצמאותה ולתמוך בהוזלה .  הכותב הוא נשיא התאחדות התעשיינים

להוריד את תעריפי החשמל עכשיו 
משק החשמל

