לנדאו רוצה להדיח את יו"ר רשות החשמל
שר התשתיות הלאומיות פתח בהליכים להדחתו של אמנון שפירה בעקבות פרסומים על כוונת הרשות להפחית את תעריף החשמל בשיעור חד של 10%-12%
זעזוע בענף האנרגיה בישראל :  שר התשתיות הלאומיות ,  עוזי לנדאו ,  פתח אתמול בהליכים להדחתו של יו"ר רשות החשמל ,  אמנון שפירה - בעקבות הפרסום אתמול ב-TheMarker על כוונת הרשות להפחית את תעריף החשמל בשיעור חד של 10%-12% ,  וכן עקב התבטאויות של שפירה בסוף השבוע נגד הממשלה .  
לנדאו זימן אליו אמש את שפירה ,  הודיע לו כי איבד את האמון בו וקרא לו  " להסיק מסקנות ".  זאת ,  נמסר מלשכת השר , " על רקע שורה ארוכה של כשלים בעבודה בין הממשלה לרשות ,  אשר כתוצאה מהם נגרם נזק למשק החשמל ".  
במהלך הפגישה ,  שארכה ארבע דקות בלבד ,  התקומם שפירה על דברי השר ורמז כי מתחילת הקדנציה של לנדאו  " סומן "  לכאורה כמיועד להדחה - זאת על רקע המתיחות ההולכת וגוברת בין השניים בשנה האחרונה .  לנדאו כפר בדברים אלה וטען כי כל אחד מנושאי המשרה הכפופים לו קיבל את ההזדמנות המגיעה לו .  
כדי להדיח את יו"ר רשות החשמל נדרשות המלצות של שרי התשתיות והאוצר ,  וכן אישור של הממשלה .  בימים האחרונים נתן שר האוצר ,  יובל שטייניץ ,  את הסכמתו למהלך .  בכוונת לנדאו להביא את הדחת שפירה לאישור הממשלה כבר בשבועות הקרובים .
 אתמול חשף TheMarker כי תעריפי החשמל צפויים לצנוח בחודש הבא בשיעור חסר תקדים של 10%-12% ,  בעקבות הכנסתו לשימוש של הגז הטבעי לייצור חשמל בשיעור של 40% מכלל הייצור בקיץ האחרון - אשר הביא לחיסכון של 2.2 מיליארד שקל בתקציב סל הדלקים של החברה .  עוד פורסם כי במשק צפויים לחצים גדולים ,  בעיקר מצד הדרג הפוליטי וחברת החשמל ,  בניסיון לסכל את הוזלת החשמל .  
אף שהעדכון היה אמור להתבצע כבר באפריל 2009 ,  טענו אתמול בלשכת שר התשתיות כי הופתעו מהמהלך - מאחר שלטענתם הודיע שפירה לפני כשבועיים לשר ולמנכ"ל המשרד ,  שאול צמח ,  כי אין בכוונת הרשות להוריד את תעריף החשמל ,  אלא אף להעלותו במסגרת עדכון בסיס התעריפים של חברת החשמל ,  הצפוי אף הוא בחודש הבא ,  ועתיד להביא לעליית התעריף ב-3%-4% . 
" זו הטעייה והולכת שולל ",  טענו אתמול מקורות בלשכת לנדאו . " שפירה חצה את הגבולות והגדיש את הסאה .  שר לא צריך לקרוא בעיתון שיש בכוונת הרשות להוריד את התעריף .  זהו מינהל לא תקין וניסיון לקבוע עובדות בשטח תוך פגיעה בעיקרון המשילות .  עכשיו לא נוכל לתמרץ התייעלות אנרגטית ,  לא נוכל לצמצם גזי חממה - כי לך תבטל את הורדת התעריף ,  כשמיד תואשם בסיוע לחברת החשמל ".  
על פרסום זה נוסף ראיון שנתן בסוף השבוע שפירה ,  שבו חזר על ביקורתו הנמשכת בדבר התערבות הדרג הפוליטי בהחלטות הרשות ועל החלטות מדיניות משק החשמל . " שפירה התבלבל ושכח מי עובד אצל מי .  לא ייתכן שפקיד מותח ביקורת על ממשלה ומחליט עבור שרים .  זה לא יכול להימשך כך ",  אמר מקור אחר בלשכה .  
ברשות החשמל טענו אתמול כי הרישיון לתחנות הכוח הסולאריות כבר ניתן ,  והוסיפו כי : " לא ייתכן כי הוזלת תעריפים תהווה עילה לפיטורי יו"ר הרשות ".  בשיחה עם TheMarker אמר אמש שפירה : " אני עוסק במקצוע ולא בפוליטיקה .  המצפון שלי שקט .  למדתי על קרן ההתייעלות של השר דרך העיתון ,  כאשר מאידך הוא מתנגד לסבסוד התמריצים למתקנים הסולאריים .  יד ימין לא יודעת מה יד שמאל עושה - ואני ניסיתי להכניס סדר בענף ". 

לנדאו רוצה להדיח את יו"ר רשות החשמל
שר התשתיות הלאומיות פתח בהליכים להדחתו של אמנון שפירה בעקבות פרסומים על כוונת הרשות להפחית את תעריף החשמל בשיעור חד של 10%-12%

