בית המשפט דחה תביעת יורשיו של חבר קיבוץ למסור להם את תגמולי השכול בגין נפילת בנו 
" העברת תגמולי השכול לקיבוץ אינה מנוגדת ללשון החוק האוסר העברת הזכות לתגמולים ",  לדברי בית המשפט
תגמולי השכול שקיבל גיורא שאנן ,  ממייסדי קיבוץ אפיקים וסגנו של מפקד הפלמ"ח יצחק שדה ,  שהעביר לקיבוצו במשך 51 שנים מאז נפילת בנו עוזי ,  יישארו בידי הקיבוץ ולא יועברו ליורשיו ,  כך קבעה בפסיקה תקדימית שופטת בית משפט השלום בהרצליה אירית מני-גור .  בנו של שאנן נפל בשרותו הצבאי ב-1950 ומאז ועד מותו ב-2001 ,  העביר האב את תגמולי השכול ששולמו לו על ידי משרד הביטחון לקופת הקיבוץ.בנובמבר 2008 הגישו יורשיו של שאנן תביעה לבית המשפט להורות לקיבוץ למסור לידיהם את כספי התגמולים ,  כ-100 אלף שקל .  טענתם היתה כי הכספים הועברו לקיבוץ שלא כדין תוך  " עשיית עושר ללא משפט ".  זאת מאחר שמסירת התגמולים על ידי המנוח לקיבוץ נעשתה בניגוד לחוק התגמולים הקובע מפורשות כי : " זכות לתגמול אינה ניתנת להעברה ,  לערבות ,  לשעבוד או לעיקול ,  אלא אם נקבע בחוק אחרת ". השופטת מני-גור דחתה את התביעה וכתבה בהחלטתה כי החוק אינו אוסר על העברת התגמול ,  אלא על העברת הזכות לתגמול : " המנוח לא העביר את זכותו ,  או שיעבד אותה ,  אלא קיבל את התגמול והעביר אותו מרצונו החופשי לקיבוץ ,  אף שלשם הנוחיות הורה המנוח למשרד הביטחון להעביר את כספי התגמול ישירות לקופת הקיבוץ .  רצונו החופשי של המנוח התחדש מדי חודש בחודשו במשך 51 שנה ברציפות ,  בעוד שיכול היה בכל עת לשנות את מספר החשבון ולקבל לידיו את התגמול ." מכוח העובדה שהמנוח בחר מרצונו החופשי להעביר את התגמולים לקופה המשותפת ,  מתוך אמונתו ברעיון הקיבוץ השיתופי ,  אין מקום לטענה לעשיית עושר ללא משפט ". בית המשפט דחה כאמור את התביעה וחייב את התובעים בהוצאות משפט בסף 3,500 שקל.גורמים משפטיים בתנועה הקיבוצית טענו כי מדובר בפסיקה עקרונית חשובה ביותר ,  מפני שבמהלך השנים העבירו מאות רבות של חברי קיבוצים את כספי התגמולים ששולמו להם על ידי משרד הביטחון ,  ונוצרה אי בהירות לגבי זכותם של הקיבוצים להחזיק בכספים הללו ,  לאור ניסוח חוק התגמולים.לקיבוץ טענו בתיק עו"ד עומר כהן וגיל דגן ממשרד עו"ד שלמה כהן ושות' .
 
בית המשפט דחה תביעת יורשיו של חבר קיבוץ למסור להם את תגמולי השכול בגין נפילת בנו 
" העברת תגמולי השכול לקיבוץ אינה מנוגדת ללשון החוק האוסר העברת הזכות לתגמולים ",  לדברי בית המשפט

