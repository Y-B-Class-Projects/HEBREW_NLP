אובמה חלש וזה דווקא רע ליהודים 
שמחה כזאת לא היתה כבר הרבה זמן .  ישראלים לא מעטים שמחו בבחירתו של הסנאטור הרפובליקאי החדש בארה"ב ,  אף שאת שם המדינה שבה נבחר התקשינו כולנו לבטא כראוי .  ושמחה זאת מה היא עושה ?  נראה כי נפל פחד הנשיא הצעיר והנמרץ על ישראלים רבים שאינם רוצים מישהו בוושינגטון שינסה לכפות פתרון שאינו מקובל עלינו בנוגע לסכסוך עם הפלסטינים .  האמת היא ששמחתם בהקשר זה די מובנת.כמה מחשובי המחליטים בוושינגטון לא השכילו לקנות את הלבבות בישראל ,  וחלק מהם חשבו כי היכרותם עם מדינת ישראל מקנה להם גם את הזכות להחליט מה טוב ונכון עבורה .  יתר על כן ,  היו מי שחשבו שבכיפופי ידיים יצליח הממשל האמריקני ,  שישראל כה תלויה בהחלטותיו בהרבה תחומים ,  להביא את ישראל לוויתורים .  עתה אומרים מי שחששו כאן מתהליך קשה שכזה כי נשיא המבין את חולשתו הפוליטית ייזהר יותר .  נשיא מוחלש ,  הם אומרים ,  טוב לישראל .  מה גם שלישראל ידידי אמת בסנאט ובבית הנבחרים והם לא יהססו לצאת להגנתה .  
אלא שהם ,  השמחים להיחלשות הבית הלבן ,  מתעלמים ממורכבותו של העולם .  שהרי לישראל יש עוד כמה אינטרסים מלבד פתרון ראוי ולא כפוי בהקשר הפלסטיני .  
כך ,  למשל ,  לא ברור כלל כי טוב לישראל נשיא זהיר יותר בהקשר האירני .  האם יעמוד לו כוחו המוחלש לקבל החלטות קשות ,  חלקן בניגוד לדעת רבים וטובים במפלגתו ,  ואפילו בפנטגון ,  שאינם רוצים מלחמה עם אירן גם אם בשל כך תגיע אירן ליכולת גרעינית ולפצצה ?  
האם טוב לישראל נשיא חלש יותר שיתקשה להשיג שיתוף פעולה בינלאומי באשר להיקף הסנקציות היותר קשות נגד אירן כתחליף למהלומה צבאית ?  ההחלטה האמריקאית למכור נשק לטייוואן מקטינה את הסיכוי לכך ממילא ,  אבל נשיא חלש ודאי יתקשה בכך מאוד .
 ויש תחום נוסף שבו לישראל אינטרס חשוב :  הלחימה בטרור העולמי .  האם נשיא מוחלש יוכל ללכד את עמו ואת בנות בריתו להמשכה של לחימה ארוכה באפגניסטן וסביבותיה ?  האם נשיא חלש לא יעדיף לברוח מהבוץ העמוק של לחימה בטליבן ובאל ? קאעדה ,  לקצר את תהליך ההתנתקות מעירק ולהשיב את החיילים הביתה ?  המערכה בעירק ובאפגניסטן היא מלחמה שלא הוא יזם אבל הוא אוכל את פרי המרורים בה .  כנשיא מוחלש לא בטוח שיעמוד בלחץ הציבורי לסגת משתיהן ומהר .  האם ברור לשמחים לחולשתו איזה מחיר תשלם ישראל על בריחה אמריקאית מעירק ומאפגניסטן ?  איך ייראה העולם אם הטרור יביס את האמריקנים והם ייסוגו ממלחמה בו ?  זאת ועוד :  מישהו חשב כמה ממרצו של הטרור הבינלאומי ,  שעלול להשתחרר מהלחץ ,  יופנה כלפי ישראל ?  
לאחרונה מתפתחים רעיונות של בניית בריתות עם מדינה זאת או אחרת באירופה או עם נאט"ו .  אלה שאיפות ראויות ,  ובלבד שאיש לא יחיה באשליה שיש בהן משום תחליף אמיתי ליחסים המיוחדים עם ארה"ב .  כל המדינות הללו הן חשובות .  יש לשפר את היחסים איתן ולהרחיב את שיתופי הפעולה הביטחוניים והכלכליים עימן .  אך אין הן תמורה לחולשתה של ארה"ב .  אף אחת מהן אינה מסוגלת להוביל סנקציות על אירן ,  אף אחת מהן אינה יכולה לכפות סנקציות כאלה אם תתקבלנה ,  ואף אחת מהן אינה מתקרבת ליכולתה ולמאמציה של ארה"ב בלחימה בטרור העולמי .  סביר גם שאף אחת מהן לא תסכים ביום סגריר ובעיתות של זריחת השמש לסייע לישראל כמו ארה"ב .
 יש לישראל הרבה סיבות להצטער על כך שנשיא ארה"ב נחלש .  העובדה כי יתקשה יותר לכפות את דעתו בנושא הסכסוך הפלסטיני ? ישראלי אינה מפצה על אובדן היכולת האמריקאית בתחומים האחרים .  
ייתכן שגם הנשיא הבין את הסכנה בתדמיתו כחלש ,  ולאור זאת יש לראות הן את הפרסום על פריסת הטילים במפרץ והן את ההחלטה להביא לאישור את מכירת הנשק לטייוואן .  
שני האירועים הללו פורסמו כאיתות לכל השמחים בחולשתו בעולם הרחב .  האם גם בנושא הפלסטיני ירצה הבית הלבן לאותת כי יש להתחשב בו יותר מאשר בחולשתו ?  ימים יגידו .
 
אובמה חלש וזה דווקא רע ליהודים 
nan
