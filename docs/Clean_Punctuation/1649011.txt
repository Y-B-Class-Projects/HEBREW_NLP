צאו מהשגרה
במקום לטוס שוב לארה"ב או לתאילנד אולי תלכו על רעיון קצת יותר מקורי ?  4 הצעות לחופשות לא שגרתיות לפסח .  זה גם יוצא יותר זול
חופשת הפסח כבר מעבר לפינה ,  ולפי הערכות בענף הנסיעות ,  צפויים לצאת לחו"ל כ-300 אלף ישראלים .  לדברי רונן קרסו ,  סמנכ"ל השיווק של איסתא ,  צפוי גידול של 15% בתנועת היוצאים לחו"ל בפסח הקרוב לעומת פסח 2009 .  
חברת התיירות וואלה טורס ערכה לקראת החג סקר שממנו עולה כי בין אלה שכבר הזמינו חופשה בחו"ל בחג כ-51% ייסעו למזרח הרחוק ,  34% לארה"ב ,  כ-13% למערב אירופה ורק כ-2% הזמינו מראש נופשונים באגן הים התיכון . " יש עדיין מקומות למרבית היעדים אך המחירים גבוהים ",  אומר קרסו , " ההתייקרות הממוצעת הדולרית בטיסות היא של 15% ובחבילות נופש ההתייקרות היא של כ-7%-8% ".  יהודה זפרני ,  משנה למנכ"ל אופיר טורס ,  מציין שביעדים מסוימים העלייה במחירי הטיסות תגיע אף ל-30% לעומת התקופה המקבילה אשתקד .  לדוגמה ,  בפסח 2009 מחיר כרטיס טיסה לניו יורק היה 800-1,200 דולר ,  ואילו השנה המחירים הם 1,200-1,500 דולר בשיא החג .  כרטיס טיסה ללונדון או לפריז עלה בפסח 2009 כ-500 דולר ,  וכעת המחיר הוא 600-700 דולר .  
לדברי איריס רט ,  מנהלת רכש תיירות חו"ל בצבר ,  מחירי הנופשונים נמוכים בכ-5% מאשר בפסח שעבר .  לדוגמה ,  מחירה הממוצע של חבילת נופש ברודוס לזוג עם שני ילדים הוא כ-500 דולר לאדם .  למי שעדיין לא הזמין כרטיסים ,  הנה ארבעה יעדים מעניינים במחירים נוחים :
 רומא ,  טוסקנה ,  פירנצה - איטליה היא אחד היעדים הפופולריים בקרב הישראלים ,  ואולם את חבל פוליה מרביתם עדיין לא מכירים .  מדובר ביעד האיטלקי הקרוב ביותר לישראל ,  השוכן לחוף הים האדריאטי ,  ולדעת מביני עניין ,  הוא הדרום האמיתי של איטליה - אותנטי שורשי ,  פחות מתויר וגם זול יותר .  
אורה רוטנברג ,  יועצת התוכן בחברת אופקים שהכריזה על שנת איטליה ,  אומרת שבפוליה יש נופים יפים - גם הרריים וגם מפרצונים עם לגונות ,  עיירות עתיקות ואוכל איטלקי אותנטי שהוא שילוב של אוכל ים-תיכוני עם ערבי ואיטלקי . " יש עיר מתקופת הרנסנס בשם לצ'ה ומנגד גם מרינות וספורט מים ".  לדבריה ,  מחיר השהייה בפוליה זול מאשר חופשה על שפת אגם גארדה או בטוסקנה ,  למשל ,  מכיון שהתיירות הבינלאומית בו עדיין לא מפותחת .  
איפה כדאי לבקר 
 *  העיר בארי - בירת חבל פוליה - שבה רובע עתיק ,  עם מבנים וכנסיות מימי הביניים לצד רובע חדש ומודרני .  
 *  חופים שמלונות וקלאבים פזורים לאורכם - אין כמובן דמיון לקלאבים של טורקיה ,  אך הם מספקים מגוון פעילויות לילדים ,  בריכות שחיה וכדומה .  
 *  העיר אלברובלו - שבה יש מאות בתי טרולי ,  מבנים מהמאה ה-16 בנויים מאבן גיר ,  ללא מלט .  הטרולי ממוקם בסביבת נופים כפריים יפים ובמקום נוח לטיולים לחוף הים  ( 6 ק"מ )  והעיר הלבנה אוסטוני שנמצאת במרחק של 2.5 ק"מ .  במרחק נסיעה נמצאים גם פארק מים ,  גן חיות ,  מערות ,  טירה עתיקה ,  אתר ארכיאולוגי וחופים .  
מחירים :  חבילת שבוע בפסח בטרולי לזוג עם שני ילדים כולל טיסות ,  רכב לשבעה ימים ושהייה על בסיס לינה ,  כולל מיסים וביטוחים - 725 יורו לאדם בחדר .  המארגנת היא חברת אופקים .
 מקדוניה היא אחת המדינות הצעירות באירופה שקמו לאחר התפרקותה של יוגוסלביה .  היא מציעה מגוון נופים במרחקים לא גדולים ,  בהם אגמים ,  הרים וים ומקומות עם ניחוחות מההיסטוריה של מקדוניה והבלקנים . " במקדוניה האנשים פתוחים ,  חמים ואוהבים לארח ,  יש אתרים תרבותיים ואתרי טבע עם אפשרויות טיול רבות המתאימות למשפחות ",  אומר פאיו אבירוביץ' ,  שגריר מקדוניה בישראל . 
" מקדוניה עוד לא למדה למכור את עצמה ",  אומרת צביאלה שמש מערד ,  שעוסקת בחינוך ובאמנות ושטיילה במקדוניה , " יש בה מצד אחד תת-פיתוח תיירותי מסוים ומצד שני כל סוגי הספורט המודרניים כמו צלילה ,  סקי ומצנחי רחיפה .  למי שאוהבים לגלות יעד בעצמם זו משימה נחמדה ".  
איפה כדאי לבקר 
 *  אוכריד - מרכז התיירות של מקדוניה .  העיר בנויה על צלע הר ומסביב לאגם אוכריד יש כפרי דייגים ,  מנזרים ,  כנסיות וגם מפלים ושמורות טבע - והכל במרחק שעת נסיעה עד שעתיים .  
 *  ביטולה - לא רחוק מאוכריד שוכנת ביטולה ,  עיר מפורסמת עם מורשת תרבותית יהודית . " האוכל הוא אורגני ,  אנשים חיים בצניעות .  אפשר למצוא מסעדות ביתיות שמארחות ומקומות לינה מצימרים צנועים ועד מלונות סבירים ,  והמחייה זולה מאוד ",  אומרת שמש .  המטבע המקומי הוא דינר .  מחיר קפה ,  למשל ,  הוא שני שקלים ופיצה גדולה תעלה 17 שקל .  טיול מקומי ליום שלם יעלה 25-30 יורו לאדם .  
מחירים :  טיול ג'יפים למבוגרים בן שמונה ימים לבולגריה ולמקדוניה מאורגן על ידי חברת מדרפט החל מה-1 באפריל במחיר של 1,248 יורו לאדם .  
החל משבועות תציע אשת טורס טיסת שכר לאוכריד ומחיר חבילה עם שבעה לילות יהיה 760 דולר לאדם בחדר זוגי .
 השנה כדאי במיוחד להגיע לעיר ההונגרית פץ' ,  שכן היא נבחרה לעיר התרבות של אירופה ל-2010 ,  יחד עם אסן שבגרמניה ואיסטנבול שבטורקיה .  במרוצת השנה יהיו בה מאות ארועי תרבות ,  מוסיקה ,  סרטים ותיאטרון לצד פסטיבלים שונים .  את רשימת הפסטיבלים אפשר לקבל אצל נציגת משרד התיירות ההונגרי בישראל ,  יהודית מרקוביץ .  
זוהי עיר בת 2,000 שנה עם עתיקות מהתקופה הרומאית .  אתרי מורשת עולמית של אונסק"ו ,  מבנים מתקופת השלטון הטורקי והיא מזכירה עיירה איטלקית ברחובותיה המתפתלים על הגבעות ,  עצי התאנה נותני הפרי והגנים מרובי המפלסים .  
איפה כדאי לבקר 
 *  כנסיית המסגד - סמלה של פץ' הוא כנסיית המסגד ,  המבנה הגדול ביותר מתקופת השלטון הטורקי שעדיין עומד על תלו .  המסגד בצורת הרבוע ,  עם כיפה מתומנת ירוקה מנחושת ,  נבנה באמצע המאה ה-16 ,  ולאחר גירוש הטורקים הומר לכנסייה .  
 *  בית הכנסת - עוד אחד מהמבנים יוצאי הדופן בעיר ,  נבנה בסגנון רומנטי ב-1869 ,  ויש בו יציעים וספסלים מגולפים מעץ אלון ,  ציורי תקרה וארון קודש מעוטר .  
 *  מוזיאון וסרלי - אחד המוזיאונים המעניינים ביותר בעיר .  ויקטור וסרלי היה אבי האופ-ארט ,  סגנון פופולרי בשנות ה-60 ,  ועל אף שחלק מיצירותיו ומיצירות עוזריו נראות כיום מיושנות מעט ,  רובן משעשעות וניתן לגעת בהן במוזיאון .  
 *  בית החרושת לחרסינה ז'ולנאי - נוסד ב-1851 והיה המוביל באמנות ובעיצוב באירופה במשך יותר מ-50 שנה .  
מחירים :  כדי להגיע לפץ' טסים לבודפשט בכ-795 דולר .  משם אפשר לנסוע ברכבת כ-3.5 שעות נסיעה .  מחירי המלונות בפץ' נעים בין כ-40 יורו ללילה למלון 3 כוכבים לבין 85 יורו למלון 4 כוכבים .  פרטים על המלונות אפשר למצוא באתר www.pecshotels.com
באזל תזכה בפסח לקו סדיר של ישראייר .  העיר ,  שנחשבת יעד פחות מתויר בשווייץ ,  משלבת בתוכה אמנות והיסטוריה . " יש בה עיר עתיקה ,  לצד אפשרויות לטיולי נוף וטיולי המשך בצפון שווייץ ,  שפע שווקים וירידים וגם היסטוריה יהודית ענפה ",  אומר דרור נגבי ,  מדריך לאזור שווייץ ב"נתור ".  
דורי שושן ,  סמנכ"ל השיווק בישראייר ,  מציין שהמחירים לבאזל נמוכים יחסית לשאר היעדים באירופה ,  ושהיא מאפשרת לשלב טיול בחבלי ארץ של שלוש מדינות הקרובות לגבול ,  בהם חבל אלזס-לורן הידוע במסעדות גורמה וביקביי יינות ייחודיים ,  העיר שטרסבורג והעיר לוקסמבורג סיטי .  
איפה כדאי לבקר 
 *  קתדרלת העיר באזל - שנבנתה בסוף המאה ה-12 בסגנון רומי ובחזיתה יש כמה פסלי אבן מרשימים ,  שהמרשים שבהם הוא פסלו של הקיסר הרומאי היינריך השני .  
 *  כיכר השוק Marktplatz - נמצאת במרכז העיר העתיקה ובלבה בית העירייה המרשים של העיר ,  מבנה מימי הביניים עם דמויות מגולפות וציורי קיר מורכבים ,  שלמרגלותיו שוק העיירה .  מסביב לאזור השוק ובית העירייה פזורים מגוון בתי קפה מודרניים וחנויות של מותגי יוקרה .  
 *  תצפית מנהר הריין על מלון שלושת המלכים - בית המלון שהוקם ב-1681 ובו צולמה התמונה המפורסמת של הרצל ,  צופה על נהר הריין .  במלון התארחו גם הנס כריסטיאן אנדרסן ,  נפוליאון ,  המלכה אליזבת השנייה ,  פבלו פיקאסו ,  תומאס מאן ועוד .  המלון שומר על צביונו העתיק למרות הפאר הרב .  
מחירים :  טיסה בפסח החל ב-412 דולר .  חבילות הכוללות טיסה ורכב לשבוע החל ב-745 דולר לאדם .
 
צאו מהשגרה
במקום לטוס שוב לארה"ב או לתאילנד אולי תלכו על רעיון קצת יותר מקורי ?  4 הצעות לחופשות לא שגרתיות לפסח .  זה גם יוצא יותר זול

