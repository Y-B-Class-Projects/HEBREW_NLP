הפכים משלימים
קפיצה קטנה לספרד איפשרה לנו לנהוג בשתי מכוניות חשובות של סיאט - הלאון הספורטיבית ביותר והאקסאו ,  לבוגרי המותג
מותג סיאט ,  לא יכול היה לקוות לשנה מוצלחת יותר בישראל .  אחרי תקופת דמדומים ארוכה ושקיעה דרמטית במספרי המכירות שנבעו מהיצע מוצרים מוגבל ובעייתי ,  הגיעה הפריחה .  פריחה שהגיעה הודות להופעתן של האיביזה החדשה וציודן של המכוניות הבכירות יותר בתיבות אוטומטיות ,  במנועים חדשים וכמובן ,  מחירים אטרקטיביים יותר מבעבר .
 אבל האם המותג צפוי לקבל חיזוק נוסף בשנה הקרובה ?  יתכן ואת זה הוא צפוי לעשות עם שתי מכוניות שהבאתן לישראל נשקלת בימים אלה ממש .  אלה הן האקסאו ,  מכונית הסדאן החדשה שחשפה סיאט לפני כשנה והשניה ,  הלאון קופרה R ,  הסיאט הסדרתית החזקה והמהירה ביותר בכל הזמנים .  
אז רגע לפני שנופל הפור ,  קפצנו לברצלונה שבספרד ,  כדי לפגוש בשתיים ולחוות אותן על אדמת מולדתן והכבישים הפנטסטיים שבצפון המדינה .  שתי מכוניות שונות ,  הפוכות זו לזו שמשלימות זו את זו .  האם יש למה לחכות ? 
רגעים לאחר שגלגלי המטוס נגעו במסלול ,  אנחנו מזדחלים מחוץ לשדה התעופה ,  אל החניה התת קרקעית כדי לפגוש אותן לאור פלורוסנטים .  הן היו שלוש ,  לאון קופרה R ירקרקה ומזעזעת ,  אקסאו סדאן אדמונית ואקסאו סטיישן ,  אך למארחים מסיאט ניתנה הוראה לתת לנו לנהוג אך ורק בשתי הראשונות .
 ככה בזמן שמעלות החום האירופיות עדיין נספרות על צג לוחות המחוונים באופן חד ספרתי ,  אנחנו מנהלים דיון סוער סביב מפת צפון ספרד .  לאן ניסע ?  שם סגור ,  כי הגשם שטף את הכביש ,  ההוא מלא בגולשי סקי ,  השלישי רחוק מדי ולא יכנס בלוח הזמנים הצפוף ו ..  .  הנה !  הנה כביש שכיף לחזור אליו ,  הכביש המסולסל שמטפס לכיוון המונסראט .  בדרך אליו וממנו יש מגוון לא קטן של כבישים - עירוניים ,  בינעירונים ואוטוסטראדות ,  בקיצור ,  כל מה שצריך כדי לחוש את השתיים .  כאשר המפתחות נשלפים מהכיסים ,  המזוודות נזרקות אל תאי המטען וקדימה לעבודה .  
את הסיאט לאון ,  לא ממש צריך להציג .  אותה ,  ברוב גרסאותיה כבר פגשתם כאן במרחב הווירטואלי שלנו ,  כאשר גרסת הקצה הזו צפויה לסגור את הרשימה ,  אלא אם משהו קיצוני יותר יתפתח ,  אתם יודעים .  היא מבוססת על שלדת הגולף GTI ,  אך מציעה כיול שונה וכמובן עיצוב בטעם אחר - פחות אוונגרדי ,  יותר לפנים .  כזה שאי אפשר להתעלם ממנו ,  אבל בהחלט אפשר לאהוב או לשנוא .
 כדי למצוא בה הבדלים של ממש לעומת הקופרה ה"רגילה "  שאתם מכירים ,  צריך ממש להתאמץ .  גם לה  ( איך לא )  יש חזית תוקפנית עם לועות עמוקים בפגושים ,  פרופיל שמנמן וגבוה וחלק אחורי בולבוסי עוד יותר עם המון פלסטיק ,  המון שטח ואגזוז אובאלי אחד גדול .
 כמוה ,  גם האקסאו עושה לנו ,  ובצדק ,  תחושת דה-ז'ה-וו .  מחד ,  היא נראית מקורית ומאוד סיאטית הודות לגריל ולפנסים הקדמיים והאחוריים ,  אבל גם מאוד ..  .  אודית בפרופיל וכאן כדאי להתעכב רגע .  משום שהאקסאו הזו מבוססת על שלדתה ועל מרבית חלקי המרכב של האודי A4 .  אולם ,  לפני שאתם מתלהבים יתר על המידה נספר לכם כי מדובר בשלדתה של האודי מהדור הקודם ,  לא זו החדשה שהפליאה אותנו לא מכבר .  וסמיכות הדגמים הזו היא שהכתיבה את רוב ההופעה כאן ,  לטוב ולרע .  זה טוב כי עדיין מדובר כאן באודי  ( לעניים ?  )  ורע כי הרצון של קונצרן פולקסווגן בכלל וסיאט בפרט לחסוך בעליות ייצור ,  עלולים להרגיש אצל הצרכנים כאילו חסכו עליהם .
 תאי הנוסעים של השתיים מרגישים לא רע בכלל ,  בטח שבאקסאו העשירה באבזור ועור .  בקופרה R ,  למרות מושבי הספורט המזמינים ,  קצת מבאס למצוא את אותם החומרים הקשיחים והפשוטים מסביב ,  למרות שאלה לובשים מרקם משובץ ייחודי .  הפתעה נוספת שהכינו לנו כאן השתיים קשורה למושבים האחוריים .  דווקא הלאון שאמורה להיות הקטנה יותר כאן ,  הציעה יותר מרחב מאחור מאשר האקסאו וכך גם בכל הקשור לתאי המטען עם קלות הטענה ונגישות טובים יותר בלאון מהאקסאו .
 שתי הספרדיות שלנו הגיעו במפרטים הקיצוניים ביותר שלהן .  שתיהן חמושות במנועי TSI מהדור החדש ,  שניהם בנפח 2.0 ליטר ,  כאשר זה של אקסאו מציע 200 סוסים ואילו באורווה של הלאון קופרה R יש עוד 65 מהם .  את כל הכוחות האלה שתיהן מעבירות אל הגלגלים הקדמיים ,  האקסאו בעזרת תיבת ה-DSG כפולת המצמדים ואילו הלאון קופרה R עם תיבה ידנית .  פתאום הקור כבר לא משנה כל כך .
 האקסאו מציעה את אותו מנוע המוכר לנו כבר מדגמי פולקסווגן השונים שלו כאמור 200 סוסים ורצועת מומנט שטוחה של 28.5 קג"מ הזמין כבר מ-1,800 סל"ד וזה מניב ביצועים נאים למדי עם מהירות מרבית של 241 קמ"ש ו-7.3 שניות מעמידה ל-100 קמ"ש .  כל זה כשהיא אמורה לשמור על צריכת דלק ממוצעת שפויה של 13 קילומטרים לליטר .
 בקופרה R ,  המצב מעט שונה .  כאן המנוע מגיע מהקופרה שלה 240 כ"ס והוא שומר על כל מרכיביו הטכניים ,  אך מוסיף משאבת דלק חזקה יותר ,  מצנן ביניים  ( אינטרקולר )  משופר ומשנה את ניהול המנוע שבתורו משפיע על עליה בלחץ גדישת הטורבו  ( 1.9 באר בשיא ההספק ו-2.2 באר בשיא המומנט ,  במקום 1.8 באר בשני התחומים במנוע הקופרה )  והעלייה בסוסים  ( 25 יותר מבעבר )  .  השינויים האלה מאפשרים לקופרה R להגיע למהירות מרבית של 250 קמ"ש תחת הגבלה אלקטרונית ,  להאיץ מעמידה ל-100 קמ"ש תוך 6.2 שניות ולצרוך ליטר דלק בממוצע לכל 12.3 קילומטרים .
 בזמן שירדנו לעומק דפי הנתונים ,  המארחים הזינו את המסלול הנבחר אל מערכות הניווט וקבעו להיפגש לקראת סופו ,  במסעדה על חוף הים בברצלונה .  את התחלת הנהיגה בחרנו לעשות באקסאו וזו לוקחת אותנו ראשית ברחובותיה של ברצלונה ומשם אל האוטוסטראדה .  בשני המוקדים האקסאו מרגישה בבית .  מושבי העור החובקים שהגיעו ברמת אבזור ה'ספורט' שלה מחזיקים את הגוף מצוין והמתלים מטפלים היטב באספלט ,  אבל זה ממילא מגיע 7 רמות מעל זה המקומי שלנו .  כצפוי וכמוכר ,  זמינות הכוח של המנוע מצוינת וישנה תחושה שהוא תמיד שם כשצריך אותו .  תמיד יש רזרבות של שרירים כשצריך להאיץ או סתם כשרוצים לשייט על גלי המומנט .  על תפקודה המצוין של תיבת ה-DSG אין טעם להרחיב .  היא עובדת נפלא וללא דופי כשהיא מסייעת למנוע לתרגם על סוס וסוס לאקשן מהיר ורק התבאסנו שלא שמו לנו כאן מתגי העברת הילוכים מאחורי ההגה .
 אולם ,  מעבר השלד והגוף מאודי לסיאט לא היה מושלם לגמרי .  סיאט ידועים בקמצנותם בחומרי בידוד והדבר ניכר בכל פתיחת דלתות או מכסה תא מנוע .  אין מספיק מהם ,  הם לא נמצאים היכן שצריך ולכן הרעשים החיצוניים חודרים בקלות את מעטה הפח ובמעבר על אספלט לא מושלם הם הופכים את תא הנוסעים לתיבת תהודה וזה קצת מבאס .  כי לנסוע במכונית שמרגישה איכותית כל כך בחומריותה ובאיכות הרכבתה ,  לא כיף לשמוע את הרוח שורקת בפינות ואת הכביש מזמזם מתחת וחבל .
 המעבר אל המושב של הקופרה R מרגיש כמו זריקת מרץ ישר לתחת .  אין כאן בוררים אלקטרוניים מתייפייפים שנותנים לנהג לבחור בין מצבי קומפורט או ספורט .  כאן מקבלים הכל ישר לפנים וחזק .  המנוע לא מושך ,  הוא בועט .  דף הנתונים מספר על 35.6 קג"מ החל מ-2,500 סל"ד וזו ממש מדרגה .  מתחת לה ,  המנוע נמצא ,  אבל לא נמצא .  יש כוח ,  אבל לא מספיק כדי לרמוז על מה שיקרה מעבר לנקודה הזו כי בה ,  המנוע אוסף כוח בצורה משמעותית ומתמיד במלאכה עד למפגש המהיר עם הקו האדום .  אין את תחושת המחנק של הקופרה החלשה יותר בסל"ד הגבוה ויש דחיפה משמעותית יותר בתחום הביניים .
 ההילוכים  ( ידני )  נמשכים עד למנתק ,  לא כי צריך ,  כי כיף והמהירות מטפסת במהירות למחוזות שישאירו אותנו אמנם עם הרישיון בכיס  ( לא שוללים לתיירים )  ,  אבל עם הרבה פחות יורואים בכיס ומכיוון שהספרדים דאגו לקחת לנו את פרטי הרישיון קודם לנהיגה ,  אני נושך שפתיים ולוחץ רק בעדינות במקומות חשודים .
 אולם ,  גם בקופרה אנחנו שוב מגלים את העדרם של חומרי הבידוד ,  אבל מתייחסים אל כך בסלחנות משהו .  כאן לפחות מדובר במכונית ספורטיבית קיצונית יותר וקל לסלוח לה על עודף מוחשיות שמכניסה יותר רעשי מנוע  ( ויש כאלה )  ורעשי צמיגים פנימה .  פשוט היינו עסוקים מדי בנהיגה כדי להרגיש בהפרעה שלהם .
" בפניה הקרובה ,  פנה שמאלה "  מודיעה הספק בריטית ספק ספרדיה במערכת הניווט ומרגע הפניה הכביש מתחיל לטפס במעלה ההר .  הגשם לא מניח לנו לרגע ואחרי כמה מאות מטרים במעלה ,  גם מגלים קרח על הכביש ובשוליו .  כלומר ,  אחלה אתגר נהיגה בשתיים .  לא אידיאלי ,  אבל זה מה יש .
 האקסאו מפתיעה כאן .  הבסיס של אודי עליו היא נשענת נותר כמו שזכרנו אותו ,  עם קשיחות מבנית גבוהה ונכונות להעלות חיוכים ,  עד כמה שאפשר מהנעה קדמית כמובן .  המתלים שהיו נוחים למדי מרגישים מעט פחות הולמים לתרחיש המפותל שלפנינו ,  אבל שום דבר שגורם לנו להתבאס או להוריד עמה קצב .  להיפך ,  האחיזה הגבוהה באספלט הסופר חלק ,  המנוע הגמיש וההגה המדויק גורמים לה להיות מהירה למדי בקטע הזה .  היא אמנם רוכנת יותר על המתלים בפניות  ( בהן האחיזה אינה ערטילאית כמובן )  וההגה יכל להיות יותר תקשורתי ,  אבל היא עדיין זזה מהר ,  בטח כשבקרת היציבות והמשיכה עובדות שעות נוספות כדי להתאים את מה שדרשנו אל תנאי הסביבה .
 הקופרה לעומתה ,  מרגישה הרבה יותר פראית כצפוי ולכן גם סבלה מאוד בקטע כביש זה .  כוח כבר אמרנו שיש לה והבעיה כאן ,  במקום הזה ,  ברטיבות הקפואה הזו היא שליטה .  האם כוח רב מדי הוא מכשלה ?  במקרה זה ,  בוודאי וסביר מאוד להניח כי אם זה היה יבש ,  היינו מזמרים כאן מזמור אחר .  
בכל מקרה ,  למרות הקשיים ,  קל מאוד לחוש בשדרוג שעברה הקופרה R לעומת הקופרה הרגילה וזאת משום שלפני הטיסה לספרד ,  טרחתי לבלות יום שלם במחיצתה של האחרונה כדי לרענן נשכחות .  כאמור ,  השינוי מורגש מאוד והוא מגיע הודות להקשחה נוספת במתלים והנמכתם ואלה משפרים מאוד את התמודדות הגוף עם עומסי פניות - המרכב בקושי זז מהמישור והרכינה על המתלים מדודה מאוד .  
אולם ,  זה לא נגמר כאן שכן הקופרה R קיבלה גם את מערכת ה-XDS אותה פגשנו בדור השישי לגולף GTI .  תפקידה של מערכת אלקטרונית זו הוא לתפקד כמו דיפרנציאל מוגבל החלקה ובעצם למנוע את סחרור הגלגל דל האחיזה  ( בעיקר בהאצות מהמקום ובפניות )  בעזרת הבלמים וזה עובד נהדר .  בזכות הבלמים העצומים ,  קל יותר לבלום מאוחר יותר לפניות וקל יותר להאיץ מהן מוקדם יותר ,  כאשר הנטייה הטבעית לתת ההיגוי האופייני למכוניות חזקות כל כך המעבירות את כוחן אל הגלגלים הקדמיים מרוסנת .  האם מדובר כאן במלכת התנהגות ?  לא ,  בטח לא כאשר הישבן נטוע כל כך באספלט והלאון הזו לא רגישה מספיק להעברות משקל ,  אבל עדיין טובה יותר מהקופרה .
 אולי ,  רק אולי .  מצד אחד ,  סיאט ישראל צריכים את האקסאו כדי שיהיה כיוון אליו לקוחות המותג יכולים להתבגר ולנדוד מלאונים או אלתיאות עם התרחבות המשפחה או שינוי מצב הרוח ,  אבל היא עלולה להיות יריבה קרובה מדי מבחינת מחיר לסקודה סופרב השייכת לאותו יבואן ולכן גם לעורר קניבליזציה פנימית ,  או פשוט להעלם .  כך או כך ,  במחיר הצפוי לסביבות ה-150 אלף שקלים ,  מדובר באופציה מבורכת לרשימת הלבטים .
 הקופרה R לעומתה ,  יכולה לעורר המון חיוכים אצל לקוחותיה ,  אבל ממילא נידונה להימכר במספרים מצומצמים .  מצומצמים אף יותר מהקופרה שכבר מכהנת אצלנו לא מעט זמן .  היא נכונה יותר לנהיגה ,  כיפית יותר ובעיקר מתגמלת ,  אבל בהתחשב בתוספת המחיר שתידרש עליה ,  עלולה להיווצר כאן בעיה ועוד לא דיברנו על אופציית השדרוגים הפופולארית ,  אך לא בהכרח חוקית בקרב לקוחותיה .  צ'יפ קטן אחד שעלותו מספר מאות שקלים מסוגלת למתוח את הספק הקופרה הרבה מעבר לקו ה-300 סוסים .
 
הפכים משלימים
קפיצה קטנה לספרד איפשרה לנו לנהוג בשתי מכוניות חשובות של סיאט - הלאון הספורטיבית ביותר והאקסאו ,  לבוגרי המותג

