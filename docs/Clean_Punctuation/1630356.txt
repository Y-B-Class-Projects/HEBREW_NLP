הלחצים עזרו :  ועדת חודק תקל את ההוראות שמונעות שיעבוד של נכסים נוספים לבנקים
המלצות הוועדה יתירו לחברות לשעבד נכסים נוספים לבנקים אם הן יחייבו לעמוד באמות מידה פיננסיות ,  או אם יינתן לבעלי האג"ח שיעבוד נוסף ונחות מזה של הבנקים
 >  >  ועדת חודק ,  שהוקמה לצורך קביעת אמות מידה בהתנהלות גופים מוסדיים בבואם להעמיד אשראי באמצעות איגרות חוב לחברות מגייסות ,  צפויה להשלים בימים הקרובים את גיבוש המלצותיה הסופיות .  הוועדה הוקמה בידי משרד האוצר עקב ביקורת על דרך העמדת האשראי של גופים מוסדיים לחברות בשנים האחרונות ,  שנעשתה ללא בטוחות מספקות .  המלצות הביניים של הוועדה עוררו ביקורת של גופים שצפויים להיפגע מהן במערכת הבנקאות וחברות מנפיקות כמו אי.די.בי .  ההתנגדויות העיקריות להמלצות הוועדה היו בעניין התניית שיעבוד שלילי במתן אשראי ,  וכן בעניין מתן אפשרות לפירעון מיידי של אג"ח במקרה של החלפת שליטה בחברה .  בנוסף ,  הועלו טענות עקרוניות ,  ובהן ערעור על סמכות הוועדה לקבוע כללי יסוד להתנהלות האשראי של גופים מוסדיים .  כן נטען כי במקום לטפל באיכות האג"ח צריכה המדינה לטפל בניהול הסיכונים בגופים המוסדיים .  טענה אחרת היתה ,  שהמלצות הוועדה יצמצמו את גיוסי האשראי ,  ובכך יפגעו בצמיחה במשק .  טענה ספציפית נוספת שעלתה היא שלחברה מנפיקה אין כתובת אחת לניהול דיאלוג מול כל הגופים המוסדיים שמממנים אותה .  מקורות בשוק ההון ציינו בסוף השבוע החולף כי הוועדה אינה צפויה לסגת משתי המלצות הביניים מעוררות הסערה - שיעבוד שלילי ופירעון מיידי של אג"ח כתוצאה משינוי שליטה בחברה .  עם זאת ,  הוועדה תציע חלופות והקלות בהמלצותיה .  המלצת השיעבוד השלילי קובעת כי חברה שמנפיקה אג"ח למוסדיים לא תוכל לאחר מכן לשעבד לבנקים נכסים שלה ,  שלא היו משועבדים ערב הגיוס מהמוסדיים .  מבחינת הגופים המוסדיים ההיגיון אומר שמבחינת הגופים המוסדיים לא מדובר בשיעבוד ממשי ,  מכיוון שהנכס שנותר לא משועבד אינו משועבד גם להם .  מבחינתם ,  הנכס שאינו משועבד הוא חלק מתמחור הסיכונים שלהם למקרה שהחברה תיקלע לצרה .  ברגע שישועבד ,  החוב שלהם ידורדר ליכולת פירעון נחותה יותר .  מערכת הבנקאות מתנגדת במיוחד לסעיף זה מחשש שלא תוכל להמשיך ולהגדיל אשראי לחברות באמצעות שיעבוד נכסים .  בחברות חוששים מקשיים בגיוסי המשך ומצדדים בגישת הבנקים .  עם זאת ,  ועדת חודק ציינה כי חברות גדולות בעולם ,  דוגמת קוקה קולה ודופונט ,  מגייסות אג"ח עם שיעבוד שלילי והדבר אינו פוגע בצמיחתן .  הוועדה אינה מתכוונת לסגת מהמלצתה .  לגישתה ,  ההתניה נחוצה כדי לשמור על איכות האשראי של המוסדיים .  בכל מקרה ,  ועדת השקעות של כל גוף מוסדי תוכל לסטות מההמלצה בהשקעה ספציפית או בהחלטת מסגרת .  בנוסף ,  תזכיר הוועדה בהמלצותיה הסופיות את החריגים שהופיעו בדו"ח הביניים .  הוועדה הסכימה להחריג בעניין זה שיעבוד ספציפי לנכס חדש  ( שסל"ן )  שחברה רוכשת בהון עצמי שלא משועבד .  בנוסף ציינה ,  כי אם מחזיקי האג"ח יקבלו שיעבוד שני ושלישי ,  אחרי השיעבוד הראשון לבנקים ,  לא יהיה צורך בשיעבוד שלילי .  גם התחייבות חברה כלפי מוסדיים להסדרה של אמות מידה פיננסיות  ( קובננס )  ,  לדוגמה יחס בין החוב למאזן של החברה ,  יאפשרו לוותר על השיעבוד השלילי .  נושא שני היה קביעת הוועדה כי אירוע של שינוי שליטה בחברה יהיה עילה לפירעון מיידי של האג"ח .  טענת חברות מנפיקות היתה כי בכך מכניסה הוועדה  " גלולת רעל "  שתמנע כל החלפת שליטה בחברה בעתיד .  בוועדה מוכנים להגמיש עמדה ולהפוך אותה ממהלך אוטומטי לאקטיבי ,  שיש לגייס לו רוב .  בנוסף ,  עשויה הוועדה להחריג מסעיף זה חברה שמקבלת אישור רגולטורי לשינוי בעלות .  ההמלצה החדשה תקבע כי באירוע של העברת שליטה ,  תוכל קבוצה של בעלי אג"ח ,  שחושבת שיש בכך הרעה משמעותית במצב החברה ,  לגייס מחזיקי אג"ח נוספים שיכריזו יחד על דרישה להחזר החוב .  המהלך יחייב את החברה להחזיר את החוב ,  אם יהיה רוב שעדיין לא נקבע בקרב מחזיקי האג"ח לדרישה .  השינוי יאפשר לבעלי השליטה החדשים לנהל דיונים עם הגופים המוסדיים ולשכנע אותם שאין במהלך פגיעה באשראי שהעניקו .  בנוסף ,  נושא הפירעון הוא חלק מסעיף אמות מידה מינימליות .  הוועדה קבעה כי כל גוף מוסדי יוכל להביא המלצות לפעילות שונה מהמלצותיה לוועדת ההשקעות שלו .  גם בהקשר זה תוכל ועדת ההשקעות לסטות מהמלצות ועדת חודק .  עוד מציינת הוועדה כי קיומן של אמות מידה פיננסיות נאותות לגידור הסיכון הפיננסי בתאגיד יכול לייתר את הסעיף של שינוי השליטה .
 
הלחצים עזרו :  ועדת חודק תקל את ההוראות שמונעות שיעבוד של נכסים נוספים לבנקים
המלצות הוועדה יתירו לחברות לשעבד נכסים נוספים לבנקים אם הן יחייבו לעמוד באמות מידה פיננסיות ,  או אם יינתן לבעלי האג"ח שיעבוד נוסף ונחות מזה של הבנקים

