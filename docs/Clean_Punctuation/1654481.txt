המינימום ההכרחי 
בתוך הכסף
 >  >  כאשר נפתח הסניף של תוכנית ויסקונסין בעיר נצרת ,  אחת המטרות העיקריות שלו היתה להגדיל את שיעור התעסוקה בקרב הנשים הערביות - שרק 18% מהן עובדות .  מהר מאוד גילו עובדי הסניף כי מדובר במטלה קשה ,  ולא רק בגלל פערי תרבות או השכלה .  המחסום העיקרי שבו נתקלו נשים ערביות אשר ניסו להשתלב בשוק העבודה היה היעדר מסגרות לטיפול בילדיהן :  היעדר מעונות יום לגיל הרך ,  היעדר צהרוניות לילדי הגן ,  והיעדר קייטנות לחופשת הקיץ לילדים בכל הגילים .  יש להדגיש :  אין הכוונה לכך שמסגרות הטיפול בילדים בנצרת היו מעטות ,  יקרות או בעלות רמת שירות נמוכה .  מסגרות אלה פשוט לא היו קיימות .  וזאת אף שנצרת היא עיר ערבית גדולה וחשובה .  רק 13% מהתינוקות הערביים בישראל עד גיל שנתיים נמצאים במסגרת טיפולית כלשהי - מה שככל הנראה משליך באופן מיידי על היכולת של נשים ערביות לצאת לעבודה .  בקרב תינוקות יהודים הנתון הוא 53% .  המחסור הכרוני במעונות יום במגזר הערבי הגיע אל תשומת לבם של מקבלי ההחלטות במדינת ישראל .  בשנה האחרונה החל משרד האוצר להסיט תקציבי מעונות אל המגזר הערבי ,  אבל ספק אם בכך יהיה די .  הנשים הערביות ,  שגם כך נתקלות במחסום תרבותי בבואן לצאת לעבוד ,  יתקשו מאוד להגיע למקום עבודה כלשהו .  זאת מאחר שיש מעט מאוד הצעות עבודה בתוך הכפרים הערביים ,  והמדינה מעולם לא טיפחה את הקמתם של מרכזי תעסוקה גדולים  ( אזורי תעשייה או אזורי מסחר )  בתוך השטח של הרשויות הערביות .  אם יש אזורי תעשייה מצליחים בפריפריה ,  באורח פלא הם כמעט תמיד סופחו לשטחה של הרשות היהודית הקרובה ,  ולא לרשות הערבית הקרובה  ( גם אם היא היתה קרובה יותר מבחינה גיאוגרפית )  .  לכך צריך להוסיף את העובדה הפשוטה שריכוזי האוכלוסייה הערביים סובלים מהיעדר תחבורה ציבורית .  אוטובסים אמנם עוברים בסביבה ,  אבל רק על הכביש הראשי - והם כמעט שאינם נכנסים אל תוך היישובים .  גם במקרה זה יכולות לעלות שאלות בנוגע למדיניות מכוונת ,  למשל מדוע הרכבת לבאר שבע עוצרת בשכונת היוקרה היהודית להבים ,  אך לא בעיר הבדווית רהט - אף שרהט גדולה פי כמה מלהבים .  הנתונים מלמדים כי 54% מהמשפחות הערביות בישראל חיות בעוני - לעומת 16% מהמשפחות היהודיות .  בכל חתך השוואה ,  לפי מספר מפרנסים למשפחה ,  הערבים עניים יותר .  כך למשל ,  56% מהמשפחות הערביות בעלות מפרנס יחיד הן עניות ,  לעומת 16% בקרב משפחות יהודיות בעלות מאפיינים דומים .  שיעורי התעסוקה בקרב הערבים מסתכמים ב-39% ,  לעומת 65% אצל היהודים .  עיקר הפער נובע ,  כאמור ,  מהנשים - רק 18% מהנשים הערביות עובדות ,  לעומת 63% מהנשים היהודיות .  מי שרוצה לתלות את האשם בפערי השכלה ותרבות ,  כדאי שיידע כי ההשקעה בהשכלה בתלמיד ערבי נמוכה ב-38% מההשקעה בתלמיד יהודי - משמע ,  אין סיכוי ממשי שפערי ההשכלה ייסגרו בעתיד .  יתרה מכך ,  בעיות תשתית - כמו הקושי להגיע לבתי הספר בשל המרחק שלהם ממקומות המגורים ובשל היעדר אמצעי תחבורה הולמים - רק מגבירות את שיעורי הנשירה ,  הגבוהים ממילא ,  של התלמידים הערבים .  ובסופו של דבר ניצבת גם שאלת האפליה . " במשך שנים היתה מדיניות להגביל את הערבים בנדל"ן ,  ולכן הם בנו באופן לא חוקי "  - כך הודה לא מזמן באופן חריג ראש אגף התקציבים במשרד האוצר ,  אודי ניסן ,  בראיון ל-themarker .  אפליה זו גרמה לכך שהכפרים הערביים מעולם לא קיבלו היתר להגדיל את השטח המוניציפלי שלהם ,  למרות הגידול באוכלוסייה ,  ובתוך השטח המוניציפלי לא היו תוכניות בנייה מפורטות שאיפשרו בנייה רוויה כחוק .  התוצאה ,  כצפוי ,  היתה אנרכיה של בנייה בלתי-חוקית .  למדינת ישראל יש נטייה שכיחה לטאטא בעיות מתחת לשטיח .  בעיית האוכלוסייה הערבית בישראל טואטאה בכישרון רב במשך עשרות שנים .  אפילו ההתפרצות האלימה של מהומות אוקוטובר 2000 ,  ודו"ח ועדת אור שקמה בעקבותיהן ,  לא הביאו עד כה לשינוי משמעותי באופן קבלת ההחלטות בנוגע לאוכלוסייה הערבית .  התוכנית לפיתוח כלכלי של מגזר המיעוטים היא ניסיון רציני ראשון לשנות את המציאות הזאת .  השקעה של 800 מיליון שקל בעשרה יישובים ערביים ,  במשך חמש שנים ובמגוון תחומים  ( תעסוקה ,  בינוי ,  תחבורה וביטחון פנים )  ,  היא בבחינת מינימום הכרחי .  טוב שהמדינה מתייחסת לראשונה לאפליה הקשה בתחום הבנייה ביישובים הערביים ,  ומנסה לייצר פתרונות לבעיה .  טוב גם שהיא מנסה לקדם יזמות מקומית ולהקים מרכזי תעסוקה וחממות עסקיות ביישובים ערביים  ( במקביל ,  החל גם משרד החינוך להקצות יותר משאבים לבניית כיתות במגזר הערבי - שהוא הצפוף ביותר במספר התלמידים בכיתה )  .  כל אלה הם בגדר השקעה הכרחית ,  לשם סגירת פיגור בלתי נסבל של האוכלוסייה הערבית .  ואולם הפיגור גדול כל כך ,  עד שכבר עכשיו ניתן לקבוע כי לא יהיה די בתוכנית הנוכחית .  הממשלה תהיה חייבת להמשיך ולקדם מדיניות קבועה של השקעה באוכלוסייה הערבית וטיפוחה - אם אנו רוצים לראות את הערבים מצטרפים לכוח העבודה ולאוכלוסיית משלמי המסים ,  ואת הצמיחה של ישראל עולה במקביל להתכווצות הפערים החברתיים .
 
המינימום ההכרחי 
בתוך הכסף

