מי נערך להשתלטות על חברת תנובה ? 
על פי הערכות ,  מאיר שמיר ואיציק בדר מתכננים להציע לזהבית כהן ,  מנכ"ל איפקס ,  285 מיליון יורו - סכום שיכפיל את השקעתה בניכוי חלקה בדידווידנד שהעניקה תנובה
חברת מבטח שמיר שבשליטת מאיר שמיר ואגודת האחזקות של הקיבוצים נערכים לרכישת חלקה של איפקס  ( 56.1% )  בחברת תנובה .  מבטח שמיר מחזיקה כיום ב-20.7% ממניותיה של תנובה ואגודת האחזקות של הקיבוצים ב-23.2% .  
מבטח שמיר ואגודת האחזקות של הקיבוצים והמושבים ,  המנוהלת על ידי איציק בדר ,  בן דודו של מאיר שמיר ,  השלימו באחרונה מימון מחדש של מרכיב החוב הבנקאי ששימש לרכישת מניות תנובה בינואר 2008 על פי שווי חברה של 989 מיליון דולר .  המימון המחודש של עסקת תנובה ניתן למבטח שמיר ואגודת האחזקות של הקיבוצים מבנק הפועלים ומהבנק הבינלאומי .  אלה מימנו גם את רכישת תנובה בינואר 2008 ,  אם כי חלקו של הפועלים במימון מחדש גדל על חשבון הבינלאומי .  
כחלק מהמימון מחדש מבטח שמיר והקיבוצים הגיעו להבנות עם הבנקים על קבלת מימון גם לרכישת חלקה של איפקס בתנובה .  שמיר ובדר מתכננים לרכוש את מרכיב ההון העצמי בהשקעה של איפקס ולקבל על עצמם את המימון הבנקאי של ההשקעה בתנובה .  איפקס השקיעה 172 מיליון יורו מהונה העצמי בתנובה כחלק מהשקעה כוללת של 382 מיליון יורו בחברה .  
על פי הערכות ,  שמיר ובדר מתכננים להציע לזהבית כהן ,  מנכ"ל איפקס ,  סכום שיכפיל את השקעתה בניכוי חלקה בדידווידנד שחילקה תנובה ,  כלומר ,  285 מיליון יורו .  מבטח שמיר ואגודת האחזקות מעריכים שעסקה לרכישת חלקה של איפקס בתנובה תיתכן כבר ב-2010 .  זאת ,  בין היתר משום שאיפקס יורופ ,  שביצעה את ההשקעה בתנובה ,  הציגה תוצאות מאכזבות בהשקעותיה האחרות ועשויה להידרש למימוש מוצלח שיאפשר לה לבצע חלוקה למשקיעיה .  עד כה לא ביצעה איפקס יורופ חלוקה כלשהיא למשקיעים .  
הקרן שהושקה במארס 2007 ,  ביצעה 15 השקעות בהיקף כולל של 4.9 מיליארד יורו שהוא 43% מהסכום לו התחייבו המשקיעים בקרן .  תיק ההשקעות של הקרן מוערך ב-3.9 מיליארד יורו נכון לסוף ספטמבר 2009 ,  כלומר ,  נמוך ב-23% ביחס להשקעה .  רכישת השליטה בתנובה היא ההשקעה הטובה ביותר של הקרן ואחת משתי השקעות שבהן השיגה תשואה חיובית עד כה .  
תנובה הציגה בינואר יוני 2009 רווח תפעולי תזרימי של 770 מיליון שקל ,  כלומר ,  עלייה של 23% ביחס לתקופה המקבילה ב-2008 .  מחזור המכירות של תנובה הגיע ל-7.2 מיליארד שקל בינואר יוני 2009 ,  בדומה למחזור בתקופה המקבילה ב-2008 .  
בתגובה אמר איציק בדר ,  מנכ"ל גרנות ואגודת האחזקות של הקיבוצים : " לארגונים יש הבנה עם הבנקים להיות שותפים במהלך הבא ". 

מי נערך להשתלטות על חברת תנובה ? 
על פי הערכות ,  מאיר שמיר ואיציק בדר מתכננים להציע לזהבית כהן ,  מנכ"ל איפקס ,  285 מיליון יורו - סכום שיכפיל את השקעתה בניכוי חלקה בדידווידנד שהעניקה תנובה

