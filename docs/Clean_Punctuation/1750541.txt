חמימות חולפת :  יום הולדת 40 לדנה ברגר
דנה ברגר חוגגת יום הולדת 40 ועינב שיף חוזר לארבע תחנות בקריירה :  מהפריצה ב"עניין של זמן ",  דרך ההצלחה של  " עד הקצה "  ועד העשור האחרון האבוד
עבור לא מעט ממתבגרי הניינטיז המוקדמים , " עניין של זמן "  היא מיתולוגיה של ממש ,  ה-דבר לצפות בו ביום הברזה מבית ספר בחינוכית .  שם ,  חיכתה להם דנה ברגר ,  כבר אז סוג של סמל תל אביבי בזכות בלאגן ,  הכתבות במקומונים ,  טקסטים כמו  " חוץ לארץ ",  התלבושות הפרובוקטיביות והאפיל של סמל מין .  משם ,  חזרה ברגר לתיכון והפכה לנערה שרואים בדרך לגימנסיה ,  בתלבושת אחידה ,  כשהיא משמשת ככלי החינוכי של רונית וייס-ברקוביץ' ,  כותבת הסדרה ,  להדגמת החוליים והקשיים של גיל ההתבגרות .  מה לא עבר על ברגר ב"עניין של זמן "?  הריון לא רצוי והפלה ?  צ'ק ;  הסתבכות בסמים ודפיקות פראיות של משטרה בדירתו של הבויפרנד שהתגלה כדילר ?  צ'ק ;  צ'יק פייט עם איילת זורר ,  שרון חזיז ,  גלית גיאת ואסתי ירושלמי ?  צ'ק צ'ק צ'ק צ'ק .  
אלא שבזכות כל אלו וגם המיתולוגיה שלה כבחורה עליה כתב חמי רודנר את  " נפלת חזק ",  ברגר הפכה לפנטזיה בלונדינית של הדור ההוא ,  התקווה לרוקרית נשית שהיא קצת יותר מופרעת מאסתר שמיר וקצת פחות אובדנית מענבל פרלמוטר של המכשפות .  הרי בלאגן הפכה אותה למלכת המקומונים ,  ו"מלך ",  להיט הסולו הראשון שלה  ( 1993 )  ,  גילם את כל התקוות האלו עבור גברים חרמנים ונשים פמיניסטיות וכאילו מיתג אותה תחת ז'אנר מסוים .  במבט לאחור נדמה ,  שחלק מהיחס הביקורתי כלפי הקריירה של ברגר נבע מאותה פנטזיה לא ממומשת ,  שספק אם ברגר באמת התכוונה אליה מלכתחילה .
 אחרי אלבום הבכורה ,  ברגר הבינה שפנטזיות מביאות אותך לרדיו ,  אבל בשביל פרנסה אמיתית היא תצטרך מעט יותר .  לכן ,  בחמש השנים שעברו בין האלבום הראשון ל"פשוט להיות "   ( 1998 )  ,  אלבומה השני ,  היא שיחקה בסרטים  ( תפקידה ב"לילסדה "  של שמי זרחין זכור לטוב )  ,  הופיעה בקמפיינים ועשתה את הדבר הזה ,  שרוקרים מבינים בשלב השני של החלום שצריך לעשות  לשרוד .  לכן גם אלבומה השני הוא מפוכח ומוצלח בהרבה ובאופן יחסי לשאר הקריירה שלה  הוא גם המוצלח מכולם .  
גם באלבום זה היה להיט גדול  ( "מחכה לו ")  .  אבל דווקא הלהיט הקטן יותר  ( "חמימות חולפת "  למילים של ורד קלפטר )  ושיר כלל לא מוכר  ( "איפה הוא עכשיו ")  סימנו את המהפך הגדול בגישה של ברגר לחיים ,  כפי שהשתקפה מתוך השירים .  ב"חמימות חולפת "  היא מדברת על ניפוץ אכזרי ומהיר של אשליה וב"איפה הוא עכשיו "  היא כבר מבכה את מה שלא יהיה : " ומה אתה אומר ",  היא שואלת במילים של דן תורן , " שנגנוב כיכר של לחם ?  נאכל אותו לוהט ,  שתכאב לנו הבטן ".  הקינה הזו ,  לזמנים שלא יחזרו ,  הוציאה מברגר את השירים הטובים בקריירה שלה וגם הם  לא חזרו מאז .
 אז ברגר ויתרה על החזרה לתמימות ,  והלכה בכל הכוח על אהבת הקהל .  היא מצאה את עופר מאירי ,  שהפיק לה אלבום שעובד על כל התדרים הנכונים של גלגלצ ,  ואכן - הסינגלים ממנו פירקו את רדיו אמצע הדרך : " לומדת לעוף "  לפתיחה , " עד הקצה ",   " יש בזה טעם "  ו"אהבה "  יצרו אלבום שאולי העביר סופית מהעולם את פנטזיית הרוקרית אבל הפך את שיריה ללהיטים בסדר גודל שלא ידעה לפניו וגם לא אחריו .  לכן ,  ברגר עושה צדק עם האלבום וחגיגות העשור שהיא מתכננת לו ,  שכן אלמלא הוא ,  ספק אם היה מה לחגוג .
 מאז  " עד הקצה ",  דנה ברגר משייטת :  היה לה את  " תוך כדי תנועה ",  גם הוא בהפקת מאירי ,  ששוב הביא להיטים ,  אך נקטל בביקורות וגם לא נמכר כקודמו ;  היה את התפקיד היפה ב"שבתות וחגים "  והתפקיד החביב ב"המכון ",  שלא האמירו לקריירת משחק מצליחה ברנסנס של הקולנוע הישראלי באותו עשור .  היה את האלבום  " יום יום ",  בו ניסתה את מגע הקסם של לואי להב ונתקלה בחומת חוסר הרלוונטיות המוזיקלית שלו ;  ויש את הניסיון האחרון ,  האלבום עם איתי פרל ,  שגם זכה להתעלמות יחסית עד שהגיעה ההצלה בדמות  " הנה באתי הביתה ",  שיר הנושא של  " חטופים ",  מהסדרות המצליחות של העשור ,  שהחזיר את ברגר לעניינים .
 אלא שספק אם זה יספיק הלאה .  אחרי שעברה כמעט את כל המסלול שהתרבות הישראלית יכולה להציע ליוצר ,  לדנה ברגר לא נותרה ברירה אלא לחזור הביתה ,  לימים שבהם כולם היו בטוחים שאם היא שרה  " תחשוב שזה חוץ לארץ "  אז זה באמת חוץ לארץ ולא המציאות הישראלית האפורה .
 
חמימות חולפת :  יום הולדת 40 לדנה ברגר
דנה ברגר חוגגת יום הולדת 40 ועינב שיף חוזר לארבע תחנות בקריירה :  מהפריצה ב"עניין של זמן ",  דרך ההצלחה של  " עד הקצה "  ועד העשור האחרון האבוד

