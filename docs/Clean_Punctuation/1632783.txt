היזהרו מחאפרים
רוכשי דירות מדווחים על ריבוי מתווכים חפיפניקים ולא אמינים .  המתווכים הוותיקים : " הם מוציאים שם רע למקצוע "
 'בדיוק עכשיו נכנסה לי דירה חדשה' ,  אמר לי המתווך מצדה השני של האפרכסת ,  ומיד התחיל לפרט על מעלותיה .  מה שהוא לא ידע זה שבאותה השנייה רמת האמינות שלו ירדה לאפס כי כמה שעות קודם לכן ,  בבוקר ,  ראיתי שהדירה התפרסמה באחד מאתרי האינטרנט ,  אז על מי הוא מנסה לעבוד שנכנסה לו דירה ?  הוא רצה לעשות עלי סיבוב "  - אלה דבריה של צעירה שחיפשה באחרונה דירה באזור המרכז .  את הדירה שמצאה רכשה לבסוף ללא מתווך .  
גם בני הזוג מירב ואיתי שיינס מפתח תקוה העדיפו שלא להיעזר במתווך כשהעמידו את דירת ה-4 חדרים שלהם למכירה ובמקביל חיפשו דירה אחרת : " חיפשנו לקנות בית בשכונת נווה עוז בעיר וראינו בעיתון פרטים על בתים .  זה היה פרסום של מתווך שקבע אתנו באחד מימי שישי .  זה התחיל בכך שהוא לא מצא את הבית ,  המשיך בזה שהוא אמר שמדובר בדו-משפחתי ובפועל זה היה בית בודד .  לאחר מכן הוא לקח אותנו לבית אחר והכניס אותנו לחצר ללא תיאום עם בעלי הבית .  התחושה היתה שהוא מאוד לא רציני .  בד בבד ,  מתווכים שראו את המודעה שפירסמנו באינטרנט לגבי מכירת הדירה שלנו הביאו אלינו אנשים שבכלל לא מתאימים לדירה .  נראה היה שהם מביאים כמה שיותר ,  אולי משהו ייצא ".  בני הזוג מבקשים עם זאת לסייג ומוסיפים כי  " ברור שזה מקצוע לא קל ושוחק ,  ונתקלנו גם במתווכים מקצועיים ,  אבל התחושה היא שיש הרבה מאוד אנשים לא מקצועיים בתחום ".  
גם אביב דריילינגר מגבעתיים לא גיבש דעה נחרצת על המקצוע  " אני ממליץ ללכת לתיווך כשמנסים למכור .  בעבר ניסיתי למכור את הדירה שלי והמשרד אליו פניתי עשה כל שביכולתו למכור ,  והביא לי קונים רציניים ולבסוף העסקה לא יצאה לפועל בגללי - הם היו בסדר .  מנגד אני ממליץ שלא להיעזר בשירותיהם כשמבקשים לקנות דירה - אז הם לא רציניים ורק מחפשים את העמלה שלהם .  כשאני חשבתי על דירה להשקעה התמקדתי בנכסים שיש בהם אפשרות לזכויות בנייה נוספות .  רוב המתווכים היו אומרים שיש כאלה אישורים ,  אך אף אחד מהם לא טרח לגשת לעירייה ולוודא שהדברים נכונים .  בדיקות שעשיתי לבד העלו לא אחת שהמצב שונה מהתיאורים שלהם ". 
למרות הדעות השנויות במחלוקות בציבור לגבי המקצוע ,  הרי שלפחות על פי כמות המתווכים בישראל המצב טוב מתמיד .  בשבוע שעבר חשף TheMarker כי ב-2009 נרשמה עלייה בשיעור של 14% במספר מתווכי המקרקעין בישראל שהגיע ל-12,533 .  
יש מי שחושב שהגידול בענף מהיר אף יותר . " העלייה האמיתית היא במספר האנשים שמתעסקים בתיווך מבלי להוציא רישיון תיווך ",  אומר המתווך חיים שטראוס מסוכנות אופיר נכסים שעובד כמתווך מזה 21 שנה . " בכלל הענף מזכיר לי כיום את ענף סוחרי הרכב .  מתווכים צעירים חושבים שכל מה שנחוץ זה טלפון ומחשב .  כל ישראלי חושב שהוא יכול להיות מתווך בלי ללמוד ,  וזה נהיה צחוק מהעבודה .  הם מתקשרים לאנשים ולא מציגים עצמם כמתווכים ,  או שמציגים עצמם כחברים שעוזרים לחבר למכור דירה ,  הם מפרסמים כאנשים פרטיים - וככה הורסים את השם של הענף . 
" לצערי הרמה ירדה וזה פשוט נורא .  כיום עם האינטרנט שמציע לפרסם בחינם אנשים חושבים שלא צריך מתווכים וכי הם יכולים למכור לבד .  זה כמו שהם חושבים שאין צורך במעצב פנים .  הם לא מבינים שהוא יכול להפוך דירה למשהו הרבה יותר שימושי ויוקרתי .
 ברשתות התיווך הארציות ,  שקלטו מתווכים רבים בשנים האחרונות ,  מודעים לתדמית השנויה במחלוקת של הענף ,  אך טוענים כי זו משתפרת כל הזמן . " הדימוי של הענף נמצא בתהליך של שיפור .  בראש ובראשונה אני רואה זאת לפי סוג האנשים שמגיעים אלינו ",  אומרת עדינה חכם ,  מנכ"לית רשת אנגלו סכסון שמפעילה 400 סוכנים בישראל . 
" מגיעים אנשים מאוד רציניים שמתייחסים לתחום כאל מקצוע לכל החיים ,  ויש להם ממי ללמוד .  יש לנו ברשת זכיינים ומתווכים מאוד ותיקים .  לפני כמה שנים ,  אנשים צפו שהאינטרנט יפיל את הענף ושאלו מי צריך מתווך כשיש הכל בחינם ובנגישות כזו גבוהה .  למרות זאת ,  מספר העסקות לא קטן ואפילו גדל ,  מה שמלמד על הצורך במתווכים ". 
אנחנו מנסים להעניק ללקוח חוויה חיובית .  חשוב שהלקוח יידע שהמתווך עושה עבודה מקצועית בשבילו ,  שתתאים לצרכיו .  אם כך יהיה ,  הוא יעשה לנו שירות טוב בכך שיפרסם אותנו בהמשך .  מתווכים שמתחזים ללקוחות פרטיים או שמבטיחים הבטחות לגבי נכסים שלא מתאימים ללקוחות לא ישרדו לאורך זמן ,  ולצערי הם גם מוציאים שם רע לענף כולו .  אני בכלל קוראת למקצוע יועצי נדל"ן ,  כי אנחנו מביאים ללקוח הרבה מעבר לדירה - אנחנו עוזרים בהחלטה בהרבה מאוד מובנים ועוזרים למקד את הלקוחות על הצרכים האמיתיים שלהם ".  
גם ברשת רי/מקס שמפעילה 800 סוכנים בישראל מבקשים לשוות לענף תדמית מקצועית . " אנו עדים לשינוי משמעותי בפרופיל וברקע של הסוכנים החדשים המצטרפים אלינו .  עידן המתווך החאפר המתעניין רק בסגירת עסקות וקומבינות כמעט שאינו מגיע אל סף דלתנו ",  אומר מנהל בית הספר לנדל"ן של רי/מקס ,  גיל לי-רן . 
" בשנים האחרונות קלטנו יוצאי היי-טק ,  פורשי צה"ל ,  ותיקי מערכת החינוך ועוד רבים וטובים .  הרוב המוחלט של הסוכנים המגיעים אלינו מתאפיינים בגישה רצינית ,  בהבנה אמיתית של המקצוע ,  וברצון אותנטי לקיים עסק המעניק שירות איכותי ללקוח ". 

היזהרו מחאפרים
רוכשי דירות מדווחים על ריבוי מתווכים חפיפניקים ולא אמינים .  המתווכים הוותיקים : " הם מוציאים שם רע למקצוע "
 
