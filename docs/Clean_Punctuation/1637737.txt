הכלכלן דניאל דורון :  ביורוקרטיה של אוליגרכים גובה שליש משכורת שלנו כמס מונופול
ראיון מיוחד עם תלמידו של מילטון פרידמן שיעזור לכם להבין למה אתם לא מצליחים לסגור את החודש
בגיל 80 ,  אחרי ארבעה עשורים של עשייה חברתית ,  דניאל דורון מתעקש לדבר על יוגורטים .  עבור דורון ,  יוגורט הוא הרבה מעבר לנוזל סמיך . " חידת היוגורט "  צופנת בעיניו את התשובה לבעיית העוני הסבוכה .  הנתון הראשון בחידה הוא שכשישראלי רוכש יוגורט בסופרמרקט ,  הוא משלם פי שניים מעמיתו האמריקאי .  הנתון השני קובע שהפרות בארה"ב לא מתות מרעב ,  אף על פי שהן מייצרות יוגורט זול יותר .  עוד נחזור ליוגורטים ,  אך קודם נציג את המרואיין :  דורון הוא כלכלן רהוט וחריף ,  המשמש חבר בוועדה המייעצת לשר האוצר יובל שטייניץ .  הוא הקים את המרכז הישראלי לקידום חברתי וכלכלי ,  ואינו מהסס לפתוח חזית מול הגופים החזקים במשק : " המונופולים ,  בחסות הממשלה וההסתדרות ,  שולטים במשק ";   " בכל מוסדות הציבור יש בזבוז אדיר ";   " אין לנו מערכת בנקאות .  אין גם מערכת משפט ,  הבנקים הם שגורמים לחוסר הפיתוח בפריפריה ומנפחים את בועת הדיור ";   " האוניברסיטאות הופכות את הסטודנטים לאנשי עולם שלישי ";  ומעל הכל : " שגשוג יכול לבוא רק בזכות היד הנעלמה של שווקים תחרותיים ,  ולא בזכות הידיים הכבדות והמושחתות של ממשלות ".  את משנתו הכלכלית פורש דורון בהרצאות ובתקשורת .  הוא מפרסם מאמרים רבים בעיתונות הישראלית ובעיתונות הזרה ,  בעיקר ב"וול סטריט ג'ורנל "  וב"פייננשל טיימס ".  לעתים הוא אף מתארח בתוכניות טלוויזיה ,  ואולם מסיבה כלשהי ,  הוא מלין בהלצה ,  מזמינים אותו רק פעם אחת לכל תוכנית .  דורון מתעקש שתשאלו את עצמכם שאלה ,  או כדבריו ,  את ה-שאלה . " כיצד ייתכן שמדינה עם ההון האנושי הטוב בעולם ,  וזה בדוק ,  שהיקף האוכלוסיה שלה הוא בסדר גודל של העיר פילדלפיה בארה"ב ושמכילה היקף דומה של מיזמי היי-טק כמו בכל ארה"ב ויותר מבאירופה ;  מדינה שמציגה מספרים מדהימים שכולם מתפעלים מהם ;  מדינה שחתומה על ההמצאות הגדולות של אינטל העולמית ,  שאלמלא ההמצאות כאן ,  כבר היתה חברה מתה ;  מדינה עם פוטנציאל אדיר שהושקעו בה 300 מיליארד דולר ממקורות חוץ - אותה מדינה נפלאה אינה מצליחה בשורה התחתונה לשלם לעובדים המוצלחים שלה יותר משכר בושה של 6,000-7,000 שקל בחודש ,  שכר שלא מאפשר למשפחה לגמור את החודש . " זאת שאלה שצריכה להטריד אותנו יום ולילה ,  והיא עדות נחרצת לכישלון של המערכת .  לשמאל ולימין כאן אין משמעות .  תחת העבודה ותחת הליכוד נשארה אותה שיטת עבודה - ביורוקרטיה של אוליגרכים שמנהלים את הכלכלה וחונקים אותה .  גובים מס סמוי שנקרא שכר מונופול על כל מה שאנחנו צורכים ,  על כל פיסת לחם שאנחנו אוכלים .  הקליקה הזו שולטת בישראל ",  אומר דורון .  הוא מוחה על ההסכמה השקטה שיש בישראל אל מול האוליגרכים הישראלים ,  בעלי המונופולים המנהלים את חיינו : " סטודנטים במוסדות להשכלה גבוהה מומחים לעוולות שנייקי עושה בסין ,  הם יודעים איך מנצלים את האנשים המסכנים האלה ומשלמים להם 2 דולרים ביום .  אבל אצלנו בתחנה המרכזית סוחרים בנשים .  ראיתם פעם הפגנה של סטודנטים נגד הדבר הזה ?  אצלנו משפחות מתענות כדי להשאיר את הראש מעל המים ולגמור את החודש ,  מפני שהמונופולים הישראלים מוצצים את לשדן .  האם יש הפגנות של סטודנטים על זה ?  אנחנו גיבורים בלדבר בהתנשאות על סין ועל אפריקה .  תראו מה נעשה אצלנו בבית ",  הוא אומר .  כשהוא חוזר אל היוגורט ,  הטון התקיף של דורון מתעדן : " אני משתגע על יוגורט .  אפילו אם היית מלך אנגליה לפני 100 שנה ,  עם כל הכסף שיש לך ,  לא יכולת לקבל לקבל מגוון שכזה כמו אצלנו ".  דורון מסביר כי בחינה של תגי המחיר של יוגורט בישראל ובארה"ב תציג מחיר זהה ,  אלא שהמשכורת הממוצעת בארה"ב כפולה מהמשכורת הממוצעת בישראל .  לכן ,  בפועל ,  אנחנו משלמים כפול .  אבל זה לא רק היוגורט ,  לדבריו ,  אנחנו משלמים מחירים שערורייתיים על כל מוצרי היסוד . " אני משתגע מלובי הרווחה .  רבותיי ,  60 שנה אתם מדברים על פערים ,  על עניים ועל קיטוב מתמשך .  אני לא נכנס לסטטיסטיקות ולאיך יוצרים את הפערים ,  אבל מהנתונים עולה שהמדיניות שאתם מנהיגים כבר 50 שנה ,  אולי לא כמו שהייתם רוצים ,  פשוט לא עובדת .  להפך ,  לפי הנתונים שלכם הבעיה מחריפה והולכת .  אז אולי התרופה לא עוזרת ?  מעולם לא שמעתי מאנשי הרווחה הרהורי ספק ,  והספק צריך להיות קשה וגדול .  הרי הממשלה היא לא גוף מוצלח לפעולות ,  אפילו לא בתחום הביטחון .  אז מהיכן הציפייה שהממשלה תגאל אותנו מבעיית העוני הקשה והסבוכה שאנשי הרווחה מתייחסים אליה בזלזול ?  "  זלזול ?  הרי יש מאמצים לשפר את המצב . " אם נותנים תרופה והתרופה לא עובדת ולא עוצרים לשאול אם ייתכן שהתרופה לא בסדר ,  זה זלזול .  בעיית העוני סבוכה ומורכבת .  ההתערבות צריכה להיות מושכלת ומכבדת את הצרכים של אוכלוסיות שונות .  אי אפשר להתייחס לעניים כאל קבוצה אחת .  יש הבדל רב בין צעירים ,  סטודנטים שלא עובדים ,  לבין אשה בוגרת שבעלה עוזב אותה לטובת פרגית צעירה אחרי שהיא גידלה ילדים . " את בעיית העוני אפשר לפתור תוך שנתיים .  צריך לפתוח את המשק לתחרות ,  לבטל את המכסים ולשבור את המונופולים .  הממשלה מעניקה כיום אישורים שונים :  לך מותר לייבא משחת שיניים מסוג צהוב ,  ואתה תייבא קפה ותשים אותו במדף החמישי התחתון כדי שאף אחד לא יקנה אותו .  יש אלפי טריקים כך שהמונופולים ימשיכו לשלוט במשק .  הכל בחסות הממשלה וההסתדרות ".   " אנחנו דופקים אותן ואז קוראים להן שכבות חלשות "" אם נשבור את המונופולים בישראל ,  יקרה מה שקרה בטלפוניה .  הרי מה אמרו על שבירת המונופול של בזק ?  שיהיו פיטורי עובדים ושכר העובדים יירד .  אין לאנשים היגיון כלכלי .  אם אתה שובר מונופול ,  המחירים יורדים ואתה מעלה את הצריכה .  אתה מעסיק יותר עובדים ומעלה את השכר שלהם .  זו משוואה פשוטה .  עשו את זה בטלפוניה וזה הצליח .  הרי בתחילת שנות ה-90 עלה אלפי דולרים לקנות סלולרי ,  ולקבל קו מבזק היה לוקח חמש שנים . " אם אתה מוריד מחירים ,  אתה מעלה באופן מסיבי את המשכורת של אנשים .  אם אדם מרוויח 3,000 שקל ,  הוא יכול לקנות כיום 1,500 יוגורטים ",  חוזר דורון לאנלוגיה החביבה עליו . " אבל אם המחירים יירדו ,  הוא יוכל לקנות 3,000 יוגורטים .  אפילו חזיר כמוני לא יכול לאכול כל כך הרבה יוגורטים ,  אז הוא יקנה במבה ודברים אחרים .  אתה פשוט מעלה את כל רמת החיים של כל השכבות המוחלשות ".  אתה מתכוון לשכבות החלשות ?   " אני לא קורא להן שכבות חלשות .  אלה שכבות מוחלשות .  אנחנו דופקים אותן ,  ואז קוראים להן השכבות החלשות .  יש אפשרות די פשוטה ומהירה לפתור את בעיית העוני בישראל ,  אבל כנראה שאפילו לובי הרווחה לא מעוניין בזה ".  מדוע ?  הרי זה ייעודו . " אני לא אהיה גס רוח ואומר שמדובר בג'ובים ובתשומת לב .  מדובר בעיקר בעילה אידיאולוגית .  המאבק נותן משמעות לחייהם ,  ולא יהיה להם במה להיאבק .  לספק הוכחה שכלכלת השוק עובדת ?  שומו שמים ,  עדיף שהעניים יסבלו . " אנשים מתרגלים לתפקיד שלהם .  הם מקבלים המון תשומת לב מהתקשורת .  באיזה עולם שפוי היו מתייחסים אל פרופ' דני גוטוויין מהחוג לתולדות ישראל באוניברסיטת חיפה כאל אדם שמבין בכלכלה ?  ",  שואל דורון .  גוטוויין ,  כבעל השקפה ציונית-סוציאליסטית ,  מקדם פעילות ציבורית הפוכה מזו של דורון ,  הדוגל בהתערבות ממשלתית מינימלית בכלכלה .  גוטוויין קורא להיאבק באי-השוויון הכלכלי והחברתי שמחוללת ההפרטה באמצעות כינון מדינת רווחה רחבה והלאמה חוזרת . " מטרת ההפרטה היא ביזור בעלות ויצירת תחרות .  אצלנו עשו ההפך :  ריכזו את הבעלות והנמיכו התחרות .  צריך לשנות את זה ,  לשבור מונופולים ,  אבל בטח שלא לחזור למצב הקודם ",  אומר דורון .  ומה לגבי ח"כ שלי יחימוביץ' ,  שחרטה על דגלה את הפעילות למען השכבות החלשות ולהקטנת הפערים ?   " אני חושב שהיא אשה נפלאה וחרוצה ,  ושיש לה כוונות טובות .  אם נמשיך ללכת בדרכה ,  היא תוביל אותנו ממש אל תוך הגיהינום ".  היא לא מבינה בכלכלה ?   " קשה לי להאמין שהיא לא מבינה ,  כי היא לא טיפשה .  פשוט נראה לי שהיא לא חושבת שזה חשוב מספיק .  נראה לי שהיא סבורה שכלכלה זה מילטון פרידמן ואנשים שעובדים עבור בעלי ההון ,  שהכלכלה כולה היא קונספירציה ".   " אנשים לא טורחים לחשוב"לפני כחודשיים חגג דורון את הכניסה לעשור התשיעי בחייו ,  באירוע שאירגנו עבורו רעייתו ושתי בנותיו .  בין הנוכחים באירוע היו גם נגיד בנק ישראל סטנלי פישר ,  שבירך את חתן השמחה ;  ירון זליכה ,  לשעבר החשב הכללי ;  משה נסים ,  לשעבר שר האוצר וסגן ראש הממשלה ;  ומשה ארנס ,  לשעבר שר החוץ ושר הביטחון .  מלבד סיור במוזיאון המקרא וארוחת ערב ,  קיבלו האורחים את ספרו של מילטון פרידמן  " החופש לבחור ".  הבחירה לא מקרית .  פרידמן ודורון חולקים את אותה משנה כלכלית הדוגלת בכלכלת השוק .  דורון היה תלמידו של פרידמן והם נהפכו לידידים קרובים .  מקורבים מספרים שפרידמן נהג לקרוא לדורון  " מילטון פרידמן של ישראל ".  ב-1983 ייסד דורון את המרכז הישראלי לקידום חברתי וכלכלי  ( icsep )  ,  מלכ"ר השואף להנחיל את עקרונות השוק החופשי בישראל ומביע התנגדות לסוציאליזם ולמדינת הרווחה . " אחד המיתוסים הגדולים הוא שבעשר השנים הראשונות להקמת ישראל ,  היתה פה צמיחה של 10% בשנה עם ממשלה סוציאליסטית .  מה שהם לא מבינים הוא שגידול בתוצר לא אומר דבר ,  מפני שהתוצר כולל פעילות ממשלתית .  בעשר השנים האלה נוצרו כל הפילים הלבנים :  חברת החשמל ,  מקורות ומפעלים רבים .  זה הראה גידול עצום בתוצר ,  אבל מה היתה התוצאה ?  אנשים לא טורחים לחשוב .  אלו דברים שנוגעים לחיים שלנו .  למה משפחה ישראלית בארץ נהדרת כמו שלנו צריכה לסבול כל כך ?  למה שלא יהיו לנו שירותי בריאות טובים ?  למה אין בישראל מערכת משפטית ?   " חסידי מדינת הרווחה מתייחסים להכנסה הלאומית שהמשק מייצר כאילו היתה מן שירד מהשמים .  מבחינתם ,  ההכנסה הלאומית היא נתון ואין צורך לטפח אותה .  כל שנותר לדעתם הוא למצוא דרך לחלק אותה ,  לפי קריטריונים של צדק חברתי שאיש אינו יודע להגדיר .  לכן חלוקת  ? ההכנסה הלאומית' גורמת למחלוקות בלתי פוסקות .  אנחנו כמעט לא נותנים לעצמנו דין וחשבון עד כמה משטר החלוקה הזה הוא הרסני .  עד כמה הוא מעודד מאבקים פוליטיים והקצנת עמדות ,  עד כמה הוא גורם לכך שהמסים הגבוהים שהחלוקה הזו מחייבת מדכאים את היצירה . " גם מנגנון ההטבות הוא הרסני ,  מפני שהוא ממריץ פעילי משק להתחרות על הטבות ממשלתיות במקום על יצירה ועל יעילות ,  ומפני שהוא מעודד השקפה סקטוריאלית צרה .  אם מישהו רוצה כיום להקים מפעל לתחתונים בקריית גת ,  איך הוא יכול להתחרות עם יצרן שהממשלה מסבסדת ?  אם תעזור למישהו ותיתן לו להתחיל את המרוץ ל-100 מטר לפני האחרים ,  ברור שהמרוץ הזה כבר לא יגיע לתוצאות הרצויות .  לא ייאמן איך במדינה המוכשרת ביותר בעולם ,  כאילו קנינו שרשרת ברזל כבדה וקשרנו את הרגליים ,  ואנחנו צועקים :   ? תראו ,  אנחנו עדיין יכולים ללכת' . " בואו נוריד את השרשרת ונתחיל ללכת .  נגיע רחוק .  אנשים חושבים איך לקבל כמה שיותר מהממשלה עבור הסקטור שלהם ,  בכל מיני תירוצים - ולעזאזל מה שקורה לשאר ומה שקורה לכלכלת ישראל .  ומעל המחלוקות הלגיטימיות בשאלת החלוקה של עוגת ההכנסה הלאומית ,  חייבת לעמוד בפנינו תמיד השאלה מדוע העוגה אינה גדולה יותר ,  מדוע היא לא מספקת את הצרכים הגדלים שלנו ".  אחרי הביקורת על גוטוויין ועל יחימוביץ' ,  שאינם כלכלנים ,  מדלג דניאל לקליקה שלו :  פרופ' אריאל רובינשטיין ,  חתן פרס ישראל ומרצה לכלכלה באוניברסיטת תל אביב . " פעם שאלתי את פרופ' רובינשטיין בדיון ציבורי :   ? אם אתה לא מאמין בכלכלה ,  למה אתה מלמד כלכלה ?  אתה מרמה את התלמידים שלך .  לוקח מהם כסף ומלמד כלכלה כשאתה יודע שזה בולשיט' .  הוא ענה לי :   ? כרגיל ,  אתה ,  עם הפשטנות שלך ,  לא מבין את הדילמות שאנחנו עומדים בפניהן' .  אני באמת לא מבין .  ולא רק את זה ".  רובינשטיין ,  המתמחה בתורת המשחקים ,  אינו חסיד גדול של כלכלת השוק ובעבר אמר כי היצמדות לתיאוריית  " היד הנעלמה "  היא מגוחכת .  בראיון שערך עמו ירון לונדון ב-2002 ב-ynet ,  אמר רובינשטיין : " אין לך קושי להצדיק את תוצאות פעולתה של כלכלת השוק .  זה בדיוק מה שעושים הסניגורים הנלהבים של השוק החופשי .  כדי להשתכנע באיוולתם ,  די להסתכל במה שקורה אצלנו .  בשנים האחרונות עברנו תהליכים של גלובליזציה הכרוכים בהסרת מכסים ובהסרת הפיקוח משוקי ההון .  זה היה אטרקטיבי ,  כי הנה אנחנו שייכים לעולם הגדול ,  אבל בתהליך הזה הוסבה פחות מדי תשומת הלב לכך שהרבה אנשים בישראל נהפכו למיותרים ".  דורון מתרעם גם על התנהלותם של קובעי המדיניות במשק : " לדוגמה ,  אני משתגע מכך שקובעי המדיניות עסוקים בהכנת תחזיות על צמיחה ועל צריכה .  הרי ידוע שאף אחת מהתחזיות מעולם לא התגשמה .  התחזיות האלה זה כמו לשבת בבית מדרש ולדבר תיאולוגיה .  רבותי ,  אנחנו יושבים ועוסקים בחיים של בני אדם .  אומרים שהציבור הישראלי אדיש .  הציבור הישראלי לא אדיש ,  פשוט אין לו כוח .  הוא רוצה לראות 'הישרדות' ,  כדי ללמוד איך לשרוד ".  אמרת קודם שאין מערכת משפטית בישראל . " לא ,  אין .  גם מערכת בנקאות אין .  נתחיל במערכת המשפטית .  נניח שיש ברשותי מבנה ואני משכיר אותו למישהו .  אנחנו חותמים על חוזה .  לאחר זמן מה ,  הוא מפר את החוזה ,  אז אני מחליט לתבוע .  ייקח לי 10-15 שנים ו-100 אלף דולר עד שאקבל פסק דין ,  וגם אז לא בטוח שאוכל לחלט את הכסף .  התוצאה היא שכל מי שעושה עסקים בישראל ,  צריך לקחת פרמיית סיכון - כלומר להעלות את המחירים של כל מה שהוא מוכר ב-3%-5% .  לכן כולנו משלמים על כך שאין מערכת משפט בישראל . " העיקר שבית המשפט מתהדר בכך שהוא עוסק בזכויות ההומוסקסואלים ,  באמת עניין חשוב .  אני בעד חופש בכל המקומות כל זמן שהוא לא פוגע באנשים אחרים ,  לכן זה באמת יפה .  אבל בינתיים ,  הסחבת במערכת המשפט עולה למשק מאות מיליוני שקלים בשנה . " גם מס הכנסה דומה ,  הוא הורס את ישראל .  אנשים פוחדים לפתוח עסק ,  כדי שלא יפתחו להם תיק שומה .  כשהייתי בארה"ב ,  רצו לבדוק את השומה שלי .  צילצלו אלי ,  קבענו פגישה בביתי .  עברו עם מסרק כינים על התיק שלי .  אבל בנימוס .  אם היו מגלים ששיקרתי ,  היו זורקים אותי לבית הסוהר ,  אבל ההתייחסות לפני כן מכובדת מאוד .  אצלנו הפנייה נעשית כאילו אתה גנב ושודד ,  ועליך להוכיח את חפותך .  מי ירצה להיות בעל עסק אם זה היחס שנותנים לו ?  המצב הזה מייצר תחושה שכולם משקרים בעסקים ,  אז אולי כדאי לי לשקר כדי לשרוד .  ואם משקרים בעסקים ,  למה לשמור על חוקי התנועה ?  השוודים היו האנשים הכי מרובעים בעולם ,  סרגלים .  יותר מהגרמנים .  כשהעלו שם את מס ההכנסה השולי ליותר מ-60% ,  הם התחילו לרמות ".  אין בנקאים ,  יש חברוקרטיה ולמה אתה טוען שאין מערכת בנקאות ?   " בגלל המעורבות של הפוליטיקה בכלכלה ,  אין לנו בנקאים בישראל .  יש חברוקרטיה ,  שהם פקידי אוצר לשעבר ,  פקידי בנק ישראל לשעבר ,  מפקחים על הבנקים בבנק ישראל .  והחבר'ה האלה יושבים בשישי זה אצל זה .  בנקאי הוא אדם שצריך שנים כדי ללמוד את השטח שבו הוא עוסק ,  כי הוא עוסק באחד התחומים הקשים ביותר בכלכלה ,  ששמו הערכת סיכונים .  אצלנו הבנקים היו משרדי ממשלה מוסווים .  היתה תקופה שבה הבנקים היו צריכים לקנות ניירות ערך ממשלתיים ב-90% מההפקדות של הציבור ,  והקצאת האשראי נעשתה על ידי הממשלה .  הממשלה אמרה לבנקים ,   ? אתה תיתן למישה וליעקב' .  הבנקים היו המפקידים - ממלאים את הטפסים ,  מעניקים את ההלוואה וחותכים קופון שמן .  אז מהיכן יצמחו בנקאים ?   " כולם מדברים על הנגב והגליל ואומרים שהם פריפריה והם לא מתפתחים ,  אך מפספסים את הבעיה .  אלה חבלי ארץ שיש בהם מחנק אשראי .  הסיבה לכך שהנגב והגליל לא יכולים להתפתח היא שהם נמצאים בפריפריה של הפרוטקציה .  זו הסיבה ,  ולא המיקום שלהם במרחק 150 ק"מ מתל אביב . " כל כלכלה קטנה צומחת מעסקים קטנים .  נניח שיש לך עסק קטן בקריית שמונה או בשדרות - פיצוצייה ,  פנצ'רייה או עסק לתיקון חלקי טרקטורים .  העסק מצוין ,  ואתה מעוניין להרחיב אותו .  אתה בא לבנק ומבקש הלוואה בסך של 300 אלף שקל .  יוציאו לך את הנשמה עד שיתנו לך את הכסף ,  אם תקבל בכלל .  לרוב אתה צריך להביא כל כך הרבה ערבים ,  שיכולת כבר ללוות את הכסף מהם .  לעומת זאת ,  אם אתה איש עסקים ידוע שרוצה ללוות 200 מיליון דולר מהבנקים כדי לעשות ספקולציה על מטבע זר ,  אין בעיה .  אז על איזו בנקאות מדברים כאן ?  אין בנקאות בישראל . " ומה הממשלה שלנו עושה ?  במקום לשבור את המונופול של הבנקים ולדאוג לזרימת דם כך שהאשראי יגיע לאיברים שאינם במרכז ,  היא שופכת מיליארדים בפריפריה ,  לכאורה כדי לעזור .  אבל אי אפשר סתם כך לשפוך מיליארדים .  צריך להקים מינהלת תכנון ושיפור לפיתוח הנגב והגליל .  ובמינהלה הזאת יש כלכלנים שמקימים ביורוקרטיה סוציאלית .  אז הכל בסדר ".  מה אתה חושב על ועדת בכר ,  שהמליצה על מכירת קופות הגמל וקרנות הנאמנות מהבנקים לברוקרים פרטיים ?   " אשיב בשאלה :  על אילו אינטרסים של דואופול הבנקים באו המקטרגים להגן ?  ב-2004 ,  הסתכמו חסכונות הציבור ב-1.4 טריליון שקל .  כיום ,  היקפם הוא 2.2 טריליון שקל וזאת לאחר ההפסדים של המשבר האחרון .  איך אפשר לקרוא  ? כישלון' לעלייה של 61% בחסכונות הציבור בחמש השנים האחרונות ,  חרף המשבר הקשה ?  חוץ מהתועלות של הרפורמה לציבור ,  היא הצילה את הבנקים מפשיטת רגל .  מכירת קופות הגמל גרמה לפיזור בסיכון ,  וגם הזרימה לבנקים סכומים גדולים שהיו יכולים לחזק את ההון העצמי השלילי שהיה להם לפני הרפורמה ".  אתה טוען שהבנקים אחראים גם למחירי הדיור הגבוהים בישראל ?   " הבנקים הם השליטים באיגוד השמאים .  בשוק נדל"ן מעוות כמו ישראל ,  שבו הממשלה מחזיקה בבעלות על 93% מהקרקע ,  ודואופול הבנקים והשמאים הקשורים אליו מנפחים את המחירים של מעט הקרקע שאפשר לסחור בה ,  אין פלא שאותם אנשים היודעים לתחמן את המערכת צוברים הון רב והשפעה פוליטית מרובה . " למה המחירים של מגרשים בצפת קשורים במחירים של תל אביב ?  כי הבנקים מעוניינים במחירי נדל"ן גבוהים ,  מפני שהנדל"ן הוא חלק גדול מהמאזנים שלהם .  בישראל יש בועת נדל"ן מיום היווסדה ,  רוב הקרקעות שייכות למונופול שלא מרשה להשתמש בהן ".   " לוועדי העובדים יש טעם טוב ברכישת מותרות "" יש כמה סיבות לבועת הנדל"ן אצלנו ",  ממשיך דורון , " כמו המחסור התמידי בקרקעות והאישורים השרירותיים הניתנים על ידי מינהל מקרקעי ישראל לקביעת מחירים בחלקים שונים של ישראל .  כמו כן ,  להוסיף רעה על חולי ,  המחירים במרכז נקבעים על ידי מצב שקיים רק בישראל - רצונם של יהודים עשירים מחו"ל לקנות בכל מחיר את הפנטהאוס הכי רחב ידיים במגדלים בתל אביב .  להם לא אכפת לשלם עוד 5 מיליון דולר .  הם יוצרים מחיר גג מלאכותי ,  והוא מושך את כל המחירים למעלה .  הם קנו את הפנטהאוס במגדלי yoo תמורת 50 מיליון דולר ,  אז אני אקנה דירה בבניין ב-10 מיליון דולר .  מחיר מציאה ,  נכון ?   " כשהגעתי לישראל ,  עשיתי מהר מאוד חישוב שעדיף לשכור דירה מאשר לקנות .  יוצאת לך תשואה על ההון של 2% ,  אם תפקיד את הכסף הזה תקבל 4% .  אבל אנשים לא הפסיקו לשאול אותי :   ? מה ,  אתה לא קונה בית ? ' לא .  קניתי בית רק בגיל 70 עד היום אנשים חושבים שאני מטורף מפני שאין לי מכונית .  יש מוניות ,  גם מספרים לך סיפור בדרך ,  הכל כלול במחיר . " אם הצרכן הישראלי ייעשה מודע לנזק שגורמים המונופולים במשק - כולם ,  ולא רק אלה שבסקטור הציבורי - יגלה הציבור הישראלי ששליש ממשכורתו העלובה ,  ואולי יותר ,  נסחטת בידי מונופולים שונים ;  לא רק בנמלים המרוחקים ,  אלא גם בסביבתו הקרובה :  בבנקים השכונתיים ,  בסופרמרקטים ובחנויות ,  ובידי הספקים של רוב השירותים שאותם הוא צורך . " מכיוון שהממשלה היא שמעודדת מונופולים ,  הממשלה היא שיכולה לפרק אותם .  יש להתגבר על הכוח הפוליטי של קבוצות לחץ עתירות עצמה מבין בעלי הממון ,  ובייחוד על ההתנגדות של הביורוקרטיה הבנקאית - שמצליחה לסכל כל רפורמה הפוגעת בעמדה המונופוליסטית של הבנקים ,  וביכולתם לעשוק את הציבור ולשלוט במשק . " יושבת במערכת הבנקאות חבורת אנשים מכובדת מאוד שנקראים עובדי הבנקים .  בממוצע ,  הם מקבלים פי שבעה מהשכר הממוצע במשק .  האם התפוקה שלהם היא פי שבעה מזאת של עובד במפעל לייצור שבבים להיי-טק ?  אפילו אשראי הם לא יודעים לתת .  כך זה גם במקורות ובחברת החשמל .  ישראל מלאה במונופולים האלה ".  מונופולים שיש בהם ועדי עובדים חזקים . " צריך להתחיל באמירת משהו חיובי על ועדי עובדים .  אני חושב שיש להם טעם טוב ברכישת מותרות כמו תכשיטים ומכוניות וגם מחשבה יצירתית .  אני לא הייתי מעלה על דעתי לקבל משכורת על מוזיאון שלא קיים  ( דורון מתייחס לפרשה שנחשפה בדו"ח מבקר המדינה :  אחד מעובדי נמל אשדוד  " ניהל "  מוזיאון ימי שלא הוקם ,  בתמורה לעשרות אלפי שקלים בחודש ,  ש"מ )  ,  לפחות הייתי בונה בניין ומציב עליו שלט גדול . " עובדי חברת החשמל אינם מבינים שהם מייבשים את העץ שממנו הם ניזונים .  הם חושבים שהמנהיגים שלהם חכמים בזה שהם מצליחים לסחוט עוד ועוד מהלוז של העץ ,  אבל הם לא מבינים שתוך כמה שנים הם יישארו בלי עץ ,  כמו שנשארו אלה שעבדו פעם במפעלי ההסתדרות - שלא רק נשארו ללא משרות ,  אלא גם ללא פנסיה . " בסופו של דבר ,  אפילו בבריה"מ למדו שאתה לא יכול להתכחש לכוחות כלכליים עד קץ הימים .  יש גבול .  המנהיגים האלה חסרי אחריות ויש להם עזות מצח לקרוא לעצמם מנהיגי עובדים .  הם חונקים את מקומות העבודה שלהם ,  זה אסון לעובדים .  הם נותנים לחולי סוכרת עוד סוכר .  מה אכפת להם שעוד שנה-שנתיים יהיה לך נמק ?  העיקר שתשים עבורם פתק בקלפי והם יוכלו לנהל את המוזיאון הימי שלא קיים ,  תמורת 60 אלף שקל בחודש . " עובדים זכאים להתאגד .  אבל לא טוב להם להתאגד במונופול .  ההסתדרות היא מונופול ,  ובמונופול תמיד נוצרות תופעות מגונות .  לכן ,  אנשים שצומחים בתוך המערכת הם כוחניים .  אפילו אם הם מתחילים בכוונות טובות ,  הם נכנסים לתוך מבנה שמהר מאוד מלמד אותם איך להתנהג . " יש לנו דוגמאות ניצחות בהיסטוריה שלנו .  היתה כאן תקופה שבה חלק גדול מהתעשייה ומהמסחר הישראלי היה בידי ההסתדרות .  כור ,  כלל ,  המשביר המרכזי .  הם היו הראשונים שפשטו את הרגל .  אלה חברות שהיו אמורות להיות המוצלחות ביותר :  היו להן פריווילגיות רבות ,  כמו הנחות מס והרבה הון .  אלה שעמדו בראשן לא היו קפיטליסטים נצלנים .  הם היו באמת אנשים עם מצפון ,  היתה רק בעיה אחת - העסק לא עבד ,  האוטו לא נסע . " הבעיה היא שהציבור בישראל לא מבין כלכלה .  אפילו באוניברסיטאות לא מלמדים כלכלה ,  אלא טכנולוגיה כלכלית .  סטודנטים לכלכלה יודעים לעשות משוואות תפוקה ,  אבל כלכלה הם לא מבינים .  מבחינתם ,  יש עוגה וצריך לחשוב איך לחלק אותה ".   " לא הכי נעים לעשות עסקים בישראל"מה אתה חושב על ההשכלה הגבוהה בישראל ?  אומרים שהקיצוץ התקציבי פוגע באקדמיה . " בכל מוסדות הציבור יש בזבוז משווע .  זה ברור .  עם כל הכבוד לחברי הפרופסורים - ואני יודע שהם מתכוננים עשר שעות לכל שעת הוראה שהם נותנים ולכן הם עובדים קשה מהבוקר עד השעות המאוחרות בלילה - הם היו יכולים להוסיף 20% תפוקה .  לא צריך את הביורוקרטיה שיש באוניברסיטאות ,  הם מתחרים בהצלחה בסוכנות היהודית . " אבל הדבר המטריד ביותר הוא מה שמלמדים באוניברסיטאות .  על מה מוציא הציבור את הכסף .  כיום ,  הופכים באוניברסיטות את הישראלים לאנשי העולם השלישי .  מלמדים אותם שהמציאות היא משחק סכום אפס :  אם אתה מרוויח ,  סימן שניצלת ודפקת מישהו .  זו נבואה שמגשימה את עצמה ,  ולכן זה לא הכי נעים לעשות עסקים בישראל .  הם גם מלמדים את כל התפישה המעמדית הזו ,  כאילו בהכרח חייב להיות קונפליקט בין עובד למעביד ,  שהמעביד בוודאי מנצל אותו ,  ושלשם כך צריך ועדי עובדים .  בתעשיות מתקדמות מבינים שזו שטות ושאם אתה רוצה להוציא תפוקה ,  אתה צריך שהעובד יהיה שותף .  בגלל זה מחלקים להם אופציות . " ישבתי פעם עם חבורה של ישראלים ,  כולם נחמדים וחכמים .  כולם עבדו בחו"ל במכירת מוצרי קוסמטיקה של 'אהבה' מים המלח .  מה הם מספרים ?  איך הם רימו את הקונים הטיפשים .  מדוע ?  הם מכרו להם חסות ואמרו להם שזה קרם מים המלח .  זה בא מהתפישה הפורנוגרפית המרקסיסטית ,  שלפיה מסחר פירושו רמאות וניצול  ( לפי השקפתו של קרל מרקס ,  יש קונפליקט בין שני כוחות מרכזיים - מדכאים ומדוכאים .  המדכאים הם בעלי אמצעי הייצור ולמדוכאים אין אמצעי ייצור ,  ש"מ )  .  מסחר זה win win ,  כל הצדדים יוצאים נשכרים .  אבל תפישת העולם הזו זרה לנו .  רגשית ,  באופן העמוק ,  הישראלי אינו חלק מהעולם החדש .  אנחנו טובים בלהמציא ,  אבל לא בלבנות חברות שיכולות לקחת את ההמצאות ולשווק אותן ,  ולכן אנו מוכרים את האקזיטים שלנו בשלב מוקדם מאוד ".  המשבר מאחורינו ?   " מוקדם מכדי לחגוג .  אנחת הרווחה צריכה להיות מתונה .  האינדיקטורים הכלכליים הפשוטים לא מבשרים טובות .  כמות הכסף בארה"ב הוכפלה .  אם מילטון פרידמן לא טעה באופן פטאלי - ואני עדיין לא מצאתי אפילו טעות קטנה אצלו - אז אנחנו עומדים לפני אינפלציה קשה .  ואינפלציה תמיד טובה לאנשים שיכולים לעשות מניפולציות עם הכסף .  אנשים שיש להם קשרים עם הממשל ועם הבנקים .  היא לא טובה לעם .  היא אפילו הרסנית מאוד .  אנחנו מקבלים יציבות מסוימת של מחירים שמובנת מאליה ,  כמו שאנחנו מקבלים את כוח המשיכה של כדור הארץ .  האוריינטציה שלנו בחלל הכלכלי מבוססת על הנחת היסוד שלפיה המחירים נשארים יציבים .  כשזה מתערער ,  זה יוצר אצלנו דיסאוריינטציה ".  אמרת שלא מצאת טעות אצל מילטון פרידמן ,  שדגל בכלכלת שוק וביד הנעלמה .  אך אחד מלקחי המשבר הוא שכלכלת השוק לא עבדה ,  כי נכנס גורם כמו תאוות בצע שהשוק לא יכול היה לווסת . " תאוות בצע היתה גם בימי המצרים וגם לפני עשר שנים ,  למה היא לא יצרה משברים אז ?  הפעם היו שני גורמים שגרמו לתאוות הבצע לפרוץ את הגדר .  כדי לעשות ספקולציה כמו זו שעשו בנגזרות שהיו הלב של המשבר ,  צריך הרבה כסף כדי לקנות אותן .  את הכסף יכול לספק מי שיש לו אפשרות ליצור כסף - הפדרל ריזרב .  אחרי בועת הדוט קום ,  הנהיג הפד מדיניות מוניטרית מרחיבה .  הרחיבו את כמות הכסף ,  ונוצרה ריבית שלילית . " הגורם שני הוא מתן משכנתאות מופקעות .  כשביל קלינטון נהפך לנשיא ,  הוא רצה בית לכל פועל .  הוא העמיד שני גופי ענק חצי ממשלתיים :  פרדי מק ופאני מיי ,  ומינה את אנשיו לארגונים הגדולים האלה ,  לחלק משכנתאות לכל דורש .  במקביל ,  העבירו חוק לבנקאים שיוכלו לתת משכנתאות בלי ערבויות .  שלושת הגורמים האלה גרמו לבועה .  למנגנוני השוק לא היתה יכולת להתגבר עליהם .  זה משבר של השוק ,  או יותר נכון רצח של השוק .  שוק הוא טרנסאקציות בין אנשים .  הוא כל הזמן מתקן את עצמו .  אבל כשגורם מבחוץ מתערב ,  השוק לא יכול לתקן את עצמו ,  ואז נוצרים המשברים הגדולים באמת ".  מה אתה צופה לכלכלת ישראל בשנים הקרובות ?   " נראה שמדינת ישראל עומדת כיום בפני אתגרים קיומיים קשים ,  למשל אירן ומדיניות חוץ אמריקאית ידידותית פחות מבעבר .  זה מסביר מדוע ראש הממשלה - אחד היחידים בפוליטיקה שמבין בכלכלה ושיודע את חשיבותה - החליט שהוא חייב לוותר על הכלכלה בשנים הקרובות ולהתמקד באיומים קיומיים .  אחרת ,  איני מבין את הוויתורים ליו"ר ההסתדרות עופר עיני ,  אלא מתוך האילוץ הפוליטי . " אלה לא עומדות להיות שנים טובות לכלכלה הישראלית ,  אבל החיים מפתיעים :  יצחק תשובה מוצא גז בים ,  שי אגסי אולי ימלא את העולם במכוניות חשמליות ואז כל התמונה תשתנה .  זה היופי בכלכלה .  אתה לא יודע מאיפה זה יבוא ".   " בגיל 14 נהפכתי לפרא אדם "" נולדתי ,  התבגרתי ועשיתי צרות ",  כך משיב דניאל דורון כשהוא מתבקש לספר מעט על הרקע שלו .  הוא נולד בתל אביב ,  דור שלישי לילידי ישראל .  הוא נינו של זרח ברנט ,  שהיה אחד מבוניה . " גדלתי ברחוב אנגל ,  רחוב קטן ליד שינקין .  זה היה אז אזור בקצה העיר ,  אבל הרגשתי מוגן .  הילד שגר לידי היה יצחק רבין ,  ממול גרה משפחת אלשטיין ,  שבנתה את חברת טבע .  בגיל 14 ,  עם פטירתה של אמי ,  נהפכתי לפרא אדם וזרקו אותי מהגימנסיה הדתית מוריה שבה למדתי .  קיבלתי בעיקר השכלה מוסיקלית בחוף הים בתל אביב ".  ב-1947 נסע דורון ללמוד בארה"ב : " חשבתי שהדיונים באו"ם על הקמת המדינה יימשכו עשר שנים ,  אבל הם הפתיעו אותי בזריזותם ".  ב-1948 הוא חזר לישראל ,  ונפל בשבי הלבנוני במלחמת השחרור . " אחרי שבעה שבועות ,  גירשו אותנו לארה"ב ",  הוא אומר .  מארה"ב חזר שוב לישראל והמשיך ללחום במלחמה .  אחריה ,  הוא למד סוציולוגיה וכלכלה באוניברסיטה העברית . " לימדו אז שמעורבות ממשלתית היא טובה ",  הוא נזכר .  בתחילה ,  חשב לפנות לקריירה ספרותית ,  ותירגם ספרים כמו  " דיוקנו של האמן כאיש צעיר "  של ג'יימס ג'ויס ו"התפסן בשדה השיפון "  של ג'יי.די סאלינג'ר .  ואולם עיסוקו במקביל כפובליציסט משך אותו מאוד .  ב-1957 התמנה על ידי משרד ראש הממשלה ליועץ מיוחד לשגרירות ארה"ב בתל אביב .  בשנות ה-60 המשיך את לימודיו כחבר בוועדה של אוניברסיטת שיקגו למחשבה חברתית ,  ואחר כך כחוקר אורח באוניברסיטת קולומביה .  בשנות ה-70 ,  סייע דורון להקים את מפלגת שינוי ואת כוח המשימה לענייני ישראל-גולה של הוועד היהודי-אמריקאי .  ב-1983 ייסד את המרכז הישראלי לקידום חברתי וכלכלי  ( icsep )  ,  מלכ"ר השואף להנחיל את עקרונות השוק החופשי בישראל ומתבסס על הגותו של הכלכלן האמריקאי מילטון פרידמן ,  המתנגד לסוציאליזם ולמדינת הרווחה .  בנוסף ,  ייסד דורון את האתר  " קיוונים ",  המפרסם מאמרים בנושאים חברתיים וכלכליים .  תגובות השר דני גוטוויין : " הטענה של דורון שבמשך 50 שנה מנוהלת כאן מדיניות חברתית-כלכלית זהה ,  חושפת את בורותו בנעשה .  הוא לא נותן לעובדות לבלבל אותו וממשיך לשנן את עיקרי הדת הנאו-ליברלית ,  ולא שמע על קריסתה ברעש במשבר הכלכלי האחרון .  לו היה דורון טורח להתעדכן בהיסטוריה החברתית של ישראל ,  היה מגלה שבשנים שבהן מנוהלת המדיניות שלה הוא מטיף ,  התרחבו הפערים הכלכליים וצמח העוני בישראל לממדים המעמידים אותה בתחתית מדינות ה-oecd ,  כפי שניתן ללמוד מהדו"ח המפורט שפירסם הארגון על מדינת ישראל . " המדיניות שעליה דורון ממליץ לא יכולה להביא אלא לתוצאות כפי שאנו חוזים בהן בישראל ,  בארה"ב ובשאר הכלכלות שקרסו במשבר העולמי .  דורון הוא מטיף דתי יותר מכלכלן - והניסיון החוזר שלו ,  כמו של דומיו ,  להופיע כבעלי ידע מדעי הוא מביך לא פחות מכפי שהוא נלעג .  אבל בעיקר ,  המשנה הכלכלית שלו היא עמדה פוליטית שמטרתה לחסום דיון בחלופות למדיניות הנאו-ליברלית ,  בעוד דורון חותר להפיל אותנו בפח של גן העדן הבלתי ממומש שהוא מבטיח ".  פרופ' אריאל רובינשטיין : " אני לא מבין מה זה להאמין בכלכלה .  דורון אולי מאמין בכלכלה כמו שהוא מאמין באלוהים .  התיאוריה הכלכלית מורכבת ,  ולצערי יש אנשים שאינם מבינים את המורכבות הזו ומשתמשים בתיאוריה כלכלית כקרדום לחפור בו למען השקפותיהם האידיאולוגיות ,  שבינן לבין התיאוריה הכלכלית אין כלום ".  שלי יחימוביץ' בחרה שלא להגיב .
 
הכלכלן דניאל דורון :  ביורוקרטיה של אוליגרכים גובה שליש משכורת שלנו כמס מונופול
ראיון מיוחד עם תלמידו של מילטון פרידמן שיעזור לכם להבין למה אתם לא מצליחים לסגור את החודש

