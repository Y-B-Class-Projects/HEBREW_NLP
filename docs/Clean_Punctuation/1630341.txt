העולם צועד לאחור - מצב ישראל משתפר
החוב של ישראל ב-2009 גדל בשיעור נמוך למרות המשבר הפיננסי העולמי ,  והגיע בסוף השנה ל-78% מהתוצר - עלייה של 3% בלבד לעומת סוף 2008
החוב של ישראל ב-2009 גדל בשיעור נמוך למרות המשבר הפיננסי העולמי ,  והגיע בסוף השנה ל-78% מהתוצר - עלייה של 3% בלבד לעומת סוף 2008 .  נתון זה חריג לעומת מרבית מדינות העולם ,  בהן נרשם זינוק חד בחובות הלאומיים כתוצאה מהמשבר .  
יחס החוב-תוצר הוא אחד האינדיקטורים הבולטים שבוחנות חברות הדירוג הבינלאומיות בדירוג החוב של מדינה .  דירוג אשראי גבוה ויציב משפיע על הריבית שמציעה ממשלת ישראל בגיוסי החוב ,  הוצאות שנאמדות במיליארדי שקלים בשנה .  ב-2008 ,  למשל ,  שילמה ישראל ריבית על החוב בהיקף מצטבר של 30 מיליארד שקל .  
משתנים נוספים המשפיעים על דירוגי האשראי של המדינה הם יחס גירעון הממשלה לתוצר ,  תוואי הגירעון ושיעור האינפלציה .  משמעת תקציבית ומדיניות מוניטארית מרוסנת הם גורמי משיכה משמעותיים של ישראל בעיני משקיעים זרים .  
גם לגבי הגירעון התקציבי של ישראל עודכנו באחרונה הנתונים :  בעוד קרן המטבע הבינלאומית חזתה באוקטובר 2009 כי הגירעון התקציבי של ישראל ב-2010 יהיה 6.2% ,  לפני כחודש פירסם משרד האוצר תחזית אופטימית בהרבה ונקב ביעד גירעון של 5.5% ביחס לתוצר המקומי הגולמי .  הגירעון התקציבי ב-2009 הסתכם בכ-5.2% .  
היציבות שמציגה הכלכלה הישראלית ביחס החוב-תוצר בולטת על רקע הגידול ביחס זה במדינות אחרות .  כתוצאה מהמשבר הכלכלי מדינות רבות הגדילו בעשרות אחוזים את החוב שלהן ונרשמה בהן הרעה משמעותית ביחס החוב-תוצר .  היציבות של ישראל נזקפת לעובדה שהממשלה נמנעה ממתן תמריצים ושמרה על מאזן פיסקלי בריא יחסית .  מאומדנים שמספק ארגון OECD  ( ארגון המדינות המפותחות )  עולה כי מאז 2007 רשמה איסלנד גידול של 55% בחוב הציבורי במונחי תוצר ;  כלכלת ארה"ב רשמה גידול של כ-35% ;  וצרפת - גידול של 24% .  יחס החוב-תוצר הממוצע במדינות OECD עלה מאז 2007 בכ-20% ,  ליחס חוב-תוצר של כ-77% .
 ב-2010 צפויה הממשלה לגייס ,  באמצעות הנפקת אג"ח בישראל ובחו"ל ,  104 מיליארד שקל - שיא גיוסים חדש .  65 מיליארד שקל מיועדים להחזר חובות ו-39 מיליארד שקל לכיסוי הגירעון בתקציב  ( 5.5% מהתוצר )  .  לפי שעה ,  לא ברור איזה חלק מהגיוסים ייעשה בישראל ואיזה בחו"ל .  
ב-2010 אמורה המדינה להחזיר חובות בהיקף של 65 מיליארד שקל .  מתוך סכום זה מיועדים 40 מיליארד שקל לפירעון קרן מקומית סחירה ,  13 מיליארד שקל לפירעון קרן בחו"ל ו-12 מיליארד שקל לפירעון קרן מקומית לא סחירה .  לפי הנחות העבודה שבבסיס התקציב ל-2010 ,  הגירעון הצפוי השנה הוא כ-39 מיליארד שקל .  היקף הגיוסים בפועל יותאם על ידי יחידת החוב בחשב הכללי במשך השנה בהתאם לגירעון בפועל ולהכנסות המדינה מהפרטה ,  אם יהיו .  
ב-2009 גייסה הממשלה באמצעות הנפקות אג"ח 102 מיליארד שקל ,  שנועדו למיחזור חובות ולכיסוי הגירעון בתקציב המדינה .  90 מיליארד שקל גויסו בישראל ,  ו-12 מיליארד שקל בהנפקת אג"ח בחו"ל .  מדובר בגיוס ההון השנתי הגדול בתולדות המדינה .  
מנתונים שפירסמה בשבוע שעבר היחידה לניהול החוב הממשלתי באגף החשב הכללי באוצר עולה כי במקביל לגיוסי השיא ,  פרעה המדינה ב-2009 חובות שיא בהיקף של 61 מיליארד שקל ,  כך שהגיוס נטו בשנה שעברה הסתכם ב-41 מיליארד שקל .  מתוך סך הפירעון ,  44 מיליארד שקל נפרעו במזומן ,  13 מיליארד שקל במכרזי החלף  ( שבהם רוכשת המדינה אג"ח שעוד לא הגיע מועד פרעונן ומחליפה אותן באג"ח חדשות )  ו-4 מיליארד שקל במכרזים הפוכים  ( שבהם מעבירה המדינה תשלום כספי כנגד האג"ח הנפרעות )  .  
80% מהגיוסים נעשו באמצעות מכשירי חוב מקומיים סחירים ,  לעומת שיעור גיוס של 8% באמצעות חוב מקומי לא סחיר  ( כמו הנפקת אג"ח המיועדות לקרנות הפנסיה הוותיקות )  .  הגיוס במט"ח כלל הנפקה עצמית במארס בהיקף של 1.5 מיליארד דולר - ההנפקה הדולרית הגדולה ביותר של ממשלת ישראל אי פעם ;  גיוס אג"ח באמצעות הבונדס של כ-1.2 מיליארד דולר ;  וגיוסים דרך מקורות נוספים  ( פיקדונות מט"ח ממערכת הבנקאות המקומית וגיוס מהבנק האירופי להשקעות eib )  .  
תמהיל הגיוסים הכולל ב-2009 היה 49% בחוב שקלי בריבית קבועה ,  32% - חוב צמוד למדד ,  7% - חוב בריבית משתנה ו-12% בחוב במט"ח .  תמהיל גיוסים זה תומך ביעד ארוך הטווח של ניהול החוב הממשלתי - הגדלת שיעור החוב השקלי בריבית קבועה על חשבון החוב הצמוד למדד והחוב במט"ח .  עם זאת ,  היקף הגיוסים במגזר הצמוד למדד ובמט"ח היה גבוה ביחס לשנים קודמות כדי להתמודד עם צורכי הגיוס הגבוהים .  
הטווח הממוצע לפדיון של הגיוסים הסחירים בשוק המקומי ב-2009 היה 7.7 שנים - טווח התומך ביעד ארוך הטווח בניהול החוב הממשלתי .  עם זאת ,  בכמה חודשים ב-2009 קוצר הטווח לפדיון של תוכנית ההנפקות במטרה להתאימו לביקושים בשוק .
 
העולם צועד לאחור - מצב ישראל משתפר
החוב של ישראל ב-2009 גדל בשיעור נמוך למרות המשבר הפיננסי העולמי ,  והגיע בסוף השנה ל-78% מהתוצר - עלייה של 3% בלבד לעומת סוף 2008

