מה צריך כדי להיות מנכ"ל הרכבת ? 
רכבת ישראל פירסמה דרישות סף לתפקיד המנכ"ל והקלה אותן משמעותית בתוך שבוע .  חשש למעורבות פוליטית במינוי
חשש ממעורבות פוליטית במינוי המנכ"ל החדש של חברת רכבת ישראל .  תנאי הסף להגשת המועמדות לתפקיד המנכ"ל רוככו בימים האחרונים משמעותית ,  לאחר שבתוך שבוע בלבד פירסמה הרכבת שתי מודעות דרושים לתפקיד - הכוללות תנאי סף שונים .
 בנוסח האחרון ,  שפירסמה הרכבת ביום שישי ,  רוככו דרישות הניסיון הניהולי לתפקיד ,  וכן בוטלו למעשה דרישות ההשכלה שנדרשו קודם לכן מהמועמדים .  זאת ,  בכפוף לקיומם של  " נימוקים מיוחדים "  למינוי .  הגשת המועמדות לתפקיד ,  אגב ,  נקבעה בלוח זמנים קצר עד ה-22 בחודש בלבד .  ברכבת טענו בתגובה כי  " לאחר פרסום המודעה הראשונה ,  פנתה רשות החברות הממשלתיות לוועדת האיתור בבקשה לתקן את המודעה ,  כדי להתאים את הנוסח לחוק החברות הממשלתיות ". 
ביום שישי שעבר ,  פירסמה רכבת ישראל מודעה ראשונה לבחירת מנהל כללי לחברה .  זאת ,  לאחר שמנכ"ל הרכבת הנוכחי ,  יצחק  ( חקי )  הראל ,  הודיע על התפטרותו מהתפקיד בתום כהונה בת שנתיים בלבד .  במודעה ציינה הרכבת ,  בין היתר ,  כי מדובר בניהול חברה בעלת מחזור שנתי שוטף של כמיליארד שקל ,  המפעילה תקציב פיתוח בהיקף של 30 מיליארד שקל ומעסיקה יותר מ-2,000 עובדים .
 משום כך ,  דרשה החברה בתנאי הסף כי המועמד לתפקיד יהיה בעל תואר אקדמי באחד מן התחומים הרלוונטיים  ( כלכלה ,  מינהל עסקים ,  משפטים ,  ראיית חשבון ,  מינהל ציבורי או הנדסה )  - וכי יהיה בעל ניסיון ניהולי של שמונה שנים לפחות  " בתפקיד ניהולי בכיר בגוף עסקי גדול ו/או ציבורי גדול בעל היקף עסקים ומועסקים משמעותי ". 
ואולם ,  בחלוף שבוע בלבד ,  פירסמה הרכבת מודעה בנוסח שונה משמעותית .  טווח הניסיון הנדרש לתפקיד הורחב גם למי שכיהן  " בתפקיד ניהולי בכיר בשירות הציבורי בנושאים כלכליים או מסחריים "  - ולא רק בגוף עסקי או ציבורי גדול .  אם לא די בכך ,  הוכנסה למודעה תוספת המאפשרת חלופה אחרת .  חלופה זו ,  אינה כוללת את דרישות ההשכלה שצויינו קודם ,  אלא רק תואר אקדמי  ( שאינו נמנה עם התחומים שהוזכרו )  ,  וכן ניסיון מצטבר של 12 שנים בתפקידים שצויינו שמתוכן רק שש שנים  " בגופים בעלי היקף פעילות שאינו נופל מזה של חברת רכבת ישראל ".  זאת ,  צויין במודעה  " בכפוף לאישורה של הוועדה לבדיקת מינויים ,  שקיימים נימוקים מיוחדים למינוי ". 
תפקיד מנכ"ל רכבת ישראל הוא אחד הרגישים במגזר הציבורי משום תקציבי הענק שעליהן חולשת החברה וכן בשל הכוח הפוליטי הטמון בכמות המשרות בחברה ובגיוס ועדי העובדים בה .  בראיון ל-themarker לקראת סגירת המכרז הקודם לתפקיד ביולי 2007 ,  הביע יו"ר ועדת האיתור דאז ,  בועז סופר ,  חשש כי בקרב הציבור נוצר הרושם כי ההתמודדות מיותרת משום המעורבות הפוליטית במכרז ,  והוסיף כי : " אנשים ראויים נרתעים מלהגיש מועמדותם מתוך חשש שיש כאן משחק מכור .  שהתפקיד תפור פוליטית ". 
בעשור האחרון החליפה הרכבת חמישה מנכ"לים ,  כאשר גם המנכ"ל הנוכחי ,  הראל ,  פורש על רקע מתיחות ששררה בינו לבין שר התחבורה ,  ישראל כץ ,  בחודשים הראשונים בתפקידו .  יש לציין ,  כי בראש ועדת האיתור למנכ"ל הרכבת הנכנס עומד יו"ר דירקטוריון הרכבת ,  יעקב אפרתי ,  ולצדו נציגי משרד התחבורה :  פיליפ פראן ועו"ד אביבה נסים-וולף ,  השופטת בדימוס קיי בלנש ונציגת הציבור ,  ענת איילון-גנור .
 מרשות החברות נמסר בתגובה : " בשל אי-עמידה בנוסח המדויק שקבע החוק ,  הורינו לרכבת לתקן את מודעת הדרושים .  לא מדובר בהקלה או הפחתה בתנאי הכשירות הנדרשים לתפקיד ". 

מה צריך כדי להיות מנכ"ל הרכבת ? 
רכבת ישראל פירסמה דרישות סף לתפקיד המנכ"ל והקלה אותן משמעותית בתוך שבוע .  חשש למעורבות פוליטית במינוי

