שירת העשבים 
צמחונים וטבעונים שמחפשים אוכל נחמד ,  מנות נדיבות ואווירה מצוינת ימצאו את מבוקשם ב"מזה "  התל אביבית
בתל אביב יש מסעדות ובתי קפה רבים שמציעים ארוחות עסקיות ,  אבל שתי קבוצות יתקשו לסעוד בחוץ בעיר החטאים - שומרי כשרות וטבעונים .  בעוד לקבוצה הראשונה יש מוסדות שאחראיים על פיקוח והענקת תו תקן בדמות תעודת כשרות ,  מהקבוצה השנייה ,  הטבעונים ,  ארוחה בחוץ דורשת השגחה אישית מתמדת .  קבעתי לאכול ארוחת צהריים מוקדמת עם זוג חברים שהצלע הנשית שבו טבעונית .  אחרי דיון טלפוני קצר הוחלט להיפגש בבית הקפה מזה ברחוב אחד העם בתל אביב .  על אף שזה מקום צמחוני ולא טבעוני באופן רשמי ,  יש בתפריט של מזה מנות רבות על טהרת הרכיבים מהצומח - ללא מוצרי חלב או ביצים .  העסקית של מזה כוללת מנה עיקרית וסלט ירקות קצוץ  ( עגבנייה ,  מלפפון ,  גמבה ,  בצל ,  פטרוזיליה וכוסברה בשמן זית )  כתוספת ,  במחיר המנה העיקרית ,  ומוגשת מ-08:00 עד 18:00 .  על העובדה שהעיקריות מוגשות עם סלט בלבד  ( אף שהוא בהחלט תוספת ראויה )  מפצים התמחור ההוגן והמנות הנדיבות .  רוב השולחנות בבית הקפה ,  השוכן בקומת הקרקע של בניין תל אביבי ישן ,  מוצבים בחוץ מתחת לקומת העמודים ברחבה מרוצפת שמופרדת מהרחוב בגינה קטנה .  במזג אוויר יפה מומלץ לשבת בחוץ ולהביט בעוברים ושבים .  הזמנו מזה טחינה  ( 32 שקל )  ,  מגש עץ שעליו צלחת מהטחינה השבועית ,  שהפעם כללה אגוזי מלך וכוסברה .  הטחינה היתה נחמדה ,  אך שילוב האגוזים הטחונים הפך אותה לכבדה מדי .  קיבלנו גם סלט חם וטעים של גרגרי חומוס ,  עגבניות מיובשות ומעט סילאן ,  פנכת קרם פלפלים קלויים ,  סחוג טוב ולא מאוד חריף ופנכת שיני שום אפויות בדבש שהיו מצוינות .  המזה מוגש עם שתי פיתות חמות מחיטה מלאה .  הזמנו את תבשיל היום  ( שמוגש מ-12:00 )  ,  שהיה הפעם תבשיל אורז מלא עם ירקות ,  תפוח עץ חמצמץ ,  אגוזי קשיו וחמוציות מיובשות שהוגש עם רוטב יוגורט טוב  ( 40 שקל )  .  הזמנו גם תבשיל של אורז שחור ,  שעועית אזוקי ,  דלעת ,  גרעיני דלעת ועשבי תיבול שמוגש עם גבינת פטה  ( 44 שקל )  .  התבשילים הוגשו בנדיבות ,  בכמות שיכולה בקלות להספיק לשניים .  תבשיל היום שילב היטב בין טעמים ומרקמים :  רכות האורז והירקות לצד פריכות הקשיו והתפוח ,  וחמיצות היוגורט  ( ושוב התפוח )  לצד מתקתקות החמוציות המיובשות ,  יצרו תבשיל צמחוני טוב ,  עם קצת יותר מדי תפוח .  התבשיל השני הכיל הרבה מדי אורז שחור מלא ,  שהיה טעים אך כבד מאוד ,  ושעועית האזוקי הוסיפה לתחושה הזאת .  הדלעת היתה טובה וכך גם הגבינה והגרעינים ,  אך התבשיל לא הלהיב .  בתוספת של 12 שקל למנה ,  אפשר לקבל בעסקית את מרק היום ,  מנת טחינה או קינוח .  בהתחשב בגודל המנות ,  שני סועדים יכולים להסתפק במנה עיקרית אחת ובמרק או טחינה ב-12 שקל ,  וליהנות מארוחת צהריים צמחונית/טבעונית קלה ,  בריאה ,  טעימה ומאוד משתלמת .  אנחנו שילמנו 156 שקל על שלוש עסקיות ,  מיץ תפוזים ולימונענע סחוטים וחליטת תה טוניסאי טובה ,  ויצאנו שבעים ,  חלקנו שבעים מדי ,  ומרוצים .  חשבון ,  בבקשה ההצעה :  מנה עיקרית צמחונית או טבעונית בתוספת סלט ב-36-44 שקל .  טוב לביזנס :  מיקום מרכזי ,  שקט ונעים .  טוב לפגישות מגוונות .  בשולחנות הסמוכים :  תושבי השכונה לצד ברנז'אים ואנשי עסקים מהאזור .  יתרון יחסי :  מצוין לצמחונים ,  לטבעונים ולחובבי בריאות .  מישהו מטפל בך :  שירות נעים ,  אך המלצרית שלנו חסרה קצת ידע על המנות .  מזה ,  אחד העם 51 ,  תל אביב .  טל' :  6299753-03 .  העסקית מוגשת בימים א'-ו' בשעות 08:00-18:00

שירת העשבים 
צמחונים וטבעונים שמחפשים אוכל נחמד ,  מנות נדיבות ואווירה מצוינת ימצאו את מבוקשם ב"מזה "  התל אביבית

