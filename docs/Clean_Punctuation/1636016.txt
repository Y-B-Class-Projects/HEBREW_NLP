רוני ורונאלדו שוב ביחד
צמד החלוצים חוזרים לשתף פעולה ,  הפעם בנבחרת המחזור האירופאית ,  שחוגגת את הניצחון של אינטר בעוד סוף שבוע סוער
בשל מחזור הגביע באנגליה ובצרפת ,  נבחרת המחזור של וואלה !  ספורט כוללת השבוע רק מצטייני סוף השבוע מהבונדסליגה ,  הלה ליגה והסרייה A ,  אבל עם שמות כמו אלו שהשתחלו להרכב ,  לא תרגישו בהבדל .  ה-11 כוללים שלושה ברזילאים נהדרים ,  ספרדי-ברזילאי וחלוץ פורטוגלי שחוזר להרכב לאחר תקופה ממושכת .  וכמובן שלא הזנחנו גם את ווין רוני ,  שהפציץ רביעייה במשחק ההשלמה של היונייטד נגד האל .  הכוכב האורח מגיע אלינו השבוע ממוליכת הליגה ההולנדית .
 ז'וליו סזאר  אינטר 
איטליה עצרה נשימה לקראת הדרבי דלה מדונינה .  לראשונה זה למעלה מעשור ,  אינטר ומילאן נפגשו לקרב ראש בראש על הסקודטו ,  משחק עונה אמיתי .  הסרייה A המנומנמת התעוררה בשבועות האחרונים לחיים בזכות היכולת הסוחפת של הרוסונרי ,  אלא שדווקא בדרבי הריצה הנפלאה נעצרה .  אינטר ,  שהגיעה שקטה יותר לפני המשחק ,  ניצחה בצדק והתרחקה למרחק ביטחון של תשע נקודות .  השוער הברזילאי גילה יכולת שיא ,  במיוחד במחצית השנייה בה עצר פנדל ,  אבל ההבדל האמיתי היה על הקווים .  ז'וזה מוריניו ,  שסופר את הדקות עד לחזרה לפרמיירליג ,  עשה זאת שוב בעזרת עליונות טקטית ,  ותאמינו או לא ,  שקט תעשייתי נדיר שעזר לשחקניו להיות קרי רוח גם בחיסרון מספרי .  ללאונרדו יש הרבה מה ללמוד .
 מגן ימני :  דני אלבס  ברצלונה 
אחת הסיבות לכך שברצלונה נראית לעתים פחות דורסנית העונה לעומת אשתקד נעוצה בכושרו של המגן הימני .  משחק ההתקפה של הבלאוגרנה בנוי גם על העליות של אלבס קדימה ,  השטחים שהוא פותח לחברים וההגבהות המדויקות .  לאלבס של העונה היו יותר מדי משחקים בינוניים בהם הוא לא היה מעורב ,  אבל ה-0:3 בויאדוליד בשבת בהחלט לא היה אחד מהם .  המגן היה בלתי ניתן לעצירה באגף ,  בישל שער אחד ,  הוסיף בעצמו עוד אחד  ( אולי קצת במקרה )  והטריד ללא הפסקה את המארחים האומללים ,  שלא הזילו דמעה על כך שהמשחק הסתיים עם שלושה שערי חובה בלבד .  
בלם :  סימון קיאר  פאלרמו 
מאז החליף דליו רוסי את וולטר זנגה על הקווים באצטדיון רנצו בארברה ,  הרוסאנרי השיגו חמישה ניצחונות משמונה משחקים והעפילו למקום החמישי ,  עם עמדת זינוק טובה לעבר הכרטיס למוקדמות הצ'מפיונס .  פארלמו חגגה השבוע עם 0:3 מבריק על פיורנטינה ,  והציגה שוב לראווה את הבלם הצעיר הכי חם בחלון ההעברות .  הדני בן ה-20 ,  שמבוקש על ידי גדולות היבשת ,  שיתק את אלברטו ג'ילארדינו ואדריאן מוטו בהופעה הגנתית בוגרת ושקטה שסחטה מחמאות מעיתונאי ארץ המגף .  גם הנשיא מאוריציו זמפאריני כבר מבין שעכשיו ,  הכל עניין של מחיר .  
בלם :  ג'ורג' נידרמאייר  שטוטגארט 
כשהיא במומנטום חיובי ,  התייצבה ביום שישי שטוטגארט לדרבי תחתית חם במגרשה של פרייבורג ויצאה ממנו כשידה על העליונה  ( 0:1 )  .  אחרי פתיחת עונה קטסטרופלית שהביאה לפיטוריו של מרקוס באבל ,  השוואבים יכולים לחייך ולהסתכל לעבר המאבק על הכרטיס לאירופה .  צ'יפריאן מאריקה הרומני כבש את שער הניצחון ,  אבל האיש של המשחק היה הבלם בן ה-24 .  נידרמאייר ,  המושאל מבאיירן מינכן ,  בהופעה שביעית בהרכב ,  רשם משחק נקי מטעויות ,  זכה בכל תיקול ולא ביצע אפילו עבירה אחת במשך כל 90 הדקות .  
מגן שמאלי :  ג'ון ארנה ריסה  רומא 
המגן הנורבגי נחשב בעונה שעברה לאחד משחקני הרכש המגוחכים שהגיעו לסרייה A .  היכולת לא הזכירה בכלום את המגן הקשוח של ליברפול ,  וריסה התקשה להסתגל לכדורגל האיטלקי .  אלא שדווקא תחת קלאודיו ראניירי ,  ריסה פורח העונה ,  ובשבת הנורבגי היה האיש של המשחק בניצחון הג'אלורוסי על יובנטוס .  ריסה ,  שלא הפסיק לעלות להתקפה ,  סחט כרטיס אדום מבופון וכמובן כבש את שער הניצחון בתוספת הזמן .  ראניירי ,  הלוזר הגדול של הכדורגל האיטלקי ,  צחק אחרון מול האקסית .  ועכשיו נשאלת השאלה המתבקשת :  מתי לעזאזל יפוטר צ'ירו פרארה ? 
מרכוס סנה  ויאריאל 
הלה ליגה סגרה בסוף השבוע סיבוב ,  והצוללת הצהובה התמקמה לה במקום התשיעי  הרחק מהציפיות של הקיץ ,  אבל טוב בהרבה לאור הפתיחה השערורייתית של העונה .  הסיבוב במדריגאל נגמר בטעם טוב עם 2:4 לרשת של סראגוסה האומללה ,  כאשר על התזמורת מנצח המאסטרו סנה .  קשר נבחרת ספרד הוביל את כל מהלכי ההתקפה ,  חילץ כדורים ,  בישל שער נהדר והוביל את המארחים ל-0:3 מהיר תוך 25 דקות .  כשנאלץ לצאת בגלל פציעה קלה רבע שעה לסיום ,  ספגה ויאריאל פעמיים והמשחק נכנס לדקות ספורות של דרמה .  ובכל זאת ,  ארנסטו ואלוורדה יכול להיות מסופק לקראת הסיבוב השני .  הקבוצה שלו לא איחרה את הרכבת לאחד הכרטיסים לאירופה .  
טוני קרוס  באייר לברקוזן 
הילד בן ה-20 ,  עוד שחקן שמושאל מבאיירן מינכן ,  הופיע במדור הזה לא פעם ולא פעמיים בשבועות האחרונים הודות לכושרו הפנומנלי .  היכולת סידרה לקרוס ,  כצפוי ,  זימון לנבחרת של יוגי לאו ,  אבל קרוס של השבועות האחרונים לא יודע שובע .  לברקוזן שיחקה בראשון אחרי יריבותיה לצמרת ,  אבל לא התרגשה וחזרה מהופנהיים עם 0:3 ענק בדרך חזרה לפסגה .  לקרוס היה עוד ערב סטנדרטי עם שער ושני בישולים שרק חיזקו את מה שכולם יודעים  יש יורש לפרנק ריברי באליאנץ ארנה .  
ג'וקה  לה קורוניה 
בקיץ 2007 ,  כשהוא בן 28 ,  עזב ג'וקה לראשונה את ברזיל והצטרף לפרטיזן בלגרד .  שנתיים מצוינות בסרביה סידרו לו חוזה לשנתיים בדפור ,  ועכשיו כל הצדדים מרוצים .  בחמש העונות האחרונות לא סיימה דפור מעל המקום השביעי ,  אבל העונה החבורה של מיגל לוטינה מוצאת עצמה חזק במאבק על הכרטיס לליגת האלופות .  ג'וקה ,  שהשתלב נהדר בחוליית הקישור ,  כבש והצטיין ב-1:3 על בילבאו בריאזור .  על הניצחון הגדול העיבה רק העובדה כי המגן השמאלי פליפה שבר את רגלו ,  גמר את העונה ונמצא בספק למונדיאל .  בלעדיו ,  ג'וקה והחברים מחכים בסוף השבוע לריאל מדריד ,  שלא ניצחה בריאזור מ-1991 .
 כריסטיאנו רונאלדו  ריאל מדריד 
שנה טובה לרונאלדו .  אחרי ששבת חודש מכיבושים ,  פתח הפורטוגלי את 2010 עם צמד שניצח לבלאנקוס 0:2 את מלאגה .  אחרי ההפסד בבילבאו והניצחון של בארסה בשבת ,  מנואל פלגריני חיפש שלוש נקודות בכל מחיר ורונאלדו היה האיש שלו .  זו לא הייתה תצוגה מרהיבה של הפורטוגלי ,  אבל הוא עשה את מה שמצופה ממנו וניצח את המשחק .  אלא שרונאלדו ,  כמו רונאלדו ,  חייב לקלקל .  הלחץ משפיע עליו והמרפק ששלח לפניו של דאנה הוביל להרחקה שנייה העונה .  הפורטוגלי עלה על שולחן הניתוחים של פרשני הכדורגל בספרד בעוד המאמן שלו נמצא ששוב בבעיה  מי ישבור את קללת הריאזור ?  
גוראן פאנדב  אינטר 
אין ראוי מהחלוץ המקדוני לצאת כמנצח הגדול של הדרבי .  סכסוך על הארכת חוזה הפך אותו בקיץ לפרסונה נון גראטה בלאציו .  הנשיא קלאודיו לוטיטו הורה לייבשו ביציע ובעוד לאציו הידרדרה לתהום ,  המקדוני נלחם והשיג שחרור ללא תמורה מחוזהו בבית המשפט .  למרות שלא שיחק מתחילת העונה ,  פאנדב נכנס בסערה לעניינים בנראזורי .  רעב להוכיח עצמו מחדש ולראשונה בקבוצת צמרת אמיתית ,  המקדוני פורח ,  ובדרבי פאנדב כבר היה הטוב בשדה ,  עם בישול לדייגו מיליטו ,  שער נהדר בבעיטה חופשית ועבודה בלתי פוסקת .  ההתנהלות השערורייתית של לאציו בנושא השאירה את המועדון בלי הכוכב שלו ובלי כסף תמורת העברתו בדרך למאבקי הישרדות .  פאנדב מצדו צוחק כל הדרך לסקודטו .  
ווין רוני  מנצ'סטר יונייטד 
סוף ינואר הוא זמן מספיק טוב כדי לקבוע נחרצות  זו העונה של רוני .  גם אם היונייטד לא תזכה באליפות או בליגת האלופות ,  המלך החדש של אולד טראפורד ,  שחגג השבוע רביעייה לרשת האל ,  הוא הנהנה הגדול מהעזיבה של רונאלדו .  רוני ,  שאשתקד תופקד כשחקן קו בצד שמאל ,  הפך העונה לשחקן חופשי ועושה ככל העולה על רוחו במגרש .  פרגוסון מאוהב ,  הכדורים לא מפסיקים להיכנס ופתאום אף אחד באנגליה כבר לא מדבר על הילד האקסצנטרי והאימפולסיבי שלא שולט בעצביו .  פחות מחצי שנה לפני המונדיאל רוני ,  חביבו של קאפלו ,  הוא קונצנזוס .  לאיטלקי נותר רק לבחור מי יפתח לצדו בחוד .
 אולה טויבונן  פ.ס.וו איינדהובן 
עם פתיחת הסיבוב השני בהולנד ,  נמשך המרוץ הדו ראשי בין טוונטה לאלופת פ.ס.וו ,  כאשר שתיהן עדיין ללא הפסד העונה .  בסוף השבוע פתחה האלופה פער של שתי נקודות בפסגה לאחר ניצחון ביתי 0:3 על ניימיכן .  כוכב הניצחון היה הקשר ההתקפי השבדי הנפלא  ( 23 )  שכבש פעמיים והעלה את מאזנו ל-10 כיבושים העונה .  טויבונן ,  מלך השערים של פ.ס.וו ואחד הכישרונות המבטיחים של הכדורגל השבדי ,  כבש את הראשון בנגיחה והשלים צמד עם מבצע אישי טיפוסי ומבריק .  אומרים שהוא גם אהוב הבנות ,  אבל זה כבר עניין לכתבה אחרת .
 שווים אזכור :  
סזאר סאנצ'ז  ( ולנסיה )   הנקודה חתומה על שמו 
סמי היפיה  ( לברקוזן )   בליברפול מתגעגעים 
פיליפ להאם  ( באיירן מינכן )   שיתוף פעולה נהדר עם רובן 
כריסטיאנו מאג'ו  ( נאפולי )   שער א-לה ואן באסטן 
חבייר זאנטי  ( אינטר )   משחק מדהים 
אבל הרננדז  ( פאלרמו )   עוד ילד פלא 
ליאו מסי  ( ברצלונה )   שחרר קצת לאחרים

רוני ורונאלדו שוב ביחד
צמד החלוצים חוזרים לשתף פעולה ,  הפעם בנבחרת המחזור האירופאית ,  שחוגגת את הניצחון של אינטר בעוד סוף שבוע סוער

