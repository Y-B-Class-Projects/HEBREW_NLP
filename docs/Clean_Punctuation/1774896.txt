אתה ראית את זה ,  פרננדז ? 
למרות שלא עשה זאת בסבב המשחקים הקודם ,  מאמן הנבחרת עדיין צריך לבנות את השלד שלו על ורמוט-זהבי-שכטר-תמוז-שהר .  שלום תקווה עדיין סבור שהפועל תל אביב היא המועמדת מספר 1 לאליפות
למרות שזו רק הפועל חיפה ,  הפועל תל אביב הוכיחה לנו במשחק מולה למה היא המועמדת הבכירה לתואר האליפות העונה וכמה החלק ההתקפי שלה הוא בלתי ניתן לעצירה .  הפועל חיפה ספגה חמישייה אבל הגיעה להרבה מצבים טובים ,  רק כדי לראות איזו יכולת ניצול מצבים יש להפועל תל אביב .  זה ההבדל בין הקבוצות שעושות הרבה רעש ואלו שמדברות תכלס .  וההתקפה של הפועל תל אביב העונה מדברת תכלס .  38 שערים ב-16 משחקים אלו מספרים של קבוצה שיודעת להבקיע מתי שצריך .  
גם בעונה שעברה אלי גוטמן סמך על החלק ההתקפי ,  אבל נראה שהעונה הוא עוד יותר מתיר את הרסן ,  ובעזרתו של יוסי אבוקסיס מניח בצד את עקרונותיו ומאפשר ליכולת השחקנים בחלק הקדמי להיות הרבה יותר משוחררת .  גוטמן מודע ליעילות שמשולבת בכישרון שלהם ,  וזורם איתה .  נכון ,  הפועל הרבה יותר חשופה וצריך לארגן טוב יותר את משחק ההגנה ,  אבל חייבים לפרגן לגוטמן שהולך שנה שנייה ברציפות עם ההתקפה שלו .  כדי לזכות בתואר ,  גוטמן צריך להמשיך כך .  
לפני ואחרי המשחק אנשים אהבו לדבר על השחקנים שעזבו את הפועל תל אביב ,  אבל במשחק עצמו ראינו שאין באמת ממה לחשוש .  להפועל יש את הכלים למלא את החלל ,  ושחקן ורסטילי כמו ערן זהבי הוא דוגמה מצוינת למה .  אולי הוא לא באור הזרקורים כמו הכוכבים הראשיים של הקבוצה ,  אבל לדעתי הוא עשוי להיות הראשון באמת שיקבל את החותמת האירופית על הקריירה שלו .  המשחק של זהבי הוא הכי אירופי מבין שחקני הקבוצה .  אולי הוא לא וירטואוז ,  אולי הוא לא המוכשר ביותר מבין השחקנים ,  אבל הוא תכליתי כמו השחקן האירופי .  שבעה שערים ושישה בישולים ,  כולם במקום הנכון ובעיתוי הנכון ,  מלמדים למה ערן זהבי הכי קרוב לאירופה .  
הדבר הכי מדהים בהפועל תל אביב הוא בכך שהחלק הקדמי שלה לא כולל בכלל זרים .  אפילו לא אחד ,  אפילו לא מחליף .  נאדה .  לקבוצה יש את כל הכלים ההתקפיים כדי לכבוש ,  עכשיו גם בעיטות חופשיות .  בואו נקווה שגם לואיס פרננדז רואה זאת ושבסבב המשחקים הבא יידע ללכת עם זה .  בסבב הקודם פרננדז בחר אחרת ,  וזו זכותו ,  אבל אם זה היה תלוי בי  הנבחרת היתה נשענת על השלד המצליח הזה .  ערן זהבי ,  למשל ,  שבא פחות לידי ביטוי בנבחרת של פרננדז ,  הוא הדבר הכי דומה לשחקן האירופי  מהיר ,  עובד ,  יעיל .  אם הפועל תשמור על אותה איכות עד מרץ ,  הייתי רוצה לראות את השלד הזה של ורמוט ,  זהבי ,  שהר ,  שכטר ותמוז ,  מובילים גם את נבחרת ישראל .  הם הוכיחו את עצמם גם במסגרת האירופית .  נכון ,  יש עוד שחקנים טובים במקומות אחרים וצריך להשתמש בהם ,  אבל כשיש שילוב כזה מוצלח ,  יעיל ואיכותי ,  צריך לדעת להעתיק אותו ללא בושה וללא אגו גם למסגרות אחרות .
 
אתה ראית את זה ,  פרננדז ? 
למרות שלא עשה זאת בסבב המשחקים הקודם ,  מאמן הנבחרת עדיין צריך לבנות את השלד שלו על ורמוט-זהבי-שכטר-תמוז-שהר .  שלום תקווה עדיין סבור שהפועל תל אביב היא המועמדת מספר 1 לאליפות

