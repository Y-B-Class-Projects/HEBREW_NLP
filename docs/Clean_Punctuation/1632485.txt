בטופ 16 לא יהיה מנוס מהטופ
הגרלת השלב הבא ביורוליג תזמן למכבי תל אביב אחד משני בתים - ברצלונה ,  פנאתינייקוס ופילזן ,  או ריאל ,  סיינה ופילזן
ניצחונה של צסק"א מוסקבה על קאחה ויטוריה הערב  ( חמישי )  קבע שמכבי תל אביב תסיים את בית ג' במקום השלישי בלא קשר להפסדה למארוסי ,  עובדה שתעלה לצהובים בשיבוץ קשה במיוחד בשלב הטופ 16 בהגרלה שתיערך ביום שני הקרוב בשעה 14:00 .
 בסיבוב הבא ,  שייצא לדרך ב-28 בינואר ,  יחולקו 16 העולות לארבעה בתים חדשים וישחקו שישה משחקים נוספים ,  בסיומם יעלו שתי הראשונות בכל בית לשלב ההצלבה שם יתקיימו סדרות של הטוב מחמישה על העלייה לפיינל פור .
 יריבותיה האפשריות של מכבי תל אביב מבין הקבוצות שסיימו ראשונות בבתים המוקדמים הן ברצלונה וריאל מדריד בלבד ,  כיוון שקאחה ויטוריה שסיימה שנייה בבית שלה לא יכולה לפגוש קבוצות אחרות מספרד ולכן תשובץ עם אולימפיאקוס .  מסיבה זו האפשריות של הצהובים ליריבות מהדרג השני קשות גם הן - פנאתינייקוס או סיינה .  מבין הקבוצות שסיימו במקום השלישי יכולה קבוצה של פיני גרשון לקבל רק את אפס פילזן .
 האפשרות הנוחה באופן יחסי מבחינת מכבי תל אביב היא בית אחד עם ריאל מדריד ,  סיינה ואפס פילזן .  במקרה כזה יפגוש פיני גרשון מכר ותיק בדמותו של אטורה מסינה ,  שבעונתו הראשונה במדריד הוביל את הלבנים למקום הראשון בבית ד' עם מאזן של 2:8 ,  לפני אלופת אירופה פנאתינייקוס .  בסגל של המאמן האיטלקי מככבים שמות כמו לואיס בולוק ,  פליפה רייס ,  פבלו פריג'יוני ,  חורחה גרבאחוסה והכישרון העולה נוביצה וליצ'קוביץ' ,  אך מה שיכול לעודד את הצהובים היא העובדה ששני ההפסדים של ריאל הגיעו מול קבוצות חלשות ממנה על הנייר - חימקי מוסקבה ופרוקום סופוט .
 יריבה קשה לא פחות תגיע מהדרג השני בדמותה של סיינה ,  שרק ברצלונה הנפלאה עמדה בדרכה למאזן מושלם בשלב הבתים ,  כשהחבורה המגובשת של סימונה פיאנג'יאני דרסה כל מה שזז פרט לבארסה ,  בכיכובם של טרל מקנטייר ,  ניקוס זיסיס וקשישטוף לברינוביץ' .  מהדרג השלישי תגיע אפס פילזן ,  שעלתה בקושי לטופ 16  ( מאזן 6:4 )  למרות סגל גדוש בכישרון ,  בראשות בוסטיאן נאכבר ,  איגור ראקוצ'ביץ' ,  צ'רלס סמית' ומריו קאסון .
 אם האופציה הראשונה נראית לכם קשה ,  כאן הצרות רק מחמירות ,  כשהיריבות במקרה הזה יהיו ברצלונה ,  פנאתינייקוס ואפס פילזן .  מהמקום הראשון מגיעה בארסה המפחידה ,  שמיצבה את עצמה כפייבוריטית הראשית לזכייה בתואר השנה עם שורה של הצגות בדרך למאזן של 0:10 ,  וצ'אבי פאסקוול הצעיר מתמרן בהצלחה עד כה בין הלהטוטים של חואן קרלוס נבארו ,  ריקי רוביו ,  פיט מיקאל ,  ארזם לורבק ויאקה לאקוביץ' .
 פנאתינייקוס גילתה לא מעט חולשות העונה והיא עדיין לא מזכירה את הקבוצה שהניפה את גביע היורוליג אשתקד ,  אבל בשורה התחתונה ז'ליקו אוברדוביץ' ושחקניו רשמו מאזן של 2:8 ,  כששני ההפסדים היו לריאל מדריד ,  ובשלבים המתקדמים של העונה יודעים דימיטריס דיאמנטידיס ,  שארונאס יאסיקביצ'יוס ,  ואסיליס ספאנוליס ומייק באטיסט להרים את רמת משחקם .  וכאמור גם במקרה הזה ,  אפילו אם הצהובים יצליחו להפתיע את אחת משתי הפייבוריטיות ,  תחכה לה אפס פילזן המוכשרת שנמצאת בקו עלייה .
 
בטופ 16 לא יהיה מנוס מהטופ
הגרלת השלב הבא ביורוליג תזמן למכבי תל אביב אחד משני בתים - ברצלונה ,  פנאתינייקוס ופילזן ,  או ריאל ,  סיינה ופילזן

