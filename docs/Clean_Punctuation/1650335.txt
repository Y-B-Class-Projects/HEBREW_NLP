המטרה של חן טל 
בתור קלעית ,  חן טל התגרלה לחיים ללא אוהדים ותקשורת ,  אבל היא בונה על גמר באליפות אירופה בנורבגיה ,  וכמובן על לונדון 
מדוע ילדה טובה בת 14 מרעננה בוחרת להעביר את זמן האיכות שלה במטווח במקום לרכל עם חברות ,  לצפות בטלוויזיה או לעסוק בכל דבר טיפוסי שבנות טיפש-עשרה בגילה עושות ?  זו שאלה טובה מאוד ,  אבל לחן טל יש דווקא הסבר משכנע למדי . 
" המשפחה שלי היתה מספר שנים בשליחות בארצות הברית ,  וכשחזרנו לארץ לא היו לי יותר מדי חברים והייתי די בודדה ",  מספרת טל ,  כיום קלעית מצטיינת בת 22 , " אבא שלי ,  כמו כל אבא טוב ,  לא אהב לראות את הבת שלו ככה .  התחביב שלו היה ירי ,  ויום אחד הוא הציע לי לבוא אתו למטווח .  מיד התאהבתי בשקט ובשלווה שיש בספורט הזה ,  דברים שאני מעריכה עד עצם היום הזה ".  
בניגוד לרוב ענפי הספורט ,  קליעה היא לא בדיוק הפעילות הספורטיבית שגורמת לאנדורפינים בגוף להשתולל .  תשכחו מציד מסעיר ביערות ,  בפועל מדובר בענף די מונוטוני בו התכונה החשובה ביותר להצלחה היא ריכוז . " במשך השנים כבר פיתחתי לעצמי כל מיני שיטות לשמור על ריכוז ,  כי בכל זאת ,  זה רק אני והרובה במשך שעה ורבע ",  אומרת טל ,  שמטווחת דרך קבע שש פעמים בשבוע ,  בין שלוש לארבע שעות בכל פעם , " אבל יש גם אלמנטים נוספים ,  כמו סיבולת לב ריאה .  כשנלחצים ,  הדופק הופך מהיר יותר ,  מה שיכול להרוס את היציבות .  מן הסתם ,  זה משהו שעלול להשפיע רגע לפני שסוחטים את ההדק .  לכן חשוב להרגיל את הלב להתמודד עם דופק מהיר ".  
ללוח הזמנים הצפוף גם כך היא דוחסת אימוני אירובי לשיפור הסיבולת ,  יחד עם אימוני הקליעה ועבודתה כסוקרת בעיריית תל אביב . " כן ,  אני מאלה שמתקשרים ואומרים 'שלום ,  אפשר לשאול אותך כמה שאלות ? ' ",  היא מצחקקת , " זה פשוט מסתדר לי עם השעות של האימונים ".  
הבדל נוסף בין ענפי הספורט הפופולריים לקליעה הוא תפקידם של הקהל ושל היריב .  בעוד שבמשחקי הכדור ספורטאים שואבים אנרגיות מעידוד האוהדים או מעצם התחרות ,  הרי שקליעה ,  שוב ,  היא משהו שונה לגמרי . " החברים שלי מאוד מפרגנים ,  ותמיד דואגים להתקשר ולברך אם עשיתי הישג ,  אבל הם לא מגיעים לתחרויות עצמן .  עבור הקהל זה משהו מאוד משעמם ,  וגם חייבים להיות כל הזמן בשקט .  קליעה זו תחרות מסוג אחר .  לא שולטים במה שאחרים עושים ואפילו לא רואים את מה שהם עושים בזמן אמת ".  
אם להאמין למארגני אליפות אירופה ,  לטל ולשלושת הנציגים הנוספים של ישראל צפויה חוויה ייחודית בנורבגיה .  הטורניר יתקיים בעיירה קטנה ופסטורלית העונה לשם מראקר ,  שנמצאת סמוך לגבול עם שבדיה ומתגוררים בה 2,700 איש .  רובם ,  משום מה ,  חולים על ירי . 
" כולם כאן מאוד מתרגשים לקראת האירוע ועוסקים בהכנות כבר חודשים ",  מספרת לנה מארי ,  תושבת המקום וחברה בוועדה המארגנת של הטורניר , " הרבה מאוד מתנדבים השקיעו זמן רב כדי שהכל יהיה מוכן עבור המתחרים .  התחרויות עצמן יתקיימו במגרש פוטבול מקורה ובאולם הכדוריד של בית הספר המקומי ,  שיעברו הסבה למטווחי קליעה .  חוץ מזה ,  יהיה גם בידור תוסס .  בכל לילה יהיה אזור מיוחד לשירה ולריקודים ,  וחדר האוכל של בית הספר יוסב למסעדה ".  
לאחר שישרדו את הלילות הפרועים ,  הנציגות הישראליות ייתקלו בתחרות קשה במטווח עצמו .  בין המתחרות בקטגוריה שלהן ,  ירי ברובה אוויר ל-10 מטר ,  ניתן למצוא את מדליסטית הכסף מבייג'ינג 2008 ,  גלקינה ליובוב הרוסייה ,  ואת זו שסיימה אחריה וזכתה בארד ,  הקרואטית נז'ניה פייצ'יץ' .  
טל לא מתרגשת מהתחרות הצפופה  ( 63 מתחרות מ-27 מדינות )  ומכוונת גבוה . " אני רוצה להגיע לגמר  ( אליו עולות שמונה המתחרות בעלות התוצאות הטובות ביותר בשלב הראשון )  .  מה שיפה בקליעה זה שגם אם אני עולה לגמר מהמקום השמיני ,  אני יכולה לסיים בין שלוש הראשונות ".  לטווח הרחוק מסמנת טל מטרה גרנדיוזית יותר :  לונדון 2012 . " מן הסתם זה היעד הראשי ,  אבל עד אז יש עוד הרבה אליפויות ותחרויות גדולות ".  
האנונימיות של ענף הקליעה ,  שמלבד הבלחות של גיא סטריק והתקווה החדשה של הענף ,  סרגיי ריכטר ,  כמעט אינה מופרת .  טל וחבריה הקלעים כבר התרגלו לכך מזמן . " אנחנו כנראה לא מעניינים מספיק ",  היא אומרת בחיוך , " כדי לקבל כיסוי תקשורתי בענף כזה ,  צריך ממש להצליח ".  מדליה באליפות אירופה יכולה בהחלט לענות על הקריטריון .  

המטרה של חן טל 
בתור קלעית ,  חן טל התגרלה לחיים ללא אוהדים ותקשורת ,  אבל היא בונה על גמר באליפות אירופה בנורבגיה ,  וכמובן על לונדון 

