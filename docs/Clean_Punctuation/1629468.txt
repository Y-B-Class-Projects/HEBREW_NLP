 " כלכלת ארה"ב תתאושש באיטיות "
 בכירי הבנק הפדרלי ממשיכים לדבוק בהערכה כי התאוששות הכלכלה הגדולה בעולם תהיה איטית והדרגתית יותר ביחס לתקופות מיתון קודמות ,  וכי האינפלציה תישאר מתונה
התאוששות כלכלת ארה"ב ממשיכה לצבור תאוצה ,  אולם בכירי הבנק הפדרלי ממשיכים לדבוק בהערכה כי התאוששות הכלכלה הגדולה בעולם תהיה איטית והדרגתית יותר ביחס לתקופות מיתון קודמות ,  וכי האינפלציה תישאר מתונה .  כך עולה מפרוטוקול ישיבת הריבית האחרונה של ועדת השוק הפתוח של הבנק הפדרלי  ( FOMC )  שנערכה בחודש דצמבר ,  ואשר פורסם היום .  
למרות שנתוני התעסוקה בארה"ב של חודש נובמבר היו טובים מהצפוי ,  בכירי הבנק המרכזי ציינו כי  " יהיה צורך ביותר מדו"ח חיובי אחד כדי לספק הוכחות משכנעות לכך שנרשמת התאוששות בשוק העבודה ",  נכתב בפרוטוקול .  
במהלך ישיבת הריבית נרשמה מחלוקת חריפה בין חברי הוועדה לגבי תחזית האינפלציה בטווח הארוך .  הוויכוח היה כה סוער עד כי הדיון לגבי תחזית האינפלציה נמשך זמן רב לאחר ההצבעה הרשמית ,  אשר בדרך כלל מסמנת את סיומה על ישיבת הבנק הפדרלי .  במהלך הישיבה לא התקיים דיון ממושך לגבי תוכנית הבנק הפדרלי לסיים את תוכניתו לרכישת אג"ח מגובות משכנתאות בסוף חודש מארס . 
" כדי להבטיח את יציבות תחזיות האינפלציה ,  כל משתתפי הישיבה הסכימו כי נדרשת מדיניות מוניטרית אשר יוכנסו בה שינויים בתגובה לשיפור או הרעה משמעותיים בתחזית הכלכלית ,  וכי הבנק הפדרלי יצטרך להמשיך לבטא בבירור את כוונתו ויכולתו להתחיל לצמצם את צעדי המדיניות המוניטרית המרחיבה בעיתוי ובמקום המתאים ",  נכתב בפרוטוקול הישיבה שנערכה ב-15 וב-16 בדצמבר .  בישיבה זו הוחלט פה אחד להותיר ללא שינוי את הריבית בארה"ב ברמה של 0%-0.25% .  
במהלך הישיבה היתה מחלוקת גם סביב תוכנית הבנק הפדרלי לסיים את תוכניתו לרכישת אג"ח מגובות משכנתאות בסוף חודש מארס ,  וצעדים שהבנק המרכזי ינקוט במקרה של היחלשות מחודשת של הכלכלה .  מספר חברים בוועדה תמכו בהרחבת הרכישות ,  ואילו חבר אחד בוועדה תמך בצמצומן .  
חזית המקרו כלכלית בארה"ב סיפקה היום נתונים חיוביים .  מדד מנהלי הרכש למגזר השירותים בארה"ב עלה בחודש דצמבר לרמה של 50.1 נקודות לעומת 48.7 נקודות בנובמבר ,  מסרה היום חברת המחקר ISM .  העלייה היתה מתונה מתחזיות הכלכלנים אשר צפו מדד של 50.5 נקודות .  קריאה של המדד מעל לרמה של 50 נקודות מצביעה על צמיחה בפעילות הכלכלית במגזר ,  ואילו מדד מתחת לרמה זו משקף ירידה בפעילות .  המדד אשר ירד במהלך המיתון בארה"ב אל מתחת לרמה של 50 נקודות ,  שב והתאושש בקיץ ועלה מעל לרמה זו למשך שלושה חודשים ,  בטרם שב וירד מתחתיה בחודש נובמבר .  
חברת ההשמה ADP מסרה מוקדם יותר היום כי המגזר הפרטי בארה"ב איבד 84 אלף משרות בדצמבר - המספר הנמוך ביותר מאז מארס 2008 .  בנפרד ,  דיווחה חברת ההשמה צ'לנג'ר גריי אנד כריסמס ,  כי מספר הודעות הפיטורים של חברות גדולות בארה"ב ירד בדצמבר לרמה הנמוכה ביותר מאז תחילת המיתון .  
בשנתיים האחרונות קוצצו משרות במגזר הפרטי באופן עקבי בכל חודש .  בנובמבר קיצץ המגזר הפרטי 145 אלף משרות .  על פי דו"ח ADP ,  הוסיף מגזר השירותים בדצמבר 12 אלף משרות ,  העליה החדה ביותר מאז ינואר 2008 .  מגזר הייצור איבד 96 אלף משרות .  
חברת ההשמה צ'לנג'ר גריי אנד כריסמס דיווחה היום כי מספר הודעות הפיטורים של חברות גדולות בארה"ב בדצמבר הסתכם ב-45,094 - המספר הנמוך ביותר מאז החל המיתון לפני שנתיים .  זוהי ירידה של 10% לעומת 50,349 הודעות פיטורים שנרשמו בנובמבר ,  וירידה של 73% לעומת דצמבר 2008 .  
הנתונים מחברות ההשמה מגיעים יומיים לפני פרסום דו"ח התעסוקה בארה"ב לחודש דצמבר .  על פי תחזיות אנליסטים ,  צפוי שוק התעסוקה בארה"ב לרשום בדצמבר עלייה של 10,000 משרות - עלייה ראשונה במספר המשרות מזה שנתיים .  לפי ההערכות ,  שיעור האבטלה צפוי לרדת ל-10.1% ,  לאחר שבנובמבר עמד על 10.2% - שיא של 26 שנה .

" כלכלת ארה"ב תתאושש באיטיות "
 בכירי הבנק הפדרלי ממשיכים לדבוק בהערכה כי התאוששות הכלכלה הגדולה בעולם תהיה איטית והדרגתית יותר ביחס לתקופות מיתון קודמות ,  וכי האינפלציה תישאר מתונה

