מי יטפל בניגודי העניינים בקרנות הנאמנות ? 
יו"ר רשות ני"ע הציג תוכנית המבטיחה סדרה של הגבלות על שוק ההון המקומי .  לדעתה של שרון שפורר ,  בתוכנית נעדר הטיפול בפוטנציאל לכמה מניגודי העניינים הקיימים בבתי ההשקעות
התוכנית ל-2010 שהציג שלשום יו"ר רשות ניירות ערך ,  זוהר גושן ,  מבטיחה סדרה של הגבלות חדשות על שוק ההון המקומי .  ההגבלות כוללות בדיקה מעמיקה יותר של הערכות שווי ,  חקיקת חוק מתווכים פיננסיים ,  פיקוח מוגבר על עסקות בעלי שליטה ,  וכמו כן קיימת הצעת חוק להגברת חובות הנאמנים באג"ח .  
ואולם בתוכנית לשנה הקרובה נעדר הטיפול בפוטנציאל לכמה מניגודי העניינים הגדולים הקיימים בבתי ההשקעות .  אחד מניגודי העניינים נוצר כשגוף אחד של בית השקעות משקיע במוצר של גוף אחר באותו בית השקעות .  כך ,  למשל ,  קורה בלא מעט בתי השקעות ,  כשקרנות הנאמנות של בית השקעות מסוים משקיעות בתעודות הסל של אותו בית השקעות .  
הפיקוח על שוק ההון והביטוח כבר התקין תקנות שלפיהן אסור לקופות גמל להחזיק בתעודות סל או בקרנות נאמנות של אותו גוף מנהל .  ואולם ברשות ניירות ערך לא התקינו כל תקנה כזו בנוגע לאחזקות השונות של קרנות הנאמנות .  
מנתוני חברת פרדיקטה לתחילת דצמבר 2009 ,  עולה כי בכמה מבתי ההשקעות שיעור ההשקעה של קרנות הנאמנות בתעודות סל של הבית - מתוך כלל השקעתם בתעודות סל - גבוה מאוד .  כך ,  למשל ,  קרנות הנאמנות של אקסלנס מחזיקות בתעודות סל על מדדי מניות בהיקף של 43.5 מיליון שקל - מתוך סכום זה 79% מוחזקים בתעודות סל מנייתיות של קסם ,  הנמצאת בשליטת אקסלנס ;  שיעור האחזקה של קרנות הנאמנות בתעודות הסל האג"חיות של קסם קצת יותר נמוך ,  אבל עדיין מהווה את הרוב - 53% .  
בכלל פיננסים המצב דומה .  קרנות הנאמנות של כלל פיננסים מחזיקות בתעודות סל מנייתיות בהיקף של כ-184 מיליון שקל ,  כש-64% מסכום זה מוחזקים בתעודות הסל המנייתיות של מבט ,  שבשליטת כלל פיננסים ;  שיעור האחזקה בתעודות האג"חיות של מבט מגיע ל-68% .  בקרנות הנאמנות של פסגות 54.7% מתעודות הסל המנייתיות ו-50% מהתעודות האג"חיות הן תעודות של חברת תאלי ,  מנפיקת תעודות הסל של פסגות .  
בדש המצב שונה .  שיעורי האחזקה של קרנות הנאמנות בתעודות אינדקס ,  שבה דש מחזיקה ב-49% ,  נמוכים ביחס למתחרות ,  אבל עדיין קיימים :  5.16% מהאחזקות של קרנות הנאמנות בתעודות סל מנייתיות ו-5.6% מהאחזקות בתעודות סל של אג"ח הם בתעודות הסל של אינדקס .  
בבתי ההשקעות יכולים לומר להגנתם כי תעודות הסל הן מוצר ללא הבדלים מהותיים הן בביצועים והן בדמי הניהול .  זה אמנם נכון לגבי תעודות רבות ,  אבל לא לגבי כולן .  כמו כן יכולים לטעון בבתי ההשקעות כי הסכומים שהם משקיעים בתעודות הסל של אותו בית השקעות ,  זניחים ביחס להיקף הכספים המנוהל בקרנות הנאמנות .  
ובכל זאת ,  ההשקעות הצולבות יכולות לגרום למצב שבו מנהלי קרנות הנאמנות לא יקפידו על הציטוטים  ( המחירים שמציעים להם חברות תעודות הסל השונות )  בבואם לרכוש את התעודות ,  מכיוון שהמנהלים יודעים כי הם רוכשים את מרבית התעודות ממנפיקת תעודות הסל של הבית ,  והכסף חוזר אליהם .  קיים כאן מצב של פוטנציאל לניגוד עניינים - ולא בכדי הפיקוח על שוק ההון והביטוח טיפל בבעיה זו ואסר על קופות הגמל להשקיע במוצר של אותו בית השקעות .  
מכלל פיננסים נמסר בתגובה : " סך היקף ההשקעה של חברת הקרנות של כלל פיננסים בתעודת סל של כל המנפיקים מהווה פחות מ-2.5% מנכסיה ,  וסך ההשקעה שלה בתעודות סל שהנפיקה מבט מהווה פחות מ-1.5% מנכסיה .  בנוסף ,  יצוין כי כשליש מתעודות הסל שנרכשו ממבט הינן ב-0% דמי ניהול ,  ובכל יתר המקרים החברה שילמה דמי ניהול ועמלות הנמוכים מאלה הנגבים בתעודות סל שהנפיקו יתר המתחרים של מבט . 
" יצוין כי מקום בו מנהל הקרן מחליט לרכוש תעודות סל של מבט ,  הדבר נעשה על ידי נוהל מיוחד שאישר דירקטוריון החברה והנאמנים לקרנות הנאמנות ,  והכל בהתאם לדרישות רשות ניירות ערך בעניין .  בהינתן שהמאפיינים הכלכליים של תעודת הסל של מבט עדיפים על פני מתחרותיה ,  בוודאי מעדיף מנהל הקרן להשקיע במבט המנוהלת בהתאם למדיניות ניהול הסיכונים האיכותית של הקבוצה ".  
מפסגות נמסר בתגובה : " קרנות הנאמנות של פסגות רוכשות תעודות סל בין אם של החברה ובין אם של חברות אחרות לאחר בדיקת העלויות ,  כך שאלה יהיו המשתלמות ביותר עבור הלקוחות ".  
מאקסלנס נמסר בתגובה : " חברת הקרנות בוחנת את ההחלטה לרכוש תעודת סל על פי הפרמטרים הבאים :  דמי ניהול ,  ציטוטים וסחירות תעודת הסל - כל זאת מתוך מטרה לשפר את ביצועי הקרן .  קסם כחברה הגדולה ביותר בשוק תעודות הסל עונה ברוב המקרים על הפרמטרים הללו .  האחזקות בתעודות הסל נבחנות מעת לעת על ידי דירקטוריון הקרן ".  
מדש לא נמסרה בתגובה .  

מי יטפל בניגודי העניינים בקרנות הנאמנות ? 
יו"ר רשות ני"ע הציג תוכנית המבטיחה סדרה של הגבלות על שוק ההון המקומי .  לדעתה של שרון שפורר ,  בתוכנית נעדר הטיפול בפוטנציאל לכמה מניגודי העניינים הקיימים בבתי ההשקעות

