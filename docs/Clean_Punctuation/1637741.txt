תכירו :  הסטארט אפ הישראלי שבדרך לנאסד"ק
עם הכנסות של 36 אלף דולר , " ורינגו "  הישראלית שפיתחה את היכולת לראות סרטון וידאו במקום צליל המתנה בחיוג לסלולר סוללת את דרכה ללב מרכז העצבים של הכלכלה העולמית
חברת הסטארט אפ הישראלית ורינגו  ( Vringo )  מתכננת לגייס כ-12 מיליון דולר בהנפקה ראשונה בבורסת נאסד"ק ,  כך עולה מדיווח שנמסר על ידה לרשות ניירות ערך האמריקאית .  אם יממשו החתמים את האופציה שניתנה להם  ( גרין שו )  ,  לרכישת 360 אלף מניות נוספות ,  יגדל סכום הגיוס ל-13.8 מיליון דולר .
 החתם בהנפקה צפוי להיות מקסים גרופ  ( Maxim )  ,  שהיה שותף גם להנפקתה של אינקרדימייל הישראלית .  בין המשקיעים בחברה ניתן לציין את וורברג פינקוס  ( המשקיעה גם בנס טכנולוגיות )  שהשקיע בורינגו 12 מיליון דולר עבור 31.9% .
 הגיוס יתבצע בעזרת הנפקת 2.4 מיליון יחידות מניה ,  כאשר כל יחידה כוללת בתוכה מניה אחת ושתי יחידות נוספות המאפשרות למחזיק המניה לרכוש בעבור כל אחת מהן מניה נוספת במחיר של 110% ממחיר המניה בהנפקה למשך חמש שנים .  בנוסף ,  קיבל החתם ,  מקסים ,  אפשרות לרכישת 360 אלף מניות נוספות במחיר ההנפקה ,  במשך 45 יום לאחר הנפקת החברה  ( גרין שו )  .  אם אכן יממשו רוכשי המניות את זכותם לרכוש מניות נוספות בעתיד ,  תרשום החברה תקבולים נוספים של עשרות מיליוני דולרים .  
לעת עתה ,  החברה מצפה כי היא תרשום תקבולים של 10.3 מיליון דולר כתוצאה מההנפקה ,  והיא תשתמש בכ-750 אלף דולר לרכישת ציוד ,  2.5 מיליון דולר ישמשו למימון הכנסותיה ,  על הוצאות מחקר ופיתוח תוציא החברה 2 מיליון דולר ,  2.2 מיליון דולר יוצאו על שיווק ומכירות ו-2.85 מיליון דולר ישמשו להוצאות כלליות .  זאת ,  תחת ההנחה כי ההנפקה תתבצע לפי מחיר של 5 דולרים למניה .
 החברה ,  שנוסדה בינואר 2006 ,  גייסה עד היום 17.3 מיליון דולר .  בתשעת החודשים הראשונים של 2009 היא רשמה הכנסות בגובה 36 אלף דולר ואפס הכנסות ב-2008 .  בתשעת החודשים הראשונים של 2009 רשמה החברה הפסד נקי של 4.1 מיליון דולר ,  ואילו ב-2008 רשמה החברה הפסד של 7.3 מיליון דולר .  בשנת 2007 רשמה החברה הפסד של 5.2 מיליון דולר .  יתרת המזומן ושווי המזומן של החברה מסתכמת בכ-1.75 מיליון דולר בלבד ,  כך שמעשית ,  ללא הגיוס ,  לחברה אין מספיק כסף בכיסה בכדי לשרוד שנה נוספת ,  בקצב זליגת המזומנים הנוכחי .
 ורינגו פיתחה מוצר מיוחד לסלולר :  במקום לשמוע צליל בזמן ההתקשרות ,  ניתן לצפות בווידיאו-קליפ כדוגמת שיר ,  קטע מסרט או כל קטע וידיאו שהגולש הכין .  כל משתמש סלולר שיש לו מכשיר טלפון מתאים להצגת קובצי וידיאו יכול לגשת לאתר של ורינגו ,  להירשם ,  לקבל SMS ,  להוריד את התוכנה למכשיר הסלולר - ולהוריד וידיאו רינגטון בתשלום .  ורינגו טוענת כי המוצר שלה תומך ב-300 מכשירי סלולר מסוגים שונים .
 מאז 2007 לא התבצעו בנאסד"ק הנפקות ישראליות על רקע המשבר הגלובלי .  כיום ישראל נחשבת למדינה השלישית במספר החברות שנסחרות בנאסד"ק ,  אחרי ארצות הברית וסין .  המשבר הכלכלי טרף את הקלפים וחברות כמו אייבלסטר ואלמה לייזרס ,  כמו חברות אחרות ,  נאלצו לדחות את ההנפקה .
 עם זאת ,  לאחרונה חלה התעוררות בענף הגיוסים וההנפקות ,  כאשר מספר חברות ישראליות כבר השלימו גיוסי כספים בנאסד"ק ,  ביניהן איזיצ'יפ ,  רוזטה ג'נומיקס וקומפיוג'ן .  בנוסף ,  אורבוטק עתידה לגייס כספים בתקופה הקרובה ,  וטאואר אף היא עידכנה תשקיף מדף קיים במטרה לגייס כספים .
 אייבלסטר עצמה נמצאת בדרך להנפקה ,  והיא מקווה לגייס עד 100 מיליון דולר לפי שווי של 400-450 מיליון דולר .  החברה טרם הגישה תשקיף מדף מעודכן ,  אחרי שמשכה את התשקיף הקודם בעקבות המשבר הכלכלי ,  אך היא כבר פגשה מספר חתמים אפשריים ,  ביניהם ג'יי.פי מורגן ,  מורגן סטנלי ,  דויטשה בנק ,  מריל לינץ' וקרדי סוויס .
 
תכירו :  הסטארט אפ הישראלי שבדרך לנאסד"ק
עם הכנסות של 36 אלף דולר , " ורינגו "  הישראלית שפיתחה את היכולת לראות סרטון וידאו במקום צליל המתנה בחיוג לסלולר סוללת את דרכה ללב מרכז העצבים של הכלכלה העולמית

