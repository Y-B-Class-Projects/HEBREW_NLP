משוחררים לטרף
עם נוכחות חזקה לצד סטייק איכותי ,  המבקר אבי אפרתי נהנה מיינות הרזרב החדשים של יקב טפרברג
שני היינות החדשים ששוחררו בימים אלו לחנויות מסדרת רזרב של יקב טפרברג משכנעים בעליל .  קברנה סוביניון רזרב 2007 ,  העשוי מ-100% ענבי קברנה סוביניון ,  מספק תמורה לא רעה כלל ל-99 השקלים הנגבים בעבורו .  גופו מלא ,  צבעו כהה ,  ניתן לחוש בנוכחות פירות שחורים והוא מספק תחושת עומק נאה .  זה יין שיממש את מלוא הפוטנציאל שלו בעוד שנתיים ,  אבל שבהחלט ניתן להינות ממנו כבר עכשיו .  כשחושבים על יין איכותי וטוב אבל נורא יקר ,  שווה לקחת אותו בחשבון .  כל ארוחת בשרים תיהנה בהחלט מנוכחותו .
 גם מרלו רזרב 2007 מספק הנאה .  הוא פחות מסיבי מקודמו ,  וכרגיל כשמדובר במרלו נוטה אל החינני והמעוגל .  זה יין שילווה בהצלחה מגש גבינות איכותי וגם מנות מבשר לבן .  גם איתו אפשר להתאפק שנה שנתיים ולהרוויח את מלוא האיכויות ,  אבל בניגוד לקודמו מתקפת הטאנינים בלגימה ראשונה עדינה יותר .  מחירו  99 שקלים ,  מגלם יחס סביר ביותר בין עלות לתמורה .
 נעים ללגום את היינות האלו .  הם ממחישים את ההתפתחות העצומה המתרחשת בשנים האחרונות בטפרברג .  עד לפני מספר שנים מדובר היה ביקב צנוע יומרות ,  המספק יינות פשוטים ,  רבים מהם לקידוש .  התמונה נכון להיום שונה לגמרי ומעניין יהיה להמשיך ולעקוב אחריו .
 
משוחררים לטרף
עם נוכחות חזקה לצד סטייק איכותי ,  המבקר אבי אפרתי נהנה מיינות הרזרב החדשים של יקב טפרברג

