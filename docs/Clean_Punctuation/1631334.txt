פיני גרשון נחקר ברשות המיסים
מאמן מכבי ת"א זומן לחקירה בחשד להעלמת מס ,  כמו השחקנים גיא פניני ורביב לימונד .  אין קשר בין זריף ובכר לבנק פנאן
וידאו :  עוז מרון .  עריכה :  יאיר דניאל
מאמן מכבי תל אביב ,  פיני גרשון,זומן היום  ( שלישי )  לחקירה ברשות המיסים ,  בחשד להעלמות מס .  בקול ישראל ,  דווח כי גרשון חשוד שניפח הוצאות כספיות .  גם שניים משחקניה הישראליים של מכבי תל אביב ,  גיא פניני ורביב לימונד ,  זומנו לתשאול ברשות המיסים .
 בתוך כך ,  רשות המיסים לא מצאה קשר בין שופט הכדורסל ירון זריף לפרשת בנק ההשקעות של מוני פנאן ז"ל ,  כך הודה בא כוח המדינה בדיון להארכת מעצרו של השופט שהתקיים היום  ( שלישי )  בבית משפט השלום בתל אביב בפני השופט יצחק יצחק .  
מהרשות נמסר כי החשוד הודה בחקירתו כי לא דיווח על הכנסותיו משיפוט בחו"ל .  בבקשת המעצר שהוגשה לבית המשפט נכתב : " מניתוח מסמכי הבנק של החשוד ושל חברת דפוס גל ניר בע"מ ,  בה הוא משמש מנהל ובעל מניות ומבדיקת ספרי החברה ,  עלה חשד לפיו החשוד מושך במהלך השנה מהחברה כספים בסך מאות אלפי שקלים ,  מבלי לשלם מס .
" מהראיות המצויות בידי היחידה החוקרת עולה כי החשוד משך במשך השנים כספים מהחברה שבבעלותו ,  משיכות שיצרו יתרות חובה בחברה .  ולו הוצגו יתרות אלו כדבעי היו מביאות את פקיד השומה למסות את המשיכות כהכנסות מדיבידנד או משכורת . 
" עוד לפי החשד ,  פעל החשוד יחד עם אחיו להסתרת יתרות אלו ,  וזאת באמצעות החזרת הכספים הללו לימים ספורים ,  שכללו בתוכם את יום המאזן ומשיכתם לאחר יום המאזן .  במעשיו אלו שנמשכו לאורך השנים משנת 2004 ועד היום ,  שכללו פעולות בנקאיות רבות בסוף שנה ותחילת שנה ,  התחמק ירון זריף מתשלום מס ,  תוך שימוש בערמה ,  מרמה ותחבולה ",  נכתב בבקשה .
 הבוקר ,  הגיע זריף למשרדי הרשות להמשך החקירה ,  לאחר שנחקר אתמול כשמונה שעות .  בתום החקירה הובא החשוד בפני שופט ושם שוחרר בתנאים מגבילים :  ערבות עצמית ע"ס 350,000 שקל ,  ערבות צד ג' ע"ס 250,000 שקל ,  הפקדת מזומן או ערבות בנקאית בסך 10,000 שקל .  רעייתו הפקידה את הכסף הדרוש וזריף שוחרר בערובה .
 הפרקליטות הודיעה היום ליועץ המשפטי של איגוד הכדורסל בישראל ,  עורך הדין שוקי קרמר ,  כי לא נמצאו חשדות הקושרים בין שופט הכדורסל סמי בכר לבין בנק ההלוואות של מוני פנאן .  בכך מצטרפת הפרקליטות להודעת רשויות המס היום בבית המשפט לפיה גם לא נמצא כל קשר בין שופט הכדורסל ירון זריף לבין הבנק של פנאן .
 יושב ראש איגוד הכדורסל ,  שי שני ,  אמר בתגובה : " הודעת הרשויות המוסמכות היום ,  לפיה לא נמצא כל קשר בין השופטים שנחקרו לבין הבנק של מוני פנאן מסירה מעל ענף הכדורסל עננה כבדה .  עכשיו ברור ,  כי החשדות הנחקרים הן במקרה של בכר והן במקרה של זריף נוגעים להתנהלות הכספית האישית שלהם מול רשויות המס ולא לעבירות אתיות הקשורות להתנהלותם כשופטי כדורסל .
" יחד עם זאת ,  איגוד הכדורסל הישראלי רואה בחומרה רבה כל עבירה פלילית שעבר שופט כדורסל ,  גם אם היא לא קשורה לתפקידו כשופט כדורסל .  היועץ המשפטי של האיגוד נמצא בקשר עם הרשויות המוסמכות ונפעל במלוא החומרה בהתאם לממצאים שיעלו בחקירה ". 
באיגוד השופטים צפויים להחליט ביממה הקרובה על גורלו של סמי בכר ,  והאם לבטל את השעייתו בעקבות ההוכחות כי אין קשר בין בכר לפרשת מוני פנאן .  כזכור ,  הושעה בכר לשבועיים ,  והוא לא צפוי להיות משובץ בשבוע הקרוב למשחקי הליגה ,  וההערכות הן שלפחות למשחק הקרוב לא תבוטל ההשעייה .  גם ירון זריף לא אמור להיות משובץ למחזור הקרוב ,  כאשר היועץ המשפטי של איגוד הכדורסל ,  עו"ד שוקי קרמר ,  צפוי לייעץ לראובן וירובניק להשעות את זריף לתקופה זהה ועד שיתבררו כל העובדות על העלמות המס שלו .
 השרה לימור לבנת הודיעה היום כי היא תכנס לישיבה דחופה את ראשי איגוד הכדורסל מחר .
 עדכון ראשון :  12/1 10:28

פיני גרשון נחקר ברשות המיסים
מאמן מכבי ת"א זומן לחקירה בחשד להעלמת מס ,  כמו השחקנים גיא פניני ורביב לימונד .  אין קשר בין זריף ובכר לבנק פנאן

