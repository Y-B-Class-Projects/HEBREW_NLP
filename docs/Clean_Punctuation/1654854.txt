טעו בניווט והותקפו ע"י המון זועם בחברון
קבוצת חיילים מגדוד שמשון נכנסה בטעות לשכונה פלסטינית בחברון במהלך אימון ריצה והותקפו בידי עשרות פלסטינים .  שלושה מהחיילים נפצעו ונזקקו לטיפול רפואי .  מרבית החיילים לא נשאו עליהם נשק אישי .  בצה"ל פתחו בחקירת האירוע
שלושה חיילי צה"ל מגדוד שמשון של חטיבת כפיר נפצעו אמש  ( רביעי )  באורח קל לאחר שנכנסו בטעות לשכונה פלסטינית בחברון .  השלושה הותקפו על ידי כמה עשרות צעירים פלסטינים לאחר שנכנסו לשכונת אבו סנינה שבשליטת הרשות הפלסטינית במהלך אימון ריצה .
 בשעות הערב אתמול יצאה קבוצה של חיילי גדוד שמשון מחטיבת כפיר לאימון ריצה לשיפור הכושר הגופני בחברון ,  שם הם משרתים .  במהלך הריצה טעו ככל הנראה מדריכי הכיתות שהובילו את החיילים בניווט ומצאו עצמם בלב שכונת אבו סנינה .  מספר פלסטינים שגרים בשכונה זיהו את החיילים והחלו לתקוף אותם וליידות לעברם אבנים .  כתוצאה מהתקיפה נפצעו שלושה מהחיילים ,  ביניהם גם מפקד הכיתה .
 החיילים הפצועים קיבלו טיפול רפואי ראשוני במקום ולאחר שהצליחו לצאת מהשכונה ,  הם פונו לבית החולים הדסה עין כרם להמשך טיפול .  מפקד הכיתה אף נזקק לאשפוז והוא עדיין נמצא בבית החולים .  לדברי גורמים למרבית החיילים לא החזיקו עימם נשק אישי ,  ובצה"ל בודקים כעת האם בוצעו כל הנהלים של יציאה לאימון הריצה .
 בעקבות המקרה פתחו בחטיבת יהודה בתחקור האירוע ולדברי גורמים צבאיים במידה שיתברר כי מפקדי הכיתות אחראים לטעות בניווט הם יטופלו בהליכים המתאימים .  מדובר צה"ל נמסר כי נסיבות האירוע נבדקות .
 היישוב היהודי בחברון מסר בתגובה לתקרית כי  " האירוע החמור מצביע על הרצחנות הערבית מחד ועל כבילת הידיים הצה"לית מאידך .  העובדה שהחיילים לא ירו כשנקלעו למצוקה היא פועל יוצא של האיסור שהוטל עליהם בכל השבועות האחרונים לפעול כראוי מול המתפרעים הערבים ".  היישוב היהודי בחברון הוסיף עוד כי  " האירוע המזעזע הזה צריך לשמש פעמון אזהרה לשר הביטחון ,  שבעודו משבח ומטפח את כוחות הביטחון הפלסטינים הגיעה המערכת שתחת פיקודו לכשל הרתעתי שכזה ". 
לפניות לכתבנו הצבאי יהושע בריינר :  joshjosh@walla.com

טעו בניווט והותקפו ע"י המון זועם בחברון
קבוצת חיילים מגדוד שמשון נכנסה בטעות לשכונה פלסטינית בחברון במהלך אימון ריצה והותקפו בידי עשרות פלסטינים .  שלושה מהחיילים נפצעו ונזקקו לטיפול רפואי .  מרבית החיילים לא נשאו עליהם נשק אישי .  בצה"ל פתחו בחקירת האירוע

