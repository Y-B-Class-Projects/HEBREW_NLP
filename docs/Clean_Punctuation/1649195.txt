בית משפט כלכלי יגן על המיעוט 
משפט פיננסי
 >  >  רשות ניירות ערך פועלת באחרונה לרפורמה מקיפה בתשתית לאכיפת נורמות ההתנהגות בשוק ההון ,  שנשענת על שני נדבכים מרכזיים :  הקמת בית משפט כלכלי והענקת סמכות אכיפה מינהלית לרשות .  באחרונה נשמעת עמדה לפיה רפורמות אלה לא ייתנו מענה לסכנה העיקרית עבור המשקיעים בישראל ,  שהיא פגיעה בבעלי מניות המיעוט על ידי בעלי השליטה במסגרת עסקות בעלי עניין .  לנוכח טענות אלה ,  ראוי להסביר מדוע הרפורמות המוצעות חיוניות במיוחד להגנת בעלי מניות המיעוט בחברה ציבורית .  כל שיפור בתשתית האכיפה יביא להשלכות רוחב ,  ובכלל זה גם בנושא עסקות בעלי עניין .  ואולם לבית משפט מתמחה תהיה תרומה ייחודית ומשמעותית בפיקוח על עסקות בעלי שליטה .  לרובן המכריע של החברות הציבוריות יש בעל שליטה .  לקיומו של בעל מניות דומיננטי יש כמה יתרונות בעבור בעלי המניות מהציבור ,  לרבות פיקוח הדוק יותר על ההנהלה ופתרון חלק מתופעות הלוואי השליליות של  " שלטון המנהלים ".  אך בצד יתרונות אלה ,  קיימת גם סכנה שבעל השליטה ישתמש בכוחו כדי להעביר לעצמו משאבים מהתאגיד על חשבון המשקיעים .  סכנה זו מחריפה כשגורם אחד שולט בכמה חברות ציבוריות .  הגנה אפקטיבית על בעלי מניות המיעוט מפני התנהגות פוגענית של בעלי שליטה היא תנאי הכרחי לעידוד השקעה של הציבור בשוק ההון ולהתפתחות המשק .  ואולם ,  עיצוב מנגנוני אכיפה להגנת המיעוט הוא מלאכה מורכבת .  בצד הסיכון שעסקות בעלי עניין ישמשו כלי לעושק המיעוט ,  קיים גם הסיכוי שהן יהיו יעילות לרוב ולמיעוט גם יחד .  זו הסיבה שאין איסור מוחלט על עסקות בעלי שליטה ,  אלא דרישה שעסקות אלה יהיו הוגנות .  בשנים האחרונות פועלים רשות ניירות ערך ומשרד האוצר להגברת המעורבות של הגופים המוסדיים בתחום והתמודדות עם בעיית ניגודי העניינים העלולה להטות את שיקולי ההצבעה של גופים אלה .  הגורם השני הוא בתי המשפט ,  במסגרת תביעות נגזרות או ייצוגיות של בעלי מניות בטענה לעושק המיעוט והפרת חובות נושאי המשרה .  הכרעה בנוגע להגינות עסקה מחייבת בחינה מהותית מעמיקה של נימוקי הדירקטורים שאישרו אותה ושל תנאיה העסקיים ,  לרבות התמודדות עם חוות דעת כלכליות והערכת שווי .  בתי המשפט בישראל אינם נוטלים כיום חלק פעיל בפיקוח על עסקות בעלי שליטה ,  ומספר התביעות שמגיעות לדיון משפטי הינה זניחה .  במציאות זו ,  המהלך להקמת בית משפט כלכלי הוא חיוני להגנת בעלי מניות המיעוט .  ריכוזיות השליטה בישראל מחייבת את רשויות האכיפה לפעול להגנת זכויות בעלי מניות המיעוט ,  אך מערכת אכיפה אפקטיבית של עסקות בעלי שליטה צריכה להיות רגישה להבחנה בין עסקות יעילות לעסקות פוגעניות .  יעד זה יושג רק באמצעות רתימת בתי המשפט להפעלת ביקורת שיפוטית על עסקות בעלי שליטה ,  תוך שיוקנו להם הכלים המקצועיים להבחין בין תביעות ראויות לתביעות שאינן כאלה .  הכותב הוא מרצה לדיני תאגידים בפקולטה למשפטים של האוניברסיטה העברית

בית משפט כלכלי יגן על המיעוט 
משפט פיננסי

