GM מעדיפה לסגור את סאאב ? 
בכיר בסאאב מגלה כי הצעתה המחודשת של ספייקר לרכישת המותג מ-GM אינה נשקלת . " אין דיבורים על עסקה ,  רק על סגירה "
 בשבוע שעבר הגישה 'ספייקר' הצעת רכש שנייה ומתוקנת לג'נרל מוטורס בעבור קניית מותג סאאב .  שעות אחר כך הגיב הקונצרן לפרסום ודיווח כי הנושא נשקל על ידיו וכי שוב יעברו המנהלים על הסעיפים שהיוו מכשול בדרך להשלמת המכירה .  אולם ,  מתברר כי מספר ימים אחר כך ניהלו ב-GM דיון בו לא עלתה הצעתה של ספייקר ,  כי אם הכחדת המותג בתהליך הדרגתי .  האם נגוזו כל התקוות ?  
מקור הדברים שפורסמו בעיתון השוודי SVD מגיעים מפיו של האקן דניאלסון ,  מהנדס בכיר בתחום הרכב היושב בדירקטוריון סאאב ונכח בישיבה האחרונה מול ג'נרל מוטורס .  לדבריו ,  האמריקנים בראשותו של המנכ"ל הזמני אד וויטאקר מביעים סוג של אדישות כלפי ספייקר ומרבית השיחות נסבו על סגירת המותג ולא על אפשרויות לשיקום . " המילה שיוצאת משם היא שמפרקים את סאאב .  על זה אנחנו ועמיתנו עובדים עכשיו ".  
דניאלסון דיבר במהלך השבוע האחרון עם כלי-התקשורת בשוודיה וסיפר כי על אף התגלגלות הדברים ,  אמונתו האישית היא כי ג'נרל מוטורס מעדיפה לקבל כסף ביד ,  מאשר לפתוח בהליך סגירה שיארך שנים ויגזול מהאמריקנים משאבים .  מצד שני ,  כלכלנים בשוודיה מפריכים את התפישה הזו וטוענים שהחשש של האמריקנים הוא מתחרות מצד סאאב במידה ואכן תינצל ,  ועל כן נוטים לסגור אותה ומוותרים על הצעות כספיות .  ג'נרל מוטורס הפסידה על סאאב כ-340 מיליון דולר אשתקד וצפי להפסד דומה ב-2010 .  
במקביל לדיונים והדיאלוגים בין הגופים השונים ,  הממשלה המקומית בשוודיה כבר מכינה תכנית סיוע לכל 3,400 עובדי החברה שיישארו ללא משרה במסגרת הפירוק .  שר האוצר השוודי מאיוד אולפסון הקצה כ-75 מיליון דולרים כדי להבטיח שהכלכלה לא תספוג נזק אקונומי מהפיטורים .  מספר ימים עד להודעה הרשמית  ( 31 בדצמבר )  ,  נראה שהעולם כבר מוכן להיפרד ממותג שיצא לדרכו לפני למעלה מ-60 שנים והגיע לסוף דרכו במבוכה ,  על רקע הטיפול הכושל של GM שדרדר אותו במשך שני עשורים לתהומות .
 
GM מעדיפה לסגור את סאאב ? 
בכיר בסאאב מגלה כי הצעתה המחודשת של ספייקר לרכישת המותג מ-GM אינה נשקלת . " אין דיבורים על עסקה ,  רק על סגירה "
 
