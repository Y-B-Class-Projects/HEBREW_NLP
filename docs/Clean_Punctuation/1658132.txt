דנקנר על שכר המנהלים : " רמות שכר מופרזות "
 על פי דו"חות החברות שמתפרסמות בימים אלה ,  מנהלים רבים בחברות הציבוריות בשוק ההון הישראלי לא יזדקקו השנה לשי לרגל החג .  נוחי דנקנר טוען כי חגיגות השכר מוגזמות
על פי דו"חות החברות שמתפרסמים בימים אלה ,  מנהלים רבים בחברות הציבוריות בשוק ההון הישראלי לא יזדקקו השנה לשי שמחלקים מקומות העבודה שלהם לרגל חג הפסח .  חגיגת השכר השנה שוברת גם את השיאים של שנות הגיאות 2006-2007 ,  ועלויות שכר של 8-10 מיליון שקל בשנה הן נפוצות .
 כוכבי טבלאות השכר השנה הם חיים כצמן ,  הבעלים והיו"ר של גזית גלוב ,  עם עלות שכר של 18.8 מיליון שקל ;  אלי יונס ,  מנכ"ל בנק מזרחי טפחות ,  עם עלות שכר של 18.6 מיליון שקל ;  והמנכ"ל הנוכחי של הפניקס ולשעבר מנכ"ל דלק ישראל ,  אייל לפידות ,  עם עלות שכר של כ-18 מיליון שקל .  קבוצת אי.די.בי אינה חריגה בנוף הזה .  נוחי דנקנר ידוע כאחד המתגמלים הגדולים במשק - למנהליו .  הדו"חות שפירסמו עד היום החברות שבשליטת דנקנר חשפו סדרה של מנהלים המשתייכים לפסגת המתוגמלים בחברות הציבוריות בשוק ההון הישראלי .
 התגמול של רונן ויסברג ,  השותף בחברת כלל פיננסים ברוקראז' ,  הסתכם ב-2009 ב-15.7 מיליון שקל ;  שותפיו יובל בן זאב ונאור אל-חי נהנו מעלות שכר של 8.2 מיליון שקל כל אחד ;  ואילו יו"ר מכתשים אגן אברהם ביגר ,  נשיא דיסקונט השקעות עמי אראל ומנכ"ל שופרסל אפי רוזנהויז נהנים מעלות שכר של 9 מיליון שקל או יותר .
 עם זאת ,  מדו"חות אי.די.בי אחזקות ואי.די.בי פיתוח שפורסמו אתמול עולה כי שכרם של שלושת בעלי השליטה המכהנים במשרות בקבוצה - היו"ר נוחי דנקנר והמשנים למנכ"לים אבי פישר וצביקה לבנת היתה נמוכה יותר .  עלות השכר של שלושתם יחד הסתכמה ב-2009 בכ-6 מיליון שקל .  עלות שכרו של דנקנר הסתכמה ב-2009 בכ-2.2 מיליון שקל ,  וזו של לבנת ושל פישר הסתכמה בכ-1.9 מיליון שקל כל אחד .
 העלות הלא גבוהה ,  יחסית לנורמות המופרזות שרווחו בשוק ההון בשנים האחרונות ,  נובעת מכך שדנקנר ,  פישר ולבנת החליטו שלא להאריך את המנגנון שהיה קיים בחוזה שלהם מ-2004 ועד 2008 ,  ואשר בגינו היה זכאי דנקנר לגמול מותנה של מענק בשיעור של 1% מהרווח הנקי של אי.די.בי פיתוח ,  בעוד שלפישר ולבנת הובטח מענק של חצי אחוז מרווחי אי.די.בי פיתוח .  משמעות הדבר היא שדנקנר ויתר על מענק של 9.7 מיליון שקל ,  ואילו פישר ולבנת על 4.85 מיליון שקל כל אחד .
 ההחלטה לוותר על המענק ,  לדברי מקורבים ,  נבעה מרצון להעביר מסר לגבי ההשתוללות חסרת המעצורים בשכר של הבעלים ומנהלי החברות במשק .
" יש לא מעט מנהלים מוכשרים במשק הראויים לשכר נאות בגין עבודתם ,  אך באופן כללי המנהלים לא צריכים להשתכר עשרות מיליוני שקלים בשנה ,  שכן מדובר ברמות שכר פשוט מופרזות "  - כך אמר אתמול דנקנר בישיבת דירקטוריון אי.די.בי לאישור התוצאות הכספיות ל-2009 .
 דנקנר סיפר עוד בישיבת הדירקטוריון כי  " הדרישה של רשות ניירות ערך לפרסם רשימה שמית של שכר המנהלים הבכירים ,  וכנגזר מכך הפרסומים הללו בתקשורת ,  לא משיגים את המטרה שלשמה זה מתבצע ".  לדבריו ,  הדבר גרם לכך שהמנהלים במשק נלחמים בכל כוחם כדי לשפר את תנאי שכרם ולהופיע ברשימה המכובדת ,  אחרת הם פשוט מרגישים שהם מחוץ למשחק .  בעקבות כך ציין דנקנר בפני הדירקטוריון כי לדעתו צריך לאמץ את שיטת הדיווח האמריקאית ,  שבה לא מפרסמים את שמות המשתכרים ". 
באי.די.בי ,  אגב ,  לא רואים בשלושת הברוקרים של כלל פיננסים מנהלים שכירים ,  אלא שותפים שכלל פיננסים חתמה עמם על הסכמים .  עם זאת ,  החברה הציגה עוד סדרה של מנהלים הזוכים למשכורות גבוהות במיוחד :  ליאור חנס ,  משנה למנכ"ל אי.די.בי פיתוח ,  הרוויח ב-2009 כ-7.5 מיליון שקל - מתוכם שכר של 3.86 מיליון שקל ומענק של 3.6 מיליון שקל בגין ההובלה המוצלחת של ההשקעה במניות בנק ההשקעות קרדיט סוויס ,  שתרמה ב-2009 כ-1.6 מיליארד שקל לרווחי אי.די.בי ;  חיים גבריאלי ,  מנכ"ל אי.די.בי אחזקות ,  גם הוא הרוויח יותר מדנקנר ב-2009  ( כ-4.05 מיליון שקל )  ,  ואילו אייל סולגניק ,  המשנה למנכ"ל אי.די.בי פיתוח ,  הרוויח ב-2009 כ-3.46 מיליון שקל .
 שלושת הבכירים באי.די.בי גם הרוויחו פחות ממנכ"ל סלקום עמוס שפירא ,  שעלות שכרו בארבע השנים האחרונות הסתכמה ב-25 מיליון שקל .  

דנקנר על שכר המנהלים : " רמות שכר מופרזות "
 על פי דו"חות החברות שמתפרסמות בימים אלה ,  מנהלים רבים בחברות הציבוריות בשוק ההון הישראלי לא יזדקקו השנה לשי לרגל החג .  נוחי דנקנר טוען כי חגיגות השכר מוגזמות

