מסע הלחצים שהוריד את חלקה של המדינה בתגליות הגז 
הרמזים של ראש הממשלה ,  הלוביזם של שר התשתיות וההתקפלות של שר האוצר  ?  ומיהו החבר היחיד בוועדת ששינסקי שהצביע נגד מזעור המסקנות ?   ?  מאחורי הקלעים של ועדת התמלוגים
1 .  ביום ראשון הקרוב אמור היה תעריף המים לציבור להתייקר ב-2.7% .  מדובר בפעימה השלישית במסגרת הרפורמה בתעריפי המים ,  שנועדה לגלם לראשונה את העלות הריאלית של השימוש בהם .  במשך שנה הגן האוצר על התעריף בחירוף נפש בפני ניסיונות להטייתו הפוליטית של התעריף .  ואולם ,  שיחת טלפון אחת לפני שבועיים שניהל יו"ר ועדת הכספים ,  ח"כ משה גפני  ( יהדות התורה )  ,  עם הממונה על התקציבים באוצר אודי ניסן ,  הספיקה להשכיח מליבו של ניסן את העקרונות הקשיחים שבהם דגל .  הייקור הצפוי אופס ,  גם אם הציבור הוא שיישא במחיר הביטול ,  בשל קיצוץ תקציב ההשקעות במשק המים הלאומי .  עיקרון הוא עיקרון ,  עד שהוא פוגש בפוליטיקה הישראלית .  2 .  ועדת ששינסקי ישבה על המדוכה במשך חצי שנה ופירסמה לפני שישה שבועות מסמך מעמיק בדבר המשטר הפיסקלי החדש שהיא מוצאת לנכון להנהיג בתחום אוצרות הטבע .  זאת ,  לאחר שנועצה במומחים זרים בעלי שם ,  ועיינה ביותר מ-1,000 עמודי חוות דעת שהגישו לעיונה חברות הגז .  אף טיעון של חברות הגז לא נותר בלתי מוכר .  שלשום החליטו במפתיע חמישה מבין ששת חברי הוועדה כי שגו בכמה מן הסעיפים שהעלו על הכתב .  החמישה החליטו ,  כך מסתמן ,  להפחית בכ-10% את נתח המדינה המומלץ מתקבולי מכירת הגז הטבעי או הנפט ,  וכן אימצו כמה מהערות חברות הגז הטבעי באשר להחלת הסדרי המס החדשים בתחילת תקופת ההפקה של המאגרים .  למרות העמדה הנחושה שהפגינה בשבועות האחרונים ,  ניסו אתמול בסביבת הוועדה לשכנע כי  " העקרונות "  ישונו כתוצאה משכנוע עמוק - ולא כתוצאה ממפגש נוסף עם אותה פוליטיקה ישראלית או חלילה ,  כתוצאה מלחצי חברות הגז .  3 .  לפני כשבועיים הופץ בכלי התקשורת  " בלון ניסוי ",  שלפיו ראש הממשלה ,  בנימין נתניהו ,  מתכוון לכנס ב-5 בינואר את ראשי משרדי הממשלה ואת חברות הגז במטרה להגיע לפשרה בסוגיית התמלוגים .  כאילו מעולם לא התכנסה ועדה מקצועית במטרה לקבוע מסמרות מבוססות באשר לאינטרס הלאומי בעניין .  הבלון הפתיע בעיקר את משרד האוצר ,  שלא ידע על כך דבר .  אך הוא הפתיע גם את חברי ועדת ששינסקי ,  שלא הבינו מה היה הטעם בעבודתם המאומצת - אם ממילא יחתכו העניינים ב"סחר סוסים "  רחוק מן העין .  מי ששיחרר את הבלון נזהר אמנם לקבוע את תאריך המפגש התיאורטי לאחר המועד הקבוע להגשת דו"ח ששינסקי הסופי  ( 31 בדצמבר )  - כדי שלא להיחשד חלילה בהשפעה פסולה על חברי הוועדה - אך הבלון העביר את המסר :  ריכוך מסקנות עצמאי של חברי הוועדה כבר בדו"ח הסופי ,  או פגישת אוברולינג שבוע לאחר פרסומו .  4 .  נציג אחד מאייש את ועדת ששינסקי מטעם משרד ראש הממשלה :  ראש המועצה הלאומית לכלכלה ,  יוג'ין קנדל .  קנדל ,  פרופסור למימון ,  ריכז מן הסתם בוועדה את הטיפול בטענות שותפות תמר ,  שלפיהן יישום מסקנות הביניים של הוועדה יביא לפגיעה במאמצי המימון של פיתוח מאגר תמר .  לפני כחודש נשמע פרופ' קנדל די נחוש בעמדתו .  בכנס ציבורי ביטל כלאחר יד את השגות חברות הגז ,  וטען כי יוכל בעצמו להביא את הסגירה פיננסית של הפרויקט בתוך שעות .  אלא שבאופן מפתיע נסדק בימים האחרונים ביטחונו המקצועי של קנדל .  זאת ,  כאשר שבועיים לפני כן מפרסם העיתונאי נחום ברנע  ( "ידיעות אחרונות ")  כי מנכ"ל משרד ראש הממשלה ,  אייל גבאי ,  ניסה לכאורה ללחוץ על קנדל לרכך את עמדותיו .  בלשכות גבאי הכחישו אז את הדברים .  5 .  הטענות בדבר קשיי המימון של תמר נישאו ליתר דיוק בפי רק חלק משותפות תמר .  חברת נובל אנרג'י האמריקאית ,  מפעילת הקידוח ,  הודיעה כי תבצע את חלקה בפרויקט בכל מקרה .  הזעקה הרמה ביותר נשמעה דווקא מכיוונה של ישראמקו ,  שכשלה עד כה במאמציה לסגור פיננסית את חלקה בפרויקט  ( 750 מיליון דולר )  .  זאת ,  לאחר שבחרה להיפרד מיתר שותפותיה לקידוח ,  ולגייס את המימון עבור חלקה באופן עצמאי ובדרך שונה .  קבוצת דלק ,  שנסמכה על ניסיונה מן העבר ,  החליטה לפצל את המימון לתמר בין חוב קצר שאותו הובילו ברקליס ו-hsbc  ( עם התחייבות חיתומית )  לחוב ארוך טווח ,  שאותו תגייס בתקופת ההקמה ,  עם התבהרות תנאי הפרויקט .  בישראמקו סברו כנראה כי הם מכירים את החומר טוב יותר ,  והחליטו לגייס את כלל החוב במכה אחת ,  בארגון דויטשה בנק - ובלי התחייבות חיתומית .  ארבע פעמים כבר נדחה המועד האחרון לחתימת הסגירה הפיננסית בין הצדדים ,  תוכנית הפיתוח של תמר השתנתה בקיץ מן הקצה אל הקצה ,  בין דלק ונובל לבין ישראמקו התגלע סכסוך סביב דמי השימוש שתשלם להן עבור השימוש במתקני ים תטיס מול אשקלון - אך דויטשה וישראמקו בחרו להפיל את כלל קשיי עולמן המימוני על חברי ועדת ששינסקי .  מה יש להן להפסיד ?  הרי אם לא יצליחו בתוך שבועות להעמיד את המימון ,  עלולה ישראמקו לאבד מזכויותיה בפרויקט לטובת שותפותיה .  6 .  ישראמקו טענה כי תשואת פרויקט תמר עלולה להיגרע משמעותית כתוצאה מיישום המסקנות ,  וזוהי עמדה לגיטימית .  מה שמטריד הוא הצהרתו המאיימת של המנכ"ל יוסי לוי אתמול בוועדת הכלכלה של הכנסת ,  שלפיה אם תמר לא תוחרג מן ההמלצות  - " לא תהיה תמר ".  מה שלוי שכח הוא שמאגר תמר אינו שלו .  סעיף 31 לחוק הנפט מחייב בעל חזקה  " להתחיל בקדיחת באר פיתוח תוך שישה חדשים מיום שניתן שטר החזקה ",  ולהפיק את הנפט  " בשקידה ראויה ".  סעיף 33 לחוק מסמיך את שר התשתיות לחייב בעל חזקה לספק את הגז הדרוש לצורכי המשק .  אלא שאת ביטחונו העצמי שואב לוי דווקא מאותו שר תשתיות .  עוזי לנדאו ,  שתקף את מסקנות ועדת ששינסקי כבר ערב פרסומן וניסה לשדל את נתניהו כדי שיסכל את עסקת הגז של החברה לישראל ו-emg המצרית ,  התייחס בשבועות האחרונים בשוויון נפש לאיומי חברות הגז שלא לפתח את מאגר תמר .  במקום לממש את סמכותו בחוק ,  נרתם לנדאו דווקא לגבות את איומי חברות הגז ,  ונזכר לדרוש במפתיע להחריג את פרויקט תמר ממסקנות ששינסקי ,  כדי לא לפגוע במימונו .  זאת ,  כשבמטרה לעשות נפשות לעמדתו - אף הכניס את נתוני התזרים של שותפות תמר על גבי נייר משרד התשתיות שהופץ לעיתונות .  7 .  מי שיישר במפתיע קו עם לנדאו היה מנכ"ל משרדו ,  שאול צמח ,  החבר בוועדת ששינסקי .  צמח לא בחל בחודשים האחרונים במפגני מחאה תקשורתיים נגד פעילותה של הוועדה ,  אך בחדרי חדרים נתן אישורו למסקנותיה .  שלשום היה זה דווקא צמח שהצביע נגד המסקנות הסופיות והמרוככות ,  במחאה על השלכותיהן לכאורה על פיתוח מאגר תמר .  התנהגותו האופוזיציונית של צמח יכולה היתה להתקבל בהבנה רבה יותר אם רק היינו שוכחים את תפקידו ב-2001-2002 .  צמח ,  תחת כובעו כסגן הממונה על התקציבים באוצר ,  היה הדובר הנחרץ של האוצר לתמיכה בהעלאה חדה של התמלוגים . " אוצרות טבע של מדינה שייכים לאזרחיה ולא למי שמצא אותם ",  הבהיר אז צמח ,  ושלל את טיעוני הרטרואקטיביות . " לגבי מה שנקרא פה בטעות רטרואקטיביות ..  .  באיזשהו קו חותכים ,  ואומרים שמעתה ואילך לכולם יש אותו שיעור מס ",  הסביר צמח .  8 .  למרות הססנות נציג ראש הממשלה והתנגדות נציג שר התשתיות ,  מחצית מבין חברי ועדת ששינסקי  ( שלושה )  הם מינויים של שר האוצר יובל שטייניץ .  שטייניץ התעקש לשמור על רוב בוועדה באמצעות הכפלת הקול של היו"ר פרופ' איתן ששינסקי ,  ולכן האחריות לתוצרי הוועדה מוטלת על כתפיו .  בסופו של יום ,  לא יעזרו הניסיונות להפיל את האחריות במזעור מסקנות הוועדה על נתניהו או על לנדאו .  עמדתו הנחרצת של שטייניץ עומדת כעת למבחן .  הוא ידע לעמוד על רגליו האחוריות נגד הניסיונות להתערב בשינוי חוק עידוד השקעות הון - למרות הקמפיין שניהלה נגדו כיל .  ואולם כאמור ,  שטייניץ ידע גם להיעלם כשהפוליטיקה פגשה את תעריף המים .
 
מסע הלחצים שהוריד את חלקה של המדינה בתגליות הגז 
הרמזים של ראש הממשלה ,  הלוביזם של שר התשתיות וההתקפלות של שר האוצר  ?  ומיהו החבר היחיד בוועדת ששינסקי שהצביע נגד מזעור המסקנות ?   ?  מאחורי הקלעים של ועדת התמלוגים

