הפועל רעננה - מכבי נתניה :  אשר ימצא את האושר ? 
אחרי אופורית הניצחון על חיפה בגביע הטוטו ,  רעננה מקווה לשמח את הבעלים מול קבוצתו לשעבר .  דיגמלאשווילי חתם
יממה לפני המפגש המסקרן נגד מכבי נתניה  ( שבת ,  19:00 )  ,  בהפועל רעננה עדיין אפופים באדי שמחת ההעפלה לגמר גביע הטוטו והניצחון הגדול על מכבי חיפה  ( 2:3 )  ,  אך מקפידים לחזור לקרקע ולנסות לסיים את השבוע מבלי להרוס את הטעם המתוק שלו .  מעבר לבעלים ,  אשר אלון ,  לו יהיה זה מפגש שני מול הקבוצה אותה ניהל במשך שנים ,  גם המנכ"ל החדש של רעננה ,  רועי דניאל ,  שימש בעבר כדובר מכבי נתניה ,  ושחקני הקבוצה הבטיחו לנצח גם עבורם .
 השחקנים עדיין מעט תשושים מצמד המשחקים הקשה בשבת וברביעי מול האלופה מכבי חיפה ,  אך בצוות המקצועי לא צופים שהעייפות תשפיע עליהם שכן הם עברו אימוני שחרור במהלך השבוע .  בצד המנטלי עברו שחקני הקבוצה שיחות על מנת לוודא שלא יגיעו שאננים לאחר הניצחון על חיפה .  אלי כהן יאלץ להמשיך להסתדר ללא החלוץ הליטאי ריקארדס בניושיס לאחר שגם היום לא הגיע שחרורו הבינלאומי .  קשר הרכש מאור זוהר יעמוד לרשותו ,  אך לא נמצא בתמונת ההרכב .  המאמן צפוי להמשיך ולתת את הקרדיט להרכב שהפסיד בליגה למכבי חיפה ולא לזה שניצח בגביע הטוטו ,  כשעומרי עטיה ,  סטיבן כהן ואיתי אלקסלסי יחזרו ל-11 הפותחים .  
הקשר הגיאורגי דוד דיגמלאשווילי  ( 29 )  חתם עד סוף העונה בהפועל רעננה .  דיגמלאשווילי שיחק בשנים האחרונות בדינמו טיביליסי ובעבר בסיינה האיטלקית וסמסונספור הטורקית .  הקשר נבחן בקבוצה בשבוע האחרון ואף כבש שער במשחק גביע הטוטו נגד מכבי חיפה .  הוא יוכל לשחק החל מהשבוע הבא בכפוף להשגת השחרור הבינלאומי .  
הרכב משוער :  שאול סמדג'ה ,  רועי לוי ,  איתי טואף ,  אירמנטס זלמקיאס ,  עומרי עטיה ,  איתי אלקסלסי ,  תמיר פור ,  סטיבן כהן ,  אבי כנפו ,  רז כהן ,  דודו ביטון .
 לאחר ששבו למסלול הניצחונות בתחילת השבוע נגד הפועל עכו  ( 0:1 )  משער בדקת הסיום ,  ינסו במכבי נתניה להמשיך במומנטום ולנצח את קבוצתו של האקס המיתולוגי אשר אלון .  בסיבוב שעבר ,  התקשו מאוד בנתניה מול הפועל רעננה שהייתה קרובה לניצחון בקופסא ,  אך המשחק הסתיים ב-1:1 ,  במה שהיווה את הנקודה הראשונה בהיסטוריה של רעננה בליגת העל .  
הפעם ,  מקווים בנתניה ,  המשחק יתפתח בצורה שונה . " ראינו את היכולות של רעננה במשחק חצי גמר גביע הטוטו מול מכבי חיפה וזו תהיה התמודדות קשה ",  סיפר שוערה הצעיר של נתניה דניאל ליפשיץ . " אני מקווה ומאמין שנחזור עם שלוש נקודות .  תמיד אנחנו באים לנצח ולא משנה מול איזו קבוצה ". 
ליפשיץ ,  שתפס את מקומו של אריסטיד זוגבו שנמצא באליפות אפריקה ,  ספג רק שער אחד מאז נכנס לשער לפני שלושה מחזורים ,  אך השוער הצעיר מסרב להתרגש . " בתקופה האחרונה אני ממשיך לעבוד קשה על מנת להשתפר ולהתקדם ,  ואני שמח שיש שיפור ביכולת שלי .  אני ממשיך לעבוד קשה ולהביט קדימה ועושה הכל כדי להיות שוער טוב למכבי נתניה ".  
" אני שמח לחזור לשער ",  סיכם השוער שפתח את העונה כשחקן הרכב ונדחק לספסל כשהיגע זוגבו . " מאמן השוערים עופר בסון ובעיקר ראובן עטר נתנו לי את כל הביטחון ,  הראו לי שהם סומכים עליי ואמרו לי שהם מאמינים בי .  זה נותן לי תחושה טובה ". 
ראובן עטר יאלץ להסתדר ללא הקפטן שלו ,  אלמוג כהן המוצהב .  את כהן יחליף ליאוניד קרופניק שיערוך הופעת בכורה מחודשת בהרכב נתניה .  גם דיוויד גומז יערוך בכורה בהרכב ויפתח כחלוץ לצידו של דלה ימפולסקי .  עמרי בן הרוש יחזור לספסל וטל מעבי יחזור לתפקד כמגן שמאלי .
 הרכב משוער :  דניאל ליפשיץ ,  קלמי סבן ,  ביוואן פרנסמן ,  אוראל דגני ,  טל מעבי ,  ליאוניד קרופניק ,  רביד גזל ,  שניר גואטה ,  שלו מנשה ,  דלה ימפולסקי ,  דיוויד גומז .
 
הפועל רעננה - מכבי נתניה :  אשר ימצא את האושר ? 
אחרי אופורית הניצחון על חיפה בגביע הטוטו ,  רעננה מקווה לשמח את הבעלים מול קבוצתו לשעבר .  דיגמלאשווילי חתם

