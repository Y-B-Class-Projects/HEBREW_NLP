השבוע של עופר עיני
עכשיו זה ודאי :  עיני ,  שגם העמיד את ברק בפינה וגם כופף את האוצר בהסכם השכר במשק ,  הוא אחד האנשים החזקים במשק .  קווי דמותו של יו"ר הסתדרות העובדים בעל קשרים בצמרת השלטון ,  הכלכלה והטייקונים .  רק הוועדים הגדולים עוד לפניו
זה היה השבוע של עופר עיני ,  ללא ספק .  בשבוע אחד הוא גם דפק את המסמר האחרון בארון הקבורה הפוליטי של אהוד ברק בנאום ה"אהבל "  שלו שלשום ,  וגם כופף את ידו של משרד האוצר בהסכם השכר שנחתם השבוע במשק .  
ואולם ,  ה"אהבל "  לא מסמן רק את סופו של ברק .  אולי יותר מכל הוא מבטא את מעמדו האיתן של עיני במפה הפוליטית .  יש לעיני קשרים ענפים במסדרונות הכנסת והממשלה ,  וגם חוש פוליטי מפותח - הוא ידע להתרחק מברק כשרק הריח את ההידרדרות במעמדו - ועם זאת הוא מתעקש שאין לו יומרות פוליטיות אישיות . " המטרה שלי היא לרתום את מפלגת העבודה ,  ואת המפלגות בכלל ,  לצורכי ההסתדרות והעובדים ,  ולא להפך ",  הוא הבהיר כמה פעמים .  אבל דבריו נכונים לעכשיו .  בפוליטיקה ,  כמו בפוליטיקה ,  אין לדעת ,  וכך גם בנוגע לכוונותיו של עיני .  
הסכם השכר החדש עבור 900 אלף עובדי המגזר הציבורי ,  שעליו חתם עיני השבוע עם שר האוצר ,  יובל שטייניץ ,  היה הישג להסתדרות ואכזבה לאוצר .  ההסכם הזה חיזק עוד יותר את מעמדו הציבורי של עיני ובד בבד חשף את חולשותיו - בעיקר את התחשבותו הרבה באינטרס של הוועדים החזקים במשק ,  כמו אלה של חברת החשמל ,  רשות שדות התעופה ונמלי הים ,  המזינים את ההסתדרות בכספי דמי החבר שהם גובים מהעובדים .  הוועדים האלה מגלים עצמאות רבה .  מי שעוקב אחר המצב בנמלים ,  למשל ,  יודע כמה גלים של שביתות איטלקיות ואיומי שביתה פוקדים אותם ,  לעתים בלי לשאול את פי ההסתדרות .  חולשה זו מסנדלת את עיני ומונעת ממנו להסכים לרפורמות חיוניות במגזר הציבורי .
 במסגרת הסכם השכר במגזר הציבורי שנחתם ב-2008 נקבע ,  על פי דרישת האוצר ,  כי תחל התייעלות של המגזר הציבורי .  נציגי משרד האוצר אף הצליחו לשכנע את אנשי ההסתדרות להקים ועדה משותפת .  לוועדה מונו שני יושבי ראש ,  אנשי מקצוע מוערכים :  יצחק רז ,  יו"ר הסתדרות המהנדסים ,  והמשנה לממונה על השכר ,  יוסי כהן .  ואולם ההסתדרות דאגה לכך שדיוני הוועדה ייפסקו ללא תוצאה .  במסגרת הסכם השכר שנחתם השבוע אפילו לא הוקמה ועדה .  ההסתדרות דחתה על הסף כל דיון בהתנהלות המגזר הציבורי .  נציגיה הבהירו לעמיתיהם מהאוצר : " באנו לנהל משא ומתן על השכר בלבד .  על רפורמה במגזר הציבורי נדבר בפעם אחרת ".  
המקרה היחיד שבו נעשה ניסיון ליצור עידן חדש ביחסי העבודה בישראל ,  לפחות במגזר הציבורי ,  היה במעצ .  ביוני 2008 חתמו עיני ומנכ"ל החברה הלאומית לדרכים  ( מעצ )  ,  אלכס ויז'ניצר ,  על הסכם היסטורי שנועד לשנות את דפוסי העבודה בחברה .  ההסתדרות ,  נקבע בהסכם ,  תאפשר את פיטוריהם של חמישה מהנדסים מהחברה הממשלתית על אף שהיו עובדים קבועים .  
עם זאת ,  פיטוריהם של החמישה לא היו העיקר .  ההסכם ,  שנועד לסיים פרק ארוך של עיצומים בחברה הממשלתית ,  נחתם אחרי שההסתדרות נתנה מראש את הסכמתה לכך שמעצ תוכל לפטר עובדים גרועים .  עיני אישר בחתימתו מתן גמישות ניהולית להנהלת החברה - ביטוי מכובס שמאחוריו מסתתרת הרשאה בידי ההנהלה לפטר עובדים או לנייד אותם מתפקיד לתפקיד לפי צורכי הארגון .  
במקביל ,  ההסכם נועד לאפשר למעצ לגייס לשורותיה מהנדסים ,  למרות חיזורי השוק הפרטי ,  באמצעות תשלום שכר גבוה וקידום מהיר יותר מהמקובל בשאר הגופים של המגזר הציבורי .  כל עובד במעצ ,  נכתב בהסכם ,  יקבל גמול מיוחד עבור הצטיינות ,  ומנגד עובד שצבר שתי חוות דעת שליליות בתוך שנתיים - החברה תוכל לפטרו ללא צורך בהסכמה מוקדמת של הוועד או של ההסתדרות .  
אלא שהבשורה החשובה של גמישות ניהולית במגזר הציבורי - שאין חולק על חשיבותה - לא התממשה .  ההסכם הזה נשאר נחלתה של מעצ בלבד .  מאז חלפו שנתיים וחצי והוא לא הועתק למשרדי הממשלה ,  לרשויות מקומיות ,  לחברות ממשלתיות ,  לקרן קיימת לישראל ,  למינהל מקרקעי ישראל ולגופים האחרים .  
לא היה זה מופרך להניח שהסכם מעצ יורחב .  עם כניסתו לכהונת יו"ר ההסתדרות ,  לפני כמעט חמש שנים ,  ניסה עיני לנער את התדמית המיושנת של ההסתדרות ופעל להיראות כמי שדוגל בהנהגת מודלים של המגזר העסקי בתוך המגזר הציבורי .  אלא שלהתחלה מעודדת זו לא היה המשך .  
השבוע שוב נקרתה בפני עיני ההזדמנות להוכיח את כנות כוונותיו ,  בכך שייתן יד להכנסת גמישות ניהולית למגזר הציבורי .  במסגרת הסכם השכר החדש ,  שנחתם ביום שלישי ומנע את פרוץ השביתה ,  ביקש הממונה על השכר באוצר ,  אילן לוין ,  להכניס סעיף דומה לזה שקיים במעצ .  עיני התנגד והסעיף נותר בחוץ - חולשתו לוועדים החזקים ניצחה .
 בהסתדרות אומרים כי בניגוד לרושם שמטפח משרד האוצר ,  עיני אינו מתנגד לתת להנהלות יכולת לפטר עובדים בעייתיים או לתגמל כספית עובדים מצוינים .  כמובן ,  בהסתדרות לא מודים בכך שעמדתה מושפעת מהוועדים החזקים .  לטענת אנשי ההסתדרות ,  לעיני יש תנאי ברזל לגמישות ניהולית ,  שהאוצר אינו מתחייב לקבל :  שבמסגרת הרפורמה הזאת לא ייפגע מספרם של העובדים המאורגנים בהסתדרות באותו מקום עבודה .  במלים אחרות ,  עיני רוצה איזון בין הכוח הנוסף שתקבל ההנהלה לבין שמירה על מעמדה של ההסתדרות כגוף שהעובדים מאורגנים בו .  
כך גם בעניין הרעיון שהעלה האוצר לחתוך בתוספות השכר לבעלי ההכנסות הגבוהות ולהגדיל את התוספות לבעלי ההכנסות הנמוכות .  עיני התנגד .  בעיניו צעד זה יוביל לביטול העבודה המאורגנת .  נראה שהוא חושש כי ברגע שההסתדרות תסכים לכך שקבוצת עובדים חזקה ,  למשל הנתבים בנמלים והמהנדסים בחברת החשמל ,  תוותר על חלק מהכספים המגיעים לה למען קבוצה אחרת ,  חלשה - המשמעות תהיה התפרצות של עימות בין קבוצות העובדים לבין עצמן .  
במשרד האוצר ידעו מראש ,  לפני תחילת המו"מ על הסכם השכר החדש ,  על התנגדותו של עיני לתשלום תוספת דיפרנציאלית .  ואולם ,  כחלק מהמאבק הפסיכולוגי שהתנהל בעת המו"מ על ההסכם ,  אנשי האוצר הציגו את עיני כמי שאינו רוצה להרגיז את  " החזקים ",  בעלי השכר הגבוה ,  שמהם ההסתדרות שואבת את כוחה ואת משאביה הכספיים .  מטרתם היתה ,  פשוט ,  להביכו .  
העקיצות ששיגר האוצר לעברו של עיני בעניין התוספת הדיפרנציאלית אינן צריכות להטעות לגבי מעמדו .  עיני ממשיך גם עתה ,  לאחר חתימת ההסכם ,  להיות חביבם של אנשי האוצר .  בעת מסיבת העיתונאים שהתקיימה עם גיבוש הסכם השכר ,  כבר לא היה זכר לביקורת בפיהם של שר האוצר ,  יובל שטייניץ או מנכ"ל המשרד ,  חיים שני ,  על עיני ,  אלא רק תשבחות .  בכך שידרו כי לא באמת התכוונו לכך שעיני ייענה להצעותיהם בעניין הגמישות הניהולית והתוספת הדיפרנציאלית .
 כך או כך ,  הסכם השכר שנחתם השבוע יכול להיחשב להישג מבחינתו של עיני .  אמנם הוא דרש תוספת של 10.5% לשלוש שנים וקיבל תוספת של 6.25% בפריסה ל-3.5 שנים ,  אך יש לזכור שהאוצר הציע תוספת של 1.5% בלבד .  בנוסף ,  כמה סעיפים אחרים בהסכם הם חסרי תקדים :  מענק חד פעמי אחיד בסך 2,000 שקל לכל שכיר במגזר הציבורי ;  מענק קבוע בסך 300-500 שקל לנשים עובדות שלהן עד שני ילדים בגיל 5 ומטה ;  הגדלה הדרגתית של הפרשות המעסיק והעובד לפנסיה בקרנות החדשות לכדי 19.5% ;  והרחבת הזכאות של העובדים לפדיון ימי מחלה .  
תהיה גמישות ניהולית במגזר הציבורי או לא ,  תשולם תוספת דיפרנציאלית או לא - עיני נשאר בלב הקונסנזוס הכלכלי-פוליטי .  את תחילת דרכו לקונסנזוס הוא סלל עוד בתפקידו הקודם בהסתדרות ,  כיו"ר האגף לאיגוד מקצועי ,  ב-2005 .  אז הוא פגש בנשיא התאחדות התעשיינים ,  שרגא ברוש ,  במהלך הדיונים על הרפורמה בנמלי הים .  מעורבותם של השניים מנעה שביתה ארוכה של עובדי הנמלים .  מאז ועד היום ,  קיימת ברית בין השניים .  השבוע היה ברוש מהבודדים שידעו כי עיני לא מתכוון באמת לממש את איומי השביתה שלו ,  אלא יגיע להסכם פשרה עם האוצר .  התיאום עם ברוש היה רק ההתחלה .  
עיני ,  שבעבר עבד במס הכנסה - שם גם שימש יו"ר ועד העובדים - חידש קשרים מימים עברו עם אנשי האוצר .  קשרים אלה הסתעפו גם לעבר בנקאים ,  אנשי עסקים וטייקונים .  צדיק בינו ,  בעל השליטה בבנק הבינלאומי ,  פנה לעיני כדי שישמש בורר באחד מסכסוכי העבודה הרבים בבנק .  עם משברים אחרים ,  כמו בוויטה פרי גליל ,  בתפרון או במכתשים אגן שבהם איימו ההנהלות לפטר עובדים רבים ,  הוא התמודד לא רע ,  הודות לקשריו הטובים עם הקהילה העסקית .  הברית עם ברוש גם סייעה לעיני  ( ולברוש )  לפני שנה לכונן את עסקת החבילה במשק ואת פורום השולחן העגול המשותף לאוצר ,  להסתדרות ולמעסיקים הפרטיים .  
ואולם ,  קרבתו של עיני לצמרת עולם העסקים יכולה לעורר שאלות נוקבות .  למשל ,  צריכה להטריד העובדה שקרובי משפחה של עיני הועסקו בקבוצת אי.די.בי שבשליטת נוחי דנקנר ,  והעובדה שבכירים בהסתדרות משמשים דירקטורים בשכר בחברות שבבעלות דנקנר ובחברות שבבעלות אנשי עסקים אחרים .  
בשבוע שעבר טיפל עיני במשבר במכתשים אגן ,  הצפויה להימכר לחברת כמצ'יינה הסינית .  הוא הגיע להסכם שלפיו 200 מעובדי החברה הישראלית יפרשו מרצון .  האם לנוכח מערכת הקשרים המסועפת הזאת ,  עיני לא נמצא בניגוד עניינים כאשר ניגש לחתום על הסכם הקובע את עתידם של עובדי מכתשים ?   " שום ניגוד אינטרסים לא היה פה ",  אומרים בהסתדרות . " לפני תחילת המו"מ עם הנהלת מכתשים ,  עיני שאל לדעתם של הוועדים במכתשים ובאגן אם יסכימו שיטפל במשבר ,  והם נתנו לכך את הסכמתם המלאה ".  
שני דפוסי התנהלות אחרים המנתבים את עיני ללב הקונסנזוס ומאפשרים לו לזכות באמון המעסיקים ומשרד האוצר ,  הם דרכו להמעיט בשביתות במשק והעובדה שאין בעברו עסקנות פוליטית .  קודמיו בראשות ההסתדרות ,  ובמיוחד עמיר פרץ ,  הרבו להשבית את המשק ולא רק על רקע דרישות שכר .  אפילו התבטאות אומללה אחת של שר האוצר ,  יעקב נאמן ,  נגד העובדים המאורגנים בהסתדרות  ( "פצצות מתקתקות מבית ")  בדצמבר 97' ,  היתה עילה לשביתה .  בימיו של פרץ ,  ישראל ניצבה באחד משני המקומות הראשונים בטבלת המדינות שבהן מתקיימות שביתות .  כיום היא באחד המקומות האחרונים .
 במישור הפוליטי ,  אין אדם המחובר למרכזי המפלגות בישראל כמו עיני :  בקדימה יש לו השפעה באמצעות כמה ועדים גדולים .  כמו כן הוא מקיים יחסים אישיים טובים עם ראש הממשלה ,  בנימין נתניהו .  
השפעתו של עיני על הנעשה במפלגת העבודה רבה הן בגלל ההצלחות שרשמה ההסתדרות בראשותו ,  מאז ירש את עמיר פרץ בתפקיד לפני כמעט חמש שנים ,  והן בזכות כוחו במרכז המפלגה ,  המתבסס על עשרות צירים שהם עובדי ההסתדרות ולפיכך עושי דברו .  עיני התנתק מפטרונו עמיר פרץ ,  האיש שהביא אותו להסתדרות ,  התחבר ליריבו של פרץ ,  אהוד ברק ,  ותרם להשתלטותו על מפלגת העבודה - עד לתחילת ההתרחקות ממנו לפני כמה חודשים והאמירה  " אהבל "  שסגרה את המעגל .  
בתקופת כהונתו הקצרה יחסית של עיני ,  ההסתדרות הגיעה להישגים בלתי צפויים .  הסדר פנסיה חובה ,  שני הסכמי שכר במגזר הציבורי ,  16 חוקים או תיקוני חקיקה לחיזוק העובדים ועסקת חבילה שהשקיטה את יחסי העבודה במשק - וזו רשימה לא מלאה .  לכן אפשר לצפות שנושאים חשובים כמו הגמישות הניהולית והקטנת פערי השכר בקרב העובדים ,  שבינתיים הוסרו מהפרק ,  יעמדו במרכזו של הסכם עבודה עתידי שהוא יהיה השושבין שלו .
 
השבוע של עופר עיני
עכשיו זה ודאי :  עיני ,  שגם העמיד את ברק בפינה וגם כופף את האוצר בהסכם השכר במשק ,  הוא אחד האנשים החזקים במשק .  קווי דמותו של יו"ר הסתדרות העובדים בעל קשרים בצמרת השלטון ,  הכלכלה והטייקונים .  רק הוועדים הגדולים עוד לפניו

