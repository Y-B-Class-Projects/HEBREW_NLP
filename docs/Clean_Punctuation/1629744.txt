בנק הטעויות של מכבי ת"א
הדברים האלה כבר היו צריכים להיות ידועים :  העליבות של שוק הרכש בינואר-פברואר ,  הסיכוי לשלב שחקן בקבוצה שעדיין לא הבשילה וההשפעה של זריקת שחקן על שאר הסגל כמעט תמיד טפחו על פניה של מכבי תל אביב ברגע שהיא ניסתה לבצע שינויים באמצע עונה .  מישהו הפנים ? 
פיני גרשון ,  מספרים ,  הוא מאמין גדול במספרים .  לא מספיק ,  כנראה ;  בשבועיים הקרובים ינחת בארץ שחקן פנים ,  כדי לחזק את הקו הקדמי של מכבי תל אביב .  גברת סטטיסטיקה חוזה כישלון צפוי מראש .
 שבעה שחקנים הצטרפו למכבי במהלך העונה בעשור האחרון .  דורון שפר חבר לקבוצה המקרטעת של דיוויד בלאט בעונה 2002/3 ;  ברונו שונדוב הצטרף בשיאה של עונת 2003/4 ,  רק כדי לנפק משחק שיא של 4 נקודות מול ולנסיה ;  ב-2006/7 נחת גוראן ירטין ,  הרכז הראשון בהיסטוריה שאיבד בממוצע שני כדורים על כל אסיסט אחד ;  ובעונה שעברה עברו כאן הבליין-כדורסלן  ( בסדר הזה )  צ'ארלס גיינס ;  הראפר-כדורסלן  ( בסדר הזה )  די בראון ;  השמנמן-כדורסל  ( בסדר הזה )  אלטון בראון ;  וארון מגי ,  שגם הסדרנים בהיכל לא תמיד זיהו .
 כמעט מיותר לציין שאיש מהם לא האריך את חוזהו בעונה נוספת .  אלטון בראון וגיינס אף הגדילו לעשות ,  כאשר נחתכו עוד בטרם הסתיימה העונה .  תוסיפו אל הרשימה שמות כמו דיוויד בנואה ,  אריק גינגולד וזדרבקו ראדלוביץ' ,  שחקני חיזוק-חילוש נשכחים שהצטרפו לקבוצה תוך כדי תנועה בשנות ה-90' העליזות ,  ותבינו מדוע סיכויי ההישרדות אינם עומדים לצידו של שחקן הרכש שעוד יעלה ויבוא .
" הכל מתחיל ונגמר בכסף ",  אומר בעניין שרון דרוקר .  הוא צודק ,  כמובן ;  אילו נהנתה מכבי מתקציב בלתי-מוגבל ,  הייתה יכולה לבצע מעשה אולימפיאקוס/פנאתינייקוס/צסק"א ולפתות קבוצות אירופאיות לשחרר שחקנים בתמורה לביי-אאוט רצחני .  אלא שמכבי הקציבה לשחקן הרכש כ-350-500 אלף דולר ,  פחות או יותר  כסף שמגיע בעיקר מהחיסכון עקב שחרור לאמפה  ( 300,000 דולר בקירוב )  ,  ועוד קצת ממזומנים שיעבירו הבעלים .  אלא ש"בסכומים האלה ",  אומר סוכן השחקנים לשעבר גיא הראל , " קשה למצוא את השחקן שיעשה עבורך את ההבדל ". 
יורם חרוש ,  מאמן-העל של הנבחרות הצעירות ולשעבר מאמן מכבי תל אביב והפועל ירושלים ,  לא מאמין בשוק השחקנים של ינואר-פברואר . " למעט מקרים ספוראדיים ,  אני לא חושב שהשוק הזה יכול לעשות נפלאות ",  הוא אומר . " בדרך כלל ,  ההשפעה של ההעברות האלה היא די מינורית .  כמעט ולא קורה ששחקן מצטרף אליך במהלך העונה ומשנה את הקבוצה .  זה מעורר הרבה בעיות מקצועיות ,  בעיות של כימיה .  בקבוצת כדורסל מתגבש מרקם מסוים שקשה להיכנס אליו ".  
במהלך חודש ינואר מסתיימים החוזים הזמניים ב-NBA ,  ושלל שחקנים נושרים מהליגה .  ברוב המקרים ,  העובדה שכמעט ושרדו בליגה הטובה בעולם לא הופכת אותם בהכרח למתאימים לרמה האירופאית הגבוהה . " נשורת NBA ?  אני לא רואה הרבה שחקני NBA גדולים שנחתכו מהליגה בתקופה הזאת של השנה והגיעו לאיזשהו מקום .  אין הרבה סודות ". 
דן שמיר מבקש לחלוק על חבריו . " יש שחקנים שיכולים להפוך לתוספת משמעותית ",  אומר מאמן בני השרון .  טרנס מוריס יכול להיחשב לדוגמא הקלאסית . " אני הבאתי אותו בינואר ,  מהליגה היוונית ,  והוא שינה לנו את כל העונה ",  מספר שמיר . " אם אתה שחקן טוב ,  זה יכול לקרות לך ".  התנאי להצלחה ,  לדבריו ,  הוא ששחקן החיזוק  " יבוא על שלד טוב ,  כתוספת למשהו שכבר עובד וצריך רק כוונון נוסף .  הרבה קבוצות גדולות באירופה עושות שינויים במהלך העונה .  אפילו צסק"א של מסינה הביאה שחקנים תוך-כדי ".  
" כמה פעמים בהיסטוריה קרה סיפור כמו מוריס ?  ",  מקשה גיא הראל . " זאת באמת הייתה הצלחה אדירה ,  אבל זה סיפור נדיר .  לפני שהגיע לירושלים הוא שיחק ביוון ולא הותיר חותם יוצא דופן .  ליאור ליובין היה איתו בקבוצה .  אם היית שואל את ליובין עליו באותו זמן הוא בטח היה אומר שטרנס שחקן נחמד ,  אבל לא שחקן שיכול בתוך שנתיים להגיע לקבוצות הכי גדולות באירופה .  עם טרנס הכל הסתדר ,  נכון ,  אבל אין מה לבנות על התקדים הזה .  נכון ,  גם קבוצות גדולות מצרפות שחקנים ,  אבל כמה מהם הפכו עונה ?  כמובן ,  אם ריאל מדריד מביאה עכשיו שחקן-על כמו מרקו יאריץ' ,  זה סיפור אחר .  גם אחד כמו רוקו-לני אוקיץ'  ( הכישרון הקרואטי הגדול שחתם שלשום בפנרבחצ'ה-אולקר ,  א.ג .)  יכול לעשות את ההבדל .  העניין הוא שכמעט ואין שחקנים כאלה ". 
המפתח לשידוך מוצלח ,  טוען חרוש ,  טעון בשילוש הקדוש הכולל את  " איכות השחקן ,  האישיות שלו והמערכת שאליה הוא מגיע .  יכול להיות שתביא שחקן איכותי ונחמד ,  אבל למערכת אין יכולת ונכונות לקלוט את השחקן ולחבק אותו ,  במיוחד בימים הראשונים ,  שהם ימים לא פשוטים מבחינה הקהל והתקשורת ". 
ואילו עמרי כספי ,  שחקנה של סקרמנטו קינגס ,  סבור כי  " זה קשה .  קבוצה עושה דרך שלמה תוך כדי עונה .  יש שחקנים שיודעים להשתלב טוב יותר ,  אבל כדי שזה יקרה הם צריכים להיות פותחים מבחינה חברתית ,  כמו די בראון ,  שהצטרף אלינו במהלך העונה שעברה .  גם שחקן שחוזר מפציעה עובר חוויה דומה ;  קשה לשחקן להצטרף לקבוצה שרצה ,  ומיד לקחת אחריות ולזרוק לסל .  הוא צריך זמן .  וכשאתה מצטרף לקבוצה במהלך עונה ,  לא בטוח שיש לך ". 
וזה לא שלמכבי אין אלטרנטיבות מקצועיות ;  יניב גרין ,  כזכור ,  עדיין נמצא שם .  אלא שבמכבי מציינים את ריבוי הפציעות של הסנטר ,  ובין השורות רומזים כי לא יוכלו להסתכן ולבנות את עצמם על מי שאשתקד החמיץ כמעט שליש מהעונה .
 פסיכולוג הספורט נועם אייל בוחן את הסוגיה מזווית שונה . " החלפת שחקן במהלך עונה יכולה להיות ביטוי של עוצמה מצד אחד ,  ומצד אחר ביטוי לשבריריות שלה ",  הוא מסביר . " קודם כל ,  עצם ההכרה שקיים חסר מקצועי בקבוצה שמחייב החתמה של שחקן נוסף היא אף פעם לא דבר קל .  זה מכאיב ,  אבל זה מראה על שינוי מחשבתי .
" באופן קבוע ,  יש שחקנים שנפגעים מההחלטה לשחרר שחקן אחר ,  ואפילו רואים את עצמם נעלבים ברמה האישית ;  הלא כביכול מדובר בחוסר-אמון גם כלפיהם ",  מוסיף אייל . " מצד שני ,  יש שחקנים שמרוצים מכך ,  מהסיבה שבאופן פסיכולוגי תחושת היריבות הגדולה ביותר בקרב שחקני קבוצות הכדור למיניהן היא לא כלפי שחקנים מקבוצות אחרות ,  אלא כלפי שחקנים מהקבוצה שלהם .  היריבות הזו היא תוצאה של מאבק קבוע על דקות משחק ,  על תשומת לב של מאמנים ,  על ההצלחה בתוך המועדון ,  היחס מהאוהדים ומהתקשורת ,  כך שכל החלפת שחקן מתפרשת אצלם ביחס לשאלה האם זה טוב או רע לי ברמה האישית ". 
מפתיע ככל שזה יישמע ,  אייל דווקא בעד שינויים פרסונאליים תוך כדי תנועה . " מבחינת פסיכולוגיית ספורט ,  ההנחה שלי היא שהחלפת שחקנים היא צעד הכרחי להצלחה ולבריאות של הקבוצה ",  הוא אומר . " הסיבה היא שביום-יום ,  לצוות המקצועי יש מעט מאוד השפעה על השחקנים ברמה הפסיכולוגית במהלך העונה .  מאמן יכול לדבר לשחקן שלו כמה שהוא רוצה ,  אבל אם השחקן לא ירצה להקשיב ויחשוב שהוא מגיע מעמדת כוח ,  הוא פשוט יתעלם .  במקרה כזה ,  אפילו השוט של קנסות ודקות משחק לא עוזר .  מצד שני ,  החלפת שחקן היא סוג של ניתוח שהוא יעיל יותר מכל תרופה אחרת ,  כשדברים בקבוצה תקועים או לא מספיק טובים ". 
לחילופין ,  מסביר אייל , " ביצוע שינויים נותן לשחקנים תחושה של עסק ופחות של משפחה ,  ולדעתי בעידן המודרני זה הרבה יותר נכון .  כקבוצה נחשבת ליותר מדי משפחתית ,  השחקנים הופכים לחזקים מדי וחושבים שהם יכולים לקבוע מה יהיה ,  כך שהתוצאה היא שזה מחליש את הסגל ". 
השאלה שעומד בבסיס הדיון ,  לדבריו ,  אחת היא :  האם בוצע השינוי ממניעים סבירים .  במקרה של לאמפה ומכבי ,  אומר אייל ,  התשובה שלילית . " לא יכולה להיות עונה שבה מכבי לא יחליפו שחקן .  זה חלק מהלחץ הזה שמפעילים על השחקנים .  כאילו אומרים להם :  'אם אתם מיד לא טובים ,  אז אתם יורדים לספסל ,  ואז אי-אפשר לשקם אתכם ,  ובתוך שלושה חודשים אתם גמורים' .  הנטישה והייאוש המהירים בכל שחקן שלא מספק מיד את הסחורה יש בהם ,  בעיני ,  מסר רע מאוד לכל המערכת .  לאמפה אולי אכזב ,  אבל אני הייתי מצפה מהמאמן שישתדל להכניס אותו יותר לעניינים ,  גם אם ברמה האישית אין אהבה ביניהם .  אתה תראה שבקאזאן הוא יפרח ".  
ohad@walla.net.il

בנק הטעויות של מכבי ת"א
הדברים האלה כבר היו צריכים להיות ידועים :  העליבות של שוק הרכש בינואר-פברואר ,  הסיכוי לשלב שחקן בקבוצה שעדיין לא הבשילה וההשפעה של זריקת שחקן על שאר הסגל כמעט תמיד טפחו על פניה של מכבי תל אביב ברגע שהיא ניסתה לבצע שינויים באמצע עונה .  מישהו הפנים ? 

