עקרב אדום ומשוגע
סדנת המאן קיבלה את הפיאט 500 אבארת' בגרסה הסדרתית החזקה ביותר ,  רק בשביל לעשות אותה חזקה עוד יותר
שיפורים וקוסמטיקה נלווית צצו לפיאט 500 מכאן ועד איסלנד ;  מגרסאות עצמיות  ( אבארת' )  ועד מופרכות  ( ESSSE )  וכלה בשיפורים דמיוניים שהעלו את הספקה ל-200 כ"ס פלוס ושלחו אותה למסלולי המירוצים להשתולל .  סדנת המאן אינה נמנית על חוג מעריציה ,  מבחינתה אם זה לא ב.מ.וו אז אין מה לגעת .  אבל כנראה שהטון הציבורי ופופולריות הדגם עשו את שלהם ,  וכעת היא מאמצת את אחת מגרסאות ה-500 המוכשרות ביותר של אבארת' ומשפרת אותה מקצה לקצה .  
ה-500 אבארת' נחתה במחסן של המאן בגרסתה האחרונה ,  כלומר בהספק של 140 כ"ס ממנוע בנפח 1.4 ל' ,  משודך לתיבה ידנית שישה הילוכים .  היא התאימה לה חמש חבילות שיפורים תחת כותר HS ,  כאשר הספרות ליד צמד האותיות מרמזות על מדרגת העדכון .  החבילה הבסיסית מצויינת כאמור כ-HS1 ,  וזו משנה במעט את תוכנת ניהול המנוע ומעלה את ההספק ל-160 כ"ס .  קיט אחד למעלה  HS2 ,  מוסיף לתערובת גם לועות מפלט גדולים יותר ,  סעפת יניקה משופרת וההספק החדש מוזנק ל-180 כ"ס ו-31.6 קג"מ .  ה-HS3 כבר חוצה את רף ה-200 עם 213 כ"ס ו-32.2 קג"מ .  
כל זה כאמור סופק לחובבנים שבחבורה ,  משום שהמאן השתילה לפיאט הקטנה עוד שתי חבילות קיצוניות ביותר .  החבילה הלפני אחרונה - HS RACE ,  נראית כמו עקרב עצבני במיוחד ולובשת ערכה קוסמטית מנופחת ואגרסיבית כדי להעמיד את הכותרים האחרים במקומם הראוי .  המאן העניקה לה מגדש-טורבו משופר והרימה את ההספק ל-240 כ"ס ו-34.5 קג"מ על ידי שימוש בטכניקות מגוונות בתוך תא המנוע כמו בוכנות מחוזקות ,  מצמד מירוצים ועוד .  
בקצה העליון מופיעה גרסת ה-HS Cinquecento 575 ,  הסוחטת מהפרונט הקטנצ'יק כ-275 כ"ס ו-40 קג"מ ,  ומקיפה את כל השדרוגים האפשריים שיש להמאן על המדף לרבות שימוש בשני מצננים למגדש הטורבו ,  גלי-זיזים כפולים משתנים ועוד .  את המיאוץ ל-100 קמ"ש מסיימת הפיאט 500 של המאן בפחות מ-4.2 שניות ,  ואין מה לדאוג בסיבובים כי כל מערכת המתלים הונמכה בכ-30 מ"מ ,  הבלמים שופרו ,  וכך גם מערכות היציבות .  
המחיר ל-500 האדומה של המאן טרם פורסם .  מה שבטוח הוא שצריך להתחיל מהנקודה הנכונה ,  קרי להיות בעליה של 500 אבארת' בשביל להתחיל לחשוב בכלל בכוון הזה .  ואם היא בכל זאת לא מספיקה לכם ,  לצידה בתערוכת ז'נבה תעמוד גרסת הסדנה לב.מ.וו X6 חמושה בעיצוב מתאים ולא פחות מ-670 סוסים .
  .
 
עקרב אדום ומשוגע
סדנת המאן קיבלה את הפיאט 500 אבארת' בגרסה הסדרתית החזקה ביותר ,  רק בשביל לעשות אותה חזקה עוד יותר

