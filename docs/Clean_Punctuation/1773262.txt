עברה ניתוח בשנת 1974 ותובעת כעת מיליונים
האישה עברה ניתוח להצרת קיבה בביה"ח  " מאיר "  לפני 36 שנים .  בעקבות הניתוח ,  היא טוענת ,  סבלה משורה ארוכה של בעיות רפואיות ונפשיות .  סך התביעה :  2.8 מיליון שקלים
לבית משפט השלום בתל אביב הוגשה אתמול  ( שני )  תביעה יוצאת דופן :  אישה בת 52 הטוענת שהיא סובלת משורה ארוכה של בעיות רפואיות ונפשיות ,  בעקבות ניתוח שעברה בבית החולים מאיר בכפר סבא לפני 36 שנים .  
על פי התביעה ,  שהוגשה באמצעות עו"ד אלון לוריה המייצג את התובעת מטעם הלשכה לסיוע משפטי במשרד המשפטים ,  האישה סבלה בגיל 14 מדלקת פרקים ,  וכתוצאה מכך עלתה במשקל עד שהגיעה למשקל של כ-117 קילוגרמים .  היא הועברה לטיפול בבית החולים מאיר ,  שם עברה בפרק זמן של שנה מספר בדיקות ביניהן גם בדיקות פסיכולוגיות .  בשנת 1974 ,  כשהיתה בת 16 ,  עברה בבית החולים ניתוח לקיצור המעיים .
 מהתביעה עולה כי בעקבות סיבוכים בניתוח היא אושפזה בבית החולים 18 פעמים בשבע השנים שלאחר הניתוח ,  על מנת לקבל הזנה דרך הווריד .  לבסוף ,  10 שנים לאחר הניתוח המקורי ,  עברה בבית החולים סורוקה ניתוח נוסף לביטול המעקף במעי .  לאחר הניתוח השני היא לא הצליחה לחזור לתפקוד תקין . 
" חייה המקצועיים והאישיים היו רצופים כשלונות ",  נכתב בתביעה .  עוד נטען ,  כי היא סובלת מסיבוכים ארוכי טווח כגון חרדות ,  עקרות ,  דכאון וקריסת המערכת ההורמונלית .  היא אף נאלצה לעבור ניתוח נוסף לכריתת בלוטת התריס בעקבות גידולים שהתגלו בו .  בשל בעיותיה הרבות היא הוכרה על ידי המוסד לביטוח לאומי כבעלת 100% נכות .
 האישה טוענת כי בבית החולים התרשלו כאשר ביצעו ניתוח מסוג זה בנערה בגיל ההתבגרות ,  לא הסבירו לתובעת או להוריה את הסיבוכים הרפואיים האפשריים ובנוסף לא טיפלו כראוי בתופעות הלוואי מהן סבלה . " התובעת הפכה לשבר כלי ולנכה קשה ,  חייה נהרסו והיא עברה ועודה עוברת גיהנום .  תוחלת חייה קוצרה ,  היא אינה יכולה לפרנס את עצמה וחיה מקצבת נכות ",  נכתב .  
על פי התביעה ,  לאישה נגרמו נזקים בגובה של כ-2.8 מיליון שקלים בגין הוצאות רפואיות והפסדי הכנסה .  בנוסף היא תובעת את בית החולים בעוון כאב וסבל שנגרמו לה וכן על טיפולים עתידיים .  לדברי עו"ד לוריה ,  יש להכיר בתביעה למרות הזמן הרב שחלף מאז הניתוח ,  מכיוון שהיא סובלת מבעיות רפואיות ונפשיות רבות שחלקן התגלו רק שנים רבות לאחר מכן ".  מבית החולים מאיר טרם נמסרה תגובה .
 
עברה ניתוח בשנת 1974 ותובעת כעת מיליונים
האישה עברה ניתוח להצרת קיבה בביה"ח  " מאיר "  לפני 36 שנים .  בעקבות הניתוח ,  היא טוענת ,  סבלה משורה ארוכה של בעיות רפואיות ונפשיות .  סך התביעה :  2.8 מיליון שקלים

