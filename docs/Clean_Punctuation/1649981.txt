האפרטהייד יצא מהארון
ביום שלישי האפרטהייד יצא מן הארון .  בדיון שהתקיים בבג"ץ - שהגשתי עם ארגוני זכויות אדם נוספים ,  האגודה לזכויות האזרח ,  עדאלה והמוקד להגנת הפרט - בדרישה לביטול חוק האזרחות ,  ארגוני ימין ,  שהצטרפו לעתירה בניסיון לדחותה ,  לא הסתתרו כמו פרקליטות המדינה והחביאו את כוונתם מאחורי טיעון ביטחוני לכאורה .  במקום זאת ,  הם הוציאו את השד הדמוגרפי מהבקבוק והשמיעו את האיום המופרך של הצפת המדינה בפלסטינים .
 גם נציגת המדינה ניסתה לעשות שימוש בטקטיקת ההפחדה ,  ולהלך אימים על 11 השופטים בראשותה של הנשיאה ביניש ,  תוך שימוש בנתונים מבלבלים שהדיפו ריח גזעני ,  ולפיהם כל פלסטיני הוא מחבל בפוטנציה ,  כל פלסטינית היא מפגעת מתקתקת - ומשניהם נשקפת סכנה ביטחונית .
 עמדה זו של המדינה עומדת בסתירה לעמדות שהביעו לאחרונה ראש הממשלה ושר הביטחון ,  שאמרו ששירותי הביטחון הפלשתיניים מראים אפקטיביות בפעילותם ,  והחומה מונעת פיגועים .  אם כך ,  מדוע אין מבטלים את האיסור הגורף על כניסה לישראל ,  וחוזרים למצב הקודם ,  שבו הענקת אזרחות היתה תהליך מדורג שארך כארבע שנים ?  הרי מלכתחילה היה לשר הפנים שיקול דעת רחב ביותר ואמצעי בקרה על הקניית מעמד בישראל לתושב זר .
 העובדה שלא עושים בדיקה פרטנית לכל מי שמבקש מעמד היא ענישה קולקטיבית ,  זלזול בחשיבות התא המשפחתי של אזרחי ישראל הערבים ופגיעה בזכויות היסוד לחיי משפחה ושוויון ,  כפי שטענה עו"ד דפנה הולץ ? לכנר .
 במדינת ישראל אין קבוע כמו הזמני ,  וכך גם  " הוראת השעה "  - שבמשך שמונה השנים האחרונות הוארכה תשע פעמים - הפסיקה להיות  " זמנית "  והפכה לנורמה גזענית פרמננטית היוצרת מצבים אבסורדיים ,  מפלים וקורעי לב .
 מה יעשה פלסטיני ישראלי תושב המשולש שנישא לתושבת טול כרם ואינו יכול לגור איתה במשולש ?  השופט חשין בדיון בעתירה הראשונה בנושא בבג"ץ ,  שלח אותו לטול כרם .  אך מי שמחליט לעזוב את ארצו וללכת אחר רעייתו מאבד את זכותו להיות בעתיד שוב אזרח המדינה .  לעומת זאת ,  אחיו ,  שנישא לתושבת דנמרק ,  מקיים חיי משפחה נורמליים בכפרו .  כשילדיו חולים הם מקבלים טיפול בחסות המדינה ומתחנכים במערכת החינוך .  ואילו ילדיו שלו הם חסרי מעמד ונטולי זכויות בסיסיות רק משום שאמם הגיעה מהשטחים .
 אני מאמינה בזכותו של העם היהודי למדינה ,  ושמדינת ישראל היא מדינתו של העם היהודי ,  וגם של כל אזרחיה .  המדינה נוצרה ככלי לבני אדם לממש את זכויותיהם ושאיפותיהם ,  וכאשר המדינה פוגעת באזרחיה היא חותרת תחת תכלית קיומה .
 אני רוצה שיהיה כאן שקט ביטחוני ,  שלא יהיו פיגועים ושיהודים וערבים יוכלו לחיות כאן ביחד .  לצערי ,  מזה 60 שנה מתקיימת אפליה מכוונת נגד אזרחי ישראל הערבים ,  ששיאה בא לביטוי בחקיקה המפלה ,  תוך נשיאת שם הביטחון לשווא - חקיקה שמטילה מגבלות דרקוניות על חופש הנישואים של ערבים ומביאה לפירוקן של משפחות .  איך ניתן להשלים עם כך שבמשך שמונה שנים החוק בישראל מפלה את הערבים בשל השתייכותם האתנית והלאומית ? 
הגיעה שעת מבחן .  לבג"ץ ניתנת כאן הזדמנות לעשות תיקון מתבקש ולמחוק את אחת החרפות המכתימות את ספר החוקים הישראלי .  עקרון השוויון מחייב שהמדינה תנקוט אותם האמצעים שהיתה נוקטת אילו מי שהיו מנועים מלהתאחד עם בני משפחתם היו אזרחים יהודים .
 אם לא ייעשה כן ,  דווקא החוק הגזעני הזה ,  המתיימר לדבר בשם הציונות ,  עוד יאשש את המשוואה המכפישה והמרושעת שהציונות היא גזענות .
 
האפרטהייד יצא מהארון
nan
