עמותת אור ירוק משמיצה במקום לעזור 
מהפכת התשתיות
 >  >  לפני כשבועיים אישרה הממשלה את תוכניתו של שר התחבורה ישראל כץ ,  לפיתוח רשת מתקדמת של כבישים ומסילות ברזל מקרית שמונה ונהריה בצפון ועד משאבי שדה ואילת בדרום ,  בעלות של 27.5 מיליארד שקל .  התוכנית המהפכנית נועדה לחבר את הפריפריה למרכז ולשפר את הנגישות לנגב והגליל ,  באמצעות מערכות הסעת המונים וכבישים מהירים ,  שנוסף על יתרונותיה התחבורתיים יש לה גם משמעויות חברתיות וכלכליות מרחיקות לכת .  לצערנו ,  התוכנית לא נשאה חן בעיניה של עמותת אור ירוק ומנכ"לה ,  שהציע  ( "הצלת חיים קודמת לרווחתם ",  themarker ,  11.3 )  במקום זאת להפנות את התקציב ל"הצלת חייהם של מאות ישראלים שנהרגים מדי שנה בכבישים ",  וכינה את ההשקעה בתשתיות רכבת וכבישים כהשקעה ב"רווחה ".  מפליא כי אנשי העמותה ,  שאמורים להבין בתחום התחבורה ,  אינם מודעים לעובדה כי השקעה ברכבות תורמת ישירות לבטיחות .  ראשית ,  הנסיעה ברכבת בטוחה פי כמה מאשר בכביש ;  שנית ,  כל נוסע ברכבת מפחית את העומס בכבישים ;  ושלישית ,  הרכבת מובילה מטענים בעלות נמוכה ומפחיתה את הצורך במשאיות ,  שאין צורך להרחיב על מסוכנותן .  אך זה לא הכל .  נראה כי באור ירוק כלל לא טרחו לעיין בפרטי התוכנית בטרם נחפזו להשמיץ את משרד התחבורה .  אילו אור ירוק היתה מכינה שיעורי בית ,  היא היתה מגלה כי התוכנית כוללת גם השקעות בכבישים מהירים בצפון והארכת כביש 6 ,  הנחשב לכביש בטוח ומהיר וחוסך למשתמשים בו עומס וסכנות רבות .  אנשי אור ירוק שכחו גם לציין כי התוכנית באה בנוסף ל-9 מיליארד שקל המושקעים מדי שנה על ידי משרד התחבורה בתשתיות תחבורתיות ובטיחותיות .  בעמותה מתעלמים גם מהעובדה כי שר התחבורה הצליח באחרונה להגדיל את התקציב השנתי המושקע במוקדי סיכון בכבישים ובצמתים מ-200 ל-250 מיליון שקל .  כמובן שהם לא טרחו להזכיר כי ההשקעה בתשתיות היא רק מרכיב אחד בפעילות משרד התחבורה למניעת תאונות ,  הכוללת השקעה של מאות מיליוני שקלים בחינוך ובהסברה ;  סיוע למשטרת התנועה בתגבור מערך האכיפה בדרכים באמצעות רכישת אמצעי אכיפה מתקדמים ,  ובהם 85 ניידות חדשות עבור משטרת התנועה ;  שלא לדבר על כל העבודה  " האפורה "  הכוללת חקיקה ותקינה .  משרד התחבורה מקבל בברכה כל ארגון המתגייס למאבק בתאונות דרכים ולהצלת חיי אדם .  לפיכך ,  בירכנו בשעתו על הקמת אור ירוק ותמכנו בה .  לצערנו ,  העמותה אינה עושה באחרונה דבר במישור המעשי ,  אך פעילה מאוד בדיבורים וביח"צנות זולה ,  תוך הכפשות וסילוף העובדות .  עוד לפני שהשר כץ נכנס לתפקידו ,  יצאה העמותה בקמפיין אגרסיבי ובזבזני בעלות של מאות אלפי שקלים ,  שהצטיין בטעם רע במיוחד ונקב במספר הרוגי תאונות הדרכים כאילו היו מתמודדים בתוכנית ריאליטי .  אשמח אם אור ירוק תוכל להצביע על הישג אחד של קמפיין זה ,  למעט זריעת שנאה וסכסכנות .  טוב יהיה אילו העמותה תיזכר לרגע בתפקידה המוצהר - המאבק בתאונות דרכים - ותחשוב על דרכים שבהן היא יכולה לסייע במשימה חשובה זו .  הפרחות סיסמאות והאשמות אינה הדרך .  הכותב הוא סמנכ"ל תשתיות ותיאום במשרד התחבורה

עמותת אור ירוק משמיצה במקום לעזור 
מהפכת התשתיות

