שאלה פתוחה
בעיות אכילה ובעיות עם המין הנשי ?  דילמות ,  שאלות וחלומות .  הפסיכולוגית אילנה עונה ומפרשת
חברה שלי לא אוכלת וזה מדאיג אתי מאוד .  נהיו לה כבר בעיות בקיבה ,  והרופא שלה אמר שעוד מעט יצטרכו להזריק לה את האוכל לווריד .  אני מאוד מודאגת אבל היא לא רוצה לדבר על זה .  מה לעשות ? 
אענה באופן כללי ,  מאחר ובעיות אכילה נפוצות בעיקר בגיל הנעורים אצל נערות ,  והן עשויות להוליך לאנורקסיה ,  מצב המחייב אשפוז פסיכיאטרי והאכלה פולשנית של זונדות ישירות לקיבה .  אין מצב של האכלה דרך הווריד ,  דרך הווריד ניתנת אינפוזיה העשויה להכיל מלחים ,  נוזלים או תרופות ,  אך לא מזון .
 מקורה של האנורקסיה בזיהוי של שידפון או רזון קיצוני עם יופי ,  עם חוסן נפשי ועם טוהר פנימי .  יש שתי  " שיטות "  של אנורקסיה ,  האחת צמצום דרסטי של המזון היומי עד מצב של קרוב לצום ,  והשנייה מצב של אכילה ומיד לאחריה הקאת המזון .
 לא ברור לי אם המצב אכן כה מדאיג האם הוריה של החברה או המורים בבית הספר לא שמו לב לשינויים בהופעתה החיצונית ,  במקרים הקיצוניים של הרזון יש מצב של הפסקת הווסת ותיתכן גם נשירת שיער .  אם חברתך מתחת לגיל 18 הרי ברור שהאחריות הטיפולית הינה על ההורים ולפיכך יש ליידע אותם במצבה של חברתך במידה ולא שמו לב לכך .
 שאלת הרזון הינה אובייקטיבית ,  והיא נקבעת על פי המשקל בפועל ביחס לגובה .  ייתכן שבשלב הנוכחי חברתך הפסיקה לאכול אך עדיין שהיא עדיין בתחום הנורמה .  במידה והיא יורדת הרבה מתחת לנורמה ,  הרי היא מהווה סיכון בריאותי לעצמה ואם היא מתחת לגיל 18 ומסרבת לשתף פעולה ,  ניתן לאשפזה בביה"ח גם בניגוד לרצונה .
 מצד שני ,  לפני שאנו קופצים למסקנות פזיזות יתכן שהפסקת האוכל מקורה בדיכאון או במתח נפשי ,  הסיבות לכך יכולות להיות מרובות כמו אהבה נכזבת ,  פרידה מבן זוג ,  מתח בבית ,  כישלון בלימודים או כשלון חברתי ,  פחדים שונים והרשימה עוד ארוכה.אם ברצונך לעזור לחברתך הייתי מדברת איתה על מצבה הנפשי הכולל ,  על איך היא מרגישה ,  האם יש דברים שמטרידים אותה והאם היא מוכנה לפנות לפסיכולוג או ליועצת בית הספר על מנת שייסעו בידה לעזור לה עם הבעיות המציקות לה .  יש לזכור שלא בהכרח מדובר באנורקסיה וייתכן שהפסקת האוכל היא סימן המצוקה החיצון לבעיה הפנימית היותר מציקה אליה צריך לכוון ובה יש לדון ולאו דווקא בעניין הירידה באכילה .  
נסי לעודד את חברתך לפנות לפורומים בנוגע לבעיות אכילה ודיכאון ולהתייעץ עם אנשי מקצוע באופן אנונימי .  אם המצב יחמיר בצורה משמעותית עלייך לשקול האם תהיה זו  " בגידה "  לערב את הוריה או את אנשי הצוות הטיפולי מביה"ס .
 אני בחור דתי ,  ויש לי חבר שקטן ממני בשנתיים ,  שאני הולך אליו בד"כ בשבת לשחק כדורסל .  בכיתה ו' גם אחותו ,  שהיא בגיל שלי ,  שיחקה איתנו ,  ואחרי כמה שבועות התאהבתי בה .  ביקשתי ממנה את האיי.סי.קיו והתחלנו לדבר חופשי ..  .  עד החופש בין ז' ל-ח' ,  שאז שאלתי אותה אם היא רוצה להיות חברה שלי ,  והיא ענתה שלא .  מאז לא דיברנו חצי שנה .  היו ימים ששוב דיברנו ושוב שאלתי אותה .  בפעם השנייה היא ענתה שהיא לא רוצה ,  וביקשה שלא אשאל אותה יותר .  
עד עכשיו היא לא מדברת איתי .  אני מדבר על אהבה רצינית ,  זה לא קטן .  מכיתה ו' אני כל הזמן מתלבט אם להגיד לה או לא ..  .  ובסוף היא אמרה לי לא .  מה לעשות ?  לוותר ?  לנסות להתקרב אליה ,  לא במובן של חברים ?  איך ? 
בהחלט אפשר להבין לליבך שהוא כואב על הדחייה מצד הבת שאתה אוהב ברצינות .  ייתכן שסירובה נובע מתוך פחד ,  בלבול ובקצרה חוסר בשלות עדיין לרעיון של חברות עם בן ,  ובפרט עבור נערה צעירה או דתייה .  אין לשלול את האפשרות שבעתיד כלשהו כאשר היא תגדל ותבשיל רגשית ,  יתעורר בה עניין בבן זוג ואולי גם בך ,  אך השאלה לדעתי היא האם שווה לשבת ולחכות רק לה או שמא לזרום הלאה ולמצוא מישהי אחרת שתשמח להיענות להצעת החברות שלך .
 אני רואה בהחלט בחיוב את העובדה שאתה מעוניין בחברה .  זהו סימן לבשלות רגשית ולהתפתחות תקינה ,  וחבל שתמנע זאת מעצמך רק בגלל שהתאכזבת מתשובתה של הבחורה הראשונה אליה פנית .  זכור שלכל אדם יש את הקצב שלו ומה שמתאים לך כרגע לא בהכרח מתאים לה .
 נסה להתגבר על האכזבה וכאב הלב ,  הסתכל סביבך ,  יש עוד בנות חביבות וראויות והייתי מציעה לך להפנות את תשומת הלב למישהי אחרת ולנסות להגיע של קשר של חברות.אם אתה מעוניין בחברה אל תוותר ומצא לך את זו המוכנה לראות בך בם זוג מתאים וראוי .  שיהיה לך בהצלחה ,  אל תוותר על החוויה וההתנסות ואל תישאר במצב Freeze .
 איני זוכר את החלום במלואו אך חלקו הזכור לי תופס מקום בתחנת רכבת .  אני עולה על רכבת ,  מוציא את ראשי דרך דלתה ושואל איש ביטחון האם היא אכן מגיעה ללונדון כפי שרציתי .  אני מחליט לרדת ממנה ועולה על רכבת אחרת שלהבנתי אכן מגיעה ללונדון .  בשלב מסוים ,  אני מבין שאין עליי ציוד או בגדים ושעליי לשוב קודם לביתי על מנת להתכונן ,  ורק לאחר מכן לעזוב ללונדון .  לכן ,  אני יורד מהרכבת ומבחין שבין כל מסילת רכבת ,  יש מסילה שהיא בעצם מלאה במים ,  כמו נהר שקט ודומם .  
באחת ממסילות המים ,  אני מבחין בדולפין .  אני מתקדם לעברו ,  וזכור לי שלפתע הוא לכאורה יוצא מהמים ואני רוכב על גבו ,  ואנו מקפצים ,  כמעט דוהרים או מעופפים אל יציאת התחנה .  אני זוכר כיצד אני מביט לאחור ומתנצל בפני אנשים שהדולפין מאלץ לקפוץ הצידה .  לבסוף אנו מזנקים מיציאת התחנה והדולפין נכנס מיד לבור רחב או בקע גדול באדמה מלא במים .  אני שולח את ידי ללטפו ,  אך הוא תופס את ידי בפיו .  אני נבהל ,  ומושך אותה בחזרה .
 אז עולה מחשבה לראשי שאולי הוא רק רצה ללחוץ את ידי ,  ואני העלבתי אותו .  הושטתי את ידי שוב והנחתי לו לאחוז בה בפיו ,  והוא אכן לא הזיק לי .  אני נפרד ממנו ופונה לכיוון השני של הבור הפעור ,  שהינו ריק ממים ,  ובתוכו אני רואה שני סוסים נאבקים למוות .  אני תוהה האם אני יכול לחצות את הבור בלי להיקלע למאבק שלהם .  לבסוף אני עובר ,  ומתחיל להתקדם למה שנראה לי באופק כמו בית ילדותי .  בעודי צועד ,  אחד הסוסים רץ מאחורי ומקפיץ אותי אל מעל גבו ,  אני רוכב עליו קצת ,  ומהר מאוד אני מקפץ ממנו אל חזרה אל הקרקע .  ואז אני מרים את ראשי אל בית ילדותי .
 מסתבר מתוך החלום שקשה לנו להגשים את מטרותינו ולהגיע אל היעדים אותם סימנו כמטרה קודם שהשלמנו וסגרנו בינינו לבין עצמנו בעיות עבר לא פתורות ובלי שסגרנו עניינים פתוחים .  כמו כן ,  על מנת להצליח להשיג את היעדים חייבים לתכנן היטב ,  להתארגן ולהביא בחשבון תקלות אפשריות.לחלום שלושה חלקים .  בכלליותו הוא מסביר לנו עד כמה קשה לך להגיע ללונדון ,  לשם הסמליות ,  יתכן שמדובר בלונדון העיר הפיזית ממש או בכל  " לונדון "  אחרת  ,  הווה אומר ,  כל מטרה עתידית רחוקה אליה אתה מכוון .  
בחלק הראשון של החלום אתה נתקל בבעיות שונות ,  למצוא את הרכבת הנכונה שתסיע ללונדון אם בגלל שהרכבת אינה מתאימה או שלך אין את הציוד המתאים .  כך או כך החלום אומר לך שהתהליך בו נקטת אינו מתאים לך .
 שני החלקים האחרים של החלום המערבים בע"ח דולפין וסוסים הם על פניו היפוך עניין המשימה שכן הם מתרחשים בתעלת מים או בור ונדמה שהם מזמנים אותך לחזור ולהתבונן בילדותך ,  במשקעיך או ברגשותייך מאז .  דבר המודגש בסוף החלום ע"י הגעתך לבית הילדות .
 בחלק השני של החלום אתה מתחבר לדולפין שהוא חיה ידידותית לאדם ,  אהוב על בני אדם ובמיתולוגיה היוונית אף מציל בני אדם .  אתה מצפה מהדולפין  ( משאלות פנימיות )  שיסייע בידך להגיע אל היעד ובסוף מסתבר שאתה  " נתקע "  איתו במערכת יחסים שמעלה שאלות של הבנה הדדית ,  עלבון ,  פגיעות ואמון בזולת .  נדמה שאלו בעיות שאתה חייב תחילה לפתור בתוך עצמך לפני שאתה מתקדם בהשגת היעדים הבוגרים והרחוקים .
 בחלק השלישי של החלום מתחדד הקונפליקט הפנימי ומגולם ע"י שני סוסים הנאבקים משום מה עד מוות ביניהם .  הרושם הוא שחלק ממשאלותיך ורצונותיך נובע חלקו מתוך מצוקות ילדות וחלקו מתוך משאלות ילדות ,  שכן גם הדולפין וגם הסוס ,  המסמלים את הילדות ,  הם המקפיצים אותך למעלה באוויר אך בסוף התהליך אינך בלונדון ,  אלא בבית ההורים .
 החלום קורא לך להתבונן פנימה ולהשכין שקט פנימי על מנת שתוכל להתקדם בחיים .  זהו חלום יפהפה ונוגע ללב ואני מקווה שנתתי לך קווים למחשבה על מנת שבסוף התהליך תגיע לאותה עיר קסומה אליה אתה שואף .
 

שאלה פתוחה
בעיות אכילה ובעיות עם המין הנשי ?  דילמות ,  שאלות וחלומות .  הפסיכולוגית אילנה עונה ומפרשת

