כך נהפך ההמבורגר לסמל החופש ,  הרוע והשפע המערבי
הוא עבר את ההמונים ,  כבש את השפים הצרפתים האנינים והסתער על קוריאה הצפונית הקומוניסטית ■ ב-2009 ,  הרומן בין ארה"ב לקציצה האהובה עליה הביס גם את המשבר ■ ההמבורגר - קווים לדמותו
בסך הכל ,  מדובר בקציצת בשר טחון בלחמנייה .  לא יותר מזה .  אולי גם בצל ,  קטשופ ,  חסה ומיונז .  המהדרין אף מוסיפים גבינה או בייקון .  מאכל פשוט ,  עממי .  אוכל של עניים ,  אפילו .  קל וזול להכנה .  כריך שנוצר במקור כדי לאפשר לאנשים מהמעמד הנמוך לאכול בעמידה .  ובכל זאת ,  ההמבורגר הוא אייקון תרבותי מהמעלה הראשונה ,  המנה הכל-אמריקאית האולטימטיבית ,  על אף שכמו דברים כל-אמריקאיים אחרים ,  הוא בכלל היגר אליה מאירופה .  מהדיינרים הזולים ומזללות המזון המהיר שהביאו אותו לידיעת הציבור הרחב ועד למסעדות היוקרה שאל תפריטיהן הצליח לחדור ,  מלווה בתוספות כמו עלי זהב ופטריות כמהין - ההמבורגר הוא סמל לקפיטליזם המערבי .  כשנפתח סניף מקדונלד'ס הראשון במוסקווה בינואר 1990 ,  התגודדו אלפים מחוץ לקשתות המוזהבות של לוגו הרשת ,  שסימלו עבורם את החופש ואת השפע האמריקאיים .  אפילו הצרפתים ,  המתעבים כל דבר אמריקאי ,  נאלצו להוסיף אותו למטבח העשיר שלהם ,  ושליט קוריאה הצפונית ,  קים ג'ונג-איל ,  מקדם את ההמבורגר כ"מזון איכותי "  לתושביה של המדינה הקומוניסטית .  את רוברט דאוני ג'וניור הוא הצליח להציל מהתמכרות ארוכת שנים לסמים ,  ואפילו וורן באפט - האיש השני בעושרו בעולם - מקפיד לאכול כמעט מדי יום המבורגר שמכין עבורו השף האישי שלו .  המעמד הקאנוני של ההמבורגר לא היה זקוק לאישור נוסף ,  אך הוא בכל זאת קיבל אישור כזה במהלך המשבר הכלכלי הנוכחי ,  כשלתארים  " כל-אמריקאי "  ו"הכריך הנמכר בעולם "  הצטרף תואר נוסף ,  נכסף לא פחות : " חסין מיתון ".  לפי נתונים שפירסמה חברת המחקר npd גרופ בחודש שעבר ,  מכירות ההמבורגרים בארה"ב עלו ב-3% ב-2009 .  ענקיות מזון מהיר כמו מקדונלד'ס היו החברות היחידות שהכנסותיהן עלו במהלך המשבר .  אמריקאים שלא היו יכולים להרשות לעצמם ללכת למסעדה לא ויתרו על ביקור בסניף המקדונלד'ס השכונתי ,  וצרכו 269 מיליון המבורגרים יותר מאשר ב-2008 .  הרומן בין ארה"ב לבין הקציצה האהובה עליה הביס גם את המשבר .  עם זאת ,  ארה"ב גם משלמת מחיר לא נמוך על התמכרותה להמבורגרים .  לצד בעיות כמו השמנת יתר וסוכרת נעורים שנהפכו למגפה והובילו בין היתר גם לתביעות בסך מאות מיליוני דולרים נגד רשתות כמו מקדונלד'ס ,  פירסם  " ניו יורק טיימס "  בחודש שעבר תחקיר של משרד החקלאות האמריקאי ,  שלפיו הרוב המכריע של בשר הבקר שנמכר במרכולים ומוגש בבתי הספר וברשתות המזון המהיר - כולל במקדונלד'ס ובברגר קינג - נגוע באמוניה ,  שבה הולעט כדי לחסל חיידקי סלמונלה ואי קולי .  בנוסף ,  ישנו גם המחיר הסביבתי .  בעוד בשר בקר אחראי רק ל-30% מצריכת הבשר בעולם המפותח ,  הוא אחראי ל-78% מפליטות גזי החממה של תעשיית הבשר ,  המזהמת הגדולה בעולם - כך עולה ממחקר שנערך באוניברסיטת דלהאוזי בקנדה ,  שכינה את ההמבורגר  " ההאמר של עולם המזון ".  מקדונלד'ס ,  שהואשמה בעבר באחריות לביעור יערות גשם לצורך גידול בקר ,  אינה זרה להאשמות כי היא פוגעת בסביבה . " usa today ",  לעומת זאת ,  פירסם בשבוע שעבר כי בפועל ,  ההמבורגר שאתם קונים במקדונלד'ס בטוח בהרבה מההמבורגר שאתם רוכשים במרכול ומבשלים בבית .  למעשה ,  מקדונלד'ס נחשבת לחברה מובילה בארה"ב בתחום בטיחות המזון .  עובדי המסעדות והמפעלים המייצרים את קציצות ההמבורגר של מקדונלד'ס נדרשים לרחוץ ידיים בכל שעה ,  או בכל פעם שהם מבצעים מטלה אחרת .  רק עובדים מסוימים מורשים לגעת בבשר . " הם הטובים ביותר מבין הטובים ביותר ",  אמרה קרוליין סמית דוואל ,  מנהלת בטיחות המזון בארגון center for science in the public interest .  כמה טוענים לכתר כמעט בכל מובן שהוא ,  ההמבורגר הוא מאכל אמריקאי .  הוא לא סתם מאכל ,  אלא חלק בלתי נפרד מהכלכלה .  האמריקאי הממוצע אוכל שלושה המבורגרים בשבוע .  בארה"ב בלבד ,  14 מיליארד המבורגרים נמכרים מדי שנה .  קרוב ל-7% מכוח העבודה בארה"ב עבד בשלב זה או אחר במקדונלד'ס .  ואולם מקורו של ההמבורגר הוא בכלל בעיר הגרמנית המבורג ,  בימי הביניים ,  אליה הביאו מלחים שהגיעו לנמלי העיר מרוסיה את המאכל הטטרי שלימים נודע כ"סטייק המבורג ":  חתיכת בשר טחון ,  ממולח ולעתים מיושן קלות ,  שעורבב עם בצלים ועם פירורי לחם - מנה שונה כמעט לחלוטין מההמבורגר שאנו מכירים כיום .  במאה ה-19 הגיעו לחופי ארה"ב מהגרים גרמנים ,  רבים מהם יהודים .  הם הביאו עמם חלק מהמאכלים האהובים עליהם ,  כולל סטייק בסגנון המבורג ,  שהיה אידיאלי למסעות ימיים ארוכים .  כשהמהגרים הגרמנים התיישבו בארה"ב ,  הם המשיכו להכין סטייק בסגנון המבורג ,  וחלקם הגישו את המנה האהובה למהגרים ולמלחים מהמבורג שבדיוק ירדו מהאונייה בנמל ניו יורק .  חלקם ,  יש הטוענים ,  הגישו את הבשר בין שתי פיסות לחם ,  כדי לאפשר את אכילתו בעמידה .  עד מהרה צברה המנה פופולאריות ,  והחלה להופיע גם בתפריטי מסעדות ובספרי בישול .  מכאן ,  עם זאת ,  העלילה מסתבכת .  סיפור הולדתו של ההמבורגר המודרני - בשר טחון המוגש בליווי רטבים בלחמנייה או בין שתי פיסות לחם - הוא שנוי במחלוקת ,  וזהות האדם שהמציא את המנה עדיין לא הובהרה לחלוטין ,  אם כי יש כמה טוענים לכתר .  הראשון שבהם הוא צ'רלס נגרין מהעיירה סימור שבמדינת וויסקונסין ,  שב-1885 ,  כשהיה בן 15 ,  מכר כדורי בשר טחון בסגנון המבורג בדוכן שהקים ביריד המזון המקומי .  הדוכן לא הצליח למשוך לקוחות רבים ,  ועד מהרה הבין נגרין כי הכישלון נבע מכך שאנשים התקשו לאכול כדורי בשר טחון בעודם משוטטים ביריד .  לכן ,  החליט לשטח את כדורי הבשר ,  הניח אותם בין שתי פיסות לחם וקרא למנה המבורגר .  נגרין המשיך למכור המבורגרים עד מותו ב-1951 ונודע בשם  " המבורגר צ'רלי ".  העיירה סימור טוענת כיום כי היא ביתו של ההמבורגר ,  ועורכת פסטיבל המבורגר מדי שנה ,  הידוע כיריד ההמבורגרים הגדול בעולם ,  בנוסף ל"היכל תהילה "  מקומי שהוקם לכבוד ההמבורגרים .  ב-1989 שברו תושבי העיירה את שיא ההמבורגר הגדול בעולם ,  כשהכינו המבורגר במשקל 2,500 ק"ג .  מחוקקי העיירה אף הרחיקו לכת והכריזו ב-2007 על סימור כעל ביתו האמיתי של ההמבורגר ,  ובכך דחו את כל הגרסאות האחרות להולדתה של המנה.האחים צ'רלס ופרנק מנצ'ס מהעיר אקרון שבאוהיו הם הטוענים העיקריים האחרים לכתר .  ב-1885 הם נסעו ברחבי המערב התיכון עם יריד אירועים נודד ,  ועצרו ביריד מחוזי בהמבורג שבניו יורק .  מאחר שאזל להם בשר החזיר לכריכי נקניקיות שהכינו ,  הם החליטו להשתמש בבשר בקר ,  שאותו טחנו בתוספת סוכר חום ,  קפה ותבלינים אחרים .  הם כינו את המנה המבורגר ,  על שם המבורג ,  ניו יורק .  בהספדו של פרנק מנצ'ס ב"לוס אנג'לס טיימס "  ב-1951 ,  זיהה אותו העיתון כממציאו של ההמבורגר .  משפחתם של האחים ממשיכה להכין המבורגרים במסעדה קטנה באוהיו עד ליום זה ,  וגם העיר אקרון ביקשה למשוך מבקרים ותיירים באמצעות פסטיבל המבורגר שנתי ,  שאותו החלה לערוך ב-2005 .  ב-1904 ,  ביריד העולמי בסנט לואיס ,  מיזורי ,  חולל ההמבורגר סנסציה .  פלטש דיוויס ,  שהיה ידוע גם בכינוי  " אולד דייב ",  בעל דוכן מזון מטקסס ,  פתח ביריד דוכן שבו מכר סטייק המבורגר ,  שאותו צלה על גריל עד שהיה פריך משני צדדיו ,  ולאחר מכן הניח את הקציצה בין שתי פיסות עבות של לחם קלוי תוצרת בית ,  בתוספת בצל .  כתב של העיתון  " ניו יורק טריביון ",  שביקר ביריד ,  פירסם לאחר מכן כתבה על הכריך החדש הקרוי המבורגר ,  שהמציא בעל דוכן מזון חדשני .  אף שאין כל ראיות לכך שבעל הדוכן המסתורי הוא אכן  " אולד דייב ",  האמונה הרווחת בטקסס היא כי הוא האדם שהמציא את ההמבורגר המודרני .  דיוויס גם נחשב לאדם הראשון שהחל למכור צ'יפס יחד עם המבורגרים ,  רעיון שקיבל לדבריו מאחד מחבריו .  למרות הצלחתו של  " אולד דייב ",  בעיני רוב האמריקאים ההמבורגר עדיין נחשב באותה תקופה למאכל נחות העשוי מבשר זול ,  והם העדיפו בשר חזיר .  המצב התהפך ב-1921 ,  כשאדגר וולדו  " בילי "  אינגרם ,  סוכן נדל"ן וביטוח ,  חבר לטבח ג'יי .  וולטר אנדרסון ופתח את הסניף הראשון של רשת  " ווייט קאסל "  בוויצ'יטה ,  קנזס .  אינגרם ביקש להפוך את ההמבורגר למנה בעלת תדמית איכותית ,  ולכן העביר את המטבח מצדה האחורי של המסעדה לצדה הקדמי ,  כדי שהמבקרים יוכלו לראות כמה טרי הבשר שבו השתמש .  הקציצה ,  שהוגשה בתוספת בצלים ,  הוגשה בראשונה בהיסטוריה בתוך לחמנייה רכה .  אינגרם דאג להפיץ את בשורת ההמבורגר באמצעות מודעות בעיתונים ומכירת המבורגרים קטנטנים בחמישה סנטים לכריך .  חיקויים לרשת נפוצו במהרה בארה"ב .  ווייט קאסל פועלת עד היום בארה"ב ,  ואף זכתה לככב ב-2004 בסרט משלה : " הרולד וקומאר משתוללים באמריקה ",  שבו שני סטלנים חביבים נקלעים להרפתקאות בעודם משתוקקים להמבורגר של ווייט קאסל .  פופאי מקדם מכירות בשנות ה-30 זכה ההמבורגר לשדרוג שיווקי רציני ,  עם תחילת פרסומו של הקומיקס  " פופאי המלח ".  הקומיקס הפופולארי ,  ולאחר מכן גם הסרטים המצוירים ,  כללו דמות בשם ווימפי - שהיה אובססיבי להמבורגרים ,  אך קמצן מכדי לרכוש אותם .  עד מהרה החלו להופיע גם מסעדות בשם ווימפי ,  שזכו להצלחה רבה בארה"ב עד שנות ה-70 .  שנות ה-40 וה-50 הובילו גם להולדתם של הדרייב-אין ומסעדות הדרייב-ת'רו ,  שתי תופעות שהפכו את ההמבורגר למנה פופולארית במיוחד בקרב צעירים ,  שלא רצו לעזוב את המכונית כדי לשבת לאכול במסעדה .  אלה הובילו להולדתן של שתי רשתות אמריקאיות מצליחות :  אין-אנ-אאוט וג'ק אין דה בוקס .  אף שבאותה תקופה כבר היה ההמבורגר מנה פופולארית במיוחד ,  ב-1948 הוא עמד בפני שדרוג .  האחים ריצ'רד ומוריס מקדונלד'ס הפכו את מסעדת הברביקיו המצליחה שלהם בסן ברנרדינו למסעדת דרייב ת'רו המתמחה בהמבורגרים ובצ'יפס .  שנתיים לאחר מכן הם כבר מכרו ,  לטענתם ,  יותר ממיליון המבורגרים .  הם לכדו את תשומת לבו של היזם ריי קרוק ,  שב-1954 נהפך לשותף שלהם והחל לבנות את אימפריית מקדונלד'ס המוכרת לנו כיום באמצעות פתיחת סניפים בכל רחבי ארה"ב .  עד מהרה הצליחה מקדונלד'ס ליטול את כתר רשת המזון המהיר המצליחה בארה"ב מווייט קאסל ,  שסבלה מסירובו של אינגרם לפרסם בטלוויזיה או להתרחב .  ב-1959 ,  כבר הפעילה מקדונלד'ס 100 מסעדות בארה"ב .  שנתיים לאחר מכן ,  רכש קרוק את חלקם של האחים מקדונלד'ס ברשת תמורת 2.7 מיליון דולר ,  ושנתיים לאחר מכן כבר מכרה מקדונלד'ס את ההמבורגר המיליארד שלה ופתחה את הסניף ה-500 .  באותה תקופה נהפך הליצן רונלד מקדונלד לסמלה של החברה ,  וב-1967 היא החלה את ההתפשטות הגלובלית שלה .  שני אנשים שביקרו ב-1954 בסניף הראשון של מקדונלד'ס וקיבלו השראה לפתוח רשת משלהם ,  הם ג'יימס מקלאמור ,  מייסד ברגר קינג ,  ומייסד טאקו בל ,  גלן בל .  ההצלחה האדירה של מקדונלד'ס עשתה להמבורגר שירות אדיר .  בשנות ה-70 חדרה הרשת ליפן ,  לצרפת ,  לשוודיה ולדרום מזרח אסיה ,  פתחה אלפי סניפים ברחבי העולם ובארה"ב ונהפכה לנותנת החסות העיקרית של אולימפיאדת לוס אנג'לס ב-1984 .  המנה האהובה נהפכה לסמל האמריקאיות ,  השפע המערבי ומאוחר יותר גם הגלובליזציה .  כשמקדונלד'ס פתחה את הסניף הראשון שלה במוסקווה היווה הדבר את אחד מהסימנים הבולטים לקריסת הקומוניזם .  לא פחות מ-27 אלף בני אדם הגישו בקשה לעבוד בסניף הראשון ברוסיה ,  ואלפים עמדו בתור מחוץ למסעדה וחיכו בסבלנות לטעום מהקציצה הידועה .  למעשה ,  מקדונלד'ס כל כך הצליחה ,  שהיא היוותה השראה למדד השוואתי כלכלי :  המגזין  " אקונומיסט "  יצר את  " מדד הביג מק "  הבודק את שווי כוח הקנייה  ( ppp )  של מטבעות שונים באמצעות מחירו של כריך ביג מק ברחבי העולם .  המבורגר גורמה במשך השנים ,  לכד ההמבורגר את דמיונם ואת קיבתם של העשירים והמפורסמים .  אחד מהפרטים המפורסמים על וורן באפט ,  האיש השווה יותר מ-60 מיליארד דולר ,  הוא שהארוחה האהובה עליו היא צ'יזבורגר וצ'רי קולה .  הנרי פורד ג'וניור ,  מנכ"ל פורד ב-1960-1979 ,  אמנם הכריז ברבים כי היה מעדיף לאכול המבורגר בקפיטריה של מפעל פורד ,  ואולם בפועל הכין לו השף האישי שלו המבורגר מפילה מיניון לארוחת הצהריים - שחיתות עצומה ,  נכון לאותם ימים .  השחקן רוברט דאוני ג'וניור אף הרחיק לכת ואמר בשנה שעברה כי ההמבורגר - או יותר נכון , " ברגר קינג "  - הצילו את חייו ,  כשבשיא ההתמכרות שלו לסמים ב-2003 ,  עצר לאכול המבורגר באחד מסניפי הרשת .  הטעם היה כל כך מגעיל ,  לדבריו ,  שהחליט מיד להיגמל ולהחזיר את הקריירה שלו למסלולה .  כדי להודות לרשת ,  דאוני ג'וניור אף דאג להכניס לסרט  " איירון מן "  סצנה שבה דמותו ,  טוני סטארק ,  חוזרת מהשבי האפגני ורוצה רק דבר אחד :  צ'יזבורגר של  " ברגר קינג ".  חובבי המבורגרים מפורסמים אחרים הם ג'יי לנו ,  שהזכיר פעמים רבות את רשת אין-אנ-אאוט כרשת המזון המהיר האהובה עליו ,  ואפילו השף הבריטי גורדון רמזי ,  גם הוא מחובבי הרשת .  מקדונלד'ס ,  רשת המזון המהיר הגדולה בעולם ,  עם הכנסות שנתיות של 23 מיליארד דולר ויותר מ-400 אלף עובדים ,  היא השגרירה הבולטת ביותר של ההמבורגר - לטוב ולרע .  היא אמנם הצליחה להפוך את ההמבורגר למנה נחשקת בעולם ולא רק בארה"ב ,  אך גם קיבעה את תדמיתו כמאכל זול ומזיק ,  עתיר שומנים ונטול ערכים תזונתיים .  כשרצונותיהם של הצרכנים השתנו והמגמה הבריאותית החלה לצבור תאוצה ,  ההמבורגר כמעט נהפך לאחד הקורבנות הבולטים .  ב-2004 פירסם הבמאי מורגן ספרלוק את הסרט התיעודי  " לאכול בגדול ",  שבו לא אכל דבר מלבד מזון של מקדונלד'ס במשך 30 יום ,  וכתוצאה מכך סבל מנזקים בריאותיים .  הסרט המצליח הוביל למשבר תדמיתי עצום עבור מקדונלד'ס ,  שכבר אז נחשבה לשטן בהתגלמותו בקרב אלפי מפגינים המתנגדים לגלובליזציה .  הרשת נאלצה לשנות את התפריט שלה ולהסתגל לעידן החדש באמצעות תדמית בריאותית יותר ,  הכוללת הגשת יותר סלטים ואת הסרתה של מנת הסופר-סייז הענקית מהתפריט .  ואולם בשלב זה ,  הסרט רק האיץ מגמה שכבר החלה לצבור תאוצה באותן שנים :  דורות של אמריקאים שגדלו על ההמבורגר ,  אך רצו מזון איכותי יותר מזה שסיפק להם המזון המעובד של רשתות המזון המהיר ,  עברו למסעדות שפים שהתמחו בהמבורגרים .  ב-2001 היה השף דניאל בולו הראשון שיצר המבורגר גורמה ,  כשהגיש את מנת ה-db בורגר :  המבורגר העשוי מכבד אווז ומשפונדרה ,  שנמכר בתחילה תמורת 29 דולר ומאז האמיר מחירו ל-150 דולר למנה .  לאחר מכן יצר בולו מנות נוספות ,  שאחת מהן כוללת גם פטריות כמהין .  עד מהרה הלכו שפים אחרים בעולם בעקבותיו ,  ומסעדות איכותיות המתמחות בהמבורגרים משובחים החלו לצוץ בכל העולם ,  כולל בישראל .  ב"פאריס לאס וגאס קזינו "  מוגשת מנת המבורגר העשויה מבשר קובה  ( בשר בקר יפני משובח ויקר במיוחד )  ,  לובסטרים ,  פרושוטו וגבינת ברי ,  תמורת 777 דולר .  המעגל הושלם :  המנה העממית ,  שהומצאה כדי לאפשר לאנשים לאכול בעמידה בירידים מחוזיים ,  השתלטה גם על מטבח העילית ,  באותו אופן שבו הג'ינס נהפך מלבוש יום-יומי וזול לפריט מעצבים ." ההמבורגר הוא הכריך המספק ,  היעיל והקל ביותר לאכילה שנוצר אי פעם .  מדובר במאכל החזק ביותר בעולם המתועש ",  כתב ג'וש אוזרסקי בספרו , " the hamburger ".  אפילו השפים הצרפתים ,  שבמשך שנים רבות תיעבו כל דבר שהזכיר את המטבח האמריקאי המבולגן והמהיר ,  נאלצו להודות בכך בשנים האחרונות .  ברחבי פאריס מוסיפות בשנתיים האחרונות יותר ויותר מסעדות יוקרה את הווריאציות שלהן להמבורגר .  השף יאניק אלנו מגיש המבורגר בצירוף בייקון מעושן ,  חסה ,  חמוצים ,  חרדל ,  מיונז וצ'יפס במסעדתו ,  le meurice ,  במחיר של 35 יורו  ( 56 דולר )  .  רומן קורבייה ,  השף הראשי במסעדת  " לה רלה דו פארק "  של המסעדן אלן דוקס ,  מגיש המבורגר חסילונים ודיונונים ,  בנוסף להמבורגר מבשר בקר . " ההמבורגר מייצג את האסור ,  את החתרני ",  אמרה ב-2008 הלן סמואל ,  המייעצת למסעדות בפאריס ,  ל"ניו יורק טיימס ".   " אכילה עם הידיים מייצגת רגרסיה טהורה ,  אז כמובן שכולם רוצים לעשות זאת ". 

כך נהפך ההמבורגר לסמל החופש ,  הרוע והשפע המערבי
הוא עבר את ההמונים ,  כבש את השפים הצרפתים האנינים והסתער על קוריאה הצפונית הקומוניסטית ■ ב-2009 ,  הרומן בין ארה"ב לקציצה האהובה עליה הביס גם את המשבר ■ ההמבורגר - קווים לדמותו

