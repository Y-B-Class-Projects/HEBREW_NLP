משרד התשתיות שוקל לפסול את סופרגז ושפיר במכרז חלוקת הגז בדרום 
בלעדי חצי שנה לאחר הגשת ההצעות במכרז לחלוקת הגז הטבעי באזור הדרום ,  שוקל משרד התשתיות לפסול אחת מבין ארבע ההצעות שהוגשו לביצוע הפרויקט .  מדובר בהצעה שהגישה קבוצת סופר אן ג'י המשותפת לסופרגז מקבוצת גרנית הכרמל ולשפיר הנדסה .  לפי הערכות ,  מדובר בהצעה הנמוכה ביותר שהוגשה במכרז ,  והיא זכתה לניקוד גבוה גם בקטגוריית האיכות - ומובילה את הכרז .  במשרד התשתיות סירבו להתייחס לנסיבות ומסרו : " הדיונים בוועדת המכרזים עדיין מתקיימים ,  וההחלטות יתקבלו ויפורסמו בהתאם לחוק ".  בקבוצת סופר אן ג'י סירבו להגיב לדברים .  סופרגז ושפיר זכו לפני כשנה וחצי במכרז לחלוקת הגז הטבעי באזור המרכז ,  בהיקף השקעה משוער של 200 מיליון שקל ,  לאחר שהיו היחידות שניגשו למכרז .  במכרז להנחת תשתית חלוקת הגז הטבעי בדרום מתמודדות שלוש קבוצות נוספות :  קבוצה משותפת לדורגז  ( מקבוצת דור אלון )  ולחברת אפקון תעשיות ;  קבוצה משותפת לדלק ולחברת ואוליה ישראל ;  וקבוצה משותפת לאמישראגז ואלקטרה - שזכתה במכרז לחלוקת הגז הטבעי באזור הנגב ,  בהיקף של כ-80 מיליון שקל .  בחודשים האחרונים התרוצצו שמועות באשר לפסילה אפשרית של אחת הקבוצות - אך אלה התמקדו דווקא בקבוצתה של דלק - בעקבות היותה ספקית גז טבעי למשק  ( דרך קבוצת ים תטיס )  ,  המחזיקה כבר ברישיון הולכה  ( ימי )  .  עם זאת ,  השתתפות דלק במכרז לא נתקלה עד כה בהתנגדות מצד משרד התשתיות ,  בטענה כי אין בהשתתפות כדי להפר את חוק משק הגז הטבעי .  המכרז בדרום הוא השלישי  ( מבין שישה )  להנחת תשתית חלוקת הגז הטבעי ללקוחות קטנים ובינוניים  ( בלחץ נמוך )  ברחבי הארץ .  המכרז יקנה רישיון לתפעול מערכת החלוקה באזור אשדוד-אשקלון-קרית גת במשך 25 שנה .  הצרכנים הפוטנציאליים מחולקים לשלוש קטגוריות לפי היקפי הצריכה הפוטנציאלית :  תעשייתיים גדולים ,  בינוניים וצרכנים קטנים .  התחרות במכרז היא על מחיר החיבור החד-פעמי שייגבה מהצרכנים הגדולים ועל תמחור עלויות הולכת הגז לכלל הצרכנים  ( דמי חלוקה )  .  המכרז פורסם לפני כשנה בפעם השנייה - לאחר שבג"ץ ביטל ב-2007 את תוצאות המכרז המקורי ,  עקב אי עמידת המתמודדות בתנאי הסף .  בחודשים הקרובים אמור משרד התשתיות לפרסם מכרז נוסף להקמת תשתית חלוקת גז טבעי ,  לאזור חדרה והעמקים .
 
משרד התשתיות שוקל לפסול את סופרגז ושפיר במכרז חלוקת הגז בדרום 
nan
