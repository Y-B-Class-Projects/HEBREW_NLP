גרמניה :  באיירן סוף סוף בפסגה
לראשונה מזה כמעט שנתיים התמקמו הבווארים בראשות הבונדסליגה אחרי 0:1 על המבורג משער של פרנק ריברי
המחזור ה-24 בבונדסליגה נחתם הערב  ( ראשון )  ובישר על חילופי מקומות בפסגת הטבלה .  אחרי התיקו המאופס של לברקוזן אמש מול קלן ,  הייתה זקוקה באיירן מינכן לניצחון ביתי על המבורג כדי לתפוס את מקומה ,  ואחרי קרב לא קל היא עשתה זאת עם 0:1 קטן משער של פרנק ריברי ,  ששלח אותה למקום הראשון לראשונה מאז המחזור האחרון של עונת 2007/08 ,  בו זכתה באליפות .  במשחק השני של הערב ניצחה האלופה היוצאת ,  וולפסבורג ,  את האנובר 0:1 .
 באיירן מינכן - המבורג 0:1
אחרי תשעה ניצחונות רצופים נעצרו לואיס ואן חאל ולהקתו בדרבי מול נירנברג בשבוע שעבר ,  אך הפעם הספיקה לה הברקה אחת מהגאון הצרפתי שלה כדי להשלים את ההשתלטות על הפסגה .  האורחים מהצפון לא התביישו ותקפו ללא הרף ,  אך סבלו מפציעתו של השוער פרנק רוסט ,  שלא היה יכול להמשיך והוחלף במחצית .  אחרי ההפסקה נטלה באיירן את היוזמה ,  ובדקה ה-78 הגיע הרגע של ריברי ,  שפרץ כמו שהוא יודע באגף שמאל ,  סיחרר את גי דמל כאילו היה אוויר ,  ושלח טיל מדויק לחיבורים של השוער המחליף וולפגנג הסל ,  שלא היה יכול להושיע .
 האנובר - וולפסבורג 1:0
האלופה חגגה ביום חמישי את ההעפלה לשמינית גמר הליגה האירופית בסטייל עם 1:4 מוחץ על ויאריאל ,  ועוד לפני הנסיעה לקאזאן הקפואה למשחקה הבא באירופה היא המשיכה את ההתאוששות שלה בליגה תחת המאמן הזמני לורנץ גונתר קוסטנר ,  שחיכה הפעם עד הדקה ה-78 כדי לראות את זבזדאן מיסימוביץ' כובש את השער היחיד במשחק ,  ומנחיל להאנובר האומללה הפסד תשיעי ברציפות .
 
גרמניה :  באיירן סוף סוף בפסגה
לראשונה מזה כמעט שנתיים התמקמו הבווארים בראשות הבונדסליגה אחרי 0:1 על המבורג משער של פרנק ריברי

