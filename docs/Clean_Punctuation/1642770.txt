מדוע נדחה הדיון בחוק הספרים ? 
הצעת החוק מעוררת המחלוקת ,  שאמורה להסדיר את תעשיית הספרות המקומית ,  היתה על סדר היום של ועדת השרים לענייני חקיקה ,  אך נדחתה לבקשת שר התמ"ת  " עד לליבון הסוגיה ",  כדברי לשכתו
ועדת השרים לענייני חקיקה דחתה את הדיון בחוק הספרים שהיה אמור להיערך היום  ( ראשון )  ולאחריו לעלות להצבעה טרומית בכנסת כבר ביום רביעי .  לוואלה !  תרבות נודע כי שר התעשייה ,  המסחר והתעסוקה בנימין  ( פואד )  בן אליעזר  ( העבודה )  הוא זה שביקש משרת התרבות לימור לבנת ,  התומכת בחוק ,  לדחות את הדיון .  
גורם המעורה בפרטים אמר לוואלה !  תרבות כי השר ביקש זאת לאור התנגדותה של רונית קן ,  הממונה על ההגבלים העסקיים ,  לחוק .  עם זאת ,  בלשכת השרה לבנת אומרים כי הנושא נדחה בשל נסיעתו של השר לחו"ל .  ממשרד התמ"ת נמסר בתגובה : " שר התמ"ת ושרת התרבות סיכמו על דחיית הדיון בשל ההשלכות מרחיקות הלכת של החוק ,  עד לליבון הסוגיה ".  מלשכת השרה לבנת נמסר לעומת זאת : " בעקבות בקשת שר התמ"ת השוהה בחו"ל ,  הסכימה השרה לדחות את הדיון בשבוע ".  
חבר הכנסת ניצן הורוביץ  ( מרץ )  למד על דחיית הדיון רק לאחר שפרסם הודעה לעיתונות במוצאי השבת בה הודיע על עליית החוק לדיון בוועדת השרים .  לאחר שנתבשר על דחיית הדיון אמר ח"כ הורוביץ לוואלה !  תרבות : " לצערי ,  ישנה דחייה טכנית בגלל היעדרותו של שר התמ"ת מהדיון .  עם זאת ,  אנו שמחים על התמיכה הציבורית הרחבה בהצעת החוק שתעניק גמול הולם לסופרים ושאר היוצרים ". 
לפני סאגת הדחייה ,  אמר ח"כ הורוביץ כי  " החוק הוא לא רק הישג גדול בתחום התרבות ,  אלא בעיקר חוק חברתי מהמעלה הראשונה .  בכל תחום מובטח לעוסקים בו לפחות שכר מינימום .  גם בספרות ,  יסוד כה משמעותי של 'עם הספר' ,  שומה להבטיח שהיוצרים ייהנו לפחות מחלק קטן מהרווחים על יצירתם .  אני מקווה שהממשלה ,  בזכות תמיכתה וגיבויה המלא של שרת התרבות והספורט לימור לבנת ,  תתמוך בחוק ללא היסוס לטובת הקוראים והספרות העברית ". 
אחת הסיבות שבגללה עלולים השרים להצביע נגד הצעת החוק היא הפעלת לחצים מצד רשת צומת ספרים ,  המתנגדת לו בשל סעיפים שיפגעו בעדיפות שמעניקה הרשת להוצאת כנרת זמורה-ביתן ,  הנמצאת עמה בבעלות משותפת .  על פי אותם גורמים , " שומר [מנכ"ל צומת ספרים - ע.ש .]  מפעיל לוביסטים וסופרים מטעמו שמתקשרים לשרים וטוענים שהחוק הוא חוק אנטי חברתי ושהוא יביא לעלייה במחירי הספרים ולירידה במספר הספרים הנקנים ".  בצומת ספרים סירבו להגיב לדברים .
 לפני כשלושה שבועות הציגה השרה לבנת ,  יחד עם חברי הכנסת הורוביץ ואורלב את הצעת החוק החדשה ,  המציעה הסדרה בחוק של נושא התמלוגים לסופרים וכן הגנה על ספר מפני מבצעים בשנתיים הראשונות לצאתו ,  לצד קביעת רגולציה במחיר מכירת הספר לרשת השיווק על ידי ההוצאה לאור .  להצעת החוק שותפים גם חברי הכנסת שלי יחימוביץ'  ( עבודה )  ,  נחמן שי  ( קדימה )  ויריב לוין  ( ליכוד )  . 
" שוק הספרים בישראל איבד את נקודת האיזון שלו ",  אמרה אז השרה לבנת . " ישנה תחרות פרועה בין שתי רשתות ספרים ואנחנו צריכים להגן על התרבות הישראלית ,  להגן על הסופרים ,  על התרבות ועל האיכות .  יש סופרים שמקבלים שקל אחד עבור כל ספר שלהם שנמכר .  אם ניקח סופר מצליח שמוכר 20 אלף עותקים מספריו לאחר שנתיים שעבד על ספר ,  יוצא שהוא מרוויח פחות מ-1,000 שקל בחודש .  זה מבזה ". 

מדוע נדחה הדיון בחוק הספרים ? 
הצעת החוק מעוררת המחלוקת ,  שאמורה להסדיר את תעשיית הספרות המקומית ,  היתה על סדר היום של ועדת השרים לענייני חקיקה ,  אך נדחתה לבקשת שר התמ"ת  " עד לליבון הסוגיה ",  כדברי לשכתו

