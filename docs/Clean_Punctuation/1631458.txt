רשות בלי ראש
חצי שנה לאחר המנכ"ל ,  גם יו"ר הרשות הלאומית לבטיחות בדרכים מודיעה על התפטרותה .  באור ירוק זועמים על משרד התחבורה
הרשות הלאומית לבטיחות בדרכים נותרה ללא ראש שיוביל אותה .  חצי שנה לאחר עזיבתו של המנכ"ל יאיר דורי וכחודשיים לאחר פיזור המועצה ,  מודיעה גם היו"ר זיוה פתיר על סיום תפקידה .  פתיר הגישה היום  ( שני )  את התפטרותה לשר התחבורה ישראל כץ ,  לאחר שנתיים בו כיהנה בתפקיד זה .  כץ הביע הערכתו לפועלה במסגרת תפקידה וציין את תרומתה לירידה במספר ההרוגים בתאונות דרכים בשנה האחרונה .
" ניהול ענייני הרשות גזל ממני מעבר למתבקש מיו"ר לא פעיל ועל כן ביקשתי מהשר כ"ץ לסיים את תפקידי ",  כך מוסרת פתיר . " זכות גדולה נפלה בחלקי לשמש זרז להצלת חיי אדם בישראל ".  מלשכתו של כץ מודיעים כי יפעל למינוי מהיר של יו"ר חדש ,  זאת כאשר אף טרם מונה מנכ"ל חדש מאז עזיבתו של דורי .
 את תפקיד יו"ר מועצת הרשות הלאומית קיבלה פתיר בדצמבר 2007 ,  בזמן כהונתו של שאול מופז כשר התחבורה .  בתפקידה הקודם ,  שימשה כמנכ"לית מכון התקנים וכן כיהנה כסגנית הנשיאה העולמית של ארגון התקינה הבינלאומי  ( ISO )  .  אולם ,  לאור העובדה כי במקביל לתפקידה הציבורי מועסקת פתיר כסמנכ"לית תקינה בחברת בטר פלייס ,  עלו תלונות על ניגודי עניינים אפשריים .  את עבודתה ברשות הלאומית ביצעה פתיר בהתנדבות .
 כנגד פעילותו של משרד התחבורה בכל הנוגע לרשות הלאומית לבטיחות בדרכים יוצאת עמותת 'אור ירוק' .  במכתב ששלח מנכ"ל העמותה שמואל אבואב למבקר המדינה ,  הוא מעלה האשמות חמורות ובקשה לפתוח בבדיקה מקיפה על האופן בו מתנהל המשרד ובראשו השר ישראל כץ .  כמו כן ,  פנה אבואב ליועץ המשפטי לממשלה מני מזוז והיועצת המשפטית של משרד התחבורה מלי סיטון בעניין זה .
" לאחרונה פורסם ,  כי שר התחבורה נטל את הסמכות להציע מנכ"ל מידי הרשות ,  והעביר אותה למנכ"ל משרדו  ( יעקב גנות - י.א )  ",  כותב אבואב במכתבו למבקר המדינה .  אבואב מבקש להדגיש את העובדה כי אחד מתפקידיו של מנכ"ל הרשות הלאומית הוא לבקר את משרד התחבורה ,  כך שהדבר מנוגד לחוק וכן מנוגד לכללי המנהל התקין .  
עוד בהמשך מכתבו מעלה אבואב חששות נוספים . " לנוכח הנסיון מן העבר בדבר אופי המינויים של מר ישראל כץ ,  קיים חשש לכאורה כי נטילת הסמכות האמורה נועדה לצורך מינוי פוליטי בלתי ראוי ".  בפנייתו ליועצים המשפטיים ,  מבקש מנכ"ל אור ירוק את בדיקת העניין וכן קורא להם להנחות את שר התחבורה למנות בדחיפות מועצה לרשות הלאומית .
 ממשרד התחבורה נמסר בתגובה : " שר התחבורה ישראל כץ הודיע לאחרונה כי כל המינויים לדירקטוריון הרשות יהיו מינויים מקצועיים וראויים בלבד וללא כל זיקה פוליטית .  שר התחבורה ומנכ"ל משרדו פועלים לאיתור יו"ר חדש לרשות וכן למינוי חברי מועצה חדשים שאמורים להוביל לבחירתו של מנכ"ל חדש לרשות .  פנייתה של העמותה הפרטית ששמה לה למטרה לנגח ולהשמיץ באופן תדיר ובעקביות את אנשי משרד התחבורה והעומד בראשו אינה ראויה לתגובה ". 

רשות בלי ראש
חצי שנה לאחר המנכ"ל ,  גם יו"ר הרשות הלאומית לבטיחות בדרכים מודיעה על התפטרותה .  באור ירוק זועמים על משרד התחבורה

