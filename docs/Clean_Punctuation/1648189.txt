ה-PC ועונשו
מערכת ההגנה בגרסת המחשב של Assassin's Creed 2 מוכיחה שחברות המשחקים רוצות שכולכם תקנו קונסולות
שמעו קטע :  נגיד שאתם גיימרים בעלי מחשב אישי חזק במיוחד ,  ואתם חושקים במשחק Assassin's Creed 2 ,  שעומד לצאת בעוד כשבוע לחנויות .  מכיוון שאתם לא פיראטים ,  חסכתם כבר את הכסף ודאגתם להגיד למוכר בחנות המשחקים האהובה עליכם לשמור לכם עותק כשהמשחק יגיע .  אתם בקטע ?  כי אם כן - יש סיכוי סביר שמצפה לכם ,  כשסוף סוף תתקינו את המשחק ותתחילו לשחק בו ,  הפתעה לא נעימה .
 הסיבה היא מנגנון למניעת העתקות  ( DRM ,  או כמו שאנחנו קוראים לו בחיבה :  נז"ק )  אכזרי במיוחד ,  שייכלל מעתה בכל משחקי חברת Ubisoft שיגיעו למחשב האישי ויאפשר למי שרכש את המשחק לשחק בו רק כאשר המחשב שלו מחובר לאינטרנט .  לא מדובר בחיבור חד פעמי כדי לאשר את חוקיות עותק המשחק  ( כמו שנהוג למשל במערכות הפעלה )  ,  ואפילו לא בחיבור ראשוני כשמפעילים אותו .  החיבור לאינטרנט צריך להיות רציף והמשכי - אחרת המשחק יפסיק לפעול .  
מה זה אומר ?  שכל מי שחיבור האינטרנט שלו לא יציב יכול לשכוח מהמשחק הזה  אתם לא באמת רוצים שהמשחק ייקטע בכל פעם שיש הפרעה בחיבור .  גם גיימרים שנוהגים לשחק על הלפטופ בבסיס הצבאי שלהם או במשרד חסר ה-Wireless  ( בתנאי שהבוס בחופשה ,  כמובן )  לא יוכלו ליהנות מהעלילות המשובחות של המתנקש אציו .  
וזה רק חלק ראשון מהמנגנון הבאמת-דרקוני הזה .  החלק השני משנה את כל הליך השמירות .  מעכשיו ,  המשחק לא נשמר על המחשב שלכם ,  כי עם על השרתים של המפיצה  דבר שיקשה מאוד על פריצת המשחק  ( צריך לשכתב מחדש את כל מנגנון השמירה )  ובו בזמן יעביר את האחריות על שמירת המשחק לחברה המפיצה .  וזה ,  איך לומר ,  קצת מרתיע .
 המקרה של Assassin's Creed ,  שמרעיד את אתרי הגיימינג הגדולים באינטרנט בשבועות האחרונים ,  הוא לא המקרה הראשון בו מערכת נז"ק מזיקה לגיימרים המעטים שעדיין רוכשים משחקים מקוריים ,  אך ללא ספק במקרה מקרה הכי קיצוני בחומרתו ובנזק שהוא עלול לגרום לצרכנים .  הביקורת הגדולה ביותר שנשמעת לגבי המהלכים האלה היא שלמרות שהם אמורים למנוע פיראטיות ,  מדובר בסופו של דבר בצעדים שרק מעודדים אותה .  הגרסאות הפיראטיות של המשחקים מגיעות פרוצות ונטולות נז"ק ,  מה שאומר שהפיראטים נהנים פעמיים :  המשחקים שלהם גם בחינם ,  וגם נותנים להם לשחק כמו בני-אדם ,  ללא מגבלות משונות וניתוקים מהמשחק בכל פעם שקו האינטרנט שלהם משהק .
 כמובן שהביקורות האלה נכונות ,  ואין ספק שגם קברניטי חברות המשחקים מודעים לעובדה הזאת .  מדוע ,  אם כך ,  הם ממשיכים את הנז"ק ואף הופכים אותו לגרוע יותר ויותר עם כל משחק גדול חדש ?  התשובה ,  ככל הנראה ,  קשורה למתחרות הגדולות של המחשב האישי כמכונת משחקים :  קונסולות המשחק .
 זו לא הנחה פרועה במיוחד ,  וזה לא סוג גדול שמפיצות המשחקים מצ'פרות את שחקני הקונסולות בחודשים האחרונים .  כך גם במקרה של Assassin's Creed 2 - לא רק ששחקני הקונסולות נהנים מגירסה נקייה מדרישות הזויות ויכולים לשחק ללא הפרעות - הם גם נהנים מהמשחק כבר חודשים רבים ,  שכן גרסאות ה-Playstation וה-Xbox של המשחק יצא זמן רב לפני גירסת המחשב האישי .  שחקני קונסולות מקבלים גם לעיתים קרובות תוכן בלעדי להורדה שלא תמיד זמין לגרסאות המחשב האישי .  בקיצור :  ברוב המקרים בעלי הקונסולות נהנים מחיים פשוטים וקלים יותר מאחיהם בעלי המחשב האישי .
 למה זה קורה ?  התשובה פשוטה :  בעולם הקונסולות נושא הפיראטיות הרבה פחות נפוץ מבמחשב האישי .  שלא כמו במחשב ,  שם צריך רק להוריד מהאינטרנט ולשחק ,  פריצה של קונסולה כרוכה בשליחתה למעבדה  ( להתקנת שבב או פריצה פיזית לכונן הדיסקים )  .  הפריצה עלולה להוביל גם לתוצאות בלתי רצויות :  מיקרוסופט ,  למשל ,  נוטה לאתר קונסולות פרוצות בעזרת החיבור לרשת ,  ולנטרל חלק מהתכונות שלהן - למורת רוחם של הגיימרים הפורצים .  
כמובן שפחות אחוזי פיראטיות שווה יותר רווחים למפיצות המשחקים .  מערכות הנז"ק כאילו זועקות לגיימרים שעליהם לעבור לשחק בקונסולות .  לא רק שהם יקבלו חווית משחק טובה יותר - הם גם יכניסו יותר כסף לכיסים של החליפות שעומדים בראש התעשייה .
 הבעיה היא שהמסר הזה שהמפיצות מנסות למסור לנו הוא מסר עקיף .  כנראה ששנים של מסורת גיימינג במחשבים אישיים  ( ואולי גם פזילה קנאית להצלחה של Steam ,  מנגנון ההפצה המקוון של חברת Valve למשחקים )  גורמים לקברניטים לשקשק בתחתונים ולהמשיך להוציא גירסאות מסורסות של המשחקים המצליחם שלהם למחשב האישי בצורה שתגרום גם לגדולי המעריצים לוותר עליהם .
 העצה שלי למפיצות המשחקים היא פשוטה :  גדלו ביצים ,  בלעו את הרוק ותפסיקו להוציא מוצרים שפוגעים בצרכנים שלכם .  דעת הקהל השלילית שתקבלו אם תודיעו שאתם מפסיקים להפיץ משחקים מסויימים למחשב יהיה כאין וכאפס לעומת הנזק שאתם גורמים בעזרת הנז"ק .
 
ה-PC ועונשו
מערכת ההגנה בגרסת המחשב של Assassin's Creed 2 מוכיחה שחברות המשחקים רוצות שכולכם תקנו קונסולות

