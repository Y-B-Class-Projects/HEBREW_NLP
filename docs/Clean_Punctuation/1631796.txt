המאמא שחיכיתם לה
במסעדת הקואופרטיב התבשילי  " בת ארצי "  תמצאו עסקית ביתית בדיוק כמו של האמא שהייתם רוצים שתבשל לכם
בת ארצי שברחוב השומר בתל אביב  ( רחוב קטן שמתפצל ממדרחוב נחלת בנימין לכיוון שוק הכרמל )  אינה מסעדה רגילה ,  אלא מיזם חברתי-עסקי .  האוכל במסעדה מבושל על ידי נשים מנתיבות שחברות בקואופרטיב בשם  " תבלינים "  ומביאות את תבשיליהן למסעדה מדי יום .  
פנים המסעדה מעוצב בסגנון רטרו נקי .  רהיטי העץ כמו נבחרו בקפידה בשוק הפשפשים וכך גם האהילים  ( שנראים חדשים יותר ,  אך תואמים את הסגנון )  ;  האוכל מוגש בקערות פח מצופות אמייל וגם לצלחות הסלט מראה ישן וביתי .  רצפת המסעדה עשויה פסיפס מרצפות מצוירות של בתי תל אביב הישנה .  במקום לרצף את השטח בדוגמה אחידה ,  יצרו בבת ארצי בליל שובה עין של מרצפות מצוירות בדוגמאות שונות ,  סוג של מיחזור מקורי ויפה .  
בבת ארצי מוצעת עסקית בשתי רמות מחיר :  45 ו-55 שקל .  ההצעה כוללת מנה עיקרית ,  שתי תוספות ,  סלטים ושתייה בשילוב שכל אחד מרכיב לעצמו .  המחיר נקבע לפי המנה העיקרית .  אף שזה לא מצוין בבירור ,  השירות במסעדה הוא שירות עצמי מעט משודרג .  בכניסה יש דלפק שעליו מוצגים הסירים עם תבשילי היום .  הדלפקאי הציג את המנות ,  שמשתנות מדי יום ,  ולקח מאתנו את ההזמנה .
 בת זוגי לארוחה הזמינה קציצות בקר ברוטב סלרי עם תוספת של בורגול עם אטריות ועם במיה ברוטב עגבניות .  הקציצות היו נימוחות וחמצמצות מהבישול ברוטב הסלרי הלימוני והשתלבו מצוין עם הבמיה העסיסית ועם הבורגול ,  שספג את הרטבים והיה תחליף טוב ללחם לניגוב .  אני הזמנתי תבשיל בקר וירקות ,  שכונה על ידי הדלפקאי  " גולאש ספרדי ",  מג'דרה ובמיה בעגבניות .  הגולאש הכיל קוביות בשר בקר שמן מעט ,  ירקות שורש ,  עגבניות ולא מעט גבעולי טימין .  הבשר והירקות היו רכים והרוטב חריף במידה .  המג'דרה היתה מעולה .  אורז פרסי צהבהב ,  מבושל אחד אחד ,  עם עדשים ורמז דק של קינמון .  גם היא ספגה את הרוטב ,  שהעשיר עוד יותר את טעמיה .  
לאחר שבחרנו את העיקריות מהמגוון הרב ,  לקחנו צלחות קטנות והלכנו אל מקרר הסלטים .  היו שם סלט סלק טוב ,  סלט מרענן של מלפפונים בשמיר ובחומץ ,  סלט צנון ,  פלפל אדום ופלפל ירוק חריף שהיה טעים אך מעט עייף ,  סלט גזר פיקנטי ,  אריסה וטחינה .  עוד היו במקרר דבש של משק עמיר ועוגיות בעבודת יד למכירה .  ליד מקרר השתייה הוצב שולחן קטן שעליו קרש חיתוך ולחם לבן טרי שכל אחד יכול לפרוס כאוות נפשו .  
קערות הפח מצופות האמייל שבהן מוגש האוכל בבת ארצי מחייב הגשה אנכית של המנות ,  כלומר אחת על השנייה .  הגשת המנות בכלים רחבים יותר ,  שיאפשרו לסועד לשלוט במידת העירוב שלהן ,  תשפר את חוויית האכילה .  עשרת השולחנות העגולים שמוצבים בחוץ מציעים קרבה נעימה לשוק .  הם נוחים לזוג ,  אך כבר צפופים לשלושה .  
סוג האוכל שמוגש בבת ארצי מכונה על ידי הבעלים  " מעדני מאמות ",  וזה ייחודו - אוכל ביתי וטעים של האמא שהייתם רוצים שתבשל לכם .  המאמות שמבשלות את המאכלים הביתיים הן בנות מגוון עדות :  מעירק ,  מפרס ,  מטורקיה ,  מגיאורגיה ,  מהונגריה ,  מכורדיסטן ,  ממרוקו ,  מתוניס ומאתיופיה .  את התבשילים העשירים של המאמות אפשר גם לקנות במשקל ולקחת הביתה .  על הארוחה שילמנו 100 שקל בסך הכל ,  ונהנינו מהערך המוסף שביזמה הטעימה שמאפשרת לנשות הקואופרטיב  " תבלינים "  להתפרנס בכבוד .
 ההצעה :  מנה עיקרית עם שתי תוספות ,  סלטים ושתייה ב-45 או ב-55 שקל .  
טוב לביזנס :  מתאים לפגישות לא רשמיות .  
בשולחנות הסמוכים :  קונים בשוק ,  תיירים ואנשי עסקים מהבורסה באחד העם .  
יתרון יחסי :  תמיכה במיזם חברתי-עסקי שמסייע בפרנסת נשים מנתיבות ,  וכמובן - אוכל מצוין .  
מישהו מטפל בך :  שירות עצמי משודרג באווירה ביתית .  
בת ארצי - מעדני מאמות .  השומר 7 ,  תל אביב  ( פינת נחלת בנימין )  .  טל' :  5177808-03 .  העסקית מוגשת בימים א'-ה' ,  בשעות 10:00-20:00  ( או עד שנגמר האוכל )  ;  וכן בשישי מ-9:00 עד שעה לפני כניסת השבת .
 
המאמא שחיכיתם לה
במסעדת הקואופרטיב התבשילי  " בת ארצי "  תמצאו עסקית ביתית בדיוק כמו של האמא שהייתם רוצים שתבשל לכם

