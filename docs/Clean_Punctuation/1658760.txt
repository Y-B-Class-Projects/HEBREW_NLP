ברצלונה ,  אולימפיאקוס וצסק"א עלו לפיינל פור
הקטאלנים ניצחו 78:84 את ריאל במדריד ויפגשו בפריס את הרוסים ,  שגברו 70:74 על ויטוריה .  היוונים גברו על סופוט 70:86
עוד לפני ג'אמפ הפתיחה של עונת היורוליג ,  ברצלונה סומנה כאחת המועמדות להגיע לפיינל פור שייערך בפריס .  גם יריבתה הגדולה והשנואה ריאל מדריד ,  שעשתה בקיץ רכש גדול והנחיתה את המאמן אטורה מסינה ,  סומנה כמועמדת לסיים את העונה בין ארבע הגדולות .  
רצה הגורל והשתיים התעמתו ביניהן כבר בשלב רבע הגמר ,  ובסיומה של סדרה מותחת וייצרית ,  היו אלה הקטאלנים מברצלונה שניצחו הערב  ( חמישי )  את ריאל 78:84 במשחק הרביעי בסדרה ,  השלימו ניצחון 1:3 והבטיחו מקום בפיינל פור .  ריאל ,  שבנתה קבוצה נוצצת ומוכשרת ,  תקווה בעונה הבאה לתוצאות טובות יותר מבחינתה .  
מאוחר יותר הפכה אולימפיאקוס היוונית לקבוצה השנייה שמבטיחה את מקומה בפריס וזאת אחרי ניצחון 70:86 על סופוט בחוץ ,  שהעניק לה 1:3 בסדרה כולה .  את המקום השלישי בפיינל פור תפסה צסק"א מוסקבה ,  שניצחה 70:74 בוויטוריה את קאחה והשלימה 1:3 בסדרה ,  ובחצי גמר הפיינל פור היא תפגוש את ברצלונה .
 הסדרה המרתקת ביותר הגיעה לסיומה .  אחרי שריאל מדריד גנבה מברצלונה את יתרון הביתיות במשחק השני בסדרה נסעו הקטלאנים למדריד ועשו בדיוק את אותו הדבר ,  וכשהם ביתרון 1:2 ,  הם עלו למשטח במדריד ,  וירדו ממנו עם העפלה שנייה ברציפות לפיינל פור ו-11 בתולדות המועדון  ( שיא מאז הקמת המפעל ב-1988 )  .  
ריאל פתחה היטב ,  אבל פבלו פריג'יוני ואנטה טומיץ' ביצעו שתי עבירות כל אחד ,  וברצלונה ניצלה זאת כדי לרשום ריצת 0:7 ולהוביל 19:20 בתום 10 הדקות הראשונות .  ברבע השני בארסה הגדילה מעט את יתרונה ,  אבל נקודות של סרחיו יול השאיר את ריאל בתמונה עם ריצת 4:10 ,  ובמחצית הובילו הקטאלנים 41:45 ,  כשהם נהנים מיכולת טובה של ריקי רוביו  ( 10 נק' במחצית )  .  ברבע השלישי חואן קרלוס נבארו היה דומיננטי בברצלונה ,  וסייע לקבוצתו להוליך 62:65 בתום הרבע השלישי .  המשחק הצמוד נמשך גם ברבע הרביעי ,  עד ששלשה גדולה של ריקי רוביו העלתה את ברצלונה ל-75:82 .  בשלב הזה שלחה ריאל את ברצלונה לקו ,  אבל קור רוח של רוביו הבטיח לקטאלנים ניצחון גדול בתוצאה 78:84 ומקום בפיינל פור בפריס .
 חואן קרלוס נבארו הוליך את ברצלונה עם 21 נקודות  ( 4 מ-8 לשלוש )  ,  ריקי רוביו הוסיף 19  ( 9 מ-11 מהעונשין )  ו-5 ריבאונדים ,  ארזם לורבק הוסיף 14 ופראן ואסקז קלע 8 .  סרחיו יול הצטיין בשורות ריאל עם 20 נקודות  ( 8 מ-12 מהשדה )  ,  פיליפה רייס הוסיף 11 ,  אנטה טומיץ' 10 וחורחה גרבאחוסה 9 .
 בשקט בשקט וככל שנמשכה העונה ,  הפכה צסק"א לאחת הקבוצות החמות והיציבות ביבשת ,  ואחרי שלא נתקלה בבעיות מיוחדות בשני המשחקים הראשונים בסדרה ,  הגיע הביקור לספרד ואיתו 53 נקודות זכות בלבד ,  שהובילו להפסד 66:53 .  בכך ,  ייתכן והמומנטום עובר לצד של ויטוריה ,  שקיוותה להמשיך אותו על מנת לכפות משחק חמישי ומכריע ,  בבירה הרוסית .  אבל צסק"א הוכיחה שהיא לא רק חמה ויציבה ,  אלא יש לה אופי חזק .  הרוסים הגיעו לעיר הבאסקית ,  והפכו פיגור בדקות האחרונות לניצחון גדול .  
המשחק נפתח בצורה שקולה ,  אבל במצב של 7:8 לרוסים הם יצאו לריצת 0:9 והצליחו ליצור יתרון נאה של 7:17 כשטרז'ן לנגדון קולע פעמיים מחוץ לקשת וסשה קאן עושה את העבודה בתחת לסל .  צסק"א כבר עלתה ל-11:24 בתחילת הרבע השני ,  אבל כאן הבאסקים התעוררו ובעזרת רבע שני פנטסטי של 8:27 חזרו מהקבר וסיימו את המחצית ביתרון 30:38 .  
הרבע השלישי היה שקול ברובו ,  כשאף אחת מהקבוצות לא מצליחה לשנות את התוצאה בצורה מכריעה ,  לשביעות רצונה של ויטוריה כמובן ו-10 דקות לסיום הורה לוח התוצאות על 45:53 למקומיים .  הרוסים הצליחו לצמק בתחילת הרבע הרביעי למינוס 4 ,  ונקודות של פרננדו סן אמטריו ובראד אולסון השאירו את היתרון בידי ויטוריה .  דקות מצוינות של הולדן ולנגדון הובילו לשוויון 66:66 ,  שתי דקות לסיום .  סן אמטריו העלה את הבאסקים ליתרון 3 מקו העונשין ,  אבל נקודות של לנגדון ושישקאוסקאס מהקו קבעו ניצחון גדול לזכות צסק"א בתוצאה 70:74 .
 הולדן הוליך את צסק"א עם 19 נקודות ו-4 אסיסטים ,  קאן הצטיין עם 18 נקודות ו-10 ריבאונדים ,  לנגדון קלע 16 ושישקאוסקאס קלע 10 והוריד 8 ריבאונדים .  פרננדו סן אמטריו קלע 23 והוריד 9 ריבאונדים עבור ויטוריה ,  אולסון קלע 14 וטיאגו ספליטר הוסיף 10 .  ליאור אליהו לא שותף במשחק .  
אחרי שני הנצחונות של אולימפיאקוס ביוון ,  כולם כבר היו מוכנים לסגור את הסדרה .  אלא שהאלופה הפולנית ,  שעובר עונת יורוליג מצוינת והיסטורית מבחינתה ,  הגיעה עם תכניות אחרות לגמרי וניצחון 78:81 .  
הפעם אולימפיאקוס סירבה להיכנע ,  נטלה את ההובלה בפתיחת המשחק וסיימה את הרבע הראשון עם 20:28 ,  כשג'וש צ'ילדרס מרבה לקלוע .  למרות היתרון המבוסס ,  היוונים סירבו לנוח על זרי הדפנה גם בכניסה לרבע השני ובעזרת ריצת 6:17 הגדילו ל-26:43 מבטיח ו-32:50 במחצית ,  הרבה הודות לעובדה שדייויד לוגאן היה האיש היחיד אצל הפולנים שבאמת הופיע למשחק באותו שלב .  
סופוט הצליחה לעצור את הריצה של אולימפיאקוס במחצית השנייה ,  אבל מנגד התקשתה לכרסם בהפרש וגם פתיחת 3:11 ברבע האחרון לא הספיקה לה כדי לחזור למשחק .  היוונים עצרו את הריצה הפולנית בזמן ,  איזנו את המשחק בחזרה ועלו לפיינל פור .
 צ'ילדרס הוליך את הקבוצה של פנאיוטיס ינאקיס עם 22 נקודות ,  מילוש טאודוסיץ' תרם 15 נקודות ,  7 ריבאונדים ו-5 אסיסטים ,  לינאס קלייזה 14 וסופוקליס סחורציאניטיס הוסיף 12 ,  כולן במחצית הראשונה .  יותם הלפרין שיחק 3 וחצי דקות ולא קלע .  לוגאן הוליך את הפולנים עם 18 נקודות ,  קינטל וודס קלע 16 ודניאל יואינג 14 .
 
ברצלונה ,  אולימפיאקוס וצסק"א עלו לפיינל פור
הקטאלנים ניצחו 78:84 את ריאל במדריד ויפגשו בפריס את הרוסים ,  שגברו 70:74 על ויטוריה .  היוונים גברו על סופוט 70:86

