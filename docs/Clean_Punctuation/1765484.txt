הדו"ח שקבר את תפיסת העורף של ישראל
האיש ששמו לא מופיע אפילו פעם אחת בדו"ח מבקר המדינה הוא זה שצריך לתת תשובות על עוד קונספציה שגויה .  סגן שר הביטחון מתן וילנאי ,  הממונה על העורף ,  צריך לחפש עבודה חדשה
לסגן שר הביטחון מתן וילנאי יש פנטזיה .  בחלומו של סגן השר ,  הממונה על מוכנות העורף לחירום ,  ראשי הרשויות המקומיות יחליפו את הצבא בכל הקשור לאחריות על העורף במקרה של מתקפת טילים על ישראל .  על פי הקונספציה של וילנאי ,  לכל ראש עיר יוצמד קצין מלווה והרשות המקומית תיתן מענה כולל לצורכי האוכלוסייה האזרחית המותקפת . " מי שאומר שהוא לא יכול להיות אחראי על העיר שלו בשעת מתקפה ,  שיתפטר ",  אמר בעבר וילנאי לוואלה !  חדשות והמשיך במרץ לפתוח מטריה מוניציפלית וירטואלית מעל מדינת ישראל .  מטריה שהתמוטטה תוך שעה קלה בשריפה הקטלנית בכרמל .
 וילנאי ודאי יודע היטב כי כל ראשי איגודי הכבאות בישראל הם ראשי ערים ומועצות אזוריות .  אבל מה שוילנאי אינו יודע הוא שאלוף פיקוד העורף של צה"ל ,  גוף שכזכור נמצא באחריות משרד הביטחון בכלל וסגן השר הממונה על העורף בפרט ,  לא ממש מודע למצב הכבאים בישראל .  בעמוד 33 של דו"ח המבקר על שירותי הכיבוי מצוטט האלוף יאיר גולן : " אני מכיר חד משמעית בחוסר הידיעה שלי ושל הפיקוד לגבי מצב כשירות שירותי הכבאות ".  ארבע שנים אחרי מלחמת לבנון השנייה מרשה משרד הביטחון לפיקוד העורף להיות בנתק מקצועי עם שירותי הכבאות עליו מופקדים ראשי הרשויות המקומיות .  לקחי לבנון יושמו ?  לא במשמרת של וילנאי .
 צלו של איום הטילים על ישראל מוטל על כל הדו"ח החמור של מבקר המדינה .  פעם אחר פעם חוזר לינדנשטראוס לתסריט האימים של מערכת הביטחון ,  לפיו בעימות הצבאי הבא יתפוצצו טילים ארוכי טווח בכל שטח המדינה .  הדו"ח מציין בצורה ברורה כי גם מבצע  " עופרת יצוקה "  וגם תרגיל העורף הארצי  " נקודת מפנה 3 "  הבהירו את המשמעות החמורה של הכשלים בתפקוד שירותי הכבאות .  אבל במשרד הביטחון העדיפו להסתיר את הכשלים והתענגו על ההצלחה לכאורה של עמידת העורף בעוטף עזה .  המבקר ,  לעומת זאת ,  התרשם קצת פחות . " אילו היו נורות רקטות במהלך המבצע גם לצפון הארץ ולמרכזה ,  לא ניתן היה לתגבר את שירותי הכבאות בדרום ,  והמחסור במשאבים היה עלול לגרום לפגיעה ניכרת ביכולותיהם המבצעיות של שירותי הכבאות בתחום החילוץ וההצלה עד כדי סיכון חיים ממשי של האוכלוסייה בעורף ".  במילה אחת פשוטה :  בעופרת יצוקה נהנתה ישראל ממזל .
 משרד הביטחון ייצא ככל הנראה נקי יחסית מהדו"ח של מבקר המדינה .  לינדנשטראוס לא מציין כמעט את שמו של ברק ,  וילנאי אינו מצוין כלל למרות אחריותו הישירה על העורף הישראלי .  אבל חייבים לקרוא בעיון ולהבין את עד כמה העורף הישראלי חשוף לגחמה של סגן שר עם קונספציה שגויה .  
אין סיכוי שהשלטון המקומי בישראל ,  שהממשלה הפכה אותו למוכה ולא מתפקד ,  יצליח לתת מענה לאלפי הרוגים ,  רבבות פצועים ותשתיות הרוסות .  זה אינו תרחיש אפוקליפטי ,  זה בדיוק מה שראשי מערכת הביטחון מקפידים לחזות .  מי שחושב שראש עירייה שאינו מצליח לנקות את העיר ולספק שירותים בסיסיים ,  יעטה עליו גלימה ,  ינעל מגפיים ויהפוך לסופרמן בזמן נפילת הטילים ,  לוקה בבוחן מציאות לקוי .  
ארבעים ושתיים חלקות קבורה מספרות יותר טוב מכל דו"ח את מצב שירותי הכיבוי בישראל .  טוב יעשה מבקר המדינה אם יתמקד במהרה בכשל הבסיסי של משרד הביטחון כפי שהוא מתבטא בהטלת האחריות על העורף על השלטון המוניציפלי .  יש עוד זמן לתקן .  יש עוד זמן להחליף קונספציה .
 
הדו"ח שקבר את תפיסת העורף של ישראל
האיש ששמו לא מופיע אפילו פעם אחת בדו"ח מבקר המדינה הוא זה שצריך לתת תשובות על עוד קונספציה שגויה .  סגן שר הביטחון מתן וילנאי ,  הממונה על העורף ,  צריך לחפש עבודה חדשה

