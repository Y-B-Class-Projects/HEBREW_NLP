הבנק הפדרלי הותיר את הריבית בשיעור אפסי ;  מתכוון להשאירה ברמה נמוכה לפרק זמן ממושך
הבנק מתכוון לסיים במארס את התוכנית לרכישת אג"ח מגובות משכנתאות בסך 1.25 טריליון דולר
הבנק הפדרלי הודיע היום ,  כצפוי ,  על החלטתו להותיר את הריבית בשפל של 0-0.25% ,  וחזר על הערכתו ,  בה דבק מאז חודש מארס ,  כי הריבית בארה"ב צפויה להישאר ברמה נמוכה באופן חריג לפרק זמן ממושך .  ההחלטה על הותרת הריבית בשיעור הנושק לאפס לא התקבלה פה אחד ,  לאחר שיו"ר הבנק הפדרלי של קנזס ,  תומאס הוניג ,  התנגד .  הוניג ביקש כי הבנק יימנע מהתחייבותו להשאיר את הריבית ברמה אפסית למשך תקופה ממושכת .  הבנק הביע אופטימיות זהירה בנוגע להתאוששותה של כלכלת ארה"ב . " מידע שהגיע לידי ועדת השווקים הפתוחים בפגישתה בדצמבר הצביע על כך שהפעילות הכלכלית בארה"ב המשיכה להתחזק וכי ההידרדרות בשוק התעסוקה נבלמת ",  נאמר בהודעת הבנק היום .  הבנק הפדרלי דבק בתוכניתו לסיים עד סוף חודש מארס את התוכנית שהשיק בינואר 2009 לרכוש אג"ח מגובות משכנתאות בסך 1.25 טריליון דולר .  הרכישות נועדו לסייע בהורדת הריבית על המשכנתאות בארה"ב ,  לאחר שהבנק המרכזי הוריד את הריבית הפדרלית לשפל של 0%-0.25% בדצמבר 2008 ,  אך ביקש להמשיך להמריץ את הכלכלה .  בעקבות רכישות הנכסים שביצע הבנק הפדרלי גדל היקף הנכסים במאזני הבנק המרכזי ל-2.24 טריליון דולר נכון לסוף שנת 2009 לעומת נכסים בשווי 879 מיליארד דולר בתחילת שנת 2007 .  הסנאט בארה"ב צפוי להצביע בימים הקרובים על מינוי בן ברננקי לכהונה נוספת כיו"ר הבנק הפדרלי .  כהונתו הנוכחית של ברננקי ,  בן 56 ,  מסתיימת בסוף ינואר .  במקרה שמינוי ברננקי לא יאושר עד סוף הכהונה ,  עשוי סגן יו"ר הבנק הפדרלי ,  דונלד קוהן ,  לתפוס את מקומו באופן זמני .
 
הבנק הפדרלי הותיר את הריבית בשיעור אפסי ;  מתכוון להשאירה ברמה נמוכה לפרק זמן ממושך
הבנק מתכוון לסיים במארס את התוכנית לרכישת אג"ח מגובות משכנתאות בסך 1.25 טריליון דולר

