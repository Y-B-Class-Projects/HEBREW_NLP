ח"כים נגד ארץ נהדרת : " תעמולה נאצית "
 ח"כ יעקב כ"ץ  ( האיחוד הלאומי )  הביע זעם על הפרומו בו נראים משתתפי התוכנית בערום חלקי וציין כי  " יום יבוא והם יועמדו לדין על אנטישמיות ".  קשת : " עמדנו בכללי הרשות השנייה "
  ( באדיבות ערוץ הכנסת ) 
ועדת החינוך של הכנסת עסקה היום  ( שני )  בפרומו השנוי במחלוקת לתוכנית הבידור ארץ נהדרת ,  בו נראים משתתפי התוכנית בערום חלקי .  את הדיון יזמה ח"כ רונית תירוש  ( קדימה )  .  במהלך הדיון ,  תקף ח"כ יעקב  ( כצל'ה )  כ"ץ  ( האיחוד הלאומי )  את המשתתפים בתוכנית ואת יוצריה ואמר כי  " כמו שגבלס הואשם בתעמולה נאצית ולכלך על יהודים ,  ואחר כך שחטו יהודים ,  יש להעמיד לדין את יוצרי התוכנית על אנטישמיות ".  
כ"ץ ,  שזעם על מערכון שהוצג בתוכנית ביום שישי האחרון בו נראים מתנחלים כמי שחטפו חייל ,  הוסיף כי  " כשיבוא יום ומדינת ישראל תנוהל על ידי הגורמים המשפטיים הנכונים ,  על ידי הממשלה הנכונה ובהחלטות רטרואקטיביות ,  האנשים האלו יועמדו לדין על אנטישמיות ,  כמו שבגרמניה ובפולין אנשים הועמדו לדין אחרי המלחמה .  זה כמו שגבלס עסק בתעמולה נאצית ,  לכלך על יהודים ואחר כך שחטו יהודים ". 
ורד אשכנזי ,  היועצת המשפטית של  " קשת "  דחתה בדיון את הטענות שהופנו כנגד הזכיינית ואמרה כי  " קשת פועלת במסגרת מתווה של חוקים וכללים ותחת רגולציה קפדנית והדברים שנאמרו כלפי הרשות השנייה בעניין של קשת אינם נכונים .  הרשות השנייה פועלת ומפקחת על כל אות ותג שקשת מוציאה בשידורים שלה .  הפרומו עומד בכל הכללים ובשל הסיבה הזו הרשות לא התערבה ". 
ח"כ מיכאל בן ארי  ( האיחוד הלאומי )  יצא נגד הסאטירה בכללה ואמר כי  " אין בסאטירה שום דבר בעל ערך .  אין שום דבר קדוש .  כשאתה פורץ את הגבול הזה ,  אתה לא יודע לאיזה שאול תחתיות אתה יכול ללכת ותמיד הנבל יכול להצדיק את עצמו ". 
ח"כ נסים זאב  ( ש"ס )  הביע אף הוא התנגדות לתוכנית עצמה ולפרומו ואמר כי  " זוהי ארץ מכוערת המציגה את כל הבעייתיות בחברה הישראלית .  אין ב'ארץ נהדרת' שום מורשת ,  אין שום מסרים חינוכיים-תרבותיים ". 
חברת הכנסת ומנכ"לית משרד החינוך לשעבר רונית תירוש  ( קדימה ) הצטרפה למבקרים ואמרה בדיון ש"הפרומו מייצג בעיני את מדינת ישראל המתפשטת מערכיה .  מייצגים כאלה מעוררים אצלי מחשבה שאולי בכל זאת צריך צנזורה כלשהי שתייצר קווים אדומים .  לא ייתכן שהילדים יהיו חשופים לתכנים שמהווים מיניות בוטה שאין מקומה בשעות השידור שהם צופים בתוכנית .  הכדור נמצא כעת בידיים של חברי הכנסת ". 
לעומתם ,  ח"כ אנסטסיה מיכאלי הגיעה לדיון דווקא על מנת להביע תמיכה בפרומו .  מיכאלי אמרה כי  " בטלוויזיה יש דברים הרבה יותר אלימים וקשים ,  צריך לשבת על כל התוכן שקיים ,  ולחשוב איך אנחנו יכולים כמחוקקים להשפיע על אותם מקרים ". 
בתגובה לדיון נמסר מהרשות השניה : " רגולציה אינה צנזורה וזאת בהתאם לחוק ובודאי שלא על פי ערכי הדמוקרטיה .  הגבלת חופש הביטוי דורשת זהירות יתירה ורק אם יש פגיעה בציבור מעל לכל ספק .  הרשות השנייה סבורה שבמקרה של הפרומו ל'ארץ נהדרת' הופעל שיקול דעת אחראי שנשען על עקרונות אלו .  סברנו שה'פרומו' אינו מתאים ,  עם טעם רע ואף העברנו את תלונות הציבור לידיעת הזכיין .  לא מצאנו לנכון להתערב באופן ישיר .  עם זאת ,  יש מקום לביקורת ציבורית ,  לדיון נרחב וכן לגילוי אחריות של הזכיין והגוף המשדר ". 

ח"כים נגד ארץ נהדרת : " תעמולה נאצית "
 ח"כ יעקב כ"ץ  ( האיחוד הלאומי )  הביע זעם על הפרומו בו נראים משתתפי התוכנית בערום חלקי וציין כי  " יום יבוא והם יועמדו לדין על אנטישמיות ".  קשת : " עמדנו בכללי הרשות השנייה "
 
