החמישייה הסודית
לפי הקבלה פועלים על האדם חמישה כוחות רוחניים :  נפש ,  רוח ,  נשמה ,  חיה ויחידה .  מהי משמעותם של כוחות אלו ?  
" ויצר ה' את האדם מן האדמה וייפח באפיו נשמת חיים ויהי האדם לנפש חיה ".  
חכמת הקבלה מלמדת כי באדם פועלת בהרמוניה מערכת דינמית של חמישה כוחות רוחניים ,  והם אלה המפעילים את המכונה האנושית המופלאה ,  את נזר הבריאה .  כוחות אלו נקראים : " נפש ",   " רוח ",   " נשמה ",   " חיה "  ו"יחידה "  - ובראשי תיבות :  נר"ן ח"י .  
חמשת החלקים מחולקים כנגד חמישה עולמות רוחניים :  אדם קדמון ,  אצילות ,  בריאה ,  יצירה ועשייה .  בעוד שדרגות נר"ן שוכנות באדם הלכה למעשה שתי הדרגות הנוספות ,  ח"י ,  הינן אסטרליות ותחושתיות ומקרינות על האדם את אורן מעולמות עליונים .  במאמר זה אציג מזווית צרה ועל קצה המזלג את מהות הנר"ן ח"י ואת מידת השפעתם על האדם .
" נפש ":  הדם ,  שנאמר  " כי הדם הוא הנפש ועפרא דמכסיא עליו "   ( תיקוני זוהר )  .  הנפש נחצבה מעולם העשייה ,  מבטאת את החלק הרוחני הנמוך ביותר באדם וקיימת בכל צורות החיים .  מהותה היא כיסופים לאותו תענוג עליון שממנו יצאה ,  שכן היא נחצבה ממקור גבוה שבו זכתה לתענוג עילאי ,  אך לא בזכות עצמה ,  והיא יורדת לעולם ומתלבשת באדם כדי ליהנות מאותו תענוג בזכות ולא בחסד .  כל זמן שהנפש מולבשת באדם היא לעולם תשתוקק לסיפוק ולתחושת תענוג  ( רצון לקבל )  ,  ומכאן נובע הרצון לשיווי משקל  ( הומיאוסטזיס - כפי שמגדיר זאת מסלאו )  שבין הדחף לסיפוק .  
הנפש היא החלק הבסיסי המחבר בין הגוף לבין הנשמה ומקום משכנה בכבד .  היא אחראית על התפקודים הביולוגיים של הגוף ,  על תהלוכת הדמים ועל יצר ההישרדות .  בזמן שינה היא נותרת בגוף לבדה בזמן שכל החלקים האחרים עולים למימד עליון ,  ודואגת לשמר באדם את אנרגיית החיים .  הנפש זורמת בספירות :  נצח ,  הוד ,  יסוד ,  מלכות .  כל פגיעה או הפרה של איזון במרכז הנפש עלולים לגרום לחוסר איזון בתפקוד הנפשי  מנטלי וכן באברי הבטן .
" רוח ":   " אמר קהלת מי יודע רוח בני האדם העולה היא למעלה "   ( תיקוני הזוהר )  .  הרוח נחצבה מעולם היצירה ,  והיא מייצגת את השאיפות ואת עולם הרגשות - שמחה ,  כעס ,  גאווה ועוד .  מקום משכנה בלב ,  ובשונה מהנפש המצויה בכל בעלי החיים ,  היא קיימת רק בבן האנוש .  הרוח היא היכולת המוגברת להרחבת גבולות  " האני "  הסובייקטיבי ביחס לתמונה האובייקטיבית הרחבה .  עניין זה גורם לאדם לזהות מחד את חולשותיו וחסרונותיו ומאידך את יתרונותיו ,  וכל אלה מוכתבים על ידי זיהוי מושכל הקובע את מצבו ביחס למציאות החיצוניות .  ראיית המציאות הרחבה ,  שהיא בבסיסה של הרוח ,  מדרבנת את האדם להתקדם ולהעפיל  ( הטרוסטזיס - כפי שמגדירה זאת הגישה האקזיסטנאציאליסטית )  אל עבר יצירת אישיות גבוהה וזהות ייחודית .  
בעוד שהנפש דורשת סיפוק מיידי של רצונות זמניים ,  הרוח מניעה את האדם לצאת מעצמיותו ולתור אחר תענוגות אחרים המתהווים בזמן עתיד .  לפיכך ניתן לומר כי דרגת הרוח מתבססת על תפיסת הזמן ועל מסוגלותו של האדם לנוע על ציר הזמן לאורך זמן .  יכולתו של האדם לדחות סיפוקים מידיים ולהציב לעצמו מטרות עתידיות תאפיין את עקרון הרוח המורה על טבעה של האנושות - הצורך התדיר בהתקדמות ובראייה מעבר לזמן ההווה .  הרוח אחראית על התפקוד וזרימת האנרגיה באזורים :  חזה ,  לב ,  ריאות וידיים .  כל הפרה או פגיעה רוחנית תגרור אחריה שרשרת תגובות שיתבטאו החל בבעיות לב ,  לחצים בחזה ,  כבדות בנשימה וכלה בקושי בהבעת רגשות ,  תסכולים ,  זעם והתכנסות פנימית .  הרוח זורמת בספירות חסד ,  גבורה ותפארת .
" נשמה ":  מקורה עליון והיא נחצבה מעולם הבריאה .  החלק הרוחני הייחודי לאדם ושאינו קיים באף ייצור אחר .  הנשמה היא העל מודע העמוק שבאדם ,  הגרעין הפנימי של אישיותו שאינו מתכלה לעולם וחי חיי נצח .  היא החלק הטהור ביותר ואין אפשרות לפגום בה אלא לעמעם ולערפל את התגלמותה והופעתה בחיי האדם .  בלילה היא עולה ונפרדת מהגוף ושבה אליו בבוקר ,  כפי שנאמר בתפילת הבוקר : " שהחזרת בי נשמתי ..  ."  נקשרת עם עולמות עליונים ונושאת לאדם מסרים תמידיים  ( גם בחלום )  שאם יהיה קשוב אליהם יוכל לדעת אודות העתיד להתרחש .  אחראית על האינטלקט ועל החלק החשיבתי ולפיכך מקום משכנה במוח האדם .
 הנשמה הינה ישות ממשית נצחית וחסרת צורה ,  המסוגלת לקיום שאינו מחויב ותלוי בקיום הגוף החומרי .  כאשר היא שוכנת בגוף היא מהווה את מנוע הבערה הפנימית ומרכז השליטה המחשבתית .  בזמן עזיבתה את הגוף באופן זמני  ( שינה )  או לצמיתות  ( מוות )  ,  הגוף מאבד את חיוניותו והופך לחפץ דומם חסר זרם תודעה ,  ותפיסה זו מציגה את הנשמה כאנרגיה רוחנית אין סופית שאינה כפופה לחוקים גשמיים כלשהם ,  הואיל ויש לה קיום במישורים שאינם ארציים .  הנשמה הינה בת אלמוות המתקיימת גם לאחר מות הגוף עצמו ,  ובאופן טבעי דברים אלו מובילים אל עבר שער נוסף הנקרא גלגול נשמות - תחום מרתק ועמוק לכשעצמו .  זורמת בספירות :  כתר ,  חכמה ,  בינה ,   ( דעת )  .
" חיה ":  גבוהה לאין שיעור במעלתה מהנפש .  מקיפה את האדם ועוטפת אותו באור רוחני עצום  ( אור מקיף )  הנקרא  " הילה ".  ככל שמדרגתו הרוחנית של האדם גבוהה יותר ,  למשל בזמן תפילה ובהנחת תפילין ,  כך ישתנה צבע ההילה המקיפה אותו ,  מה שיעיד בוודאי על מצבו הרוחני באותו רגע .  התיאור הראשון של הילה מופיע במקרא לגבי משה רבנו : " ומשה לא ידע כי קרן עור פניו "   ( שמות ל"ד ,  כ"ט )  .  תפקידה של חיה הינו קריטי וחשוב עד מאוד לחוסנו של האדם ,  והיא משמשת כמעין מסך החוסם ושומר עליו מפני אנרגיות שליליות הנכנסות לגוף ופוגעות באיזון הרוחני-גופני .  מעצם היותה משמשת כשדה אלקטרו מגנטי המגן על האדם כך ניתן להבין כי ככל שמעלתו של האדם תהיה רוחנית יותר ,  כך שמירתו מאנרגיות שליליות תהיה גבוהה יותר . 
" יחידה ":  הדרגה הרוחנית הגבוהה ביותר .  נמצאת מעל ראשו של האדם ואינה מתלבשת בו ,  ונמשכת מאור  " האין סוף ",  מקור הנצח .  מדובר באור רוחני עצום העולה על הידוע ונשגב מבינתו של האדם ,  לכן לא תיתכן כל אפשרות מעשית שדרגת  " יחידה "  תצטמצם ותתלבש בגוף החומרי .  תפקידה לשמש טרנספורמטור המוליך את אנרגיית החיים מהמקור העליון .  
יצחק אהרון הוא איש קבלה ,  ראש מרכז  " חכמה ". 

החמישייה הסודית
לפי הקבלה פועלים על האדם חמישה כוחות רוחניים :  נפש ,  רוח ,  נשמה ,  חיה ויחידה .  מהי משמעותם של כוחות אלו ? 

