הנהלת ירושלים : " מקורבי נעימי גורמים לו נזק בלתי הפיך "
 הקבוצה הגיבה לקנס בדמות החרמת מכשירי החשמל .  בימים הקרובים ייערכו פגישות מכריעות .  עתידו של קלנסי אינו ברור
זאת לא ממש התנהלות מושכלת ,  יותר מדויק לומר התנהלות אבסורדית .  אתמול  ( ראשון )  ,  כשבע שעות לפני המשחק מול מכבי תל אביב ,  בעוד שאר השחקנים זוכים למנוחת הצהריים לקראת העימות החשוב ,  הגיעו מובילים שדפקו על דלתו של יובל נעימי בשעה 13:50 בצהריים ולקחו ממנו את מוצרי החשמל שקיבל מהקבוצה .  לטענת אנשי ירושלים ,  מי שתיאם את המהלך לשעה והיום האלו היה נעימי בעצמו .   כזכור ,  לפני כחודש אביו של נעימי תקף בחריפות את הפועל ירושלים והנהלתה ,  ובסביבתו של נעימי בטוחים שמדובר במעשה נקמה ,  בעוד שבירושלים מספרים שזהו הליך משמעתי רגיל . " פעם בדור מגיע שחקן שגדל מגיל שמונה בקבוצה .  הוא היה צריך להיות שחקן מוביל ,  הוא נתן עונה נהדרת בנבחרת .  לקחו לו את סרט הקפטן .  ובמקום לטפח אותו מה עושים ?  במקום להשאיר את הסמל שלהם כמו שהשאירו את הקפטן של מכבי תל אביב ,  דרק שארפ עד גיל 40 ,  שולחים לו לדירה אנשים שדופקים לו בדלת כמו הוצאה לפועל ?  !  ",  אמרו גורמים המקורבים לשחקן .
 יש לציין ,  כי למרות לקיחת המוצרים מדירתו ,  נעימי שיחק אמש נגד מכבי תל אביב במדי הקבוצה .  נעימי לא פתח בחמישייה ,  שיחק 12 דקות בלבד ותרם 3 נקודות ב-1 מ-8 מהשדה .
 מאמן הפועל ירושלים ,  עודד קטש התארח הערב באולפן  " חמישיות "  בערוץ הספורט והתייחס גם הוא לפרשה : " יוצאים קצת מפרופורציות ",  אמר המאמן , " אבל זה הגיע למצב שצריך לפתור את זה .  זה לא רק תלוי בי ,  זה תלוי בהרבה גורמים .  אגב ,  אם המשחק מול מכבי היה נגמר קצת אחרת או שיובל היה משחק קצת יותר טוב ,  הדברים היו יוצאים בזמן אחר ".  
קטש נשאל האם הוא מתכוון לכך שנעימי או אביו אשמים בכל מה שקורה ,  ואמר : " אני לא מחפש אשמים ,  יש עובדה .  במערכת כולם רצו רק טוב ,  ולצערי נעשו הרבה דברים שאין להם מקום וזה פוגע בשני הצדדים .  זו מערכת יחסים מאוד מסובכת ,  מדובר פה גם במשפחה ".  קטש ציין גם כי המצב שנוצר קשה לו : " האחריות שלי היא שאני זה שנלחמתי עליו הקיץ ,  ופה התחושה הלא נעימה שיש לי ".  
כשנשאל האם כל הסיפור נובע מהבאתו של וויל סולומון לקבוצה ,  ובכך נפגעו הדקות של נעימי ,  אמר המאמן : " יש הרבה מקום ,  ויש דקות לכולם ומעמד לכולם .  אני לא רואה סיטואציה שיובל לא יכול לשחק עם וויל סולומון .  אני חושב שקפיצת המדרגה של יובל צריכה להיות התנהלותית ,  ואני רואה את הדרך ואת סופה .  הוא מוכשר מדי כדי שהיינו יכולים לוותר עליו ,  אבל הדברים התפוצצו לנו בפנים .  הרבה דברים שיוצאים החוצה הם לא נכונים ,  אף אחד  ( מההנהלה )  לא התערב לגבי מי יפתח בחמישייה ומי ישחק ,  אבל יש פערים בין הדברים המקצועיים שקורים לבין מה שיובל והמשפחה שלו רוצים ". 
הפועל ירושלים הוציאה תגובה רשמית בנוגע לאירוע . " אנו מצרים על כך שמקורבי נעימי גורמים לשחקן ולמועדון נזק בלתי הפיך .  בין הקבוצה ליובל סוכם על החזרת מוצרי החשמל .  לשחקן תואמו שני מועדים להחזרת הציוד בימים רביעי וחמישי בשבוע שעבר אולם יובל לא ענה למובילים .  בידיעתו ובהסכמתו של השחקן תיאמו המובילים את החזרת המוצרים ביום ראשון השבוע .  חשוב להבהיר כי נעימי לא נקנס או נענש וכי הוא זוכה ליחס שווה וראוי כמו יתר השחקנים הן מהצוות המקצועי והן מההנהלה .  מחובתינו לשמור על המועדון ועל החיבור המקצועי והחברתי בו ,  וכדי לעשות זאת ננקוט במידת הצורך גם בהחלטות קשות ". 
לגבי האפשרות שנעימי יעזוב את ירושלים בעקבות האירועים אמר גורם בהנהלת הקבוצה לוואלה !  ספורט : " עדיין אין החלטה ,  בהמשך נהיה יותר חכמים ".  פגישות מכריעות בין הצדדים כבר החלו ,  אבל גורם בהנהלה אמר היום : " הקרע נראה רחוק מאיחוי ".  קטש מנסה עדיין לבדוק האם הוא מסוגל ויכול לפשר ולגשר בין הצדדים .
 בארגון השחקנים הופתעו הבוקר לגלות על מקרה הקנס של יובל נעימי שעות בודדות לפני המשחק מול מכבי תל אביב . " במקרה הטוב זה חוסר טאקט ,  במקרה הגרוע זה בושה גדולה ",  אמר יו"ר ארגון השחקנים ניר אלון . " אנחנו נעזור ליובל .  יש ספונסרים של הקבוצה ופניתי לחלק מהם שיעזרו ,  שמה שלקחו ישיבו .  לקחו ליובל את כל מוצרי החשמל של חברת  " ישפאר ",  אנחנו נעזור לו הוא חלק מאיתנו ,  ולא ככה מתנהגים לחלק מהמשפחה ". 
בתוך כך ,  בקבוצה ממשיכים בדיבורים על צירופו של סנטר נוסף .  מי שעלול לשלם את המחיר אם אכן יגיע זר חדש לקבוצה ולהיות משוחרר הוא סאם קלנסי ,  שלא הגיע בכושר מלא .
 עדכון ראשון :  7:59

הנהלת ירושלים : " מקורבי נעימי גורמים לו נזק בלתי הפיך "
 הקבוצה הגיבה לקנס בדמות החרמת מכשירי החשמל .  בימים הקרובים ייערכו פגישות מכריעות .  עתידו של קלנסי אינו ברור

