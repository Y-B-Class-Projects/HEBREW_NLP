In Greed We Trust 
גורדון גקו ,  גיבור הסרט  " וול סטריט ",  הוא הטייקון האולטימטיבי :  רעב ,  כוחני ,  מניפולטיבי - ולא בוחל באמצעים כדי להאדיר את שמו ולהגדיל את הונו .  למה הוא עושה את זה ?  כי העולם סוגד להון ולמי שצובר אותו .  עד שהוא עושה שגיאה ונופל מאת :  שרון שפורר
 >  >  אבא שלי אמנם מתגאה בי בכל הזמנות אפשרית ,  אבל בסתר לבו הוא היה רוצה שאהיה עשירה .  הוא מעולם לא אמר לי את זה ,  אבל יש דברים שאתה מבין גם בלי שההורים יאמרו לך .  הוא בטח היה מאוד שמח אם הייתי עובדת אצל גורדון גקו מהסרט  " וול סטריט "  או אצל טייקון דומה - דומה מבחינת העושר ולא המעשים הפליליים ,  כמובן .  אתם יודעים ,  אנשים כמו נוחי דנקנר מאי.די.בי .  או יצחק תשובה מדלק .  אולי אפילו אצל שרי אריסון .  למה ?  כי אבא שלי תמיד עבד קשה ,  והוא חושב שכסף זה אחד הדברים הכי חשובים בחיים .  אבא שלי נושא צלקת כלכלית מהעבר .  הוא עובד כל כך קשה והוא כל כך מודאג מהפנסיה עד שהוא לא שם לב שהחיים שלו ,  טפו טפו ,  די יפים כבר הרבה שנים .  הוא יכול להתגאות בעצמו :  יש לו דירה נחמדה ,  זוגיות שנהפכה עם השנים למודל לחיקוי ,  הרבה חברים וילדים מוצלחים .  וגם הבנקים כבר לא מצלצלים אליו הביתה ולא שולחים את אנשי ההוצאה לפועל כדי שיעקלו לו את הטלוויזיה .  למה אני מספרת את זה ?  כי אבא שלי מזכיר לי את אבא של באד פוקס ,  הדמות המרכזית בסרט  " וול סטריט ",  שצולם לפני 23 שנה ועדיין רלוונטי כל כך גם בימינו .  בחברה הישראלית ,  כמו האמריקאית בכלל ובשוק ההון בפרט ,  אף אחד כבר לא מכבד עבודה קשה .  הכבוד היחיד הוא לכסף .  כסף קל ומהיר - והרבה כסף .  אין כזה דבר כסף קל  " וול סטריט "  יצא לאקרנים בעיתוי מדהים :  חודש לאחר המפולת הגדולה של אוקטובר 1987 .  המפולת התרחשה לאחר שהמדדים המובילים של וול סטריט הגיעו לשיאים חדשים :  ערב המשבר הגיע דאו ג'ונס לשיא של כ-2,250 נקודות לאחר עלייה של כ-80% מתחילת 1985 .  ב-19 באוקטובר - שנקרא לאחר מכן  " יום שני השחור "  - הוא איבד 22.6% .  באחרונה פורסם כי במאי הסרט ,  אוליבר סטון ,  מתכוון לביים סרט המשך  ( ראה תיבה בעמוד הבא )  .  גם סרט זה ייצא בעיתוי מדהים - תחילת ההתאוששות של הכלכלה האמריקאית מהמשבר הגדול של 2008 ,  המשבר שבו נפלו מוסדות פיננסיים ענקיים כמו בר סטרנס וליהמן ברדרס ונחשפה הונאת הענק בקרן ההשקעות של ברני מיידוף . " וול סטריט "  עוקב אחר באד פוקס  ( השחקן צ'ארלי שין )  - ברוקר מתחיל וישר שמנסה לפלס את דרכו לצמרת כשהוא מוכן לעשות הכל ,  כולל לעבור על החוק למען הגורו שלו גורדון גקו  ( מייקל דאגלס )  שנוהג להשתלט על חברות ולפרק אותן .  בסוף ,  כמו תמיד בסרטים אמריקאיים ,  פוקס מתעשת ומבין את מה שאמרו לו הקולגות שלו בתחילת הסרט :  אין כזה דבר כסף קל .  אבל הדרך להתעשתות היא ארוכה . " זה כבר לא כבוד להיות עני ",  מסביר באד בתחילת הסרט לאביו  ( מרטין שין )  ,  לאחר שזה נוזף בו על שלא נשאר בחברת התעופה שבה עבד . " לו נשארת כאן היית יכול כבר להיות מפקח במקום איש מכירות ",  טוען האב . " אני לא איש מכירות ,  אני ברוקר ",  אומר באד . " אתה מתקשר לאנשים ומבקש כסף ,  נכון ?  אז אתה איש מכירות ",  עונה האב .  אבל על גקו מסתכל פוקס ,  המכונה  " באדי בוי ",  בעיניים מצועפות : " תני לי להיכנס אליו רק לרגע כדי לומר לו מזל טוב ולתת לו במתנה את קופסת הסיגרים הזאת .  היום זה יום ההולדת שלו ,  את יודעת ",  מבקש באד ממזכירתו של גקו בתחילת הסרט . " מאיפה אתה יודע ?  "  שואלת המזכירה . " זה כתוב בתנ"ך ",  משיב פוקס ומראה לה גיליון של המגזין פורצ'ן עם תצלום של גקו על השער .  יותר טוב מסקס דמותו של גקו נהפכה עם השנים לסמל של וול סטריט - סמל לתאוות בצע שלא יודעת שובע .  דור שלם של בנקאים וברוקרים גדל על ברכיהם של סטון וגקו ,  ואת התורה שלמדו מהם יישמו ביצירה של בועת מניות הטכנולוגיה של שנות ה-90 ובועת הנדל"ן של העשור הקודם .  לאן הובילה התאווה לכסף קל את אמריקה אנחנו כבר יודעים .  ב"וול סטריט "  העבודה אינה חשובה ,  חשוב רק כמה אתה מרוויח .  נדמה לי שגם כיום ,  אצל אנשים רבים שנמצאים בתחום הפיננסים העבודה נהפכת למשנית לכסף .  אבל זה לא מתחיל בצעירים ,  אלא בהורים שלהם .  באחרונה נפגשתי עם אחד המנהלים הבכירים בשוק ההון הישראלי . " העיתונות המודפסת גוועת והולכת ",  הוא אמר לי . " זה יופי שאת רוצה לעבוד ב-themarker ,  אבל כדי לקנות דירה ולחיות בכבוד את צריכה שיהיו לך 10 מיליון שקל במזומן היום .  עם סיפוק בעבודה לא תלכי לשום מכולת ".  אני מניחה שאת המסר הזה הוא יעביר לילדיו ,  גם אם לא יתכוון לעשות זאת .  אותו מנהל בכיר מרוויח מיליוני שקלים בשנה ,  לא כולל בונוסים . " אני כבר לא צריך לעבוד יותר .  אני יכול לעשות מה שאני רוצה ",  הוא הסביר לי באותה הפגישה . " אבל מה עוד אתה רוצה ?  "  תהיתי .  גם פוקס שואל את גקו שאלה דומה : " תגיד לי ,  גורדון ,  מתי זה נגמר ?  כמה יאכטות יספיקו לך ?  כמה זה מספיק ?  "  הטייקון הנערץ משיב בנאום : " רק הכסף קובע ,  השאר זה סתם דיבורים .  זו לא שאלה של מספיק .  זה משחק סכום אפס .  מישהו מרוויח ומישהו מפסיד .  הכסף עצמו לא מופסד ולא מורווח ,  הוא פשוט עובר מיד ליד .  זה הקפיטליזם במיטבו .  המאיון העליון במדינה חולש על מחצית מעושרה - חמישה טריליון דולר .  שליש מגיע מעבודה קשה ושני שלישים מירושה ,  ריבית שמגיעה לאלמנות ובנים טיפשים .  מה שאני עושה ,  עסקות בבורסה ובנדל"ן ,  כל זה שטויות .  אני לא יוצר כלום ,  אני שולט .  אנחנו קובעים את הכללים - החדשות ,  המלחמה ,  השלום ,  הרעב ,  מחיר המהדקים המשרדיים .  אתה לא כזה נאיבי כדי להאמין שאנו חיים בדמוקרטיה ,  נכון ?  זה שוק חופשי ואתה חלק ממנו .  יש לך את האינסטינקט להרוג ".  בהזדמנות אחרת מראה גקו לפוקס הצעיר את הבניין הראשון שבו השקיע בניו יורק . " מכרתי אותו ברווח של 800 אלף דולר ",  הוא מגלה . " בוי ,  זה היה יותר טוב מסקס ".  כשראיתי את הסרט תהיתי :  האם שיחות כאלה יכולות להתנהל גם בין הטייקונים המקומיים שלנו לחבורת הצעירים שהם מטפחים ?  נניח ,  בין נוחי דנקנר לבין עוזרו חיים גבריאלי ,  בין יצחק תשובה לבין אחד ממנהלי החברות שלו ,  בין שרי אריסון לבין מנכ"לית אריסון השקעות אפרת פלד ?  עוד כסף ,  עוד שליטה כל טייקון ובן הטיפוחים שלו - וכל טייקון ומה שלא מספיק לו .  לנוחי דנקנר לא מספיקות חברת סלולר ,  רשת קמעונות וחברת נדל"ן גדולה - הוא רוצה גם בנק .  לשרי אריסון לא מספיקים בנק ,  חברת נדל"ן והיאכטה הכי גדולה באגן הים התיכון - היא רוצה גם מיזם מים ענקי .  וליצחק תשובה לא די בנדל"ן ,  במלון בניו יורק ,  בנפט ,  בגז ,  ובחברות ביטוח ורכב - גם הוא רוצה קצת בנקים .  ומלון בלאס וגאס .  ואת תעלת הימים .  ברוני הכסף והכוח יודעים שלא מספיק רק לחלק את העולם ביניהם .  לפעמים גם צריך לזרוק עצם קטנה לציבור .  שלא יחשוב ,  חלילה ,  שחיי הפאר האלה באים על חשבונו .  איך עושים את זה ?  תורמים .  משום כך גקו משלם מיליון דולר כדי לקבל מושב בדירקטוריון הספארי .  נוחי דנקנר מפנה בדרך כלל את התרומות ליישובי קווי העימות ,  אילן בן דב מתרכז בטיפולי שיניים ואצל אריסון זו כבר  " מהות חיים "  שלמה .  עוד כסף ,  עוד שליטה ועוד יכולת השפעה הם הבסיס לוול סטריט - המציאות וגם הסרט .  הזמן הטוב ביותר לראות אותו הוא עכשיו ,  רגע לפני שהמשבר מתפוגג .  הוא מלמד הרבה דברים :  כמה קשה להחזיק דירה בניו יורק או בתל אביב - ובכלל ,  כמה קשה להתפרנס רק מעבודה קשה בלי לעגל פינות ;  איך הגבולות בין החוקי ללא חוקי מיטשטשים ;  כמה קל להתפתות לקיצורי דרך ;  כמה נכון שהנכס הכי יקר הוא מידע ;  כמה קל לעשות שימוש במידע פנים במקום לבצע ניתוח כלכלי ;  כמה קל לעבור משימוש במידע פנים לפריצה למשרדים לצורך השגתו ;  כמה קל ומפתה להריץ שמועות ומניות ;  כמה די ברעיון משעשע כדי להנפיק חברה ;  וכמה העדר תמיד תמים ולכן מפסיד .  וכשהעדר מפסיד ,  יהיה מי שיחגוג על חשבונו בגדול .  אבל הדבר הכי חשוב שמלמד הסרט הוא שהסגידה לכסף מעוורת ולוכדת גם את האנשים הערכיים והישרים ביותר .  מי יודע - אולי אפילו ברני מיידוף היה בתחילת הסרט של חייו בוול סטריט באד פוקס צעיר ונאיבי .   ? 

In Greed We Trust 
גורדון גקו ,  גיבור הסרט  " וול סטריט ",  הוא הטייקון האולטימטיבי :  רעב ,  כוחני ,  מניפולטיבי - ולא בוחל באמצעים כדי להאדיר את שמו ולהגדיל את הונו .  למה הוא עושה את זה ?  כי העולם סוגד להון ולמי שצובר אותו .  עד שהוא עושה שגיאה ונופל מאת :  שרון שפורר

