מנהרת הפחד
כדי להמשיך לנוע במסע החיים יהיה עליכם לגלות את הלוחם שבתוככם .  דורית בר קוראת לכם לקפוץ ראש אל תוך הפחדים שלכם
דמיינו שאתם עומדים בפתחה של מנהרת הפחד .  היא חשוכה ומאיימת והקולות הבוקעים מתוכה גורמים לשערותיכם לסמור .  אתם לא באמת רוצים להיכנס לשם - זה מפחיד מידי ,  למה שתרצו להיכנס ?  אין שום סיבה הגיונית לעשות דבר כזה !  כל הגוף מתוח ,  החושים מתחדדים ,  התודעה מבולגנת ורוויית מחשבות סותרות ,  ואימה וחרדה ממלאים את כל המערכות שלכם .  אתם בטוחים שאם תיכנסו למנהרת הפחד ,  משהו נורא יקרה לכם .  אך מה שאינכם יודעים הוא שדווקא העמידה בפתח המערה מגבירה את רמות הפחד שאתם חווים ,  ויוצרת אשליה שהפחד עצום בגודלו ,  אימתני ובלתי מנוצח .
 מנהרת הפחד מורכבת מכל מה שאנחנו מפחדים ממנו  לעזוב מקום עבודה שאנחנו כבר יודעים שממש לא מתאים לנו ,  מתוך הפחד שנישאר מובטלים או שלא יהיה לנו כסף ;  לפרק מערכת יחסים שלא עובדת מתוך הפחד להישאר לבד ;  להתנסות בחוויות חדשות מתוך הפחד מהלא נודע ;  לצאת לחופשה בגפנו מחשש שיהיה לנו משעמם ;  לומר את אשר על לבנו שמא התגובה לא תהיה אוהדת ;  לחיות את החיים כפי שאנחנו רוצים לחיות אותם כי זה מפחיד להיות אמיתי ולנוע בניגוד לנורמות ולתפישות המקובלות ;  הרשימה היא אינסופית ,  ואם לסכם את העניין ,  הרי שהאמת היא שכבני אדם אנחנו פשוט מפחדים מהחיים .
 החיים האמיתיים ,  הפשוטים והישירים כפי שכל אחד מאיתנו חווה אותם מפתיעים ובלתי צפויים .  בכל רגע קורה בהם משהו שמשפיע עלינו וגורם לנו לחוש מנעד רחב וחד של תחושות ,  רגשות ומחשבות .  חוויית החיים בגוף אנוש היא חוויה קיצונית ,  אין בכך ספק ,  והתגובה האוטומטית שלנו אליה היא פחד .  התרגלנו לפחד ,  זה אפילו מקובל חברתית .  לכל אחד יש את רשימת הפחדים שלו ,  כמו סוג של כרטיס ביקור ,  רשימה של דברים שהוא יודע ומקורביו יודעים שהוא לא יעז להתקרב או לגעת בהם ,  כי זה מפחיד מידי .
 מדוע אנחנו מפחדים כל כך ,  האם החיים באמת כל כך מפחידים ?  הטענה שלי היא שהפחד הוא בעצם ידיד ,  אולם היכולת שלנו לתפוש אותו ככזה תלויה במוכנות האמיתית לגלות שהחיים הם מסע התפתחותי אינסופי וכל מה שקורה לנו נועד לבגר אותנו וללמד אותנו על היכולות האמיתיות שלנו .  כל עוד נתייחס לפחד בתור אויב ,  כך בדיוק נחווה אותו .
 נסו רגע לעצור ולשאול מהו המקור העמוק ביותר לכל האתגרים האינסופיים שבני אדם מתמודדים איתם .  התבוננות על כדור הארץ ממעוף הציפור עשויה לעתים לתת את התחושה שהמצב המתמיד שלנו בחיים הוא מצב מלחמה .  אינני מדברת רק על מלחמות בין מדינות או עמים ,  אלא על מלחמת הקיום היומיומית  אנחנו כל הזמן נעים בחיפוש אחר דרכים לשיפור חיינו ,  שיהיו יציבים ,  בטוחים ,  טובים ונעימים ,  אלא שלחיים יש תוכנית אחרת עבורנו .  
ממש כמו ספינה בים - כל כמה זמן יש סערה ,  טלטלה ,  דברים לא קורים כפי שרצינו או קיווינו ואנחנו נאלצים להתמודד מעת לעת עם  " השינוי בתוכניות ",  שבעצם מזכיר לנו שלחיים עצמם יש תוכנית אחרת עבורנו ,  שלא כוללת בהכרח את מה שאנחנו רוצים .  למשל ,  אנחנו רוצים שמערכת היחסים הנוכחית שלנו תוביל לקשר רציני ,  חתונה וילדים ,  ופתאום מסתבר לנו שבן הזוג שלנו בגד בנו ,  או שהוא פשוט לא בעניין של הקמת משפחה כרגע .  דוגמא אחרת  אנחנו רוצים שהילד המתבגר שלנו יהיה ממושמע ונדיב כלפינו ,  בזמן שבפועל הוא כפוי טובה ועושה רק את מה שהוא רוצה .
 החיים מנסים ללמד אותנו באינסוף דרכים לפתח גמישות ויכולת הכלה כלפי כל מה שקורה לנו .  אם נתייחס לעצמנו כישויות מודעות ותבוניות שנמצאות במסע לעבר התבגרות ופריחה ,  נראה שכל שינוי בלתי צפוי הוא מבורך ,  כי הוא בעצם מאפשר לנו לאבד שליטה לתוך המצב ,  לפתח כישורי התמודדות חדשים ,  לאהוב גם את הקושי ולהיפתח לחיים כפי שהם ,  ולא כפי שרצינו שהם יהיו .  
זהו טבעם של החיים  הם נהר שוצף וגועש ,  חסר עכבות או מגבלות ,  אין בו חוקים ,  ואף אדם עוד לא הצליח  " לנהל "  את החיים .  החיים הם אלה שמנהלים אותנו .  אך הם עושים זאת מתוך טוב מוחלט ואכפתיות עצומה כלפי ההתפתחות שלנו .  מה שקורה לנו ברוב המקרים בשל חוסר מודעות לתבונה הנעוצה בחיים ,  הוא שאנחנו מתחילים לפתח פחד כלפי כל שינוי וכל תנועת חיים לא צפויה .
 אז בואו ניכנס ביחד למנהרת הפחד ,  חמושים באומץ ,  תעוזה ,  נחישות פראית ותום לב .  אנחנו מוכנים לפגוש כל שד ,  להילחם בכל מה שצריך ,  פתוחים בפני מפגש עם כל מה שיעמוד לפנינו .  אנחנו מנצחים את הפחד ברגע שבו אנחנו מוכנים לעמוד מולו ולהביט בו ,  ללמוד אותו ,  להכיר בו ,  לראות שהוא היה שם כל הזמן רק כסוג של קוטב  כדי שנוכל ללמוד דרכו להיות אמיצים ,  הרפתקנים וחזקים .
 בעודנו פוסעים במנהרת הפחד אנחנו חושבים לעצמנו שאין סיכוי שנצליח לחצות את המנהרה הזאת בשלום ,  תחושות של פאניקה ואימה אופפות את המרחב ,  צלילים צורמים נשמעים באוזנינו ,  החוויה החושית והרגשית אינן נעימות בכלל .  ואז אנחנו מגלים שכל השדים שחשבנו שנפגוש בתוך המנהרה נמצאים בתוכנו ,  בתוך התודעה שלנו .  
המנהרה היא יצירה של עצמנו ,  אנחנו מפחידים את עצמנו באינסוף מחשבות על מה יהיה ,  איך זה יפגע בנו ,  וכמה זה מסוכן אם נפעל בצורה מסוימת .  מרגע שהסכמנו להביט לפחד בעיניים  אנחנו מביטים לעצמנו עמוק בלב ומגלים שיש שם נוכחות חדשה .  היא מזכירה דמות של לוחם אור ,  כזה שהחרב שלו עשויה מהידיעה שהוא יכול להכל ,  ושהוא מוכן למות בקרב ,  כל עוד הוא יודע שלחם בכבוד ובעוצמה .
 כדי להמשיך לנוע במסע החיים יהיה עלינו לגלות את הלוחם שבתוכנו ,  את אותו כוח יציב ובטוח שמוכן לפגוש הכל  קריסה כלכלית ,  פרידה וגירושים ,  אבדן ומוות ,  בדידות ,  מחלה ,  נכות ,  רעב ,  הכל !  הוא נמצא בלב כל אדם ,  מחכה להתגלות על ידי מי שמעז להיכנס למנהרת הפחד ,  אותו אחד שיודע שבקצה כל מנהרה יש אור ,  מי שמבין שהשיעור העמוק של החיים הוא המוכנות לחיות אותם כלוחמי אור .  
לוחם אור יודע שכל טלטלה או אתגר גדולים או קטנים הם רק מהמורות בדרך שנועדו לחשל אותו ,  הוא לא מפחד משום דבר ,  כי הוא יודע את מהותו העמוקה .  לוחם אור מבין שהחיים הם מסע שדרכו הוא עובר ,  הדרך פתלתלה ומסתורית ,  רוויה בחוסר ידיעה ונעדרת וודאות .  הוודאות היחידה היא זו שבלבו  הוא בטוח באורו ,  בחיוביות המוחלטת של מהותו .  הוא אינו מתעניין בניצחונות או הפסדים ,  ובכל מקרה ,  הוא יעדיף להפסיד בקרב בידיעה שנתן את כל כולו ,  ולא להיכנע לפחד ולהימנע מלהילחם על כבודו .  
החיים מחשלים אותנו להיות לוחמי אור .  האויבים היחידים שלנו הם אלה שבתוכנו ,  כל אותן הזדהויות עם תחושות ,  רגשות ומחשבות שמספרים לנו שהחיים מפחידים ושאנחנו לא יכולים להם .  לוחם אור אמיתי מקריב את חייו בכל דרך וצורה כדי להגשים את מהותו ,  שהיא אהבה .  הוא אוהב את החיים כפי שהם ,  מוכן לפגוש אותם בכל צורה ,  דרך ונסיבות .  האהבה שבלבו היא נוכחות דוממת ,  שקטה ופתוחה ,  חסרת פחד ודאגה .  זוהי אהבה שמכילה טוב ורע ,  נעים ולא נעים ,  רצוי ולא רצוי .  זוהי אהבה ללא תנאי .
 בחרו נושא שמעורר בכם פחד בחייכם ,  וציירו לעצמכם את מנהרת הפחד .  ציירו את כל השדים שאופפים אותה - אלה יכולים להיות שדים פנימיים או חיצוניים .  בעזרת הדמיון היכנסו לתוכה והקדישו לכך זמן .  ראשית הרפו את הגוף והתודעה ,  היו נינוחים ,  קשובים ורגועים .  היכנסו לתוך מנהרת הפחד כלוחמים ,  מוכנים לפגוש כל מה שייקרה בדרככם .  
תנו למסע לקחת אתכם .  ייתכן שזה יהיה מסע פנימי שיכלול תמונות או דימויים ,  ייתכן שיעלו תחושות ,  וייתכן שיעלו תובנות שתרצו לכתוב לעצמכם .  בכל מקרה ,  סמנו לעצמכם כבר בתחילת המסע את האור שבקצה המנהרה ,  והמשיכו את התרגיל עד שתגיעו אליו .  בסופו חושו את הזהות החדשה שנוצרה בתוככם והתחברו ללוחם האור שאתם .  הוא קיים בתוך לבכם .  
 *  דורית בר היא מדריכה להתפתחות אישית ורוחנית של יחידים וקבוצות ,  מאמנת אישית ועסקית ,  בוגרת לימודי פסיכולוגיה ,  עבודה סוציאלית ,  טיפול משפחתי וזוגי ,  מנחה בכירה בשיטת 'האור הלבן' ובטכניקת 'השאלה' ,  זמרת 'בהקטי' ,  מנחה מפגשים של שירה ,  מוסיקה חיה וכתבים מקודשים .
 'חכמת חיים  קבוצת התפתחות לרוחניות מעשית' נפתחת בת"א ב- 2/11/10

מנהרת הפחד
כדי להמשיך לנוע במסע החיים יהיה עליכם לגלות את הלוחם שבתוככם .  דורית בר קוראת לכם לקפוץ ראש אל תוך הפחדים שלכם

