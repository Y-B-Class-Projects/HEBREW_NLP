הכישלון המרכזי של עזורי
אם תחפשו החמצה בעונה הזו של הפועל באר שבע ,  היא נמצאת בהחתמת הזרים ובזלזול ביוסי אלקיים .  הבלוג של דודו עזריה
כיוון שקצת כמו ניק הורנבי ב'קדחת המגרש' ,  ביתי נמצא במרחק הליכה מהפלא השמיני הידוע גם בכינוי האצטדיון ע"ש ארתור וסרמיל ,  יוצא לי לא אחת לעבור ליד מגרש האימונים הקטן הסמוך אליו .  פעם קראנו למגרש ההוא  " בן "  ע"ש בן יעקב המיתולוגי שבליגה שלו צמחה הפועל באר שבע .  אין אוהד כדורגל שיעבור ליד מגרש ,  ולא חשוב מי ישחק בו ,  ויוכל להמשיך מבלי להביט בנעשה על הדשא ,  בטח ובטח כשהילדים לובשים את החולצה של הקבוצה שאתה כל כך אוהב .  ותמיד ,  אבל ממש תמיד ,  רגע אחרי שאני מעיף מבט בילדים האלו ,  אני שואל עצמי כמה אם בכלל מהילדים האלו ירטיטו יום אחד את ליבי .  מי מהם יזכה לחיות את החלום ולהיות שחקן הפועל באר שבע ,  אבל על אמת .  זאת אומרת עם אצטדיון מלא ובעזרת השם גם חוגג אחרי איזה ניצחון גדול ,  שלא לדבר על לחגוג תואר .  שעוד יבוא .  אני בטוח .   למרות שמה שאנחנו עושים הכי טוב בעולם זה לגמד את השחקן הישראלי ,  לא מדובר בעניין פשוט בכלל להיות שחקן .  להצליח לעלות קבוצות ,  לא להיפצע בצורה קשה מידי ולדעת להתגבר על הפציעות שכן נפצעת .  להיות בעמדה הנכונה ,  בזמן הנכון ובכושר המתאים על מנת להיות זה שיצליח לעבור את כל הפירמידה עד ההרכב .  כשאני רואה את ראם משחק כדורגל ,  ובאמת שאני לא אובייקטיבי אבל לילד יש בעיטה לא רעה ,  אני חושב אם להמשיך לפמפם לו שהוא יהיה שחקן בהפועל באר שבע .  דילמה של ממש .  הרי רוב הסיכויים שאת המסע המפרך הזה כל ילד יסיים עם מפח נפש .   בתחילת העונה ,  כשהתבקשתי לכתוב כאן חמישה דברים שיעשו את העונה של הפועל באר שבע ,  ציינתי את יוסי אלקיים כמי שחייב לקבל לפחות 900 דקות .  יכול להיות גם שלפני מספר שנים הוא התרוצץ על המגרש ההוא באחת הפעמים בהן עברתי ליד .  ראיתי כבר שחקנים מוכשרים יותר מאלקיים  ( למרות שהוא מוכשר מאוד )  ,  ראיתי אתלטים יותר ווירטואוזים יותר ,  אבל לאלקיים יש תכונה שאין להרבה שחקנים שראיתי ,  בטח לא כאלו שגדלו בהפועל באר שבע :  חוצפה חיובית ברמות לא נתפסות .  לאיזה שחקן יש אומץ לקחת כבר במשחק הראשון שלו בבוגרים את הכדורים החופשיים ?  לאיזה שחקן יש ביצים לכוון את הכדורים האלה לקורה הקרובה ,  משל היה איציק זוהר ?  לאיזה שחקן יש את האופי לסמן לקהל לעודד במשחק שבו הוא שורק בוז וכמעט כל השחקנים מתקשים לתפקד ?   אותו אלקיים ,  שעבר את כל התחנות ממגרש האימונים הקטן ועד לוסרמיל הגדול ,  שכבש במשחק הראשון שלו ,  שהצטיין גם בלא מעט אחרים ושסומן ולא רק על ידי כדבר הבא ,  שמע בשבוע שעבר שהוא לא הולך לשחק הרבה העונה והבין שהוא צריך לחפש לו מקום שבו כן יוכל לשחק .  למרבה הצער ,  למקום הזה לא קוראים הפועל באר שבע .  יש מי שיטען שאלקיים נוטה להיפצע ,  ויתכן שיש משהו בטענה ,  אבל מועדון רציני מנסה קודם לברר למה .  אבל בהפועל באר שבע אין שום מדיניות אמיתית בתחום הזה ,  מדיניות שאמורה להגיע מלמעלה ולהכתיב מראש את ההתנהלות המקצועית של המאמן .   אם תחפשו החמצה בעונה הזו של הפועל באר שבע ,  היא שם :  בהחתמה הבלתי נגמרת של זרים ,  רובם מוזרים ,  חלקם עם רזומה של משחקים בסופר ליגות של אלבניה ואזרביג'אן וכיוון שכבר הובאו בלא מעט כסף ,  הם נהנים מהעדפה ברורה ומעצבנת .  מה זה עושה למועדון שצריך לדעת את מי לטפח ואת מי כדאי לו להרוויח להרבה שנים ?  זה מובן .  שלא לדבר על השאלה מה זה עושה לילדים ממגרש האימונים .
 לפני כחודש מוחמד אדמו הגיע למבחנים בהפועל באר שבע ,  נפצע בגב ונשלח בחזרה הביתה לגאנה .  אימון ורבע לאחר שחזר אלינו בריא ,  כבר היה ברור שגם הוא יהיה שחקן הפועל באר שבע .  ואני שואל :  אם הוחלט להחתים אותו עוד לפני חודש ,  למה היו צריכים לשלוח אותו לגאנה ומשם בחזרה לישראל ?  אין משכבי כאבים ופיזיותרפיסטים אצלנו ?  יש מצב שהרפואה בגאנה כל כך מתקדמת ? 

הכישלון המרכזי של עזורי
אם תחפשו החמצה בעונה הזו של הפועל באר שבע ,  היא נמצאת בהחתמת הזרים ובזלזול ביוסי אלקיים .  הבלוג של דודו עזריה

