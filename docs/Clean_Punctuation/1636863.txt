אובמה : " ישראל היא עדות לכשלון הנאצים "
 נשיא ארה"ב שלח ברכה מוקלטת לטקס לציון אירועי יום השואה הבינלאומי בה הדגיש : " נילחם באנטישמיות ובכל גורם המאיים בהשמדת עם ".  ח"כ ברכה : " השואה היא התגלמות הרוע "
 במחנה ההשמדה אושוויץ שבפולין נפתח הטקס המרכזי לציון אירועי יום השואה הבינלאומי החל היום  ( רביעי )  ברחבי העולם ,  במלאת 65 שנים לשחרור המחנה .  בטקס נוכחים כעת גם ראש הממשלה בנימין נתניהו וכן משלחת של חברי כנסת מכל סיעות הבית .  
נשיא ארה"ב ,  ברק אובמה ,  פנה אף הוא לנוכחים בטקס בברכה מוקלטת מוושינגטון בה הדגיש את מחויבותה של ארצות הברית להנחלת זכר השואה ולמדינת ישראל : " אנו נושאים חובה מקודשת לזכור את מה שאירע בשואה ",  אמר אובמה והוסיף : " שישים וחמש שנים לאחר שחרורו של אושוויץ ,  קיומה של ישראל היא עדות חיה לכישלונם של הנאצים .  אנו נמשיך ללחום באנטישמיות ובכל גורם המאיים בהשמדת עם  לעולם לא נעמוד מהצד וניתן לאירוע כזה לחזור על עצמו ".  המסר המוקלט של אובמה הושמע במסגרת כינוס לציון יום השנה לשחרור אושוויץ ,  שאורגן על ידי הקונגרס היהודי האירופי .  
נשיא צרפת ,  ניקולא סרקוזי ,  שיגר אף הוא מסר לאירוע ואמר : " אסור לנו לשכוח את זכר הקורבנות של השואה .  כיום ,  על מדינות אירופה לזכור את זעקות הנרצחים ולעשות הכל כדי שאירוע כזה לא יחזור ". 
מוקדם יותר סיירו הנוכחים ,  ובהם גם חברי הכנסת מישראל ,  במוזיאון של מחנה ההשמדה .  אל המשלחת חברו חברים מכל סיעות הבית ,  בהם גם יו"ר סיעת חדש ,  ח"כ מוחמד ברכה שאמר : " ידעתי בדיוק לאן אני מגיע ,  אך כשאני נמצא כאן מול התגלמות הרוע האנושי מצד אחד והאומללות הבלתי נתפסת של הקרבנות מצד שני ,  הדברים מקבלים משמעות אחרת .  הכל מתערבב כאן לכדי קטסטרופה אנושית ".  כשהוא ניצב למול המיצג הידוע של נעלי הקורבנות אמר ברכה : " כל נעל כזו הייתה פעם לרגלו של תינוק .  הילדים הם לאום משלהם ,  לאום של תום ,  ואינני מצליח לתפוס כיצד יכולים בני אנוש לעשות דבר זוועתי כל כך ".  
ראש המשלחת ,  סגנית יו"ר הכנסת ח"כ יולי תמיר אמרה כי  " מה שמאחד אותנו כבני אדם איננו דווקא הישגי המדע והתרבות אלא היכולת שלנו להוקיע תופעות של גזענות ,  אנטישמיות וכל פגיעה בכבוד האדם - תופעות שעלולות להתפתח למימדים מפלצתיים .  מלווה אותי מועקה קשה מאד במיוחד נוכח העובדה ,  שתמיכתה של אירופה בישראל והנכונות לעמוד לצידה נוכח האיום על קיומה עדיין מוטלים בספק ועדיין מותנים ". 
לצידם של חברי הכנסת סיירו היום באושוויץ כמאה וחמישים חברי פרלמנט אירופים מעשרים ושמונה מדינות שונות אשר הגיעו לביקור באתר בשיירה מאובטחת ובליווי כבד של המשטרה המקומית .
 בהכנת הידיעה השתתף פנחס וולף .
 
אובמה : " ישראל היא עדות לכשלון הנאצים "
 נשיא ארה"ב שלח ברכה מוקלטת לטקס לציון אירועי יום השואה הבינלאומי בה הדגיש : " נילחם באנטישמיות ובכל גורם המאיים בהשמדת עם ".  ח"כ ברכה : " השואה היא התגלמות הרוע "
 
