ארה"ב :  שיגור הטיל האירני הוא פרובוקציה
דובר הבית הלבן אמר כי ארה"ב בודקת את אמיתות הדיווחים מאירן ,  לפיהם שיגרה טיל לחלל המסוגל לשאת לויין .  מחלקת המדינה הכחישה את דברי אחמדיניג'ד שטען כי מתקיימות שיחות לחילופי שבויים
 ( צילום :  רויטרס ,  עריכת וידאו :  גדי וינסטוק ,  קריינות :  רועי כ"ץ ) 
שיגור הטיל לנשיאת לוויינים שביצעה אירן הוא  " צעד פרובוקטיבי ".  כך אמר היום  ( רביעי )  דובר מטעם הבית הלבן .  הדובר ביל ברטון אמר את הדברים לאחר שנשאל על ידי כתבים מהי תגובת ארצות הברית להודעה האירנית לפיה שיגרה טיל לחלל המסוגל לשאת לויין ,  והבהיר כי הממשל עדיין בודק האם השיגור אכן בוצע . 
" שיגור שכזה הוא ללא ספק צעד פרובוקטיבי ",  אמר הדובר , " אבל הנשיא מאמין שעדיין לא מאוחר עבור אירן לעשות את הדבר הנכון ולחזור לשולחן המשא ומתן עם הקהילה הבינלאומית ולעמוד בהתחייבויותיה לעולם ". 
הטלוויזיה הממלכתית באירן דיווחה הבוקר כי הטיל ששוגר מסוגל לשאת לוויין במשקל 100 ק"ג ,  עד למרחק 500 ק"מ .  לפי חלק מהדיווחים ,  הטיל שוגר לחלל עם לוויין דמה ניסיוני .  לפי דיווחים אחרים היו בלוויין עכבר ,  צב ותולעים ,  למטרות מחקר .  נשיא אירן מחמוד אחמדינג'ד הודיע מוקדם יותר כי יציג היום שלושה לווינים חדשים מתוצרת אירן והוסיף כי ארצו מקווה לשלוח בקרוב אסטרונאוט לחלל .
 במקביל ,  הודיעה הערב מחלקת המדינה של ארצות הברית כי אין שום שיחות בין ארצות הברית לאירן לגבי אפשרות של חילופי שבויים .  ההצהרה באה בתגובה לדברים שאמר אמש נשיא אירן מחמוד אחמדיניג'ד ,  שבראיון טלוויזיוני הציע כי ארצו תשחרר את שלושת המטיילים האמריקאים הכלואים באירן ,  בתמורה לשחרורם של אזרחים אירנים שכלואים בארצות הברית וטען כי כבר החלו דיונים לגבי עסקת שבויים אפשרית .
" אין שום שיחות בין ארצות הברית לאירן בנודע לחילופי אסירים ",  אמר דובר המחלקה פי.ג'י קרואלי . " אם ההצהרה של הנשיא האירני היא איתות שאירן מוכנה להתקדם ולפתור את הנושא של אזרחי ארצות הברית שהיא מחזיקה בהם ,  אנחנו נקדם בברכה אפשרות שכזו ".  
קראולי לא פסל אפשרות של חילוף ,  אולם אמר כי המקרה של שלושת התיירים האמריקאים שחצו את הגבול מעירק לאירן אינו ניתן להשוואה לזה של אירנים המוחזקים בארה"ב לאחר שהואשמו או נמצאו אשמים בפשעים שונים . " לא ניתן להשוות בין אירני שהורשע או הוגש נגדו כתב אישום באשמת סחר בנשק והפר את החוק הבינלאומי לבין שלושה מטיילים שחצו גבול בלתי מסומן ",  אמר קרואלי והוסיף : " אנחנו לא מעוניינים בחילופים רק לצורך החילופים .  אנחנו מעוניינים בפתרון העניין של אזרחינו ,  שאנחנו חושבים שצריכים להיות משוחררים מיד ". 

ארה"ב :  שיגור הטיל האירני הוא פרובוקציה
דובר הבית הלבן אמר כי ארה"ב בודקת את אמיתות הדיווחים מאירן ,  לפיהם שיגרה טיל לחלל המסוגל לשאת לויין .  מחלקת המדינה הכחישה את דברי אחמדיניג'ד שטען כי מתקיימות שיחות לחילופי שבויים

