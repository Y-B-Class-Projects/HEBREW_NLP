חברי הקצין שנהרג : " לא להרוס את ביתו "
 ביתו של רס"ן אלירז פרץ ,  סמג"ד 12 בגולני שנהרג בהיתקלות עם פלסטינים בגבול רצועת עזה ,  מיועד להריסה .  חבריו : " כבר ראינו לצערנו כי במדינה שלנו הכל יכול לקרות "
  ( באדיבות הערוץ הראשון )  
" אלירז ממש תיפקד כמו אבא לילדיו של רועי קליין ז"ל ,  זו אבידה גדולה לא רק לשכונה שלנו ,  אלא לכל עם ישראל ",  כך מספר קובי אלירז חברו ושכנו של רס"ן אלירז פרץ ,  סגן מפקד גדוד 12 בגולני שנהרג ביום שישי בהיתקלות עם חמושים פלסטינים במרכז רצועת עזה .  פרץ התגורר עם אישתו וארבעת ילדיו בשכונת היובל בהתנחלות עלי ,  בבית המיועד להריסה בעקבות פנייה לבג"ץ מצד תנועת שלום עכשיו .  משפחת פרץ התגוררה בשכנות עם משפחתו של רס"ן רועי קליין שנהרג במלחמת לבנון ,  ומאז האירוע דאג רס"ן אלירז למשפחה .
" אלירז לא היה רק שכן ",  מספר קובי , " הוא דאג לאמץ אל חיקו את ילדיו של רועי קליין ,  וממש תיפקד כאבא לכל דבר .  כשהיה חוזר הביתה בסופי שבוע היה מגיע לשחק איתם ,  קונה להם הפתעות בחגים ולוקח אותם לטיולים .  הוא דאג להעניק להם המון אהבה .  כל היישוב הכיר אותו תמיד עם חיוך על הפנים ,  דאג גם לקבוע זמנים ללימוד תורה וחי בתחושת שליחות ".  
בנוגע לביתו של פרץ ,  שכאמור ,  מועמד להריסה בעקבות עתירה לבג"ץ בה נטען כי 12 מבתי השכונה נבנו שלא כחוק לאחר שלא אושרו במסגרת תוכנית התב"ע המקומית ,  אמר חברו לשכונה , " אני לא רואה מציאות שבה המדינה הורסת את ביתם של אלירז ורועי אבל אם הייתי נשאל לפני יומיים האם יכול להיות שאלירז ימות הייתי אומר לך שזה לא ייתכן ,  כך שבמדינה שלנו הכל יכול לקרות לצערנו ".  לדברי קובי , " איננו רוצים לעשות את הקישור בין מותו של אלירז להריסת הבתים .  אסור להרוס את השכונה מהסיבה הפשוטה שהיא נבנתה כחוק .  זו שכונה נורמטיבית שהאנשים שחיים בה משרתים את המדינה ברמ"ח אבריהם ומותם של רועי ואלירז מעידים על האנשים שחיים בה .  אלירז ,  רועי וקצינים נוספים שמתגוררים כאן באו לעלי כי הם הבינו שזה המקום הנכון לגדל את ילדיהם וזה המקום הכי טיבעי עבורם לגור בו ".  
הלוויתו של רס"ן פרץ תתקיים היום  ( ראשון )  בבית העלמין הצבאי בהר הרצל .
 מרים פרץ ,  אמו של אלירז ,  אמרה אמש  ( שבת )  כי הוא חווה את ייסורי השלום בפינוי סיני וכעת הוא שילם את מחיר המלחמה . " אלירז היה ילד של אימא ,  ילד שאוהב ,  שמחבק ,  שהקים משפחה ונולדו לו ארבעה ילדים ,  אחת מהן תינוקת  גילי בת עמי  אותה לא יזכה לפגוש ",  אמרה האם .  פרץ סיפרה כי ארבעת בניה שירתו בסיירת גולני . " אני לא יודעת מה זה סיירת גולני ,  אבל אני יודעת שאלוהים אוהב את סיירת גולני של משפחת פרץ ,  אוהב את הלוחמים האלה ,  אוהב את אלירז שלי  גיבור חייל ,  ילד ששאף לחיים משמעותיים .  לא היה רגע לא משמעותי בחייו .  כל שעה בחייו היתה עשייה למען עם ישראל ",  אמרה .  
פרץ הוסיפה כי אף אם ,  לא בצד הישראלי ולא בצד הפלסטיני רוצה במות ילדיה ,  אולם היא לימדה את ילדיה לחיות בגאווה בארץ ישראל . " החיים בארץ נקנים בכאב ,  הוא לא הלך למות ,  אלא כדי שאני ואתם נוכל לחיות כאן .  הוא נהרג בשביל כולנו ,  כדי שנלך בגאווה ",  אמרה האם ששכלה גם את בנה הבכור אוריאל ,  בנובמבר 1998 בנסיבות דומות בקרב בלבנון .
 רב סרן פרץ ,  סגן מפקד גדוד 12 בחטיבת גולני ,  בן 31 ,  וסמ"ר אילן סביאטקובסקי ,  בן 21 ,  נהרגו במהלך חילופי אש עם חמושים בצפון רצועת עזה סמוך לכיסופים לפני כיומיים .  במהלך התקרית נפצעו שני חיילים נוספים ,  אחד באורח קשה והשני באורח קל ברגלו .  כמו כן נהרגו בתקרית שני חמושים פלסטינים .
 
חברי הקצין שנהרג : " לא להרוס את ביתו "
 ביתו של רס"ן אלירז פרץ ,  סמג"ד 12 בגולני שנהרג בהיתקלות עם פלסטינים בגבול רצועת עזה ,  מיועד להריסה .  חבריו : " כבר ראינו לצערנו כי במדינה שלנו הכל יכול לקרות "
 
