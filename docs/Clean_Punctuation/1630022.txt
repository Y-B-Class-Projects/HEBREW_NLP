אלבמה זכתה באליפות המכללות
הקרימזון טייד ניצחו את טקסס 21:37 ,  וזכו בתואר לראשונה מזה 17 שנים .  מנג'יני יישאר בקליבלנד ,  סטובר ימשיך לבעוט באינדי
לראשונה מזה 17 שנים ,  אלבמה היא שוב אלופת המכללות בפוטבול .  הקרימזון טייד גברו הלילה  ( בין חמישי לשישי )  על טקסס 21:37 ,  בזכות רבע שני גדול ,  בו רשמו 24 נקודות ללא מענה ,  כשהסיפור הגדול של המשחק הוא הגנת הקרימזון טייד ,  ובמיוחד התאקל מרסל דריוס .  כבר בדרייב הראשון של טקסס במשחק ,  נכנס דריוס בקוורטרבק של הלונגהורנס קולט מק'קוי עם הכתף ,  והשחקן נאלץ לקבל טיפול .  הוא לא חזר ,  למגרש ,  וטקסס הייתה צריכה להסתדר עד לסיום עם מחליפו גארט גילברט .  ברור שזה לא בדיוק עבד .  למרות יתרון 0:6 ללונגהורנס בסיום הרבע הראשון ,  ריח הניצחון של אלבמה היה באוויר .  זוכה ההייזמן מארק אינגראם רשם טאצ'דאון ראשון במשחק וטרנט ריצ'רדסון הוסיף ריצה של 49 יארד .  אינגראם סיים עם 116 יארד על הקרקע ,  ריצ'רדסון עם 109 ,  כל אחד מהם סגר את המשחק עם צמד טאצ'דאונים .  את הקינוח לרבע השני הוסיף דריוס ,  שחטף כדור ושלוש שניות להפסקה נכנס אתו לאנדזון - 6:24 .  
טקסס צימקה ברבע השלישי ל-24:13 והגיעה עד ל-24:21 שש דקות לסיום ,  אבל איבוד טקסאני הסתיים בטאצ'דאון של אינגראם ,  וגדע את המהפך .  אחריו בא עוד אחד עם טאצ'דאון נוסף של ריצ'רדסון - 21:37 שנתן את האות לשפיכת הגייטורייד ולחגיגות של שחקני באמה .  
מאמן אלבמה ניק סייבן ,  שהגיע למכללה לפני שנתיים ,  היה נרגש : " זה היה משחק מצוין עם מהלכי קלאץ' מצויינים .  גם התיקול במק'קוי היה תיקול טוב ,  הוא שחקן מעולה וזה גרם להם לשנות את התוכנית ההתקפית שלהם ".  
וממאמן למאמן .  ב-NFL ,  למרות שהסיכויים לכך נראו קטנים בתחילה ,  ימשיך אריק מנג'יני בקליבלנד .  מנג'יני נפגש עם הנשיא החדש מייק הולמגרן ,  פגישה שאחריה הוחלט כי יינתן לו צ'אנס נוסף .  נראה שהעובדה שהבראונס סיימו את העונה עם רצף של ארבעה ניצחונות הצילה את המשרה של המאמן ,  שספג לא מעט ביקורות לאורך העונה .  
מאט סטובר יבעט עבור אינדיאנפוליס בפלייאוף ,  במקום אדם וינאטיירי ,  שהיה פצוע במרבית שלבי העונה .  קוורטרבק העבר ריץ' גאנון ,  שהצעיד את אוקלנד למשחק הסופרבול ב-2002 ,  הציע לריידרס את עזרתו באימון ג'מארקוס ראסל .  התגובה של אל דייויס : " גאנון הוא זה שצריך עזרה ".  בעבר ,  אגב ,  תקף גאנון את הארגון ואמר כי  " בלתי אפשרי לעבוד בו ". 

אלבמה זכתה באליפות המכללות
הקרימזון טייד ניצחו את טקסס 21:37 ,  וזכו בתואר לראשונה מזה 17 שנים .  מנג'יני יישאר בקליבלנד ,  סטובר ימשיך לבעוט באינדי

