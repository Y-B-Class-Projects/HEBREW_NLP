 " זה לא יהיה זמן כיפי להיות יווני "
 מרשל גיטלר ,  האסטרטג הבינלאומי הראשי של דויטשה בנק ,  מאמין שהאמריקאים והיוונים יסבלו מהבעיות של הכלכלות שלהן - אבל סבור שהעולם על מסלול התאוששות .  הוא ממליץ להגדיל אחזקה בזהב ולשקול השקעה בקרנות גידור
 >  >   " לפני שנה הייתי אומר שאנחנו במשבר ,  לפני חצי שנה הייתי אומר שאנחנו הולכים למיתון .  עכשיו אנחנו הולכים להתאוששות ",  כך אומר מרשל גיטלר ,  האסטרטג הבינלאומי הראשי של פירמת ההשקעות דויטשה בנק .  גיטלר הגיע לישראל לוועידה הראשונה שמתקיימת במדינה לניהול עושר משפחתי של די.סי פייננס .  את עיקר הקריירה שלו עשה גיטלר בטוקיו ,  שם עבד מ-87' עד 2005 תחת כמה כובעים שונים ,  בהם אסטרטג במריל לינץ' ו-ubs . " בהתחלה ",  אומר גיטלר , " כשעברתי לאירופה ,  חשבתי שזה חיסרון שעבדתי כל השנים במזרח ,  אבל עכשיו כל העולם תוהה אם מה שקרה בטוקיו צפוי לקרות גם בעולם .  עם זאת ,  כולם ראו מה קרה ביפן ולמדו את הלקח .  ברחבי העולם חתכו את שיעור הריבית ונקטו צעדים משמעותיים כדי למנוע את הסחרור .  אמנם ההתאוששות תהיה אטית ,  אבל המצב הזה טוב בהרבה ממקרה שבו לא היו עושים את הצעדים האלה ".  איך יתמודדו עכשיו המדינות עם הגירעונות הממשלתיים שהן צברו במשבר ?   " אין הרבה ברירות .  הן יאלצו להעלות מסים ולחתוך את השירותים .  יהיה זמן קשה להרבה אנשים .  זה לא יהיה זמן כיפי להיות בו יווני .  ההכנסות שם יירדו ולכן המסים שייגבו יירדו אף הם .  הממשלה היוונית טוענת שהבעיות שם נגרמו על ידי גורמים זרים ספקולנטים .  זה לא נכון .  העניין שם פנימי .  יש שם מגזר ציבורי רחב מדי ,  שלווה יותר כסף משיכול היה להחזיר .  בעיה נוספת היא שהם לא יכולים להדפיס כסף ,  מאחר שהם חלק מגוש היורו .  בנוסף ,  ממשלת יוון הסתירה את הבעיות ,  והסטטיסטיקות שהיא סיפקה לא היו אמיתיות .  לממשלה היוונית יש אחריות על העניין הזה ".  הם יכולים לפתור את זה באמצעות יצירת משבר במטבע ואינפלציה ?   " הם לא יכולים כיום לעשות את זה בלי שהאיחוד האירופי יאפשר להם .  אם הם לא היו באיחוד ,  הם היו יכולים לעשות את זה .  הם היו כנראה פשוט מדפיסים דרכמות ".  ומי יציל אותם ?   " לא אמרו בינתיים מי יציל אותם .  באפריל-מאי הם יצטרכו למחזר חוב בהיקף של 25 מיליארד דולר - ואז נראה מה יקרה .  האירופים מקווים שעצם ההבטחה שיעמדו מאחוריהם תספיק כדי שהשוק עצמו ייתן להם את הכסף ,  אבל בארה"ב זה לא הצליח .  הממשלה ניסתה את השיטה הזו עם פאני מיי ופרדי מק ,  ובסופו של דבר היא נאלצה להציל את החברות בעצמה .  השוק לא הזרים להן כסף .  בכל מקרה ,  אלה לא הולכות להיות שנים טובות ביוון . " אבל הדברים האלה משתנים .  הגלגל מסתובב .  במשבר האסיאתי צנח התוצר בחלק מהמדינות ב-13% בשנה אחת .  ב-94' אזרחים בקוריאה עמדו בתור ותרמו לממשלה את שיני הזהב שלהם ,  וכיום יש למדינה הזו רזרבות של 400 מיליארד דולר .  מדינות יכולות להתאושש ".  אתה רואה תסריט שזה יקרה במדינות נוספות חוץ מיוון ?   " גם בפורטוגל ובספרד יש בעיות ,  אבל לא בסדר גודל שאפילו קרוב לזה של יוון ".  בעצם ,  אם מסתכלים על זה באופן ציני ,  כדאי לממשלות לנהוג בהפקרות ,  כי מישהו יציל אותן .  את ארה"ב הצילה סין ,  את יוון תציל אירופה . " אני לא חושב שזה נכון .  צריך לזכור שלסין יש אינטרס גדול בכלכלה האמריקאית ,  הם מוכרים להם הרבה סחורות .  אם תשאל את האמריקאים ,  הם היו מעדיפים שהייצור ייעשה אצלם ולא בסין .  השנים הקרובות יהיו קשות במדינות האלה ,  כמו שבאירלנד החיים כבר קשים.בארה"ב יש אבטלה של 9% ,  ואם מוסיפים לזה את מספר האנשים שעובדים בחצי משרה והיו רוצים לעבוד במשרה מלאה מגיעים ל-16% .  זה לא מה שהאמריקאים רגילים אליו ,  ומערכת הרווחה שלהם לא ערוכה לזה ".  לא תהיה עוד שנה כמו 2009 אתם ממליצים על חלק גדול יחסית מהסחורות שלכם בזהב - למרות העלייה המשמעותית במחיר הזהב בשנה האחרונה . " צריך לזכור שהמטרה שלנו היא קודם כל להגן על כספם של אנשים ,  ורק אחר כך להרוויח עבורם כסף .  למדנו בשנתיים האחרונות שמה שאתה לא מדמיין שיקרה - יכול לקרות .  יש סיכון של משבר קריסת מטבעות או התפרצות אינפלציונית ,  ואנחנו חושבים שכל אדם צריך שיהיה לו זהב בתיק - בהיקף של 2%-3% מתיק ההשקעות .  לפני שנה המלצנו על אחזקה של 5% מהתיק בזהב - כך שרמת הסיכון בשווקים ירדה ".  ומה עם הנפט ?   " מחירי הנפט יעלו קצת ,  אבל בטווח הארוך אנחנו בהחלט דוביים על הנפט .  בעוד 20 שנה יהיה מחיר הנפט כמו עכשיו .  יש שינויים רבים בעולם האנרגיה .  בתעשיית הרכב השינויים בחמש השנים הקרובות יהיו דומים לשינויים שראינו ב-50 השנים האחרונות ,  עם המכוניות החשמליות שמתקרבות .  ישראל ודנמרק נמצאות בחזית הזו ".  אחרי השנה המדהימה בשווקים ,  איפה אתה ממליץ להשקיע עכשיו ?   " לא תהיה עוד שנה כמו 2009 .  2010 זו שנה שבה צריך להיות יותר סלקטיבי בהשקעה ,  ואנחנו ממליצים למשקיעים באופן כללי להשקיע בקרנות שמנהלות השקעות - ופחות לקנות ולמכור מניות בעצמם - מאחר שאנחנו מצפים כי השוק יהיה תנודתי . " מבחינה גלובלית ,  אנחנו מאמינים בסין ובאסיה .  באסיה אין חובות כמו שיש למדינות אירופה וארה"ב .  בנוסף ,  יש שם דרישה צרכנית גבוהה למוצרים רבים .  סין הולכת לתפוס את מקומה ההיסטורי בכלכלת העולם .  אני אומר מקומה ההיסטורי ,  כי חוץ מ-200 השנים האחרונות סין תמיד היתה שוק מוביל .  זה לא שוק מתפתח אלא שוק שחוזר לעצמו ,  כפי שהיה בהיסטוריה . " אם מסתכלים מאיפה תגיע הצמיחה בעתיד ,  הכל מכוון לשווקים המתעוררים ,  אבל כשמסתכלים על תיק ההשקעות של משקיעים מוסדיים בעולם - חברות הביטוח וקרנות הפנסיה - לרוב המשקיעים הגדולים אין השקעה בסין בהתאם לגודלה בכלכלה העולמית ".  השוק הסיני מפחיד וקשה יותר להשקעה . " יש שני שוקי מניות בסין .  הראשון הוא המקומי ,  שבו זרים יכולים להשקיע רק באמצעות תעודות ,  והשני פתוח למערב .  השוק הראשון הוא למעשה כמו קזינו .  חלק מהסינים משקיעים בו לפי מספרי מזל .  שמונה ,  לדוגמה ,  הוא מספר מזל בסין ,  אז חברה ששמה מכיל את הספרה שמונה עשויה לזכות להשקעות שלא קשורות לביצועים שלה .  יש שוק נוסף שמיועד רק לזרים ,  ומשקיעים שבוחנים לעומק השקעות עשויים ליהנות מהתנודתיות במניות האלה ".  לחזור לתעשיות הבסיסיות אז מאיפה היית מוציא את הכסף כדי לשים אותו בסין ?   " היינו ממליצים להוריד אחזקה בסחורות ,  וייתכן שגם להוריד אחזקה באירופה .  בדרך כלל אירופה מצליחה יותר בתקופות התאוששות ,  אבל עכשיו יש את העננה היוונית ".  על איזה מגזרים היית ממליץ ?   " אני ממליץ על טכנולוגיה ותעשיות בסיסיות ,  כמו בטון ,  גומי ופלדה .  מרבית הצמיחה בעולם תגיע מהשווקים המתעוררים ,  וכשהם צומחים הם נדרשים לחומרים האלה ,  ולאו דווקא למחשבים נוספים .  אנחנו לא שוריים על השוק הפיננסי בגלל הרגולציה שצפויה להוביל לירידה ברווחים .  בנוגע לשוק הצרכני אנחנו שוריים ,  כי אנחנו חושבים שההתאוששות כבר מתומחרת ".  מה דעתך על כלכלת ישראל ?   " באופן אישי ,  אני שורי על ישראל .  זה נובע מהעובדה שאני גם שורי על תעשיית ההיי-טק וגם על השווקים המתעוררים ,  וישראל היא המדינה היחידה שהיא צומת של שניהם .  מצד שני ,  החזקתי בשנים האחרונות ,  מ-92' ועד לא מזמן ,  בקרן גידור שהתמחתה בהשקעות בישראל ,  והיא הניבה לי 0% .  נשברתי לא מזמן ומכרתי אותה . " באופן כללי ,  הבעיה בעולם ההשקעות כיום היא שהסיכון בהשקעה באג"ח דומה לסיכון בהשקעה במניות .  יש מדינות שבהן דירוג הסיכון של חברות גבוה יותר ,  אחר כך דירוג הסיכון של הבנקים - ורק בסוף דירוג הסיכון של אג"ח מדינה .  אם כלכלות העולם יתאוששו ,  המשמעות תהיה עליית ריביות - ועלייה ברמות הסיכון .  אם המדינות לא יתאוששו ,  סיכוני האשראי יתגברו . " באופן כללי ,  לא נשאר הרבה כסף נזיל בעולם ,  והכסף יזוז ממגזר אחד לשני .  נראה תנודתיות ועצבנות .  זה יכול להיות הזמן לקרנות גידור .  קרנות הגידור רכשו שם רע במפולת .  אנשים ציפו שהן ירוויחו כסף גם בשוק נופל ,  אבל הן עשו מה שהן היו אמורות לעשות - הן הפסידו פחות מהשוק .  עכשיו ,  בתקופת תנודתיות ,  הן מפגינות ביצועים טובים יותר ".  

" זה לא יהיה זמן כיפי להיות יווני "
 מרשל גיטלר ,  האסטרטג הבינלאומי הראשי של דויטשה בנק ,  מאמין שהאמריקאים והיוונים יסבלו מהבעיות של הכלכלות שלהן - אבל סבור שהעולם על מסלול התאוששות .  הוא ממליץ להגדיל אחזקה בזהב ולשקול השקעה בקרנות גידור

