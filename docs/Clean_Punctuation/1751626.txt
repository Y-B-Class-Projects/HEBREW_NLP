קשת לא מוותרת :  שוקלת להישאר באפיק השידור 22 - עד 2015
סיכוי גבוה כי אם קשת תבחר במהלך ,  גם רשת תישאר באפיק עד תום תקופת הזיכיון
 >  >  בעלי המניות בזכיינית ערוץ 2 קשת מאוכזבים מנוסח החוק המסתמן בעניין הרישיונות ורבים מהם מצדדים באפשרות להישאר באפיק 22 במסגרת הזיכיון ככל שניתן - כך נודע ל-themarker .  הישארותן של קשת ,  רשת או שתיהן באפיק 22 עד 2015 עלולה לפגוע ברצונם של ערוצים חדשים להיכנס לשוק ,  על-אף שאינה מונעת אותה .  באחרונה נערכו כמה ישיבות של בעלי המניות בקשת ,  שעסקו בסיום הקרב של החקיקה בנושא המעבר לרישיונות ובתוצאותיה המסתמנות .  רבים מהנוכחים בישיבות הביעו חוסר שביעות רצון ואכזבה מהנוסח הצפוי של החוק ,  ובעיקר מהמפנה שהתקבל בעניין אפיק 22 ,  שבו לא יהיה שום ערוץ מסחרי .  גורמים רבים בדירקטוריון קשת הביעו חשש מפירוק ערוץ 2 כמכלול ,  מעתידה של קשת ומעתיד חברת החדשות .  לטענתם ,  מדובר בהתעלמות מהסיכונים הכרוכים בשבירת ערוץ שקיים קרוב ל-20 שנה והרגלי צפייה של ציבור שלם .  עם זאת ,  נראה כי אם קשת תבחר לדבוק באפיק 22 ,  קיים סיכוי גבוה שרשת תעשה זאת גם כן - ותמשיך לחלוק עמה בערוץ .  גורמים אחרים בשוק מאמינים כי בקשת כבר מייחלים לקבל שליטה על שבוע שידורים שלם ,  בעיקר בתקופה זו שבה יש לחברה יתרון מובהק בתחום התוכן ,  שאותו תוכל למנף .  אם אחת מזכייניות ערוץ 2 תחליט להישאר באפיק עד למועד המאוחר ביותר למעבר לרישיונות ב-2015 ,  הדבר עלול לפגוע בערוצים חדשים שמתכוונים להיכנס לשוק ויירתעו מהמשך קיומו של ערוץ 2 .  המהלך לא ימנע כניסת שחקנים חדשים ,  ויש לזכור כי עד לפני שבועות אחדים - כששר התקשורת משה כחלון הודיע כי שום ערוץ מסחרי לא ישכון באפיקים 22 ו-10 - גם מתחרים חדשים היו צריכים לצפות לתחרות מצד בעל רישיון באפיק הטלוויזיה הפופולרי ביותר בישראל .  לצד רצונן של זכייניות הטלוויזיה ברישיונות שיתנו להן אופק וימנעו מהן את הצורך לגשת למכרז פתוח בכל כמה שנים ,  לחברות היו תקוות כי התמלוגים שהן משלמות למדינה בסך 4% מההכנסות יקטנו ,  וכי רמת הרגולציה תופחת באופן משמעותי - דבר שלא עתיד לקרות .  עד כה ,  רשת היתה זו שהוזכרה כמועמדת הרצינית ביותר לדבוק באפיק 22 עד 2015 ,  אך כעת מסתמן כי גם בקשת נשמעים קולות דומים .  בהישארות באפיק קיימים גם חסרונות כמו המשך שידור של חלק מהשבוע בלבד בעוד מתחרים חדשים עלולים לעלות ולקחת נתח מהשוק על פני שבוע שידורים שלם ,  המשך מחויבות להוצאות שנקבעו במכרז והמשך השקעה באפיק שצפוי להתקיים בעוד ארבע שנים בלבד .  מקשת נמסר בתגובה כי  " אנו לא מגיבים לדיונים פנימיים של דירקטוריון החברה ". 

קשת לא מוותרת :  שוקלת להישאר באפיק השידור 22 - עד 2015
סיכוי גבוה כי אם קשת תבחר במהלך ,  גם רשת תישאר באפיק עד תום תקופת הזיכיון

