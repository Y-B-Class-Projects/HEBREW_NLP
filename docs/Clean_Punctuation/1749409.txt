11 אלף האברכים לא יצילו את שוק העבודה
האם למדינה כדאי להפסיק להעניק מלגות לאברכים ?  לא בטוח .  הסיכוי שלהם להשתלב בשוק העבודה נמוך ,  והם עשויים להסתמך על יותר תקציבים ממשלתיים .  במקום זאת ,  כדאי להתמקד בסוגיות המהותיות
 >  >  הטרוניה הנפוצה שלפיה הישראלים אדישים למצבם בנושאים שעולים לסדר היום ירדה לרגע מהפרק :  מאות סטודנטים יצאו השבוע לרחובות ,  חסמו כבישים ,  הבעירו צמיגים וכמה מהם אף סיימו את היום בחדרי המעצר של משטרת ישראל .  על מה המהומה ?  אחרי 30 שנה שבהן העבירה המדינה קצבת הבטחת הכנסה לחלק מהאברכים ,  פסק בג"ץ כי הדבר אינו חוקי בשל השוויון הנדרש בחלוקת תקציב המדינה .  הח"כים החרדים מיהרו להניח על שולחן הכנסת הצעת חוק שתמנע את ביטול הקצבאות החל ב-2011 - והרוחות התלהטו .  הוויכוח סביב הקצבאות נפרש על פני תחומים רבים - זהו ויכוח תרבותי ,  חברתי ,  כלכלי ותיאולוגי .  בתוך אינספור המלים שנאמרו ונכתבו ,  נשכח ההיבט הפונקציונלי - האם המדינה אכן גורמת לכך ש-11 אלף האברכים יישארו בבתי המדרש ולא ייצאו לעבוד והאם זהו ניהול נכון של תקציב המדינה .  כשבוחנים את ההיבט הזה ,  התשובה עשויה להיות מפתיעה :  בחישוב פשוט אפשר לגלות שבכל הנוגע ל-11 אלף האברכים האלה ,  ייתכן שלמדינה עדיף להמשיך במצב הקיים ולהזרים להם את 130 מיליון השקלים - במקום לשלם יותר .  מדוע ?  הנה קצת רקע :  בישראל יש כ-72 אלף אברכים - כלומר בני 18-70 ,  נשואים שתורתם אומנותם ,  מהם 11 אלף זכאים להבטחת הכנסה .  מדוע רק 11 אלף ?  כיצד מתקיימים כל השאר ללא הקצבה של 1,040 השקלים ?  ברוב המקרים ,  האשה היא זו שמפרנסת את המשפחה .  משכורת אחת - ובעיקר של אשה - אמנם אינה מאפשרת חיי מותרות למשפחה מרובת ילדים ,  אבל איכשהו ,  עם עזרה מתורמים ,  האברכים שורדים .  מנגד ,  אצל 11 אלף האברכים הזכאים להבטחת הכנסה המצב שונה - לפי הקריטריונים של משרד החינוך ,  כדי להיות זכאי להבטחת הכנסה הכנסת המשפחה כולה לא יכולה להיות יותר מ-1,200 שקל בחודש .  בנוסף ,  מדובר באברכים עם שלושה ילדים לפחות ,  שאינם מחזיקים ברכב ואינם מקבלים כל קצבה אחרת .  עם זאת ,  האברכים יכולים לקבל מהכולל מלגה של עד 2,500 שקל וקצבאות ילדים  ( כ-1,600 שקל למשפחה ממוצעת של שישה ילדים )  .  כלומר ,  סך כל ההכנסות של האברך הזה הן מקסימום 5,300 שקל .  עם סכום כזה לא נדרשים כישורי ניתוח מעמיקים כדי להבין שהאברכים האלה מגיעים מהשכבה החלשה ביותר - הן במגזר החרדי והן באוכלוסייה כולה .  רובם מתגוררים בפריפריה ,  שם יש מחסור במקומות עבודה ,  הם בעלי משפחות גדולות ,  מסוגלות נמוכה להשתלב בשוק העבודה וחיים בצנעה ובעוני .  אולי החרדים לא יודו בזה ,  אבל האמת היא שאותם אברכים לרוב גם אינם נכללים בשורה הראשונה של לומדי התורה .  כעת המטרה היא להוציא אותם לשוק העבודה .  ומה יהיה אז ?  מכיוון שמדובר באברכים חסרי ניסיון תעסוקתי ,  הם לא ימצאו לפתע את ג'וב חייהם .  גם נשותיהם יתקשו מאוד במציאת עבודה שתתאים לאורח חייהם .  אף אחד גם לא מצפה כי שני בני הזוג ימצאו את הזמן לשבת ארבע שנים ולהשלים לימודים אקדמיים .  בחלק גדול מהמקרים התוצאה תהיה שאותם אברכים ובנות זוגם יצטרפו למאות אלפי האנשים בישראל שניזונים משירותי הרווחה .  גם אם הם ימצאו עבודה חלקית ,  או כזו שמכניסה מעט כסף ,  הם ככל הנראה עדיין יעמדו בקריטריונים שיאפשרו להם להצטרף ליותר מ-100 אלף איש שזכאים לקבל הבטחת הכנסה - אבל הפעם מסוג אחר לגמרי .  הפעם זו לא הבטחת הכנסה של אברכים ,  אלא של הביטוח הלאומי ,  והיא יקרה הרבה יותר למדינה - הקצבה הממוצעת היא 2,300 שקל לזוג עם שני ילדים ויותר .  אם וכאשר האברכים האלה יפוטרו ממקום עבודתם ,  הם יזכו לקבל דמי אבטלה שגם הם יהיו גבוהים יותר מקצבת האברכים הנוכחית .  במגזר החרדי צריך לקרות שינוי אמיתי כדי שייווצר יותר שוויון ,  ושתרומתם תהיה גדולה יותר .  את השינוי הזה ,  שכבר התחיל לבצבץ ,  אפשר לעשות רק עם טיפול נכון בהשכלה בבתי הספר ,  בהכשרות מקצועיות לצעירים ובסיוע בהקמת מרכזי תעסוקה המותאמים לאורח חיי החרדים .  כשהשינוי הזה יתחיל לקרות ,  אולי הוא יחלחל גם לאברכים שמקבלים כיום את הבטחת ההכנסה .
 
11 אלף האברכים לא יצילו את שוק העבודה
האם למדינה כדאי להפסיק להעניק מלגות לאברכים ?  לא בטוח .  הסיכוי שלהם להשתלב בשוק העבודה נמוך ,  והם עשויים להסתמך על יותר תקציבים ממשלתיים .  במקום זאת ,  כדאי להתמקד בסוגיות המהותיות

