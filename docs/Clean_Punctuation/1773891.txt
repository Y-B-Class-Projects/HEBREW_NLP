בורסות וול סטריט המשיכו בראלי של סוף השנה
עליות חדות בשוק האג"ח הממשלתיות בארה"ב בעקבות מכרז מוצלח ;  התשואה נפלה לרמה של 3.34% .  נובל אנרג'י עלתה ב-2.5% על רקע תוצאות לוויתן
בורסות וול סטריט המשיכו בראלי של סוף השנה .  מדד דאו גונס עלה ב-0.1% לרמה של 11,585 נקודות ונסגר בשיא של 28 חודשים ;  מדד S & P 500 עלה זה היום השלישי ברציפות והוסיף 0.1% לרמה של 1,259 נקודות .  מדד S & P 500 ,  אשר עלה ב-13% מתחילת השנה ,  נמצא בדרכו לעלייה החדה ביותר שרשם בחודש דצמבר מאז שנת 1991 ;  מדד נאסד"ק עלה ב-0.2% לרמה של 2,666 נקודות .  
שוק האג"ח הממשלתיות בארה"ב רשם עליות חדות ,  והתשואה על האג"ח הממשלתיות האמריקאיות ל-10 שנים ירדה ב-0.15% לרמה של 3.34% .  העליות בשוק האג"ח הממשלתית נרשמו על רקע המכרז האחרון של השנה של אג"ח ממשלתיות אמריקאיות .  המכרז שערך משרד האוצר האמריקאי ביום רביעי ,  במסגרתו מכר אג"ח ממשלתיות לשבע שנים שבהיקף של 29 מיליארד דולר ,  משך תשואה של 2.83% - הגבוהה ביותר מאז חודש אפריל ,  אך מעט פחות מהציפיות לתשואה של 2.86% .  בנקים מרכזיים זרים רכשו 64% מהאג"ח שהועמדו למכירה - השיעור הגבוה ביותר מאז יוני 2009 והרבה מעל לממוצע של כ-50% בחמישה המכרזים המקבילים האחרונים .
 נשיא ארה"ב ברק אובמה ממשיך במאמציו לשפר את היחסים בינו לבין הקהילה העסקית . " נתנו לו כסף ,  והוא התחיל לקרוא לנו אנשים רעים ",   " הוא גרם לכולם לשנוא אותנו ",   " מדובר בחבורה של אקדמאים שמאלנים "  - כך אמרו בכירים בבנקים ,  חברות השקעה פרטיות וקרנות בוול סטריט לאתר החדשות האמריקאי פוליטיקו ,  שדיווח היום על העוינות החזקה מתמיד כלפי נשיא ארה"ב ברק אובמה בקרב חברות הפיננסים .  אובמה אמנם נפגש החודש עם המנכ"לים של 20 חברות אמריקאיות גדולות ,  ביניהן גוגל ,  וול מארט ויבמ ,  אף לא נציג אחד מבין ששת הבנקים הגדולים בארה"ב לא הגיע לפגישה .  
מדד ביטחון הצרכנים שפורסם אתמול בארה"ב נפל באופן בלתי צפוי בחודש דצמבר ,  בעקבות חששותיהם הגוברים של הצרכנים מפני העיכוב בהתאוששותו של שוק העבודה ולמרות עלייה חדה במכירות בעונת החגים - כך דיווחה חברת המחקר קונפרנס בורד .  המדד ירד לרמה של 52.5 נקודות בדצמבר ,  מתחת לתחזיות הכלכלנים שצפו כי יעלה לרמה של 56.9 ,  ולעומת רמה של 54.3 בנובמבר .  מדד ציפיות הצרכנים נפל לרמה של 71.9 בדצמבר ,  לעומת 73.6 בנובמבר ,  בעוד שהמדד הבודק את תחושות הצרכנים כלפי המצב הנוכחי של כלכלת ארה"ב ירד לרמה של 23.5 לעומת 25.4 .  
עוד בחזית המקרו בארה"ב אתמול :  מכירות החגים של הקמעוניות בארה"ב ב-2010 זינקו ב-5.5% ,  העלייה החדה ביותר זה חמש שנים ,  והסתכמו ב-584 מיליארד דולר לתקופה שבין ה-5 בנובמבר ל-24 בדצמבר ,  כך מסרה ספנדינג-פולס של מאסטרקארד ,  שעוקבת אחר מכירות הקמעונות .  בשנה שעברה נרשמה עלייה של 4.1% .  העלייה במכירות הקמעוניות מובילה את מניות הרשתות הקמעוניות בוול סטריט לעליות .  
אמש גם פורסמו נתונים מפתיעים לרעה בשוק הדיור האמריקאי .  מדד סטנדרד אנד פור'ס/קייס-שילר למחירי הבתים ב-20 הערים הגדולות בארה"ב ירד בחודש אוקטובר בשיעור חד מהצפוי ,  סימן נוסף לכך ששוק הדיור האמריקאי ממאן להתאושש .  המדד ירד באוקטובר ב-1% לעומת ספטמבר .  לעומת אוקטובר 2009 ,  רשם המדד גם כן ירידה של 1% .  אנליסטים צפו כי המדד יצביע על ירידה שנתית של 0.2% בלבד במחירי הבתים .
 חברת נובל אנרג'י ,  השותפה בקידוח לויתן  ( 40% )  ,  נסחרה על רקע הודעת השותפות על תוצאות הקידוח . " במסגרת הקידוח נתגלו בשכבת המטרה בלויתן חולות מאגר באיכות טובה מאוד ,  המכילות גז טבעי ,  בעובי כולל של לפחות 67 מטר במספר שכבות שונות .  המידע שנתקבל מהקידוח מאשר את הערכותיה של המפעילה טרום הקידוח בדבר טווח המשאבים המשוער לפיו ממוצע הפוטנציאל הכלכלי של משאבי הגז הטבעי הניתנים להפקה בשדה לויתן מוערכים בכ-16 TCF ",  נכתב בהודעת השותפות .  
המסחר במניות החברות המחזיקות בלויתן - דלק קידוחים ,  אבנר ורציו - הופסק בבורסת תל אביב בשעות הצהרים .  לפני הפסקת המסחר קפצו מניות השותפות בכ-5% במחזורים גבוהים .  
חברת RIM לא האמינה שמכשיר האייפון המקורי יעמוד בהבטחותיה של אפל ויהיה מסוגל לבצע את אשר טענה - כך חשף בסוף השבוע עובד לשעבר של יצרנית הבלקברי הקנדית .  לפי הדיווח ,  בישיבת של בכירי החברה שהתקיימה בינואר 2007 ,  מספר ימים לאחר הצגת האייפון על ידי סטיב ג'ובס בכנס מקוורלד ,  טענו חברי ההנהלה שאפל משקרת לגבי יכולות המכשיר ,  בעיקר לאור יכולות הסוללה שלו .  
מרק הרד ,  המנכ"ל לשעבר של ענקית המחשוב האמריקאית HP וכיום נשיא משותף בחברת אורקל  ( -0.22%  ,  31.5 )  ,  ביקש להתערב בתביעה של בעלי מניות בדלוור במטרה לנסות ולמנוע פרסום מכתב פרטי שקשור לעזיבתו את HP .  
AIG ,  ענקית הביטוח שחולצה על ידי הממשל האמריקאי ב-2008 ומאז התקשתה להפחית את חובותיה ,  רשמה זינוק מפתיע במנייתה בשנת 2010 .  למרות קשייה של החברה ,  זינקה מניית AIG מאז תחילת השנה ב-97% ,  42% מתוכם בחודש דצמבר לבדו .  
חברת ביטוח הרכב והבתים האמריקאית אולסטייט הגישה היום תביעה נגד בנק אוף אמריקה וחטיבת המשכנתאות שלו קאנטריווייד ,  בטענה כי הבנק מכר לה אג"ח מגובות משכנתאות בסך 700 מיליון דולר מבלי לציין את הסיכונים הכרוכים בניירות הערך .
 אלביט הדמיה נסחרת על רקע עסקה עם חברת CHARTER HALL האוסטרלית לרכישת 7 מרכזים מסחריים מניבים בארה"ב תמורת 75 מיליון דולר .  
אמש פורסם כי חברת טאואר גייסה 8 מיליון דולר ,  תמורת הקצאה כ-6 מיליון מניות לקרן יורקוויל במחיר של 1.33 דולר למניה .  המחיר משקף דיסקאונט של 2% על מחיר הפתיחה של המניה במסחר בוול סטריט .  במהלך 9 החודשים הראשונים של 2010 השקיעה יורקוויל בטאואר סכום מצטבר של כ-47 מיליון דולר .  
אלביט מערכות זכתה בחוזה המשך לאספקת מערכות אימון ותחקור קרבות אוויר  " אהוד "   ( EHUD )  לשימוש חיל אוויר של מדינה באסיה בהיקף של 18.2 מיליון דולר .  המערכות החדשות יסופקו במהלך 2011-2012 ויאפשרו תיאום מלא מול מערכת האימון ,  כולל מערכת נייחת ומערכת ניידת המאפשרות אימון רשתי מוטס בזמן אמת ,  שנרכשה בעבר ואשר צברה ניסיון מבצעי במדינה זו .
 
בורסות וול סטריט המשיכו בראלי של סוף השנה
עליות חדות בשוק האג"ח הממשלתיות בארה"ב בעקבות מכרז מוצלח ;  התשואה נפלה לרמה של 3.34% .  נובל אנרג'י עלתה ב-2.5% על רקע תוצאות לוויתן

