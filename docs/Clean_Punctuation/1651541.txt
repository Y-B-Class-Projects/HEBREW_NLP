אליפות אס"א :  צוברי מוליך בתחרות באילת
המדליסט האולימפי ניצח את שלושת השיוטים של היום השני ויש לו ארבע נקודות שליליות פחות ממשיח .  דוידוביץ' שנייה בנשים
מדליסט הארד בניל פרייד מבייג'ינג ,  שחר צוברי ,  ניצח היום  ( שלישי )  את שלושת השיוטים של היום השני באליפות החורף הבינלאומית בגלישה שנערכת באילת במסגרת משחקי אס"א .  צוברי נמצא במקום הראשון עם ארבע נקודות שליליות בסך הכל .  נמרוד משיח נמצא במקום השני עם שמונה נקודות .  למשיח יש פסילה בשיוט הרביעי ,  כך שמחר אסור לו לעשות טעויות מפני שאין לו את הפריבילגיה לוותר על שיוט לא טוב במידה ויהיה כזה .  פביאן היידיגר נמצא במקום השלישי .
 אצל הנשים ,  אלסנדרה סנסיני האלופה האולימפית מאיטליה ממשיכה להוביל עם שש נקודות בסך הכל .  מעיין דוידוביץ' עלתה למקום השני במרחק 12 נקודות מהמקום הראשון ,  אך במרחק נקודה אחת בלבד מהמקום השלישי ,  שם מצויה פלאביה טרטאליני .
 תחרויות הגלישה הן לא הדבר היחידי שקורה במים באילת ,  כאשר היום התקיימה גם התחרות לשחייה במים פתוחים למרחק של 2.5 ק"מ .  עדי ביכמן ,  השחיינית האולימפית מסידני 2000 ,  שמייצגת את האקדמית יפו ,  הקדימה את כולם ,  כולל הגברים וניצחה בזמן של 34:23 דקות .  גלעד רותם מהטכניון סיים את המשחה שני בזמן של ב-34:55 ,  שתי שניות בלבד לפני אלעד ליכטמן מהמרכז האקדמאי רופין .
 בכדורעף חופים לגברים ניצחה אוניברסיטת חיפה 22:25 את סמינר הקיבוצים במשחק טוב שכלל לא מעט רגעי דרמה .  החיפאים יפגשו את בן גוריון בחצי הגמר הראשון אחרי שהדרומיים ניצחו את מכללת רופין בתוצאה דומה 22:25 .
 בחצי הגמר השני תיפגשנה הטכניון והרצליה ,  שגברו על עמק יזרעאל והאקדמית ת"א .  בנשים ,  מכללת וינגייט ,  שניצחה את הטכניון ,  תפגוש את הבינתחומי הרצליה ואוניברסיטת תל אביב תפגוש את אוניברסיטת חיפה .
 בקט רגל נשים אוניברסיטת תל אביב ,  שניצחה בגמר את בן גוריון 0:2 ,  זכתה באליפות אס"א .  בגברים יתקיימו מחר שני חצאי הגמר כשאוניברסיטת ת"א תשחק נגד סמינר הקיבוצים והאקדמי נתניה נגד המכללה למנהל ראשון לציון .
 
אליפות אס"א :  צוברי מוליך בתחרות באילת
המדליסט האולימפי ניצח את שלושת השיוטים של היום השני ויש לו ארבע נקודות שליליות פחות ממשיח .  דוידוביץ' שנייה בנשים

