ליגה אירופית :  בנפיקה ניצחה את ליברפול 1:2
האנגלים הוליכו ,  אבל באבל הורחק וקרדוסו ביצע מהפך עם שני פנדלים .  ולנסיה - אתלטיקו 2:2 ,  המבורג - סטנדרד ליאז' 1:2
רבעי גמר ליגת האלופות לא הספיקו ?  הערב  ( חמישי )  הגיעו גם רבעי הגמר של הליגה האירופית ,  עם ארבעה משחקים מסקרנים שהבטיחו וגם קיימו ושלאחריהם אף קבוצה עדיין לא יכולה להרגיש בטוחה במקומה בחצי הגמר .
 במשחק המרכזי גברה בנפיקה הלוהטת 1:2 על ליברפול המאכזבת ,  אך זו עדיין יכולה להפוך במשחק הגומלין ולהמשיך לחלום על הצלת העונה שלה באמצעות המפעל השני בחשיבותו ביבשת .  המבורג ,  שבמגרשה ייערך הגמר בחודש מאי ,  אמנם ניצחה את סטנדרד ליאז' ,  אבל 1:2 זו תוצאה מאוד שבירה וניצחון זהה השיגה פולהאם על וולפסבורג .  תוצאת התיקו היחידה הושגה במסטאייה שם נפרדו ולנסיה ואתלטיקו מדריד ב-2:2 .
 ליברפול התארחה הערב אצל קבוצה שנמצאת בשיאה העונה ושנמצאת בדרכה הבטוחה להחזרת האליפות בפורטוגל ,  וההתמודדות הזו יכולה הייתה להיות בקלות גם משחק בליגת האלופות .  בסופו של דבר בנפיקה חזרה מפיגור ,  אבל הכל פתוח לקראת הגומלין באנפילד .
 ליברפול עלתה ליתרון עם שער נפלא של דניאל אגר בדקה התשיעית .  סטיבן ג'רארד לקח כדור חופשי מצד שמאל והעביר כדור שטוח למרכז הרחבה ,  הבלם הדני הגיע ראשון ובעט עם העקב פנימה .  לקבוצה ממרסיסייד זה היה שער חוץ חשוב מאין כמותו ,  אבל בדקה ה-31 הגיעו גם החדשות הרעות אחרי שלואיזאו ביצע עבירה גסה על פרננדו טורס במרכז המגרש וריאן באבל לא שלט בעצביו וראה אדום ,  בעוד השופט השבדי יונאס אריקסון מסתפק בצהוב לעברו של הבלם הברזילאי .
 בנפיקה החלה ללחוץ ,  נהנתה מפסילת שער של פרננדו טורס ,  ובדקה ה-57 השיגה את השוויון .  אמיליאנו אינסואה ביצע עבירה בתוך הרחבה על בן ארצו הארגנטינאי ,  פאבלו איימאר ,  ואוסקר קרדוסו הפציץ את הפנדל פנימה .  1:1 והפורטוגלים שוב בתמונה ו-20 דקות מאוחר יותר המהפך הושלם עם פנדל של הפרגוואי התמיר ,  הפעם אחרי נגיעת יד של ג'יימי קארגר בתוך הרחבה .  זו גם הייתה תוצאת הסיום שמבטיחה הרבה מאוד מתח בגומלין .  יוסי בניון נכנס בדקה ה-90 במקומו של ג'רארד .
 אחרי צמד משחקים מותחים ואטרקטייבים נגד אנדרלכט בשמינית הגמר ,  פגשה המבורג בלגית נוספת וגם הפעם היא לא ליקקה דבש כשכבר אחרי חצי שעה העלה סבסטיאן פוקוניולי כדור קרן ודיומרסי מ'בוקאני נגח פנימה כדי להדהים את הקבוצה הביתית .
 המבורג מאוד רוצה לחזור לאצטדיון שלה גם ב-12 במאי ,  למשחק הגמר ,  ולמהפך שלה היא דאגה בתוך שלוש דקות .  ראשון היה זה מלאדן פטריץ' ,  שכבש בפנדל בדקה ה-42 אחרי שג'ונתן פיטרויפה הוכשל בתוך הרחבה על ידי מרכוס קמוצטו ובדקה ה-45 קיבל רוד ואן ניסטלרוי כדור רוחב נהדר מדניס אאוגו ובעט מהאוויר ,  בלי לעצור ,  פנימה .  המחצית השנייה לא בישרה על שערים נוספים והמבורג תצטרך לעבוד קשה בגומלין כדי להימנע מהדחה מפתיעה .  רמי גרשון ישב על ספסל סטנדרד .
 הדרבי הספרדי של רבע גמר הליגה האירופית הפגיש בין שתי קבוצות שלא הגיעו במצב אופטימלי לרגעים החשובים שלהן העונה ,  אבל סיפק מחצית שנייה משובחת ותוצאה זהה לזו ממשחק הליגה בין השתיים העונה .  
אחרי מחצית ראשונה ללא שערים ,  דייגו פורלאן העלה את אתלטיקו ליתרון עם שער חוץ יקר בדקה ה-59 ,  אבל מנואל פרננדס השווה כעבור שמונה דקות בכבעיטה חזקה ומדויקת מחוץ לרחבה ,  שנעצרה רק בפינה התחתונה של דויד דה חאה הצעיר .  סוף ?  ממש לא .  
הקצב המצוין במסטאייה נמשך עם תנועה מרחבה לרחבה ובדקה ה-72 אתלטיקו נטלה את ההובלה פעם נוספת ,  הפעם אחרי שאנטוניו לופז נגח מקרוב בסופו שלכדור קרן ועבודת הגנה לא טובה של ולנסיה .  הלוס צ'ה חזרו ללחוץ ,  דויד וייה החמיץ מקרוב בדקה ה-81 ,  אבל כעבור דקה מצא את הרשת וחתם מחצית שנייה מרתקת ,  2:2 בסיום והרבה הבטחות לקראת הגומלין בויסנטה קלדרון .
 הקרייבן קוטג' גבה לא מעט קורבנות בשינם האחרונות ואחרי יובנטוס ממש לא מזמן ,  הפעם הגיע תורה של אלופת גרמניה ,  שנכנעה לקבוצה התוססת של רוי הודג'סון ,  אבל לפחות כבשה שער חוץ חשוב לקראת הגומלין .
 פולהאם המתינה 59 דקות לפני שבובי זאמורה אסף כדור מחוץ לרחבה ושלח אותו ברגל שמאל ובצורה מדוייקת לפינה הימנית התחתונה של דייגו בנאליו .  הלונדונים עלו ל-0:1 אבל סירבו לעצור שם וכעבור חמש דקות שוב היה זה זאמורה שקיבל כדור בתוך הרחבה ,  הוציא לדמיאן דאף וזה בעט שטוח ופנימה .  0:2 מהיר למקומיים .  דקה לסיום צימק אלכסנדר מדלונג בנגיחה חזקה ושינה לחלוטין את פני הדברים .
 
ליגה אירופית :  בנפיקה ניצחה את ליברפול 1:2
האנגלים הוליכו ,  אבל באבל הורחק וקרדוסו ביצע מהפך עם שני פנדלים .  ולנסיה - אתלטיקו 2:2 ,  המבורג - סטנדרד ליאז' 1:2

