קנת רוגוף :  ההיסטוריה לא תחמיא לחילוץ הבנקים 
רוגוף ,  שהיה מנהל המחקר בקרן המטבע העולמית ,  מצהיר :  מוטב היה להלאים את הבנקים מאשר לסייע להם .  הפרופסור לכלכלה מהרווארד מספר שהופתע מהפסימיות בכנס ,  ממליץ למשקיעים לגדר עצמם כנגד אינפלציה ,  ומזהיר כי גם מדינות אירופה לא בהכרח ימהרו להחזיר חובות
דאבוס 2010  >  >  פרופ' קנת' רוגוף מאוניברסיטת הרווארד ,  לשעבר מנהל המחקר בקרן המטבע העולמית ,  ניצח בדאבוס בעימות המתוקשר המסורתי - ששודר בשידור חי בכל העולם ברשת הטלוויזיה הכלכלית cnbc ,  בהגשתה של כוכבת הרשת מריה ברטירומו .  בעוד הלורד לוין ,  יו"ר בנק לוידס ,  ניסה לעשות נפשות להתנגדות לרגולציה ,  ופרופ' יעקב פרנקל הזהיר מפני מדיניות פרוטקציוניסטית של מדינות ,  רוגוף קבע שהסכנה הגדולה שעומדת בפני הכלכלה העולמית היא החובות העצומים של המדינות - והחשש שחלק מהן לא יכלו לעמוד בהם .  רוגוף הוא אחד האנשים הנעימים והצנועים בדאבוס .  הוא אפילו הגיע משדה התעופה באוטובוס : " השנה לא הייתי צריך לשלם על הנסיעה ,  זה כבר שיפור .  היו אתי באוטובוס עוד חמישה אנשים ".  בשעות האחרונות של כינוס דאבוס שאלנו אותו מה המתכון שלו ליציאה מהתסבוכת הכלכלית העולמית .  איך התרשמת מהנכונות של המנהלים להתמודד עם המשבר ?   " הם הפתיעו אותי .  בדרך לכאן חשבתי שאנשי דאבוס יגיעו עם מסר אופטימי ,  בתקווה שהם עצמם יגרמו לשיפור באווירה הכלכלית ,  אבל הם היו הרבה יותר זהירים מכפי שהערכתי .  מתברר שהבנקאים מאוד חוששים מרגולציה ,  ואילו אנשי העסקים לא מקבלים אשראי כפי שהיו רוצים - ובעיקר לא רואים התעוררות עסקית .  אין להם רצון להשקיע והלקוחות לא מגיעים ,  והם פשוט לא רואים ביקושים ,  אז הם לא אופטימיים ".  כשפרץ המשבר והממשלות החלו להזרים סכומי עתק ,  הערכת שנראה ההתעוררות אינפלציונית .  זה לא קרה . " זה לא יקרה בתוך שנה ,  אפילו לא שנתיים .  גם היום אין בעיה של אינפלציה .  באירופה ובארה"ב יש מיתון ,  יש אבטלה גבוהה ,  ואני מעריך שיעברו עוד שנתיים עד שנראה עליית מחירים .  הבנקים המרכזיים יפעילו מדיניות מוניטרית מאוד זהירה .  כל עוד הכלכלה שוקעת אין חשש לאינפלציה ,  אבל בסופו של דבר זה יגיע ".  חזית גם שכתוצאה מרמות החוב הגדולות של המדינות נראה עלייה בתשואות של איגרות החוב הממשלתיות .  מתי ?   " תשואות איגרות החוב הממשלתיות לא יעלו בצורה חדה .  אני מעריך שזה יקרה בתוך שנתיים-שלוש ,  אבל התשואות יכולות לעלות די מהר ".  מה דעתך על ההחלטות של הממשל האמריקאי במשבר ?  ומה הוא צריך לעשות בהמשך ?   " כשהבנתי מה קרה ,  לפני כשנה ,  חשבתי שהמדיניות הראויה היא הלאמה של כמה בנקים גדולים ,  מחיקת בעלי המניות ,  'תספורת' לבעלי החוב ומחילה של חלק מהחוב הצרכני - אחרת יהיה קשה מאוד לצאת מהשבר .  זה היה המתכון שלי . " במקום זאת ,  קובעי המדיניות החליטו ללכת לבנקים ולומר להם 'בואו ,  אנחנו נעשה הכל כדי להיות טובים אליכם' .  לא מדובר רק בתוכניות הסיוע לרכישת נכסים רעילים :  כל מה שהם עשו היה להיות טובים ולעזור לבנקים .  לדעתי ,  כאשר יביטו על המשבר הזה בעוד עשר שנים ,  המחשבה המקובלת תהיה שהסיוע לבנקים היה יותר מדי ".  ולאחר כל הסיוע הזה ,  הבנקים מתפקדים ?   " זו בדיוק הבעיה .  הם לא מתפקדים .  הם לא מעמידים מספיק אשראי לחברות - כמות האשראי במשק האמריקאי יורדת .  יש להם עוד הרבה מאוד בעיות והרבה שלדים במאזנים ".  אז הסיוע נכשל ?   " תראה ,  ה-20-g אומרים היום :  'עשינו את זה ,  הצלנו את העולם ,  זה הצליח' .  אני לא יכול להגיד שזה לא טוב שאין לנו משבר ,  אבל הלכו הרבה יותר מדי רחוק ,  וקובעי המדיניות הרבה יותר מדי מרוצים מעצמם ומההצלחה שלהם .  אני חושב שאם היינו יותר קשוחים עם הבנקים - התוצאות היו יותר טובות ".  אז אולי יש היגיון לקבל את המתכון שלך עכשיו ,  למחוק את החובות ולנקות את הספרים ?   " זו היתה שגיאה כשלא מחקו ,  אבל לעשות את זה עכשיו יהיה מבלבל ולא עקבי .  ארה"ב ואירופה בחרו לטפל במשבר בדרך מסוימת ,  וצריך להמשיך אתה .  הבעיה היא שזה מביא את ארה"ב הרבה יותר קרוב למצב של הכלכלה היפנית ממה שאנשים חושבים .  הרי זו היתה הבעיה ביפן - שהם סירבו לנקות את המאזנים של הבנקים שלהם .  הרעיון היה לחדש את האשראי למשק ,  אבל האשראי לא זורם ,  ויקח זמן רב עד שהדברים באמת יחזרו לשגרה ".  אבל שמעת את הבנקאים ,  אנשי הביטוח וגם הרבה משקיעים גדולים - כולם מתנגדים לרגולציה נוספת . " כן ,  אבל הבנקאים כבר מזמן היו צריכים להיות בסביבה רגולטורית הרבה הרבה יותר חמורה .  אני משוכנע שההיסטוריה לא תראה את מהלך הצלת הבנקים בצורה יפה .  הם מקבלים כסף בחינם ומשקיעים אותו בנכסים ואפיקים נושאי תשואה - ועושים רווחים מאוד קלים ".  מה לגבי הצלה של מדינות ?  אחרי הבנקים צריך עכשיו להציל חוב של מדינות .  יוון היא הסנונית הראשונה . " אותו הדבר נכון לגבי הצלה של מדינות .  קרן המטבע הבינלאומית תעמיד למדינות כמה כסף שהן ירצו ,  כמעט ללא תנאים .  המדינות רוצות להראות שחזרנו לסוג של נורמליות ,  אבל יש גבול כמה אפשר לייצר את האשליה הזו .  התוצאה של הזרמות הכספים תהיה שנים רבות של צמיחה מאוד אטית ".  האם עכשיו הדברים עומדים להשתנות ?  כולם דיברו בכנס על אסטרטגיית יציאה - איך מסיימים את ההנשמה המוניטרית והפיסקלית . " אני בספק אם משהו משמעותי באמת יקרה .  קשה מאוד לפוליטיקאים לוותר על הטווח הקצר לטובת מציאות טובה יותר בטווח הארוך . " אתה יודע ,  נפגשתי השנה עם הרבה פוליטיקאים ,  מנהיגים ונשיאים שביקשו להתייעץ אתי ,  וחלקם אמרו לי 'דבר חופשי' .  אז הצגתי להם את החלופות השונות ,  וגם את החלופה העדיפה לדעתי ,  שבה המצב יהיה הרבה יותר טוב בעתיד .  אז הם שאלו 'מתי' ,  וכשעניתי שהתוצאות יגיעו בעוד 10 עד 15 שנה הם צחקו .  לדעתי זו מדיניות רעה להחליף מדיניות ".  אמרת בכנס שייתכן שלא פחות מתריסר מדינות באירופה עלולות להגיע לחדלות פירעון . " אמרתי שאם גרמניה לא תסייע לאף מדינה ,  ואם קרן המטבע לא תתן כסף לאף מדינה ,  אז חצי תריסר מדינות יפשטו את הרגל .  אבל למרות שכרגע חלק מהגופים מנסים להראות קשיחות ,  אני חושב שהם יקבלו את הכסף .  יכול גם להיות שיהיו מדינות שיעשו את מה שמתבקש - הידוק חגורה והפחתה בהוצאות הציבוריות - אבל מדינות אחרות לא יעשו את זה ".  מה המשמעות של  " פשיטת רגל "  עבור מדינה ?  מדוע לא נכון להעמיד להן סיוע ?   " ראיתי את ארגנטינה כאשר הייתי הכלכלן הראשי של קרן המטבע ונתנו להם כסף .  הם לא תיקנו את ההתנהלות ,  ובסופו של דבר זה יצר משבר יותר קשה ממה שהיה צריך להיות .  הסיוע הוא בסך הכל הלוואה .  צריך להחזיר את הכסף ,  ויש הרבה דוגמאות של מדינות שנפלו לאחר שקיבלו הלוואה מקרן המטבע ".  בוא נחשוב לרגע כמו משקיעים .  מה המשמעות של הניתוח הכלכלי שלך ?   " אני מניח שכדאי להחזיק הגנות נגד אינפלציה .  אני מניח שכדאי להשקיע במדינות המתפתחות ,  שלא לקחו חלק מרכזי במשבר ,  וצריך להיזהר מהשקעה במדינות שבקשיים ,  כי בכל מקרה יהיה להן מאוד כואב .  ברור שיהיה כואב למי שיחזיק באג"חים שלהן ,  אבל אפילו אם המדינות יעמדו בתשלומי האג"חים ויקבלו תוכנית צנע וקיצוץ חד בהוצאות - זה יגבה מחיר מהתושבים של אותה מדינה ומהמשקיעים בה . " תראה ,  מדינות לא טיפשות .  לפעמים עדיף להן לא לשלם את החובות שלהן ,  וזה מה שהרבה מהן עושות .  קח למשל את יוון :  מאז שהיא קיבלה עצמאות היא פשטה את הרגל חמש פעמים ,  ולמעשה היתה על תקן של פושטת רגל יותר מ-50% מהזמן .  במחקר שלי מאוד שעשע אותנו לגלות שמדינות אירופה לא עמדו בתשלומי החובות שלהן לא פחות ממדינות דרום אמריקה .  לא לשלם את כל החובות בזמן זה לא סוף העולם למדינה ".  ומה עם משבר בנקים ?  גם הוא לא סוף העולם ?   " המחקרים שעשיתי יחד עם כרמן רינהארט מראים שמשבר בנקאי מביא לעתים קרובות ,  אחרי שנתיים-שלוש ,  גם למשבר של המדינה כולה .  מי שמקבל סיוע ,  למשל מקרן המטבע ,  דוחה זאת לחמש שנים ,  אבל לעתים קרובות המשבר בכל זאת מגיע - ואז גם לאזרחים כואב מאוד ". 

קנת רוגוף :  ההיסטוריה לא תחמיא לחילוץ הבנקים 
רוגוף ,  שהיה מנהל המחקר בקרן המטבע העולמית ,  מצהיר :  מוטב היה להלאים את הבנקים מאשר לסייע להם .  הפרופסור לכלכלה מהרווארד מספר שהופתע מהפסימיות בכנס ,  ממליץ למשקיעים לגדר עצמם כנגד אינפלציה ,  ומזהיר כי גם מדינות אירופה לא בהכרח ימהרו להחזיר חובות

