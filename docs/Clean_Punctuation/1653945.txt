100 קילומטר ושאגה
תלם יהב רץ אולטרה מרתון במהלכו נאבק בבוץ ,  בכאבים הפיזיים ובעיקר בנפשו שלו .  זה נגמר ,  איך לא ,  באושר עילאי
התעוררתי בשעה 00:45 והעפתי מבט מבעד לשק השינה ,  ראיתי את החברים מתארגנים ורק פיללתי לעוד כמה שעות שינה .  בעצלתיים התחלתי ללבוש את בגדי ונעלי הריצה וסיימתי את מלאכת סידור תרמיל הגב .  ספקות החלו לקנן במוחי עת ירדנו מן הגבעה אשר שמשה אותנו כמאהל והתחלנו את תהליכי ההתארגנות האחרונים .  המרחק שעמדנו לכסות היה פשוט בלתי נתפש .  עדיין בלתי נתפש .
 בעודי עוטה על עצמי את מספר החזה לתחרות ,  שני דברים טרדו את מוחי - האם אצליח לסיים וכיצד הרשיתי לעצמי להפסיד את גמר ה"אח הגדול ".  כחמישים אנשים ,  אשר ככל הנראה נטרפה עליהם דעתם ,  ניצבו על קו הזינוק של הפרו-ספורט אולטרה מרתון בשעה 2:00 בלילה ,  ששים אלי קרב .  קרב הישרדות למרחק של 100 ק"מ .
 לאחר תדריך קצר יצאנו לדרכנו .  כשישה קילומטרים לתוך המסלול הבחנו באחד המתחרים ישוב בבוץ ,  נאנק מכאבים ,  ככל הנראה שבר את קרסולו .  הזעקנו את צוותי החירום של המרוץ ואלו פינו אותו לבית החולים .  בהמשך הדרך נהגתי במשנה זהירות בכל פעם שדרכתי בבוץ .  לאחר כ-23 ק"מ השלמנו את ההקפה הראשונה של המרוץ ,  מילאנו את שקיות השתייה אשר בתרמיל הגב והמשכנו להקפה השנייה ,  אשר אמורה להמשך כ-27 ק"מ .  בהקפה השנייה התחלתי להרגיש מעט מסוחרר וחששתי שמא לקיתי בהיפונתרמיה  ( עודף מים בגוף )  .  ניסיתי לתקן זאת באמצעות העלאת מאזן המלחים בגופי ,  ואכן אכילת חצי חבילת פרינגלס וכמה כדורי מלח אוששו אותי במהרה .  
בהמשך הדרך נזהרתי עם כל טיפת מים שנכנסה לגופי .  רק לשרוד ,  אמרתי לעצמי .  רק לשרוד .  מרחוק הבחנו בתחנת ההזנה .  עצירה קצרה ואנו ממשיכים במסלול עם הידיעה המטרידה כי החצי השני של המסלול קשה אף יותר מזה הראשון .  
ההקפה השלישית של המרוץ התחילה בירידה מבורכת .  השמש הקופחת שכה הפחידה את הרצים בימים האחרונים נכלמה ונחבאה בין מצע העננים הלבנים ,  הרוח נשבה לה קרירה בעורפנו ,  היער העבות מן ההקפות הראשונות פינה את מקומו לדרך הכורכר שנפרסה בפנינו בעוד ההרים פותחים את פישוקם לכבודנו .  הפכנו לחלק אינטגרלי מהטבע .  הנוף מסית את תשומת הלב מהשרירים לזמן מה ,  אך זה לא מחזיק מעמד .
 שעות ארוכות של מאמץ כביר והגוף תשוש .  עוד מעט מגיעים ,  אני מזכיר לו מדי פעם .  לעיתים משקר לו ,  ולעיתים משקר לעצמי .  קשה להסביר מה עובר על הגוף ברגעים שכאלו .  המוח כאילו השתגע כבר מזמן .  הרגליים נכנסו לשגרה מונוטונית משעשעת שכזו .  הפקודה מן המוח מועברת אל העצבים ברגל ימין וכך העקב פוגש בקרקע וסופג את רוב עצמת הזעזוע ומיד לאחריו כל כף הרגל מבקשת גם היא ליהנות מהתחושה ,  עד אשר מגיעים לקצות האצבעות אשר כאילו מסרבות להתנתק מהאדמה .  את אותה התנועה מחקה גם רגל שמאל וחוזר חלילה .  
הידיים זזות בתנועה הופכית מתמדת .  כאשר יד ימין מלפנים ,  מעט מכופפת ,  יד שמאל משוכה לאחור .  כפות הידיים מוטלות כמשקל עודף ורק האגודל מתאמצת ומביטה קדימה אל עבר המסלול .  תרמיל הריצה אינו קל וגורם לכאבים בכתפיים ,  אשר הצטרפו לברכיים הזועקות לקרח ולשרירי הרגל המתחננים למנוחה .  עוד מעט זה נגמר .
 הריצה הייתה ותמיד תהיה סימן שאלה .  לעיתים מקניטה ומזלזלת ופעמים מאתגרת ומדרבנת .  תחושת הספק הזו מלווה אותי מהקילומטר הראשון ועד לקילומטר האחרון .  ההרגשה היא כאילו אני רץ כבר שנים .  אין ספור מחשבות מתרוצצות במוחי עת אני מחליט מה אוכל בסוף התחרות ,  איך ארגיש על קו הסיום ,  האם בכלל אגיע לקו הסיום או שמא אקרוס בדרך .  אני מבטיח לעצמי כי זו הפעם האחרונה שאני רץ כזה מרחק .  
המחצית השנייה של המרוץ הייתה קשה וארוכה ,  רווית עליות מתסכלות שכמעט ובלתי אפשרי לעלותן בהליכה ,  שלא לדבר על ריצה .  בשלב מסוים השרירים כאבו כל כך עד כי הירידות הפכו לבלתי אפשריות .  יצאנו לדרכנו בחושך ,  חשבתי לעצמי ,  וחזינו בזריחה במלוא תפארתה ,  ועכשיו השמיים מתחילים לאבדם מצבעם החיוני ,  עוטים על עצמם גלימה אפרפרה .  אנחנו רצים שעות ארוכות ,  אך הסיום מתקרב .  ניתן לחוש בו .
 יש רגעים בחיים ,  מעטים ,  שאתה מרגיש אושר עילאי .  אף אחד לא ייקח את זה ממך .  
בקילומטרים האחרונים אני מבין שהבסתי את הספק .  הוא התגרה בי אך לימדתי אותו לקח .  פתגם סיני אומר שאלו אשר אומרים שמשהו הוא בלתי אפשרי ,  שלא יפריעו לאלו העושים אותו .  כשחציתי את קו הסיום הרגשתי איך הכול מתנקז לאותו הרגע .  כל העליות שהתעקשנו לעלות ,  כל גרם בוץ שסחבנו על הנעליים באימוני החורף הקרים ,  כל טיפת זיעה שאיבדנו בימי השרב החמים ,  כל קילומטר שדחפנו לאימונים ,  ובעיקר כל החודשים הארוכים ,  המייגעים והקשים שהגיעו לסיומם .
 אושר עילאי .
 עד המרוץ הבא .
 
100 קילומטר ושאגה
תלם יהב רץ אולטרה מרתון במהלכו נאבק בבוץ ,  בכאבים הפיזיים ובעיקר בנפשו שלו .  זה נגמר ,  איך לא ,  באושר עילאי

