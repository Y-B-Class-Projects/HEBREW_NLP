ההיסטוריה הארוכה של הרצת המניות 
פרשיות הבנקים
 >  >  פרשת הרצת האג"ח בחברת פסגות שהתפוצצה השבוע ברעש גדול עם חקירה של רשות ניירות ערך אינה פרשיית ההרצה הראשונה בבורסה של תל אביב . " תפסיקו להשלות את עצמכם .  הרצות זה חלק מהחיים של הבורסה .  זה קיים בכל בורסה בעולם ",  אמר לנו לפני כשבע שנים בראיון אילון צברי ,  לשעבר סמנכ"ל חברת גמולות .  צברי הורשע ב-2003 בעקבות הרצת ניירות ערך שבה היה מעורב בשנות ה-90 המוקדמות .  הרצות המניות שנחשפו בתקופת הגיאות של שנות ה-90 באו בעיקר מכיוונם של הבנקים הגדולים - פועלים  ( אילון צברי )  ודיסקונט  ( "הדיסקונטאים ")  .  לשורת המחדלים של הבנקים אפשר גם להוסיף את פרשת ויסות המניות שביצעו מנהלי הבנקים בתחילת שנות ה-80 ,  ואשר בעקבותיה הולאמו רוב הבנקים בישראל תוך גרימת נזק עצום לכלכלה המקומית .  פרשייה עגומה אחרת שבה היו מעורבים הבנקים במהלך הבועה של 1993-1994 כללה מתן אשראי לרכישת קרנות נאמנות ללקוחות הבנקים .  לאחר שהתפוצצה הבועה ספגו הלקוחות הפסדים ניכרים .  במהלך 2005 ו-2006 ,  עם יישום ההמלצות של ועדת בכר ,  הפסיקו הבנקים לנהל את כספי הציבור ,  והאחריות עברה לחברות הברוקרים ולחברות הביטוח שרכשו מהם את קופות הגמל וקרנות הנאמנות .  אולי משום כך ,  אך טבעי הוא שהפרשיות החדשות של מניפולציות בניירות ערך שנחשפות מעת לעת אינן כוללות יותר את הבנקים אלא בעיקר את חברות הברוקרים וחברות הביטוח .  עד כה מדובר בפרשיות נקודתיות וקטנות יחסית ,  שאינן מתקרבות בסדרי הגודל שלהן לשערוריות הענק של שנות ה-80 וה-90 .  בפרשת הדיסקונטאים ,  שהתפוצצה ב-1994 ,  הואשמו שישה שכירים מבנק דיסקונט כי ביצעו מניפולציות באיגרות חוב ממשלתיות ובמניות ,  כשהמממנים של העבירות היו אריה אדלר וטדי שגיא ,  שנהפך מאז לאחד הישראלים העשירים ביותר . " הנאשמים גרמו נזק בל יכופר לבורסה ,  והפכו אותה ממוסד חשוב לקזינו לאומי ",  כתב שופט בית המשפט המחוזי בתל אביב אמנון סטרשנוב בגזר הדין שניתן ב-1996 ,  ושלח את הנאשמים לריצוי מאסר בפועל .  בפרשה אחרת של הרצת מניות גזר בית המשפט המחוזי בתל אביב ב-2003 חצי שנה של עבודות שירות על אריה שפיר ,  שהורשע בהשפעה בתרמית על שערי מניות .  כמו כן הוטל עליו קנס של 100 אלף שקל .  שפיר ואחיו ,  ולדימיר סער ,  ניהלו בראשית שנות ה-90 כ-35 חשבונות ניירות ערך באמצעות 12 חברי בורסה שונים ,  כאשר שפיר היה הדומיננטי מבין שניהם .  באחת הפרשות החמורות בשוק ההון  " כיכב "  אילון צברי .  צברי ,  סמנכ"ל חברת גמולות של בנק הפועלים ,  שלט בכספי משקיעים בקופות גמל בסך 25-30 מיליארד שקל .  ב-1988-1994 הוא השתמש במידע פנים והריץ מניות בהיקפים גדולים ,  כאשר מלת הקוד  " צברי בנייר "  אותתה לסוחרים בבורסה על מניות שמחירן עומד לעלות .  מדובר במקרה שבו חברו הגורמים המשפיעים ביותר בשוק ההון באותה תקופה והשתמשו במידע שהגיע לידיהם מתוקף תפקידם בניהול כספי ציבור .  השימוש במידע נעשה לצורך הפקת רווחים אישיים שהופקדו בחשבונות כיסוי ,  ואשר מקורם בעבירות פליליות חמורות שביצעו .  ב-2003 הורשע צברי בשורה של עבירות תרמית בניירות ערך ,  מרמה ושוחד ,  ונידון לשש שנות מאסר וקנס של 3.5 מיליון שקל .  בית המשפט העליון קיצר את עונשו לחמש שנות מאסר בשל התארכות ההליכים המשפטיים נגדו ,  וביטל את הקנס .
 
ההיסטוריה הארוכה של הרצת המניות 
פרשיות הבנקים

