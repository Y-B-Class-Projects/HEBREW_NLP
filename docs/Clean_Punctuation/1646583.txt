גודס : " לקאזאן יש כסף ,  לנו יש לב "
 מאמן ירושלים היה מאושר אחרי הניצחון הגדול על הרוסים : " אחד הגדולים שלנו ".  אוחיון : " משחק ההגנה הכי טוב שלנו העונה "
 צילום ועריכת וידאו :  נועם אשל
הרבה נחת העניקה הפועל ירושלים לאוהדיה הערב  ( שלישי )  .  אחרי ההפסד ב-7 נקודות ברוסיה ,  החבורה של גיא גודס ידעה שניצחון בהפרש נמוך הערב על קאזאן עלול שלא להספיק בהמשך הדרך ,  ועל כן הציגה כדורסל מצוין ,  שהוביל ל-73:82 מצוין ועשיית צעד גדול אל עבר שלב ההצלבה של היורוקאפ .  האדומים נהנו ממשחק שיא של יוגב אוחיון ,  ומיכולת קבוצתית גבוהה ששוב גורמת לכל הצופים בה לתהות לאן היא נעלמת בשאר ימות השנה .  רק ביום שבת הפסידה ירושלים בביתה להפועל חולון ,  והערב היא שבה להראות כמה פוטנציאל גלום בה .  יכול להיות שלגודס ושחקניו פשוט יותר נוח לשחק באירופה .
" אחרי חולון אמרתי שאם נצליח לנצח בצורה משכנעת את קאזאן ,  אז הפקנו משהו ",  הודה מאמן ירושלים ,  גיא גודס ,  עם תום המשחק . " החבר'ה עשו סוויץ' מהר .  הם שיחקו הגנה טובה ונלחמו .  זה אחד הדברים שדיברנו עליהם .  ניצחנו אותם בריבאונד ,  עשינו עבודה מעולה כקבוצה ובשבוע הבא אנחנו נשחק על העלייה .  אנחנו כל הזמן חולמים ,  מסתכלים לכולם בעיניים .  החבר'ה הבינו שביורוקאפ אין דרך חזרה .  מגיע לשחקנים כל הכבוד ".  
המאמן האדום אף דיבר על ההבדלים בין הקבוצות ,  ואמר : " בחדר ההלבשה אמרתי לשחקנים שלקאזאן יש אמנם כסף ,  אבל לנו יש לב .  ידענו שצריך לעצור את טרל ליידי ואת פופוביץ' ,  ועשינו את זה ,  כשהכרחנו אותם לזרוק לשלוש .  אני חושב שזה אחד הניצחונות הגדולים שלנו .  זה מאוד משמעותי גם להפרשים .  ביום שלישי נגיע למשחק נגד ולנסיה ונקווה לנצח עוד קבוצה גדולה ". 
לאחר מכן התפנה גודס לדבר על המשחק מול ולנסיה בשבוע שעבר ,  ואמר : "  אנחנו הולכים שלב שלב .  רצינו להגיע לסיטואציה הזאת ,  מגיעות לפה קבוצות ברמה גבוהה .  כדי לנצח את קאזאן וולנסיה צריך לתת משחק מדהים ,  ואנחנו צריכים עוד משחק אחד .  זה נהיה יותר ויותר קשה ".  לירושלים מצפה משחק ליגה מול בני השרון ביום ראשון ,  וגודס מעוניין שהמנהלת תלך לקראת קבוצתו ,  ותזיז את ההתמודדות לשבת .  
יוגב אוחיון ,  איש המשחק של ירושלים ,  לא הציג רק התקפה גדולה ,  כי אם גם משחק הגנתי משובח על כוכב היריבה ,  מרקו פופוביץ' . " אני ישן על פופוביץ' כבר הרבה זמן .  המאמנים והחברים לקבוצה הטריפו אותי ,  אמרו לי שאני לא יכול לשמור עליו ",  אמר בסיום הרכז המחויך . " אני שמח שעשינו עליו עבודה טובה .  הגבוהים עזרו מאוד וכהגנה קבוצתית זה היה משחק ההגנה הכי טוב שלנו העונה .  ראינו משחק שוטף ,  נהנינו עם הקהל ועם אווירה כזו אי אפשר שלא ליהנות .  אנחנו מכוונים גבוה ורוצים להגיע הכי רחוק שאפשר .  כיף לי פה ,  המאמנים נותנים לי הרבה קרדיט .  עם חבר'ה כאלה בקבוצה ,  אי אפשר שלא להיות טוב ". 
יובל נעימי הוסיף : " אנחנו לא רוצים להיות תלויים באחרים אלא לעשות את העבודה מול ולנסיה .  ניצחון בנקודה ואז אנחנו מקום ראשון ,  ונהיה גאים בזה .  אני שנה שניה פה והיו אנרגיות מטורפות ,  בשביל זה אנחנו עובדים כל כך קשה .  תענוג היה היום להיות שחקן .  אנחנו חולמים רחוק ,  לא חשבו שנעבור את רואן או את בית הקודם .  השמיים הם הגבול בשביל הקבוצה ". 
דיז'ון תומפסון ,  שכרגיל ,  הציג יכולת טובה ושקטה ,  במיוחד ברגעים החשובים ,  הוסיף : " אנחנו מעריכים את הקהל שבא לפה ודחף אותנו לניצחון .  הוא היה איתנו כל השנה ועכשיו הרגשנו צורך להחזיר לו ".  ברנדון האנטר ,  שהיה מצוין גם הוא ,  סיכם : " ידענו שזה משחק חשוב מאוד מבחינתנו .  עשינו את מה שהיינו צריכים והיינו אגרסיביים כדי לנצח .  עוד לפני ולנסיה מצפה לנו משחק קשה נגד בני השרון ,  וכרגע צריך להתמקד בו כמה שאפשר ". 
מנגד ,  מאמן קאזאן ,  ולדראס חומיצ'וס ,  החמיא ליריבתו הישראלית : " אני רוצה לברך את ירושלים ,  הם שיחקו מצוין .  ההגנה שלנו הייתה לא טובה ,  ועשינו הרבה טעויות ברוטציה .  כשאתה נותן להם לקלוע הרבה שלשות קשה לחזור להם .  אני אוהב את הקהל של ירושלים ,  גם בקובנה יש קהל כזה .  הם עוזרים להם מאוד ,  כל פעם שהם קולעים הם נותנים להם אנרגיה נוספת .  אני עדיין חושב שיש לנו סיכוי לעלות .  ננצח שני משחקים ואז נראה ". 
ואז היה גם את מאצ'יי לאמפה .  הסנטר הפולני ששוחרר ממכבי תל אביב לפני מספר שבועות הציג הערב את משחקו הטוב ביותר המשחק ,  כשתפר 30 נקודות שלא הספיקו לקבוצתו . " הפועל קבוצה טובה ,  הם יכולים להגיע רחוק .  הם מאוד אתלטיים ",  החמיא לאמפה לירושלים . " הפסדנו בריבאונד וזה היה המפתח .  לא עצרנו אותם בהגנה ,  הרוטציה שלנו לא עבדה והם קלעו שלשות .  זה אולם קשה לשחק בו .  הקהל נכנס לנו לראש בתחילת המשחק ,  עם כל הרעש .  זה מאכזב ,  אבל זה לא נגמר .  יש לנו ולנסיה בחוץ ואנחנו חייבים לנצח ". 

גודס : " לקאזאן יש כסף ,  לנו יש לב "
 מאמן ירושלים היה מאושר אחרי הניצחון הגדול על הרוסים : " אחד הגדולים שלנו ".  אוחיון : " משחק ההגנה הכי טוב שלנו העונה "
 
