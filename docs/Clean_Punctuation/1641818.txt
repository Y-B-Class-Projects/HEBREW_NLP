לא יושבים באפס מעשה
אפס פילזן הבינה שאסור לה לסמוך יותר על המזל ,  ספסלה את שני כוכביה עם פתיחת הטופ 16 ,  והפכה לקבוצה שביקשה להיות .  בעיות לא חסרות ,  אבל חלום הזכייה ביורוליג לא נראה מופרך יותר 
" חתמתי בקבוצה למרות שהיו לי כמה הצעות מקבוצות NBA ,  בגלל שמצאתי אתגר מקצועי .  זו קבוצה עם תוכניות גדולות ,  ששואפת הכי גבוה שאפשר ,  ורוצה לחזור להיות אימפריה ".  הדברים שנאמרו על ידי בוסטיאן נכבאר ,  עם חתימתו בקיץ האחרון באפס פילזן ,  יכולות להוות סוג של מיקרוקוסמוס עבור ההגדרה הרחבה יותר של המותג שנקרא אפס פילזן ,  לפחות בשנים האחרונות .  
את העבר הלא-מאוד-רחוק אין כל כך צורך להזכיר .  בשנות התשעים ובשנים הראשונות של המילניום הנוכחי פרצה פילזן לתודעה הקולקטיבית ,  והותירה את חותמה באירופה ,  אמנם מבלי לזכות ביורוליג ,  אך עם זכייה בגביע קוראץ' ,  כמה הופעות בפיינל-פור היורוליג ודומיננטיות מרשימה בזירה המקומית והאירופית כאחד .  די להיזכר באותם ערבי חמישי של הצהובים מתל אביב באבדי איפקצ'י הרותח ,  מול פטאר נאומוסקי הגדול ,  כשביציעים אלפי טורקים משולהבים ,  בכדי לקבל את התחושה שעמדה באוויר בימים ההם - פילזן בדרך להפוך לאימפריה של ממש .
 פאסט פורוורד לפברואר 2010 ,  ונראה שתקופת הרנסנס של פילזן אולי קצת נעצרה ,  לפחות לעת עתה .  בשנים האחרונות לובשת פילזן מסכה הדומה במובן או שניים לריאל מדריד ,  אותה פגשו הצהובים במחזור הקודם .  גם היא ,  כמו ריאל ,  מונעת על ידי כיסופים לתקופה אחרת ,  ישנה ויפה יותר ,  ומנסה להתברג שוב כקבוצת צמרת ביורוליג .  גם אצלה ,  בטח כבר ניחשתם ,  השאיפות לא מתרגמות להצלחה בשנים האחרונות ,  וגם היא תויגה כאנדראצ'יברית סדרתית .  כזו שמשקיעה כסף רב בהחתמת שחקנים ,  יוצאת בהצהרות מפוצצות בכל קיץ מחדש ,  אך סוגרת את העונה בידיים ריקות ,  וחוזר חלילה .  הקלישאה אולי מאוסה ,  אבל לפחות במקרה של פילזן יהיה נכון לומר- האמת נמצאת איפשהו באמצע .  הקבוצה הסימפטית מאיסטנבול אף פעם לא נמנתה עם מועדון הקבוצות העשירות באמת ביבשת ,  וככזו נאלצה לחשוב קצת מחוץ לקופסא ,  למצוא את העוצמה אליה היא שואפת בפעולות שמעבר להחתמת שחקן כזה או אחר .  
מצד שני ,  את הניסיון הזה ניתן להגדיר ,  למרות הנסיבות המקלות כביכול ,  ככזה שנחל במבחן התוצאה כישלון קולוסאלי .  פילזן פספסה את האליפות בזירה המקומית במשך חמש שנים רצופות ,  עד העונה שעברה .  בזירה האירופאית היא הצליחה להתדפק על דלתי הפיינל-פור מספר פעמים ,  אך בסופו של דבר לא העפילה אליו מאז 2001 .  בעונה שעברה ,  למרות שהחזירה את כוח ההרתעה בטורקיה עם זכייה בדאבל ,  נבעטה מהיורוליג כבר בשלב הבתים .  נוסחת הפלא ,  בפילזן נוכחו לדעת ,  לא פועלת כל כך מהר .
 דיברנו על לחשוב מחוץ לקופסה ?  הנה משהו נכון שפילזן דווקא כן עשתה בקיץ האחרון ,  לפחות בפן האדמיניסטרטיבי .  המשבר הכלכלי ששטף את אירופה בקיץ ,  ונתן אותותיו גם בחלק מקבוצות העלית של היורוליג,יצר חלון הזדמנויות לקבוצה בסדר הגודל של פילזן .  מנהל העל של הטורקים ,  אנגין אזרחון ,  זיהה את הפוטנציאל שעשוי להיות גלום בקיץ שכזה ,  אולי באופן חד פעמי ,  להשתדרג ולשים יד על שחקני-על באירופה ,  כאלה שנמצאים בקליבר שמעל לאלו שהוחתמו בקבוצה בשנים האחרונות .  לא שם גדול אחרי שיא הקריירה ,  וגם לא הימור מקבוצה קטנה ,  אלא סוף-סוף ,  השופרא-דשופרא שבנמצא .
 תקציב הקבוצה גדל מ-14 ל-19 מיליון דולר ,  סכום שיא בפילזן מאז ומעולם .  הבציר היה מרשים למדי :  הקלע איגור ראקוצ'ביץ' ,  טרי מעונת שיא בטאו ויטוריה ,  הוחתם ,  ולצידו הובא הפורוורד בוסטיאן נכבאר ,  שחקן מחוץ לטווח המחירים של פילזן בימים כתיקונם .  לצד סגל שמרביתו נותר מהעונה שעברה ,  התקוות של פילזן לחזור לקדמת הבמה נראו מוצדקות מתמיד .  ערב פתיחת היורוליג ,  פילזן בהחלט נראתה כמי שמסוגלת ,  לפחות על הנייר ,  להשיג את מטרותיה .  
אך שאיפות לחוד ומציאות לחוד .  פתיחת עונה חלשה של פילזן הראתה סימנים מדאיגים ,  ואיימה להפוך את סימני השאלה שעלו בקיץ לסימני קריאה ,  כבר בשלב מוקדם מאוד של העונה .  האם כמות סקוררים שכזו יכולה להתחבר לכדי יחידה מלוכדת ,  שבה כולם יוצאים מרוצים בסופו של יום ?  האם עמדת הרכז מאוישת בשחקנים העונים לרמת הציפיות הגבוהה ? 
הבעיות החלו לצוץ מעל פני השטח די מהר .  פילזן נחלה תבוסות גדולות מול הקבוצות המובילות בבית ,  ורק גירדה משחק פה ושם מול הקבוצות החלשות כדי להישאר עוד איכשהו בחיים .  גילם המתקדם של לא מעט משחקני הסגל ניכר ,  והחלו סימנים ראשונים של עייפות החומר .  צמד שחקני הרכש הנוצצים ,  ראקוצ'ביץ' ונכבאר ,  לא הסתדרו כבר מההתחלה עם קואץ' עתמאן ,  כל אחד מסיבותיו שלו .
" 90% מהקריירה שלי אני משחק בעמדת הסמול-פורוורד ,  וגם כששיחקתי פה ושם בעמדה 4 ,  זה היה לפרקי זמן קצרים .  בפילזן אני משחק רק בעמדה 4 ,  ואני חושב שדווקא מעמדה 3 אני יכול לתרום הרבה יותר לקבוצה .  אבל זו כבר החלטה של המאמן ",  סיכם נכבאר בפוליטיקלי-קורקטיות את תמצית בעיותיו ,  בראיון שהעניק לאתר היורוליג במהלך העונה . 
" ההחתמה של נאכבר היתה מוטעית מלכתחילה .  פילזן חיפשה פאוור פורוורד שיכול לקלוע ,  לקחת ריבאונדים ולתת גוף בצבע .  נכבאר שחקן ברמה גבוהה ,  אבל הוא סמול פרוורד ולא יכל לתת לעתמאן את מה שהוא רצה ",  מאשר אירמק קאזוק ,  כתב אתר וערוץ הספורט הטורקי NTVSpor ""  .  
ראקוצ'ביץ' גם הוא הביע תרעומת מהסיטואציה אליה נקלע בפומבי לא אחת .  פילזן כקבוצה לא התמסרה אליו באופן טוטאלי כפי שציפה .  ראקוצ'ביץ' נאלץ למצוא את מקומו בין חבריו המזדקנים ,  ולא בדיוק חסרי אגו ,  מהקו האחורי .  עתמאן ,  בעקבות אכזבה מהתפוקה שקיבל מעמדת הרכז ,  אף הגדיל לעשות ודרש מ"ראקו "  לחזור כמה שנים אחורה ,  ולהציב אותו בעמדת הרכז ,  עמדה בה הוכח זה מכבר ככזו שלא מוציאה את המיטב מהסרבי . " ראקוצ'ביץ' אפקטיבי ביותר בסגנון משחק פתוח ומהיר ,  כמו שהיה בטאו ,  אבל פילזן היא קבוצה הרבה יותר סטטית ",  מסביר קאזוק למה המפציץ הסרבי חסר יציבות ומתקשה להרשים .  
ערב מחזור הנעילה של שלב הבתים ,  להזכירכם ,  פילזן כבר הייתה עם רגל וחצי מחוץ לטופ 16 ,  בדרך לקבוע שיאים חדשים של התנפצות אשליות .  סבלנותו של הג'נרל מנג'ר אזרחון עבור עתמאן כמעט ופקעה ,  ומשרתו התהלכה על חבל דק מאוד .  רק ניצחון של מלאגה בוילנה על חודו של סל ,  עם קורטוב מזל ,  מנע מפילזן סיום מוקדם מהצפוי של העונה .
 אלילת המזל הייתה פעם לצידה של פילזן ועתמאן ,  אבל הנחת העבודה של כולם לגבי ההמשך הייתה מובנת מאליה - הקבוצה חייבת שינוי מיידי ויסודי .  אז את המצוקה בעמדת הרכז פתרו בפילזן על ידי החתמתו של בויאן פופוביץ' הסרבי ,  אבל המפנה האמיתי התחולל בין דלת אמותיו של האבדי איפקצ'י .  גם עתמאן לא השלה את עצמו כי מפופוביץ' תצמח הישועה .  
משחק הפתיחה של פילזן בטופ 16 במדריד מול ריאל היה הזדמנות מצוינת עבור עתמאן לבוא עם אמירה להמשך ,  החלטה שהכין מבעוד מועד ובא איתה מהבית :  ספסולם של נכבאר וראקוצ'ביץ' .  ייבוש השניים ,  ששיחקו ביחד 4 דקות במשחק ,  לא נבע משיקול מקצועי כלשהו ,  אלא דרך לומר לשניים בעלי גינוני הכוכבות - הקבוצה יכולה גם בלעדיכם .  אתם אלו שיצטרכו לעשות את ההתאמות לקבוצה ,  ולא להיפך .  במשחק מול סיינה ,  בשבוע שעבר ,  חזר הצמד  " הסורר "  לשחק ,  הפעם לדקות מצומצמות למדי וממקום שולי יותר בהיררכיה .  
התמזל מזלו של עתמאן ,  והדברים התהפכו דווקא לטובתו .  עוד מוקדם לשפוט ,  אבל בשני המשחקים הראשונים בטופ 16 פילזן נראתה טוב בהרבה ,  לא הייתה רחוקה מניצחון במדריד ודילגה די בקלילות ,  יש לציין ,  מעל סיינה בבית .  נכון להיום היא אף מדורגת ראשונה בבית .  נראה שהמסר שניסה להעביר עתמאן ,  חלחל למי שהיה צריך לחלחל .  ההרכב המחליף של פילזן ניצל את הסיטואציה כדי להתבלט ,  ונתן את התפוקה לה ציפה עתמאן .  יותר מחויבות ,  פחות בלגאן .  פילזן ,  במידת מה ,  חזרה מעט אחורה בזמן ,  לסגנון שאפיין אותה בעונה שעברה - כדורסל פשוט ,  אולי אפילו קצת פרימיטיבי ,  עם הגנה קשוחה ,  והסתמכות בעיקר על הסווינגמנים  ( שחקנים שמסוגלים לעבור מעמדת הגארד לפורוורד ולהיפך )  האמריקאים בהתקפה . 
" הסיבה לשיפור בטופ 16 היא קודם כל ההגנה .  פילזן שמרה לאורך כמעט כל שני המשחקים נהדר ,  ואחרי שבשלב הראשון ספגה 90 ואפילו 100 נקודות כל משחק ,  הורידה את ריאל וסיינה ,  קבוצות התקפה טובות ,  לפחות מ-80 נקודות ",  מציין קאזוק . " גם בקו הקדמי ,  ארמל קוקו התחיל לקבל יותר דקות ,  והוא נותן לקבוצה את מה שהיא צריכה - נלחם ,  לוקח ריבאונדים ,  ומוסיף כוח ואנרגיות שהיו חסרים מאוד ". 
עתמאן אמנם דוגל מאז ומתמיד ברוטציות קצרות ,  אבל גם הוא יודע - בכדי להשיג את היעדים שסומנו בתחילת העונה הוא צריך את הצמד בוקי-את-ראקו לצידו .  ללא השניים ,  תקרת הזכוכית של פילזן נמוכה משמעותית ,  והופכת אותה ,  בסופו של יום ,  לנחותה מבחינת כישרון נטו מהקבוצות בהן היא שואפת להתחרות .  
הצהובים הולכים להיתקל בקבוצה עימה הם יכולים למצוא כמה נקודות השקה ,  בפרספקטיבה מקצועית .  פילזן ,  בדומה למכבי ,  עשתה את השדרוג בטופ 16 ,  נסמכת במידה רבה על הסווינגמנים בקו האחורי וגם משחקת דקות משמעותיות בליין-אפ נמוך ,  עם פרסטון שומפרט האמריקאי  ( 1.98 מ' )  בעמדה 4 .  
עם עליות וירידות חדות כאלו ביכולת ,  פילזן עדיין מצויה בשלב ביניים - התצורה הכללית כבר ישנה ,  פחות או יותר ,  אולם החיבור והכימיה הקבוצתית עדיין רחוקים מלהגיע לידי מיצוי .  מצד שני ,  גם אם הרוטציה עדיין בשלבי התייצבות ,  מדובר בקבוצה עם פוטנציאל נפיץ לא קטן בכלל ,  שבערב נתון עשויה להפתיע בכל מגרש .  כך או כך ,  ביורוליג המשוגע של העונה ,  אפילו מי שהייתה מרחק פסע ,  ופחות מזה ,  מסיום העונה כבר בשלב הבתים ,  עוד עלולה ,  מי יודע ,  למצוא עצמה משחקת על כל הקופה בפיינל-פור במאי .  זה לא נגמר ,  אתם יודעים ,  עד שהגברת שמנה שרה  " DEVOTION ". 

לא יושבים באפס מעשה
אפס פילזן הבינה שאסור לה לסמוך יותר על המזל ,  ספסלה את שני כוכביה עם פתיחת הטופ 16 ,  והפכה לקבוצה שביקשה להיות .  בעיות לא חסרות ,  אבל חלום הזכייה ביורוליג לא נראה מופרך יותר

