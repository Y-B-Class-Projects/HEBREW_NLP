הנוסחה הנעלמה לשיתוף ציבור 
מלים בקבלנות
 >  >  עם חשיפת עקרונותיה של תוכנית המתאר החדשה של תל אביב ב-themarker ,  תהו רבים כיצד תוכנית כה חשובה נותרה הרחק מעין הציבור .  בעירייה נטען ,  כי עריכת התוכנית לא הוסתרה ,  וכי העירייה אף קיימה הליך שיתוף ציבור ,  שפורסם בעיתונות ,  באינטרנט ובמרכזים קהילתיים - וכל אחד יכול היה לקחת חלק בקידום התוכנית .  הדברים נשמעים יפה ,  ואולם חבר ועד שכונת נוה צדק ,  שהשתתף בתהליך ,  סיפר שקשה לומר שהתקיים דיון רציני .  הדיון במפגשים שבהם נכח היה לא ממוקד ,  לא דנו בחלופות ולא קיבלו החלטות .  עוד ציין ,  כי מי שהגיעו לדיונים היו אנשים מקריים ,  ולא כאלה ששיקפו את הציבור .  מחיפה הגיע סיפור דומה .  חברי ועדי שכונות שזומנו לדיון על תוכנית המתאר העירונית העידו בפני התקשורת המקומית כי בפועל לא נערך דיון ,  אלא שורה של הרצאות על תוכנית המתאר ,  וכי לא ניתן להם לדווח על בעיות בשכונות שלהם ,  שניתנות לפתרון במסגרת התוכנית .  גם בחיפה ,  אגב ,  העירייה מבליטה מאוד את קיומו של הליך שיתוף הציבור ,  ובין היתר דיווחה על משאלים שפירסמה בין התושבים ,  לגבי סדרי העדיפויות שלהם לתכנון העיר .  למרות זאת ,  התחושה שמגיעה מהציבור - שונה .  הסיפורים הללו מעידים עד כמה המושג  " שיתוף הציבור "  זר לעולם התכנון והבנייה הישראלי ,  שכל כך מורגל בריכוז סמכויות ובהתחשבות מינימלית בדעות הפרט .  אם למרות ההודעות של עיריית תל אביב ,  רבים וטובים שיכלו לתרום לתוכנית לא ידעו על קיום ההליך - כנראה שהדברים לא התנהלו כשורה .  כאן עולה השאלה ,  מהו בכלל שיתוף ציבור ?  בניגוד למה שאפשר לחשוב ,  אין מדובר בוואריאציה מודרנית על הדמוקרטיה העתיקה באתונה .  מאחורי כל תכנון ,  במיוחד בסדר גודל של עיר כמו תל אביב ,  צריכה לעמוד אסטרטגיה כוללת עם חזון וראייה קדימה ל-20 שנה .  לתושב מן המניין אין את הכלים בשביל לגבש פרספקטיבה רחבה כזו ,  וההחלטה הסופית חייבת להתקבל בעירייה .  מצד שני ,  הציבור אינו קישוט ,  ושיתוף הציבור אמור להוות מעין השלמה לתכנון מלמעלה .  תושב ותיק בשכונה ,  שמכיר את מעלותיה וחסרונותיה ואת צורכי התושבים ,  יכול לעתים להצביע עליהם בצורה טובה יותר מאשר מתכנן שרואה בה משבצת אורבנית ;  מתכננים תושבי העיר יכולים להביא היבטים נוספים על אלה שהובאו בתכנון המקורי ;  וגופים ירוקים יכולים להצביע על השלכות תכנוניות בתחום של איכות סביבה .  התגובות השליליות שנשמעו בתל אביב ובחיפה כלפי התנהלות העיריות בעניין ,  מעלות התרשמות ,  כי אין מנוס מעריכת נוהלים מסודרים ואחידים להליך הזה .  הליך מסודר כזה אמור למנוע מצד אחד ציפיות מופרזות של תושבים מעורבים המעוניינים לתכנן את התוכניות בעצמם ,  אך מצד שני גם להפוך את שיתוף התושבים בהחלטות הרשות למשהו אמיתי וממשי ,  שאינו מראית עין בלבד .
 
הנוסחה הנעלמה לשיתוף ציבור 
מלים בקבלנות

