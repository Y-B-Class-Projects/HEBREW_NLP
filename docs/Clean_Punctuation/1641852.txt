שף בייבוא אישי
בלי טייקונים ויזמי ענק ,  עומדת מסעדת מל ומישל בסטנדרטים אירופאים של אסתטיקה וטעם .  המבקר אבי אפרתי רושם הצלחה
מסעדת מל ומישל היא סוג של אקס טריטוריה בנוף המסעדות המקומי .  להבדיל מהיכלי ההסעדה הגדולים ,  הבנויים להאכיל אוגדות סועדים ,  ומעוצבים בקווים מודרניים עד מאוד ,  מל ומישל הוא מקום קטן ואישי .  במסעדה ,  24 מקומות לכל היותר בחלל הפנימי ,  שהוא בעצם חדר לא גדול כלל ,  קצת פחות מזה בחוץ ,  עוד כמה על הבר וזהו .  
הפורמט מזכיר קצת טרטוריה ביתית או ביסטרו כשהמגע האישי נוכח בכל .  החל מהעיצוב ,  שכולו מופת לאסתטיקה אירופאית טובת טעם ;  דרך כלי ההגשה היפהפיים ,  שנראים כאילו נבחרו אחד- אחד והותאמו במיוחד לכל מנה ומנה ;  ועד לשירות הקשוב-חמים .  כל אלו יחד הופכים את מל ומישל למקום שכולו אופי .  מדובר בעצם באנטי תזה לכל מה שמוכר לנו ממסעדנות ההון והיזמים הגדולים ,  וטוב שכך .  יש מעט מקומות ,  בתל אביב ובישראל בכלל ,  שמעניקים ערך מוסף גדול של אווירה כמו מל ומישל .
 חוץ מאווירה יש במל ומישל גם אוכל ועליו חתום בשלוש וחצי השנים שחלפו מאז נפתחה המסעדה ,  השף יוגב ירוס .  ירוס מבשל באוריינטציה צפון איטלקית ברורה ,  אבל לא חושש לשלב פה ושם נגיעות ים תיכוניות .  ומעבר לעובדה שהמטבח איטלקי ,  הוא ,  בדיוק כמו העיצוב והאווירה ,  אישי .  בעצם ,  למרות שהבישול איננו יצירתי או מתחכם ,  יש הרגשה שמבשל אותו השף ,  באופן אישי לך .  במדינה שבה רמת הבסיס השגורה במסעדה איטלקית היא מהמצערות שאפשר להעלות על הדעת ,  מל ומישל הצטיירה מאז פתיחתה כנס קטן .  יצאנו לשם השבוע לבדוק שאלו הם פני הדברים גם נכון לכרגע .
 בחוץ קר ,  בפנים מוזיקה רכה וחמימה והאסתטיקה האהובה ההיא .  קצת אלכוהול להתנעה והארוחה יוצאת לדרך עם צלחת נקניקים  ( 62 שקלים )  בצידו האחד של השולחן ומרק בצל  ( 38 שקלים )  ממול .  הצלחת מתגלה ככלי הגשה תלת קומתי ,  מהסוג שעליו עורמים סנדביצ'ונים או מיני מאפים למסיבת תה .  ארבעה סוגי נקניק היו שם :  שניים ביבוא אישי - סלמי מילנזי ,  חתוך דקיק כמו שצריך ופרושוטו ;  שניהם מצוינים .  ברזאולה עדינה מתוצרת בית ,  מלוחה פחות מהמקובל ומצוינת ;  ושפק ,  על בסיס כתף חזיר ,  משובח גם הוא .  נתח גבינה בשלה וריבה טובה ,  לא מתוקה מידי ,  השלימו מנת פתיחה טובה במיוחד .  בקיץ נחמד להוסיף למנה כזו תאנים או ענבים ,  אבל גם בלעדיהם העונג היה צרוף .  
נהנינו מאוד גם ממרק הבצל .  היו בו כל העומק והעושר של מרק בצל במיטבו ,  בצירוף נגיעת מתיקות קטנטנה ,  כנראה הודות לנגיעה של יין מרסלה ,  שהוסיף את הטוויסט האישי הקטן .
 לינגוויני מרינרה  ( 92 שקלים )  ועגל שיכור  ( 94 שקלים )  תפקדו כעיקריות .  מנת העגל הייתה טובה מאוד :  נתח שייטל עגל איכותי ,  עם נתחים קטנים של נקניק חזיר איטלקי  ( פנצ'טה )  ,  הקרמת פרמזן ורוטב מרלו עמוק וטוב .  כל חומרי הגלם היו מצוינים והטיפול בהם לא יומרני אבל נכון ומדוייק .  נהנינו גם מפירות הים במנת הלינגוויני .  היו שם שרימפס ,  קלמרי ומולים ,  במינונים מתונים אבל באיכות ובטיפול מצוינים .  קצת פחות התפעלנו מהפסטה .  הרוטב על בסיס קולי עגבניות ,  שום ובזיליקום ,  היה בסדר לא יותר .  נדמה שקצת יותר נוכחות וקצת פחות עדינות לא היו מזיקות שם ,  למרות שבמנה כזו פירות הים הם אלו שאמורים לתת את הטון ,  כשהרוטב משמש כרקע .  יכול להיות שאם היו שם קצת יותר פירות ים ,  הבלאנס במנה הזאת היה נכון יותר ,  אבל אל תטעו  זה טעים .
 הקינוחים לא יישרו קו עם איכויות המנות שקדמו להם .  הטירמיסו  ( 36 שקלים )  לא היה רע אבל גם לא נורא הבריק ופאי תפוחים עם קרם וניל  ( 30 שקלים )  אכזב ממש .  מסעדה שמחזיקה אוכל ברמות הללו לא יכולה להגיש קינוח כזה .  אם מדובר במדגם שאכן מייצג את סקציית הקינוחים במל ומישל כי אז עוד קצת מאמץ בגזרת המתוק לא יזיק שם בכלל .  ובכל זאת ,  כל מה שקדם לקינוחים היה כה טעים ,  שניתן לספוג גם את הירידה המסוימת הזאת באהבה .
 175 שקלים בממוצע לאדם לפני יין הם לא מעט כסף .  אבל התמורה האיכותית והמוקפדת ,  בצירוף האווירה הופכים את מל ומישל למקום שתמיד כיף לחזור אליו .  שרק יישארו ככה .
 מל ומישל - רחוב בן יהודה 155 ,  תל אביב .  טלפון :  03-5293232

שף בייבוא אישי
בלי טייקונים ויזמי ענק ,  עומדת מסעדת מל ומישל בסטנדרטים אירופאים של אסתטיקה וטעם .  המבקר אבי אפרתי רושם הצלחה

