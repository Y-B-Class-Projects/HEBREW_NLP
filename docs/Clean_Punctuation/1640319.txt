שש האומות :  ניצחונות לאנגליה ולאירלנד
ג'וני ווילקינסון והאנגלים רשמו ניצחון ראשון על ווילס לאחר שלושה הפסדים ,  17:30 ,  האירים גברו על איטליה 11:29
את העונות האחרונות בטורניר שש האומות לא תרצה אנגליה לזכור ,  אבל אם לשפוט על פי משחק הפתיחה שלה הערב  ( שבת )  נגד ווילס ,  לאנגלים יש סיבות לאופטימיות .  לעיני הנסיכים וויליאם והארי ניצחו האנגלים בטוויקנהאם את הוולשים 17:30 ,  ונתנו בוסט חדש לנבחרת פצועה וחבולה .  
הוולשים כבר פיגרו 20:3 וחזרו ל-20:17 ,  אבל האנגלים רשמו שני טרייז של ג'יימס האסקל  ( שני שלו במשחק )  ודני קר בעשר הדקות האחרונות כדי לסגור את הסיפור ולרשום ניצחון ראשון אחרי שלושה הפסדים לוולשים .  ג'וני ווילקינסון רשם שלוש בעיטות עונשין מוצלחות והמיר היטב את שלושת הטרייז .  אדם ג'ונס וג'יימס הוק כבשו שני טרייז רצופים ,  אבל לא הצליחו לעזור לנבחרתם להשלים את הקאמבק .  
המשחק בין אירלנד לאיטליה בקרוק פארק היה פחות דרמטי והסתיים בניצחון אירי צפוי וקל ,  11:29 .  ידיו ,  או יותר נכון רגליו של רונאן או'גארה היו עמוסות עבודה .  או'גארה סיים עם ארבע בעיטות עונשין מוצלחות ושתי המרות לטרייז של ג'יימי הייסליפ ותומאס או'לירי .  האירים עלו כבר ליתרון 3:23 ,  לפני שקיין רוברטסון רשם את הטריי היחיד של האיטלקים במשחק .
 אמיר שהם מאיגוד הראגבי הישראלי מוסיף :  מחר ב-17:00 תתארח צרפת באדינבורו למשחק השלישי של המחזור ,  ללא סבסטיאן שאבאל שנפצע במהלך השבוע . " לה בלו "  תפצה על חסרונו של  " איש המערות "  בקו אחורי מפלצתי ,  עם יאניק יאוזיו  ( 101 ק"ג )  ,  מאתיו בסטארו  ( 110 )  ,  ואורליה רוז'רי  ( 104 )  ,  המכונה  " ג'ונה לומו הבלונדיני "  על שם הכוכב הניו-זילנדי המככב בסיוטיהם של צופי הסרט  " אינוויקטוס ".  סגן הקפטן סילביאן מארקונה והסקורר הותיק וינסנט קלרק ינוחו על הספסל ,  בזמן שתומאס דומינגו ובנג'מין פול הצעירים יקבלו הזדמנות להרשים מול היריבה הנחותה .  אצל הסקוטים יערוך כריס פטרסון את הופעתו ה-99 בנבחרת בעמדת המאסף .
 
שש האומות :  ניצחונות לאנגליה ולאירלנד
ג'וני ווילקינסון והאנגלים רשמו ניצחון ראשון על ווילס לאחר שלושה הפסדים ,  17:30 ,  האירים גברו על איטליה 11:29

