באוצר ממשיכים להתנגד לבנק ישראל 
בנק ישראל עידכן לטובה את תחזית הצמיחה ל-2010 ,  אולם במשרד האוצר רומזים כי האופטימיות אינה מוצדקת .  אנשי המשרד ,  המאוכזבים מהחלטת הנגיד להעלות את הריבית ,  טוענים כי נתוני היצוא אינם תומכים בעדכון התחזיות
בנק ישראל פירסם אתמול תחזית מאקרו-כלכלית חדשה לשנים 2010 ו-2011 ,  במקום התחזית שפורסמה ב-21 באפריל השנה .  כל הנתונים החדשים ל-2010 טובים מהנתונים הקודמים .  עם זאת ,  התחזיות ל-2011 נמוכות מתחזיות קודמות .  
בנק ישראל צופה כי המשק יצמח השנה בשיעור של 4.0%  ( לעומת 3.7% בתחזית הקודמת )  ובשיעור של 3.8% ב-2011  ( 4.0% )  .  
הבנק צופה כי שיעור האבטלה הממוצע השנה יהיה 6.3% בלבד  ( 7.0% בתחזית הקודמת )  .  ב-2011 תרד האבטלה לשיעור נמוך עוד יותר ,  6.0%  ( 6.7% )  .  
משמעות התחזית היא כי הצמיחה במשק תישאר מהירה במרבית הרבעון השלישי השנה ,  תרד ברבעון הרביעי לרמה של 3.8% ,  ותישאר ברמה זו בכל רבעוני 2011 .  
בהודעה שפירסם אתמול הבנק מודגש כי עידכן את התחזית שלו בעקבות הנתונים הכלכליים הטובים של הרבעון השני בישראל ובעקבות עדכון תחזיות הצמיחה והסחר בעולם .  
הבנק מציין כי נתוני הצמיחה הגבוהים של התוצר והשימושים ,  וכן נתון האבטלה הנמוך של הרבעון השני ,  הביאו לעדכון כלפי מעלה בתחזיות ל-2010 בתוצר ,  בשימושים וביבוא ,  ולעדכון משמעותי באבטלה כלפי מטה .  נתוני מאזן התשלומים למחצית הראשונה הביאו לעדכון כלפי מעלה בתחזית החשבון השוטף .  
ביחס להורדת תחזית הצמיחה ל-2011 ל-3.8% ,  קובע בנק ישראל כי הסיבה לכך היא הצמיחה המהירה מהצפוי של המשק ב-2010 ושיעור האבטלה הנמוך ברבעון השני של השנה  ( 6.2% )  ,  שמצביעים על המשך הצמצום ב"פער התוצר "  שנוצר במהלך המשבר העולמי .  
קצב הצמיחה במהלך 2011 צפוי להיות נמוך יותר גם בשל ירידה בקצב הגידול של היצוא  ( צפוי לגדול ב-5.8% ,  נמוך מקצב הגידול הצפוי של הסחר העולמי - כ-7% )  ,  ירידה בשיעור הצמיחה הצפוי של כלכלת ארה"ב  ( שאליה היצוא הישראלי חשוף במיוחד )  ,  האטה צפויה בקצב הגידול של הצריכה הפרטית  ( שרמתה יחסית לתוצר גבוהה מאוד )  ,  והתאמת מלאי המוצרים בני-הקיימא .  
במשרד האוצר ,  שמציג באחרונה עמדות מנוגדות לבנק ישראל ,  לא התלהבו מעדכון הצמיחה של הבנק כלפי מעלה .  בכיר באוצר ציין אתמול כי נתוני היצוא של החודשים האחרונים אינם תומכים בהערכות בנק ישראל .  מרבית האנליסטים במשק מעריכים כי המחצית השנייה של 2010 תהיה טובה פחות מהמחצית הראשונה .  
שלשום החליט נגיד בנק ישראל סטנלי פישר להעלות את הריבית במשק - חרף המלצתו של שר האוצר ,  יובל שטייניץ ,  שלא יעשה כן .  עמדתו של שר האוצר בסוגיה פורסמה באופן חריג ,  נוכח העובדה שאין לו מעמד רשמי בסוגיה של קביעת הריבית .  
לפי התחזית המעודכנת של בנק ישראל ,  העודף בחשבון השוטף ב-2010 יהיה 6.8 מיליארד דולר  ( 4.8 מיליארד בתחזית הקודמת )  וב-2011 5.3 מיליארד דולר  ( 3.9 מיליארד דולר בתחזית הקודמת )  .  ב-2009 היה העודף בחשבון השוטף 7.5 מיליארד דולר .
 
באוצר ממשיכים להתנגד לבנק ישראל 
בנק ישראל עידכן לטובה את תחזית הצמיחה ל-2010 ,  אולם במשרד האוצר רומזים כי האופטימיות אינה מוצדקת .  אנשי המשרד ,  המאוכזבים מהחלטת הנגיד להעלות את הריבית ,  טוענים כי נתוני היצוא אינם תומכים בעדכון התחזיות

