באמת שניסינו
רפי כהן השתדל לבשל טוב והמבקר השתדל לכתוב ביקורת חיובית ,  אבל זה לא הצליח לאף אחד מהם - אבי אפרתי אהב פעם לאכול ב'רפאל'
כבר למעלה משמונה שנים שרפאל ,  של השף רפי כהן ,  נחשבת לאחת המסעדות הפופולריות בקרב קהילת ה"אוכלים טוב "  בארץ .  נדמה שאין משאל קוראים/גולשים שממנו יוצאים רפאל וכהן עם פחות מבכורה בכל מה שקשור לאהדת הרוב .  בשנים הראשונות לפעילותה ,  זה היה מוצדק לחלוטין .  כהן אולי לא העמיד בישול יצירתי גבוה ,  אבל הפליא לספק מטבח ביסטרו עדכני ,  הנוהג כבוד במסורת סבתא עזיזה והים התיכון מחד ,  ובבישול הצרפתי המודרני מאידך .  את המיקס הזה ,  שפיצח בתבונה מרשימה את גנום הטעם המקומי ,  הצליח כהן לרקוח תוך שהוא שומר על רמת ביצוע מצוינת .  ואפשר לנסח זאת גם כך :  פעם היה נורא טעים לאכול ברפאל .
 אין לי מושג מה התחולל באימפריית כהן ,  אבל בשלב כלשהו החל להיות שם ,  בהדרגה ,  טוב פחות .  הבעיה לא הייתה בחומרי הגלם ,  אלא ברמת הביצוע .  נראה היה שהמטבח הופך בהדרגה למוקפד פחות .  כהן ,  בחושים שלא היו מביישים אנשי שיווק מליגת העל ,  השכיל ליצור מערכת פיתויי שיווק שתשמר את הקהל קרוב לצלחתו .  קונספט ארוחות השבת למשל ,  או העסקיות המוזלות כל כך ,  שנולדו במיתון של השנה שעברה ,  ושמרו על הקהל בסביבה גם בימים שבמקומות אחרים העסקים דידו במקרה הטוב .  הקהל המשיך וממשיך להצביע בעד רפי בכל דרך אפשרית .  לפעמים נדמה שרפאל הפכה להיות מן מכבי תל אביב-כדורסל של המסעדנות כאן .  מסעדה שיש לה מדינה .
 כמי שאהב ,  מאוד ,  לאכול ברפאל בשנותיה הראשונות ,  מצאתי את עצמי נהנה הרבה פחות בהמשך .  לא שאי פעם אכלתי גרוע שם ,  אבל כשמדובר בקולינריה מהסוג הזה ,  אם רמת הביצוע אינה מזהירה ,  תיכף מרגישים .  וחוץ מזה ,  אחרי שמתרגלים לסטנדרט מסוים ,  כל ירידה ממנו מוחשית שבעתיים .  רפאל ,  שבעבר הייתה בוודאי חלק מהחמישייה הפותחת הפרטית של כותב שורות אלו ,  צנחה שמונה מקומות למטה משם ,  אם לא יותר ,  לטעמי .
 בכל זאת ,  זכרונות העבר הטובים תמיד מניעים תקווה בדרך לארוחה ברפאל .  כך היה גם לקראת ארוחת השבת שאכלנו שם לצורך כתיבת שורות אלו .  כמו תמיד שם ,  המקום מפוצץ - בשבת מדובר בהרבה מאוד משפחות  ואף שמזמינים ימים מראש זוכים בשולחן לזמן קצוב .  קונספט ארוחות השבת של כהן כולל שולחן מזטים ענק ,  ועיקרית ב-115 שקלים לאדם .  אין ספק שמדובר בדיל נדיב בעליל מסוגו .  שפע המאזטים מזכיר ארוחת שבת בבית מרוקאי שאוהבים להאכיל ולאכול בו .  בפרמטרים של עלות וכמות ,  אין דרך להלין על הארוחה הזאת .  אבל מאחר וביקורת מסעדות היא שעומדת על הפרק ,  בשורות הבאות יתרכז הדיון באיכות .. אז מה היה לנו במערך המאזטים ?  גרבדלקס עם קוויאר אדום ושמנת חמוצה ,  הרינג ,  פלפלים שרופים ,  סביח חציל ,  סלט עגבניות ערבה עם בזיליקום ומוצרלה בפאלו ,  תבשיל תרד וכרישה ,  סלט תפוחי אדמה במיונז ביתי ,  מסבחה שעועית לבנה ,  סיגרים מרוקאיים ממולאים בשר עגל ,  ירקות ממולאים בבשר טלה עם לבנה ,  קורנדביף מלפפון חמוץ וחרדל ,  וזיתים .  מדובר בצלוחיות מזטים לא גדולות ,  ובכל זאת ,  זה המון אוכל .  קצת יותר מידי אפילו ,  כי מגיעים אל העיקרית בתחושת גודש מסויימת .  
מה מכל זה הצטיין ?  לא המון .  הגרבדלקס וההרינג היו טובים ממש ,  הירקות הממולאים והקורנדביף טובים .  השאר זיגזגו מעל ומתחת למתחם ה"בינוני ".  לא משהו לכתוב עליו הביתה ,  או לוואלה !  ;  אבל כשמורעפת עליך נדיבות כזאת ,  בתמחור כזה ,  אתה עוצר ואומר ,  נו ,  טוב ,  מישהו כאן משקיע .  תיכף יגיעו העיקריות ,  במקום מזטים יהיה אוכל מתוחכם יותר ,  ועכשיו יבוא רפי יראה לנו מה הוא יודע .  
אז זהו ,  שלא .  הזמנו  " קלמרי ים תיכוני סגול על הפלנצ'ה "  ו"סינטה של פרה שמנה "   ( בתוספת 20 שקלים )  וקיווינו לטוב ,  שהתקשה להגיע .  לא היו לי טענות אל הקלמרי עצמם ,  שהיו טובים ועסיסיים דיים .  אבל מצע העלים עליהם נחו ,  מארוגולה וגרגיר בויניגרט של שמן זית-שום-לימון ,  היה ,  בלשון המעטה ,  בעייתי .  ראשית ,  מישהו על הפס במטבח התרשל והעלים לא נבררו לגמרי בקפידה .  אבל זה עוד כלום לעומת התיבול לו זכו העלים ,  שהיה כה תוקפני ,  בגווני חמוץ-חריף עצבניים ,  עד כי אי אפשר היה לחבר את העלים לקלמרי .  אז נשארנו עם כך וכך גופי קלמרי נחמדים ,  שחיפשו ,  לשווא ,  משהו לחבור אליו .  כי קלמרי ,  יודע כל פרח טבחים ,  לא נוהג לבוא לבד .
 הלאה ,  לסינטה .  אני כל כך מכור לסטייקים ,  בפרט לסינטה טובה ,  שאינני זוכר מתי לא סיימתי סטייק כזה .  הארוחה ברפאל הייתה הראשונה זה זמן רב שזה קרה .  הבשר הגיע במצב מידיום רייר ,  אבל מרקמו היה מוזר למדי ,  כמעט ג'לטיני .  אכלתי את החלקים הקרובים למעטפת הנתח ,  שנצרבו היטב ,  את השאר קצת פחות .  רוטב יין אדום מוצלח חיפה על חלק מהבעיה ,  אבל בשלב מסוים נאלצתי לעצור .  זה לא הרגיש בשום פנים ואופן כמו שסטייק סינטה ברפאל אמור להרגיש .
 קומפוט חבושים ושזיפים ארמניים עם סורבה שמפניה וסיגר שקדים היה קינוח אחד ,  תותים עם ג'לי מוסקט וניל השני  ( 35 שקלים איץ' )  .  הקומפוט סבל ממתיקות יתר שפגמה באפשרות ליהנות ממנו .  מנת התותים עם הג'לי שיוועה לרכיב נוסף כלשהו ,  חלבי או בצקי ,  לתקשר עימו .  כולל שתי כוסות יין ואספרסו אחד ,  השארנו 398 שקלים .  זה בוודאי לא סכום עתק עבור הרבה אוכל ,  אבל בפרמטרים של איכות קולינארית ,  גם אם מאד משתדלים קשה לסכם את הארוחה הזאת במילים חמות .  ואם היא מייצגת את רמת הבסיס ברפאל ,  כי אז נכון לכרגע המטבח שם איננו מתעלה אל מעבר לבינוני ,  קרי ,  בהחלט טעון שיפור .
 רפאל .  רחוב הירקון 87 ,  תל אביב.טלפון 03-5226464

באמת שניסינו
רפי כהן השתדל לבשל טוב והמבקר השתדל לכתוב ביקורת חיובית ,  אבל זה לא הצליח לאף אחד מהם - אבי אפרתי אהב פעם לאכול ב'רפאל'

