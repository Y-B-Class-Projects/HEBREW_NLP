גרמניה :  לראשונה מאז 1935 תוסמך אישה לרבנות
אלינה טרייגר תהפוך היום לאישה הראשונה שמוסמכת לרבנות בברלין מאז 1935 .  טרייגר ,  שנולדה באוקראינה ,  תעמוד בראש קהילה בת 300 חברים במערב גרמניה .  קודמתה נספתה בשואה ב-1942
אלינה טרייגר תוסמך היום  ( חמישי )  לרבנות בברלין .  בכך היא תהפוך לרבה הראשונה שתוסמך בגרמניה מאז רגינה יונאס ב-1935 .  יונאס נספתה ב-1942 באושוויץ .
 טרייגר נולדה ב-1979 באוקראינה ועברה לגרמניה ב-2001 .  לאחר חמש שנות לימודים ,  היא תוסמך היום בטקס בבירה הגרמנית בו ישתתפו רבנים מובילים מכל העולם ,  כמו גם נשיא גרמניה כריסטיאן וולף ,  כך דווח ב"גרדיאן "  הבריטי .
 על יונאס נאסר לשאת דרשות בבתי הכנסת של ברלין .  ב-1942 היא נשלחה לגטו טרייזנשטט ,  ונרצחה בגיל 42 בתאי הגזים באושוויץ .  בניגוד לקודמתה ,  טרייגר תקבל עליה את כל הזכויות והחובות של רבנים ממין זכר . " כשאמרתי שאני עומדת להיות רבה ,  התגובות של האנשים הפתיעו אותי לעיתים .  הם לא יכולים לתאר שאישה מסוגלת לקבל החלטות אתיות ודתיות במסגרת קהילה ,  ולשאת מולם דרשות ",  היא סיפרה לעיתון .  בעוד שגרמניה היא מולדת היהדות הליברלית ,  מרכז התנועה עבר לארצות הברית אחרי השואה ,  שם הוסמכה אישה כרבה ב-1972 .  
טרייגר אמרה כי בילדותה אסרו השלטונות הקומוניסטים באוקראינה על אביה ללמוד ולעבוד במפעל ,  רק משום שהיה היהודי . " החוויה הזאת תמיד הפכה אותי למודעת מאוד לשורשים היהודיים שלי ". 
הסמכתה של טרייגר עוררה עניין מחודש ברגינה יונאס ,  שנותרה בברלין בזמן המלחמה בעוד שרבנים אחרים ברחו או נתפסו בידי הנאצים .  לדברי אליסה קלאפצ'ק ,  מחברת ספר אודות יונאס , " יונאס עשתה את הניסיון ההיסטורי הראשון לטעון על בסיס ההלכה לשחרור נשים ,  כולל כניסתם לרבנות ".  
טרייגר אמרה כי היא מעריכה את האומץ של קודמתה ואת הדלת שפתחה עבורה .  היא תעמוד בראש קהילה ליברלית באולדנבורג שבמערב גרמניה ,  בה רוב 300 החברים הם יוצאי ברית המועצות .  בעוד כשנתיים נשים נוספות צפויות לסיים את לימודי ההסמכה לרבנות בגרמניה .
 
גרמניה :  לראשונה מאז 1935 תוסמך אישה לרבנות
אלינה טרייגר תהפוך היום לאישה הראשונה שמוסמכת לרבנות בברלין מאז 1935 .  טרייגר ,  שנולדה באוקראינה ,  תעמוד בראש קהילה בת 300 חברים במערב גרמניה .  קודמתה נספתה בשואה ב-1942

