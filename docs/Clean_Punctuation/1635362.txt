החשמל יוזל ב-12% בפברואר
שש שנים לאחר שהחלה ,  עתידה מהפכת הגז הטבעי להביא אל המשק הישראלי שינוי דרמטי :  הורדה משמעותית בתעריפי החשמל למגזר הביתי ולמגזר העסקי - ציבורי
שש שנים לאחר שהחלה ,  עתידה מהפכת הגז הטבעי להביא אל המשק הישראלי את השינוי הדרמטי שלו ייחל :  ל-TheMarker נודע כי תעריפי החשמל למגזר הביתי ולמגזר העסקי-ציבורי צפויים לרדת בחודש הבא בשיעור חסר תקדים של 10%-12% .  זאת ,  בעקבות כניסת הגז הטבעי לשימוש חברת החשמל בשיעור 40% החל בקיץ האחרון .  במסגרת עדכון סל הדלקים שבו משתמשת החברה ,  אשר התעכב מאז אפריל 2009 ,  צפוי סל זה להוזלה של 2.2 מיליארד שקל בשנה .  המדובר בהוזלת התעריף הגדולה ביותר שידע המשק .  
במקביל צפויה רשות החשמל להציג בתוך שבועיים את בסיס התעריפים החדש של חברת החשמל ,  אשר יעודכן לראשונה מאז 2002 .  נודע כי במסגרת עדכון זה צפויה הרשות להכיר לחברת החשמל בגידול של 3%-4% בעלויות ייצור החשמל בשנים הבאות .  גידול זה ישוקלל בתעריף החדש ,  הצפוי לפיכך להסתכם בהוזלה של 10%-12% .  מהלך דרמטי זה יש השלכות רוחב כלל משקיות ,  ולכן הוא צפוי לעמוד בימים הקרובים בפני לחצים לשינויים של הרגע האחרון מצד גופים שונים - בין היתר מצד הדרג הפוליטי שיבקש לנצל את ההורדה לסבסוד שינויים אסטרטגיים במשק החשמל ;  מצד חברת החשמל ,  שצפויה לספוג פגיעה קשה בתזרים ההכנסות ;  וכן מצד יצרני החשמל הפרטי שמחיר החשמל שיציעו נגזר כהנחה מתעריף חברת החשמל .  במקביל ,  צפויים התעשייה ובמגזר הסחר ליהנות מהוזלת התעריף - ואולם אלה חוששים משינוי שיטת תמחור החשמל לצרכני החשמל הגדולים  ( לקוחות תעו"ז )  ,  הצפויה לקזז כ-2% מן ההוזלה שלה יזכו .
 למרות השינויים הצפויים בכלל מודל העלויות המוכרות לחברת החשמל ,  סל הדלקים של החברה הוא הגורם המהותי לכל שינוי בעלויות שיוכרו לה .  זאת ,  משום שעלויות רכש הדלק של החברה מהוות כ-50% מהוצאותיה השוטפות ומכאן גם כ-50% מתעריף החשמל לציבור .  
סל הדלקים התבסס עד 2004 על פחם  ( 78% )  וכן על סולר ומזוט  ( 22% )  היקרים יחסית .  ואולם ,  מ-2004 החלה חברת החשמל להסיק את תחנותיה בגז הטבעי שהוזרם ממאגרי ים תטיס מול אשקלון .  במאי 2008 החלה החברה לקבל גם את הגז המצרי של הספקית EMG דרך הצינור התת ימי שבין אל עריש לאשקלון .  כך ,  גדל השימוש בגז הטבעי ב-2007 ל-18% מסך סוגי הדלק המשמשים לייצור חשמל ,  ולשיעור היסטורי של 40% שנקבע ביולי 2009 .  זאת ,  על חשבון הפחם ,  שירד ל-52% ,  ותזקיקי הנפט ,  שירדו ל-8% .  
שינוי מהותי זה בסל הדלקים העצום של חברת החשמל  ( כ-10 מיליארד שקל בשנה )  כבר נתן את אותותיו בהפחתה מסוימת של תעריף החשמל בשנתיים האחרונות  ( 1-1.5 מיליארד שקל בשנה )  .  ואולם ,  עיקר החדרת הגז לשימוש בוצעה במהלך 2009 עם תחילת הזרמת הגז המצרי והסבת תחנות הכוח גזר וחגית לגז טבעי .  כך ,  לפי תחשיב רשות החשמל לשנים 2008-2012 עתיד שינוי זה להוביל להפחתה ממוצעת נוספת של 2.2 מיליארד שקל בשנה .  זאת ,  בהתחשב בקצב הגידול המתון יחסית בביקושים לחשמל עם התאוששות המשק מהמשבר ,  אשר צפוי לפיכך למתן גם את הגידול ברכש הדלק לסוגיו .  
כפי שפורסם ב-TheMarker תקציב רכש הדלק לסוגיו של חברת החשמל ירשום ב-2010 צניחה של כ-21% לעומת 2009 ,  ויסתכם בכ-7.8 מיליארד שקל בלבד לעומת כ-10 מיליארד שקל אשתקד .  זאת ,  בעקבות הצפי לירידה דרמטית נוספת של כ-76% ברכש סולר ומזוט וירידה של 5% ברכש פחם .  במקומם יוגדל שיעור השימוש בגז טבעי לייצור החשמל ,  וזה צפוי לרשום גידול של 10.7% בנפחי הגז הנרכש .  
כאמור ,  לתקציב סל הדלקים של החברה זיקה ישירה גם להיקף ייצור החשמל בפועל - ולתחזיות הביקושים לחשמל במשק .  2009 הסתיימה בירידה של כ-2% בביקושים לחשמל לעומת 2008 .  זאת ,  כאשר עם פרסום תקציבה השנתי בדצמבר 2008 ,  חזתה חברת החשמל כי למרות המיתון במשק הביקושים לחשמל ירשמו גידול של 2.7%  ( לעומת גידול של 4% בתקציב 2008 )  .  בתחזית החברה ל-2010 קבעה החברה כי הביקושים יצמחו בשיעור של 1.7% לעומת 2009 ,  כלומר ,  יישקו לרמת הביקושים שנרשמה שנתיים לפני כן .
 בסיס התעריפים של חברת החשמל הוא למעשה אוסף הנחות יסוד שעל פיהן מתומחרת עלות ייצור החשמל ,  הולכתו וחלוקתו ,  לטווח הארוך .  כלומר ,  סל של עלויות נורמטיביות לכל אחד ממקטעי משק החשמל שתעריף החשמל אמור לכסות .  למשל ,  עלות הקמת תחנות כוח ועלויות רכש דלק  ( מקטע הייצור )  ,  עלות הקמת קווי מתח  ( הולכה )  או עלות תחנות השנאה ושירות לציבור  ( חלוקה )  .  
לראשונה נקבע בסיס התעריפים ב-97' לתקופה של חמש שנים ועודכן לאחר מכן ב-2002 .  העדכון הנוסף אשר אמור היה להתפרסם עוד ב-2007 התמהמה במשך שנתיים ועומד להתפרסם ,  באיחור ניכר ,  רק בחודש הבא - ולמקטע הייצור בלבד .  
ב-30 ביולי 2008 פירסמה רשות החשמל לשימוע ציבורי את העדכון .  מסמך זה כלל את העלויות שבהן תכיר הרשות לחברת החשמל  ( כלומר ,  עלויות שיכוסו בתעריף החשמל לציבור )  בשנים 2008-2012 וכן את שינוי תמחור החשמל ללקוחות תעו"ז  ( תעריפי עומס וזמן )  וקביעת נוסחת פיצוי בגין איחור בעדכון זה .  
הסעיף המרכזי של עלויות מקטע הייצור ,  כלל בין היתר עדכון בסיס הנכסים של החברה ,  הפחת ,  ההכרה בעלויות המימון ,  וכן כלל מקדם התייעלות של 2% בשנה .  זאת ,  כדי להבטיח במקטע הייצור תשואה על ההון העצמי של 7.35%  ( 9.8% לפני מס )  לעומת 7% כיום .  
ל-TheMarker נודע כי התעריף החדש אמור לגלם גידול של 3%-4%  ( תוספת של 600-800 מיליון שקל בשנה )  בעלויות השוטפות של חברת החשמל במקטע הייצור .  ואולם בדו"חותיה הכספיים ציינה החברה כי העדכון יביא להעלאה מסוימת של התעריפים ,  אך  " בשיעור שאינו מספיק לדעת החברה ".  
בסיס התעריפים של חברת החשמל נועד להבטיח לחברה שיעור תשואה שנתי על ההון העצמי של 7% במקטע הייצור ,  5.5% על מקטע ההולכה ו-6.2% על מקטעי החלוקה .  ואולם ,  חברת החשמל היתה רחוקה בשנים האחרונות משיעורי תשואה אלה .  
לטענתה ,  התעריפים אינם משקפים את עלויותיה בפועל ,  ואילו ברשות החשמל טוענים לחוסר ייעול במנגנוניה .  במחצית הראשונה של 2009 ,  למשל ,  רשמה החברה תשואה שלילית על ההון  ( 0.7%- במונחים שנתיים )  לעומת תשואה חיובית של 7.25% במחצית השנה אשתקד ו-5.48% בסיכום 2008 .  זאת ,  כאשר התשואה על ההון המקטע הייצור היא 3.4% לעומת תשואה שלילית של 3.7%- במקטע ההולכה ותשואה שלילית של 4.9%- במקטע החלוקה .  להערכת חברת החשמל ,  עדכון בסיס התעריפים עבור מקטעי ההולכה והחלוקה יביא לתוספת משמעותית בתקצוב השנתי של המקטעים .
 
החשמל יוזל ב-12% בפברואר
שש שנים לאחר שהחלה ,  עתידה מהפכת הגז הטבעי להביא אל המשק הישראלי שינוי דרמטי :  הורדה משמעותית בתעריפי החשמל למגזר הביתי ולמגזר העסקי - ציבורי

