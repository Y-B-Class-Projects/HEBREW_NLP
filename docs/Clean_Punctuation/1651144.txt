מלחמת האקסים :  ביגלו ניצחה את קמרון 
 >  >  מדי שנה נהנים עיתוני הבידור בהוליווד ובעולם כולו לדווח על שערוריות וגימיקים הקשורים לטקס האוסקר .  השנה נפל לידיהם סיפור עסיסי במיוחד :  הבמאים של שני הסרטים המובילים במספר המועמדויות - קתרין ביגלו וג'יימס קמרון - היו פעם זוג נשוי .  קמרון ,  55 ,  שנשוי כיום לאשתו החמישית ,  השחקנית סוזי איימיס ,  היה נשוי לביגלו במשך שנתיים ,  עד שהשניים התגרשו ב-1991 .  ביגלו ,  שמבוגרת מקמרון בשלוש שנים ,  לא התחתנה שוב .  העיתונים מיהרו לחגוג ולהכריז על  " מלחמת האקסים "  חסרת התקדים באוסקר ,  אך עד מהרה התברר שקרב אקסים מלוכלך ושערורייתי כבר לא יתרחש כאן .  ביגלו ,  אחת הנשים הבמאיות הפעילות ביותר בהוליווד ,  וקמרון ,  שנחשב לאחד המצליחים ביותר ,  טוענים בעקשנות כי הם שומרים על יחסי ידידות מאז גירושיהם .  הוכחה לכך ניתן למצוא ,  למשל ,  בסרטה של ביגלו  " ימים משונים ",  שיצא לאקרנים ב-1995 ,  ארבע שנים לאחר הגירושים ,  והופק על ידי קמרון .  קמרון וביגלו אמנם לא משתפים כיום פעולה ,  אך לדבריהם הם מתייעצים זה עם זו בנושאים שונים .  העיתונאי מייקל מוסטו ,  מהעיתון  " וילג' ווייס ",  דיווח בינואר כי היה זה בכלל קמרון שיעץ לביגלו לקבל על עצמה את בימוי  " מטען הכאב ",  כשהיתה עסוקה בפרויקט אחר .  גם בעונת הטקסים האחרונה ,  כשהשניים נשאלו שוב ושוב על טיב יחסיהם ועל היריבות ,  כביכול ,  ביניהם ,  דאגו ביגלו וקמרון  " להרגיע "  את העיתונאים ופירגנו זה לזו .  כך למשל ,  בטקס פרסי גלובוס הזהב בינואר ,  שבו זכה קמרון בפרס הבמאי הטוב ביותר ,  הוא אמר בנאום הזכייה שלו כי  " הפרס הגיע לקתרין ".  בכמה הזדמנויות קמרון ,  הידוע באגו המנופח שלו ,  אף אמר כי ישמח אם ביגלו תזכה בפרס הבימוי ,  אך הוסיף כי הוא עדיין מעוניין לקבל את פרס הסרט הטוב - לא בשבילו אלא עבור כל האנשים שעבדו קשה כל כך על סרט התלת-ממד שלו .  ביגלו ,  מצדה ,  לא ששה לדבר על יחסיה עם קמרון ,  וגם לא הזכירה את שמו בנאום הזכייה שלה .  ואולם בראיון לשבועון  " אנטרטיינמנט ויקלי "  היא אמרה כי  " אווטאר "  הוא אחד הסרטים האהובים עליה . " אתם שואלים אותי אם ראיתי את 'אווטאר' ?  ברור .  אני מתה עליו ,  מתה עליו ,  מתה עליו ",  סיפרה בהתלהבות .  האם הפרגון ההדדי זה הוא רק למראית עין ?  יש מי שטוענים שכן .  גורמים בהוליווד סיפרו לעיתון  " ניו יורק דיילי ניוז ",  כי ביגלו  " תתענג על ההזדמנות להביס את האקס שלה ".  אפילו מבקר הקולנוע הוותיק רוג'ר איברט הביע את דעתו בנושא : " כל אחד שאי פעם ראה את האקס שלו מצליח ,  חייב לראות עצמו שייך למחנה של ביגלו ",  כתב בבלוג שלו .
 
מלחמת האקסים :  ביגלו ניצחה את קמרון 
nan
