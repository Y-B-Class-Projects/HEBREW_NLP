ורדה אלשיך בשם השופטים :  רוצים עוד שכר
השופטים דורשים מוועדת הכספים של הכנסת תוספת שכר של 3.3% בגין הקפאת שכר שהתרחשה בשנת 2008 ועליה הוחלט בתחילת 2009
השופטים דורשים מוועדת הכספים תוספת שכר של 3.3% בגין הקפאת שכר 2008 שעליה הוחלט בתחילת 2009 .  תוספת זו תצטרף לעדכון שכר בשיעור של כ-0.61% שמקבלים השופטים מינואר 2010 .  
שכרם של השופטים צמוד לשכר הממוצע במשק ,  ומתעדכן בכל שנה בהתאם לשינוי שחל בו .  בתחילת 2009 הקפיאה ועדת הכספים של הכנסת את עדכון השכר ,  שהיה אמור לעלות ב-3.3% .  לשכר הממוצע צמוד גם שכרם של כ-920 עובדי ציבור נוספים בהם נשיא המדינה ,  הח"כים ,  הקאדים ,  הדיינים ובעלי משרות אלה שיצאו לגמלאות .  אם תוענק התוספת לשופטים יהיה על המדינה להעלות באותו שיעור גם את שכרם של שאר עובדי הציבור ששכרם מוצמד לשכר הממוצע .  
מתן תוספת השכר לשופטים ולשאר עובדי הציבור ששכרם צמוד לשכר הממוצע תגרור גם עדכון בשכרם של ראש הממשלה והשרים ,  הצמוד למדד המחירים לצרכן .  גם שכרם של אלה הוקפא בתחילת 2009 ,  ולפיכך עשוי להיות מעודכן כעת ב-3.8% - שיעור עלייתו של המדד ב-2008 .  
הקפאת שכרם של עובדי הציבור הסתיימה בינואר 2010 .  לכן הנשיא ,  הח"כים ,  השופטים וצמודיהם קיבלו עדכון של 0.61% בהתאם לעליית השכר הממוצע ,  ואילו ראש הממשלה והשרים קיבלו עדכון של 3.9% בהתאם לעליית המדד .  
ועדת גרונאו ,  המופקדת על שכר הח"כים ,  החליטה באחרונה שהח"כים לא יקבלו פיצוי בגין הקפאת שכרם בתחילת 2009 .  על בסיס החלטת הוועדה תיכננה ועדת הכספים לעדכן בהתאם גם את שכרם של הנשיא ,  השופטים והצמודים להם ,  כמו הדיינים והקאדים .  אלא שאתמול פנתה יו"ר נציגות השופטים השופטת ורדה אלשיך במכתב אל יו"ר ועדת הכספים ,  ח"כ משה גפני  ( יהדות התורה )  - וביקשה להעניק לשופטים עדכון שכר של 3.3% בגין הקפאת שכר 2008 .  
אלשיך טענה במכתבה כי  " במקום לעדכן את השכר על פי תכלית ההקפאה ,  כפי שבוצעה בזמנו ,  הוא מבטא למעשה הפחתה בשכר נושאי המשרה השיפוטית .  פרשנות אחרת לא תוביל אלא לכך שתחול הפחתה משמעותית בשכר השופטים .  הקפאת שכר וביטולה אינם אלא פשוטם כמשמעם ,  ביטול ההקפאה .  קרי ,  מרגע שההקפאה מתבטלת חוזר המצב לקדמותו ".  אלשייך הוסיפה כי  " למגינת לבנו נראה הדבר כניסיון לא הוגן לפעול ,  כהרגשת כולנו ,  על מנת להעמיד אותנו בפני מעשה עשוי .  זאת מבלי שאיש נועץ בנו או שיתף אותנו בניסיון זה לשנות דברים ".  
גפני אמר בתגובה : " לדעתי יש לעדכן את שכרם של השופטים כמו גם של הנשיא וצמודיהם בשיעור של 0.6% - ולא להעניק להם פיצוי של 3.3% בגין הקפאת שכרם ב-2009 ".  עם זאת ,  עקב פנייתה של אלשייך יכנס גפני את ועדת הכספים ביום שלישי הקרוב לדיון מיוחד בנושא .  גפני מעכב לפי שעה את עדכון שכרם של ראש הממשלה והשרים עד לקבלת החלטה בעניין שכרם של השופטים וצמודיהם .
 
ורדה אלשיך בשם השופטים :  רוצים עוד שכר
השופטים דורשים מוועדת הכספים של הכנסת תוספת שכר של 3.3% בגין הקפאת שכר שהתרחשה בשנת 2008 ועליה הוחלט בתחילת 2009

