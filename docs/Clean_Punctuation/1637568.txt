מי בבית מלון ,  מי באכסניית נוער
דאבוס 2010
דאבוס  >  >  3,000 האח"מים הנפגשים השבוע בדאבוס אמנם נהנים מהקרבה זה לזה - הנטוורקינג והצפיפות של מנכ"לים ,  מפורסמים ובעלי השפעה הם הערך המוסף העיקרי של הכנס - אבל רמת החיים שלהם לעתים נמוכה משמעותית ממה שהם רגילים .  הירידה ברמת החיים של המנכ"ל המצוי מתחילה במגורים - בבית המלון .  את רמת בית המלון והחדר קובעים מארגני הכנס ,  ואנשים שמשלמים עשרות אלפי דולרים כדמי כניסה לארבעה ימים ורגילים למלונות שישה כוכבים מוצאים את עצמם בחדר פשוט וקטן . " שמו אותי באכסניית נוער ",  אמר מנהל ישראלי אחד שהגיע לכנס בפעם הראשונה .  מאחר שכולם בכירים ,  רובם לא מקבלים יחס מיוחד :  הנהג לעתים ממתין בחוץ ,  אבל הם עומדים בתורים לבידוק ומכונות השיקוף הנמצאות בכניסה לכנס אחד ובתי המלון ,  בתור לבופה בארוחות ובפינות הקפה ,  בתור לצלמי הטלוויזיה ובתור לשירותים בהפסקות בין הדיונים .  מי שלא הקפיד להירשם מראש לדיון והגיע לחדר מלא - לא ייכנס .  בדאבוס יש סדרה מורכבת של מעגלים ,  מעמדות ותפקידים .  חברי הכנס זכאים להיכנס לכל הדיונים הפתוחים ,  אבל יש גם מועדונים של ראשי תעשיות ,  שרק בכירי התעשייה העולמית מוזמנים אליהם - בענפי הטכנולוגיה ,  הפיננסים ,  המדיה ,  האנרגיה ואחרים .  ויש עוד מעגל ,  של החברים בקבוצות הדיון והמדיניות של ארגון הפורום הכלכלי העולמי .  החברות במועדונים חשאית ,  וכאשר מנכ"ל מגלה שקולגה שלו אינו במרכז הקונגרסים - המשמעות היא שהוא נמצא באירוע שהוא עצמו לא הוזמן אליו .  לאחר מכן יש את ארוחות הצהריים והערב :  האוכל אינו איכותי במיוחד ,  אבל הארוחות מאפשרות מפגשים אינטימיים יותר .  גם הארוחות מתחלקות לשניים :  אלה שמאורגנות על ידי הפורום הכלכלי ,  לעתים בתשלום נוסף ,  וארוחות פרטיות שמאורגנות על ידי חברות ואנשים בעלי מוניטין .  הכניסה לארוחות הפרטיות היא רק בהזמנה ולאחר מיון קפדני .  אפילו בתגי הכניסה של באי הכנס יש מעמדות :  חברים מלאים בכנס ובני זוגם נושאים תג לבן ,  אנשי תמיכה טכנית נושאים תג סגול ,  לעיתונאים יש תגים בזהוב-כתום ,  ולמשלחות של אורחים מיוחדים יש תגים בצבע ירוק .  אבל למרות הצפיפות ,  בתי המלון והתורים ,  לא צריך לרחם על אנשי דאבוס :  בסוף יום ארוך של דיונים ,  ארוחות ,  מפגשים וטיפוח הרשת החברתית האישית יש להם מבחר של חמש עד עשר קבלות פנים ,  קוקטיילים וגם מסיבות שנמשכות עד השעות הקטנות של הלילה .  כבר בסוף היום הראשון ,  למשל ,  נאלצו מוזמני דאבוס לבחור בין מסיבה של המו"ל הגרמני הוברט בורדה ,  קוקטיילים של kpmg ורויטרס ,  מסיבת בוליווד או בר בחסות ממשלת דרום אפריקה .  ברובם זרמו יינות משובחים ,  אח"מים התחכחו ,  מתאבנים הוגשו ,  ומתנות חולקו ביציאה .
 
מי בבית מלון ,  מי באכסניית נוער
דאבוס 2010

