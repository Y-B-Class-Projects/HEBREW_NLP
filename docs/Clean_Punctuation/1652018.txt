יובל בן זאב :  ממליץ על מניות ,  מרוויח 8 מיליון שקל 
בכירי כלל פיננסים ברוקראז' - רונן ויסרברג ,  נאור אל-חי ויובל בן זאב - הדהימו אתמול את שוק ההון .  השלושה השתכרו 32 מיליון שקל ב-2009 - והתברגו בצמרת מקבלי השכר הגבוה בקרב החברות הציבוריות
 >  >  דמי הניהול והשכר שהרוויחו שלושת בכירי כלל פיננסים ברוקראז' - רונן ויסרברג ,  נאור אל-חי ויובל בן זאב - הצליחו להדהים אתמול את שוק ההון בכלל ואת עובדי ענף הברוקראז' בפרט ,  שדווקא מורגלים בתנאי שכר מפנקים ,  לאחר שהשתכרו ביחד 32.1 מיליון שקל ב-2009 .  ויסרברג ,  אל-חי ובן זאב הם גם בעלי מניות בכלל פיננסים ברוקראז' ,  ומחזיקים ב-40% מהחברה לצד בעלת השליטה ,  כלל פיננסים ,  מקבוצת אי.די.בי של נוחי דנקנר ,  המחזיקה ב-60% הנותרים .  ויסרברג מחזיק ב-20% מהחברה ודמי הניהול שלו הסתכמו ב-15.7 מיליון שקל ;  ואילו אל-חי ובן זאב מחזיקים בכ-10% מהחברה ולכן לקחו הביתה כ-8.2 מיליון שקל כל אחד .  המספרים האלה שולחים את בכירי כלל פיננסים ברוקראז' - חברה בת של בית ההשקעות כלל פיננסים - אל צמרת רשימת בעלי השכר הגבוה בקרב החברות הציבוריות .  ב-2008 ,  למשל ,  הסתכמה עלות השכר של מנכ"לית בנק לאומי גליה מאור בכ-4.4 מיליון שקל .  מאור אמנם לא קיבלה בונוסים באותה שנה וב-2009 עלות שכרה תהיה גבוהה יותר ,  ובכל זאת אפשר לקבל כאן מושג לגבי הפרופורציות :  מאור מנהלת בנק ששוויו כ-25 מיליארד שקל ,  שייצר בשלושת הרבעונים הראשונים של 2009 רווח של 1.5 מיליארד שקל ,  ומנהל פיקדונות של הציבור בהיקף של כ-250 מיליארד שקל .  לעומת זאת ,  שווי השוק של החברה האם ,  כלל פיננסים ,  הוא כ-400 מיליון שקל .  הפליאה בשוק התייחסה בעיקר לדמי הניהול של יובל בן זאב .  בן זאב מוכר בשוק כאחד האנליסטים הוותיקים והמנוסים .  ההמלצות שלו הן לעתים בעלות השפעה משמעותית על מחירי ניירות הערך בשוק ,  בשל המוניטין שצבר וכן מאחר שהוא מככב בטלוויזיה - עובדה התורמת להשפעתו .  שכר של יותר מ-8 מיליון שקל לאנליסטים הוא שכר מדהים .  לשם השוואה ,  אלון גלזר מלידר שוקי הון ,  שאותה עזב בן זאב לפני כשש שנים ,  מרוויח על פי הערכות עשרות אלפי שקלים בחודש - וגם לאחר קבלת בונוס שכרו ככל הנראה מסתכם בפחות ממיליון שקל .  הקריירה של גלזר מקבילה לזו של בן זאב ,  הן מבחינת הוותק ,  הניסיון והמוניטין והן מבחינת החשיפה בכלי התקשורת והשפעתו על השוק .  בנוסף ,  גלזר מחזיק ב-0.9% מלידר שוקי הון - אחזקה ששוויה 1.8 מיליון שקל .  שכרו אמנם לא נמוך ,  אך רחוק משכרו של בן זאב .  גלזר ,  כמו בן זאב ,  מנהל מחלקת מחקר ,  אלא שבעוד שגלזר נותר שכיר בלידר שוקי הון ,  בן זאב נהפך לאיש עשיר מאוד .  עקב חשיפת השכר של בן זאב התחדדה נקודה חשובה באשר לפעילות אנליסטים בצד הסל סייד  ( sell side )  - הצד המספק המלצות לגופים מוסדיים של בתי השקעות אחרים ,  בניגוד לביי סייד  ( buy side )  ,  שהמלצותיו מיועדות לגופים המוסדיים של בית ההשקעות שאליו הוא שייך  ( ראו פרשנות )  .  האנליסטים האלה הם חלק ממכונה משומנת הקרויה ברוקראז' ,  העוסקת בשיווק ניירות ערך במטרה להרוויח עמלות מעסקות .  אין זה אומר כי האנליסטים מפרסמים המלצות הקשורות לעסקות בניירות ערך ,  שכן מעשים מסוג זה יכולים להכתים קשות את המוניטין שלהם ולהכעיס את הגופים המוסדיים שלהם הם מספקים המלצות - אבל ,  האנליזה ניתנת כשירות מוסף ללקוחות חיצוניים ,  העובדים עם הברוקראז' ומעוניינים לרכוש ניירות ערך .  כך אנליסט יכול להמליץ ,  למשל ,  ללקוחותיו לרכוש מניות בנק הפועלים ,  ולקוות כי אם ישתכנעו הם יבצעו את הרכישה דרך מחלקת הברוקראז' שאליה הוא משתייך .  עד היום מנהלי מחלקת מחקר היו רחוקים מהסכומים האלה .  אלא שבשנים הקרובות ייתכן שאנליסטים נוספים יתחילו להרוויח מיליוני שקלים ,  שכן בשל המלחמה הסוערת בשוק הברוקראז' ,  אימצו בתי השקעות נוספים מודל המצוי במחלוקת ,  שלפיו העובדים מקבלים אחוזים מחברת הברוקראז' .  הרעיון מאחורי שיתוף העובדים באחזקות בחברה הוא לתמרץ אותם להשיג רווחים גבוהים באמצעות תנאים אטרקטיבים .  עם זאת ,  המודל הזה שנוי במחלוקת והמקרה של כלל פיננסים ממחיש זאת בצורה הטובה ביותר .  בשל המודל הזה ,  כלל פיננסים נפרדת מ-32 מיליון שקל שניתנים כדמי ניהול לשותפים שלה בחברות הבנות - בעוד שאם כל החברה היתה שייכת לה והיא היתה מעסיקה עובדים שכירים ,  היא היתה יכולה לתת להם משכורות גבוהות ולהשאיר את רוב דמי הניהול שמהם נפרדה אצלה ,  כך שהרווח שלה מהברוקראז' יהיה גבוה יותר .  כאן ,  כמובן ,  צריך לציין כי הרווחים מחברת הברוקראז' של כלל קיזזו את ההפסד של כלל פיננסים ,  כך שהסתכם בכ-140 מיליון שקל ולא יותר מזה .  חלק הארי של המשכורות :  מהנוסטרו בחינת תוצאות שלושת בכירי חברת הברוקראז' בכלל פיננסים העלתה שאלה מעניינת - איך הם הרוויחו סכומים כאלה ?  על פי דיווחי החברה ,  הכנסות חברת הברוקראז' ב-2008-2009 נשארו באותה רמה  ( ההכנסות משירותים פיננסיים ב-2008 היו כ-99 מיליון שקל וב-2009 - כ-102 מיליון שקל )  .  ב-2008 שכרו של ויסרברג היה כ-6 מיליון שקל ,  זאת בעבור 20% מרווחי חברת הברוקראז' ,  כלומר רווח של כ-30 מיליון שקל .  ב-2009 שכרו של ויסרברג הסתכם בכ-15.7 מיליון שקל ,  כלומר מדובר ברווח של כ-78.5 מיליון שקל לחברת הברוקראז' .  מאחר שההכנסות משירותים פיננסיים אינם רק של חברת הברוקראז' ,  הרי שמקורו של רווח כזה חייב להימצא במקורות הכנסה אחרים .  אתם בוודאי שואלים מהיכן התקבלה תוספת ההכנסה .  התשובה נעוצה בסעיף קטן שנקרא נוסטרו .  מאחר שהנוסטרו של כלל פיננסים נחלק בין החברות הבנות ,  התגמול של בכירי הברוקראז' כולל את חלקם ברווחי הנוסטרו .  הכנסות הנוסטרו ב-2009 הסתכמו בכ-90 מיליון שקל והרווח - כ-57 מיליון שקל .  ב-2008 הפסיד הנוסטרו כ-70 מיליון שקל .
 
יובל בן זאב :  ממליץ על מניות ,  מרוויח 8 מיליון שקל 
בכירי כלל פיננסים ברוקראז' - רונן ויסרברג ,  נאור אל-חי ויובל בן זאב - הדהימו אתמול את שוק ההון .  השלושה השתכרו 32 מיליון שקל ב-2009 - והתברגו בצמרת מקבלי השכר הגבוה בקרב החברות הציבוריות

