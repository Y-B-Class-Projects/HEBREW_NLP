שלום עכשיו :  בימין מנצלים מות הקצין מגולני
בתנועת השמאל טוענים כי גורמי ימין מנצלים את נפילתו של קצין צה"ל רס"ן אלירז פרץ ,  כדי להכשיר את דעת הקהל להשארת הבתים ביישוב עלי ,  המיועדים להריסה
בתנועת  " שלום עכשיו "  תקפו הבוקר  ( ראשון )  גורמים בימין ,  בטענה שאלה מנסים לנצל את מותו של רב סרן אלירז פרץ ,  שנהרג בסוף השבוע בהיתקלות ברצועת עזה ,  על מנת להכשיר בעיני דעת הקהל את השארת הבתים בשכונת היובל ביישוב עלי .  מדובר בבתים שבהם מתגוררות משפחתו של פרץ ומשפחתו של רב סרן רועי קליין ,  שנהרג במלחמת לבנון השנייה .  לפי החלטת בג"ץ ,  ביתם של פרץ וקליין מיועדים להריסה וזאת בעקבות עתירה שהגישה  " שלום עכשיו ".  בעתירה נטען כי 12 בתים בשכונה נבנו ללא תב"ע  ( תוכנית בניין עיר )  מתאימה .
 מזכ"ל תנועת  " שלום עכשיו "  יריב אופנהיימר אמר לוואלה !  חדשות כי  " לא מדובר במשפחות הנופלים ,  אלא בגורמים בימין שמנסים לנצל את הטרגדיות הללו של משפחת פרץ ומשפחת קליין על מנת ליצור שינוי בדעת הקהל בעניין המאחזים .  הגורמים הללו לא בוחלים באמצעים ,  לרבות הטעיית הציבור ,  כמו להציג את החלטת בג"ץ כאילו ניתנה לאחר שהבנים נפלו ולהציגה כאילו זו מכה שניחתה לאחר הטרגדיות ". 
אופנהיימר הוסיף כי  " מי שצריך לבוא אליהם בטענות אלה הם תנועת 'אמנה' ומועצת יש"ע ,  שמכרה את הבתים בשכונת היובל בידיעה שאינם חוקיים .  עוד לפני שהמשפחות נכנסו לבתים הוצאו נגדם צווי הריסה .  אנו חשים צער עמוק למשפחות הנופלים ומשתתפים באבלן ומקווים שתנועת 'אמנה' ומועצת יש"ע יפעלו לתקן את הנזק ולדאוג להם לדיור חלופי ". 
אופנהיימר הוסיף ואמר כי  " למרות הטרגדיה הקשה ,  בסופו של יום יש חוק שחל על כולם ,  ימין ושמאל ומשפחות משני צדי הקשת הפוליטית ועם כל הכאב שהוא גדול וקשה ,  זה עדיין לא יכול לאפשר הכשרה של מאחז .  אנשים בימין רואים במקרים כאלה הזדמנויות להרוויח נקודות בדעת הקהל וללחוץ על בג"ץ לוותר על עקרון שלטון החוק ועל הדרך להשתלח גם באנשי 'שלום עכשיו' ". 
תושב השכונה אמר אמש כי  " אני לא רואה מציאות שבה המדינה הורסת את ביתם של אלירז ורועי ,  אבל אם הייתי נשאל לפני יומיים האם יכול להיות שאלירז ימות הייתי אומר לך שזה לא ייתכן ,  כך שבמדינה שלנו הכל יכול לקרות לצערנו ".  
תושב השכונה הוסיף כי  " איננו רוצים לעשות את הקישור בין מותו של אלירז להריסת הבתים .  אסור להרוס את השכונה מהסיבה הפשוטה שהיא נבנתה כחוק .  זו שכונה נורמטיבית שהאנשים שחיים בה משרתים את המדינה ברמ"ח אבריהם ומותם של אלירז ורועי מעידים על האנשים שחיים בה .  אלירז ,  רועי וקצינים נוספים שמתגוררים כאן באו לעלי כי הם הבינו שזה המקום הנכון לגדל את ילדיהם וזה המקום הכי טבעי עבורם לגדול בו ". 
סא"ל איציק שדמי יו"ר ועד מתיישבי בנימין ,  אמר בתגובה כי  " המאבק הנבזי של השמאל הקיצוני להרס בתי הקצינים רועי קליין ואלירז פרץ בגבעת היובל נובע משנאתם החולנית להקמת יישובים יהודיים ,  כל יישוב יהודי ברחבי נחלת אבותינו ביהודה ושומרון .  יריב אופנהיימר וחבריו בשמאל הקיצוני הינם חבורת מגלגלי עיניים צבועה ששלטון החוק מעניין אותה כקליפת השום .  מעולם לא עתרה 'שלום עכשיו' נגד אלפי בתי הערבים הבלתי חוקיים שנבנים ביהודה ושומרון וכל משאביהם הכספיים מושקעים ברדיפה אחר אחיהם היהודים ". 

שלום עכשיו :  בימין מנצלים מות הקצין מגולני
בתנועת השמאל טוענים כי גורמי ימין מנצלים את נפילתו של קצין צה"ל רס"ן אלירז פרץ ,  כדי להכשיר את דעת הקהל להשארת הבתים ביישוב עלי ,  המיועדים להריסה

