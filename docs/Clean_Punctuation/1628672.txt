אפשר לבנות ישוב ירוק - בזול 
תכנון ירוק
 >  >   " בנייה ירוקה ?  מה זה בכלל ?  "  לתגובות תמהות מעין זו ולאחרות הדומות לה ברוחן זכיתי כשהגעתי לישראל מארה"ב לפני כ-20 שנה עם תואר שני באדריכלות בת-קיימא .  זה היה בסוף שנות ה-80 :  מחירי הנפט צנחו ,  בעיות אקלימיות בבניינים נפתרו בהפעלת המזגן ,  דחפורים יישרו גבעות והפכו טבע לגושי בטון ,  אתרי בנייה נוהלו תוך פגיעה בסביבה ואיש לא חשב על משאבים מתכלים או בחן את האפשרות כי פסולת בניין יכולה להזיק לבריאות .  כמעט ויתרתי על העיסוק במקצוע ,  אלא שאז משהו התחיל לזוז :  יצרנים החלו להציג מוצרים ללא קרינה מייננת ,  לקוחות סירבו לקנות דירות ללא בולמי רעש ודודי שמש נהפכו לחובה .  אני מצאתי את עצמי יוזם את הקמתו של ישוב שיוכל להיות הזדמנות ליישם את העקרונות שאליהם הטפתי .  כעת עמדתי מול המבחן האמיתי .  האם ניתן לבנות תוך התחשבות בסביבה ובאקלים במחיר שיתאים לכיסו של הרוכש הישראלי ?  יצאתי לדרך בשאיפה לשלב בין הצרכים הכלכליים ,  החברתיים והסביבתיים .  יחד עם צוות יועצים העמדנו רחובות על קווי גובה ,  צמצמנו חפירות ופגיעה בשטח ושמרנו על כל עץ שאפשר .  אספנו אדמה מקומית כדי לכסות את השטח לאחר הבנייה ,  יישמנו תוכנית כלכלית לחיסכון בתשתיות ותיכננו דגמי שינוי והתפתחות עתידיים .  הבתים תוכננו ליעילות אנרגטית ,  שוברי לחץ הותקנו בכל כניסה וחסכמים בברזים הקטינו את צריכת המים .  בחרנו ככל הניתן בחומרים טבעיים שאינם פולטים רעלים - ויצאנו לבנייה .  ב-2001 נכנס הדייר האחרון לביתו והגיע שלב הסיכומים .  מצאנו כי השקעתנו השתלמה :  הישוב השתלב נפלא בסביבתו ,  תוך פגיעה מינימלית בה ,  היער שסביבו נהפך למקור משיכה למטיילים ,  השיווק המוקדם הצליח מעבר למשוער עקב התכנון המוצלח וכך נחסכו מיליוני שקלים ,  בית הספר התאכלס מיד ,  בית הכנסת נהפך שוקק ,  הבתים הסבו עונג רב למתגוררים בהם והחזקתם התבררה כפשוטה וזולה .  במיוחד צומצמו ימי הפעלת המזגן .  לסיום נבחנו העלויות - התברר שעלות הקמת הישוב היתה זולה ב-40% מכל ישוב אחר שנבנה בסביבה .  לבנות ירוק זה לא יקר כפי שיטענו אחדים .  לבנות ירוק זה לבנות טוב ,  נכון ,  יעיל ,  להשקיע בפרטים החשובים ,  להשיג תוצאות חברתיות וסביבתיות ולעתים קרובות מאד לקבל גם דיווידנדים כלכליים לא מבוטלים .  הכותב הוא אדריכל ומתכנן ישובים בגליל

אפשר לבנות ישוב ירוק - בזול 
תכנון ירוק

