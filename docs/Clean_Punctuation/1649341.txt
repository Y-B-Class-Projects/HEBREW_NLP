יו"ר הפועלים לשעבר דני דנקנר נחקר באזהרה
היו"ר לשעבר נחקר בימים האחרונים ביחידה הארצית לחקירות הונאה בחשד לעבירות פליליות בתחום טוהר המידות בעת שכיהן כיו"ר הבנק הגדול בישראל .  דנקנר : " משתף פעולה - יש לי אמון ברשויות "
  ( צילום :  נועם כהן וגדעון צנטנר ,  עריכה :  גדי וינסטוק ,  קריינות :  אילן שניג ) 
המשטרה הודיעה היום  ( רביעי )  כי יו"ר בנק הפועלים לשעבר דני דנקנר נחקר בימים האחרונים באזהרה ביחידה הארצית לחקירות הונאה בחשד לעבירות בתחום טוהר המידות בעת שכיהן כדירקטור וכיושב ראש הבנק בין השנים 2005-2008 .  
דנקנר סיים את תפקידו בעקבות התערבות של נגיד בנק ישראל הפרופ' סטנלי פישר ובניגוד לעמדתה הראשונית של בעלת השליטה בבנק ,  שרי אריסון .  כיום הוא מכהן כדירקטור בבנק הפועלים-שווייץ .  וכמנכ"ל קבוצת אריסון השקעות .  מקבוצת אריסון נמסר בתגובה : " דני דנקנר נמצא בעבודה באופן רגיל ". 
דנקנר עצמו מסר אחר הצהרים בתגובה להודעת המשטרה : " מטעמים מובנים ,  אין בכוונתי להתייחס לפרסומים שונים בנושא .  אני קורא לכבד את החקירה וקורא לאפשר לבצעה ללא כל התערבות ".  דנקנר הוסיף ואמר כי יש לו אמון מלא ברשויות וכי בכוונתו להמשיך ולשתף איתן פעולה באופן מלא . " כולי תקווה כי העניין יובהר עד תום ויבוא לסיומו בהקדם האפשרי ",  דברי דנקנר .
 דנקנר סיים את תפקידו כיו"ר הפועלים בתחילת חודש אוגוסט 2009 בתום מאבק ממושך ומתוקשר בין הנהלת הבנק לבין בכירי בנק ישראל ,  ובראשם הנגיד סטנלי פישר והמפקח על הבנקים רוני חזקיהו .  
בבנק ישראל סירבו לאורך כל התקופה לפרט ולפרסם את הנסיבות בגינן דרשו בבנק המרכזי את הדחתו של היו"ר - עובדה אשר הובילה לעימות בין פישר לבין בעלת השליטה בבנק הפועלים ,  שרי אריסון ,  אשר טענה כי לא הוצגו בפניה סיבות משכנעות דיין על מנת להצדיק את הדחתו של יו"ר הבנק .
 בהתאם להסדר שהושג בסופו של דבר ,  דנקנר כיהן החל מחודש אוגוסט ועד לתום שנת 2009 כחבר דירקטוריון הבנק וחקירתו במשטרה החלה ,  על פי הדיווחים ,  לאחר שסיים כהונתו זו .  את דנקנר מחליף בתפקידו כיו"ר הפועלים מזה כחצי שנה יאיר סרוסי שנבחר לתפקיד ע"י ועדה בהרכב מוסכם בין בנק ישראל והנהלת הפועלים .  
מבנק הפועלים נמסר בתגובה כי  " החקירה שבה מדובר אינה מתנהלת נגד הבנק .  הבנק ממשיך להתנהל בהתאם לתוכניות הרגילות ואין בחקירה כדי להפריע לפעילותו ואנו מקווים שהחקירה תסתיים בהקדם ".  
מבנק ישראל נמסר בתגובה כי  " הפיקוח על הבנקים מבקש להבהיר כי יש לו אמון בבנק הפועלים וכי הוא עוקב אחר ההתפתחויות בנושא ". 
עדכון ראשון :  14:49

יו"ר הפועלים לשעבר דני דנקנר נחקר באזהרה
היו"ר לשעבר נחקר בימים האחרונים ביחידה הארצית לחקירות הונאה בחשד לעבירות פליליות בתחום טוהר המידות בעת שכיהן כיו"ר הבנק הגדול בישראל .  דנקנר : " משתף פעולה - יש לי אמון ברשויות "
 
