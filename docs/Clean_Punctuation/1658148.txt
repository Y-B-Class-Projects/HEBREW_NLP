זכיינית כביש 6 מבקשת לדחות תשלום 50 מיליון שקלים למדינה
זכיינית פרויקט כביש חוצה ישראל ,  חברת דרך ארץ ,  ביקשה מהמדינה לדחות בשנתיים תשלומים בסך כ-50 מיליון שקלים
זכיינית פרויקט כביש חוצה ישראל ,  חברת דרך ארץ ,  ביקשה מהמדינה לדחות בשנתיים תשלומים בסך כ-50 מיליון שקל בגין ההכנסות מכביש האגרה .  מדובר בתמלוגים שלהם זכאית המדינה בגין המחצית השנייה של 2009 והמחצית הראשונה של 2010 .  זאת ,  לאחר שבשנה שעברה הסכימה המדינה לדחות תשלום נוסף של הזכיינית בסך כ-14 מיליון שקל בגין הכנסות הכביש ב-2008 .  דרך ארץ - שבבעלות אפריקה ישראל ,  שיכון ובינויו-canadian highway ,  סיימה את 2009 בהפסד של 231 מיליון שקל ,  כשהיא נושאת גירעון בהון של 432.5 מיליון שקל .  
בחוזה הזיכיון שנחתם בין המדינה לדרך ארץ נקבע כי המדינה תעמיד לזכיינית רשת ביטחון להבטחת פדיון מינימלי מהאגרה .  מנגנון זה קבע כי אם הכנסות הכביש בפועל יהיו נמוכות מתחזית המדינה ,  תשלם המדינה לזכיין כ-72% מההפרש .  ואולם אם ההכנסות בפועל יהיו גבוהות מתחזית המדינה ,  ישלם הזכיין למדינה כ-51% מההפרש .  ב-2007 עלו הכנסות הזכיינית בכביש מעל לתחזיות המדינה - והיא נדרשה להעביר תמלוגים בסך 14 מיליון שקל .  
את 2009 סיימה הזכיינית עם הכנסות בסך 547 מיליון שקל ,  לעומת 486 מיליון שקל בתחזית המדינה ,  כלומר היא תידרש להעביר למדינה 34 מיליון שקל .  ואולם מתוך סכום זה העבירה דרך ארץ למדינה 3 מיליון שקל בלבד .  לפני חודשיים היא פנתה למדינה בבקשה לדחות את תשלום יתרת הסכום בגין המחצית השנייה של 2009 ,  וכן את הסכום שבו תידרש להעביר בגין המחצית הראשונה של 2010 לסוף מרץ 2012 .  
בשנה האחרונה נקלעה דרך ארץ למצוקה תזרימית בעקבות הקדמת ביצוע ההרחבות בכביש ונתמכה בהלוואות בעלים .  החברה סיימה ביצוע הרחבות בהיקף כ-150 מיליון שקל ,  אך עומדת בשלוש השנים הבאות בפני פרויקטי הרחבה נוספים בהיקף כולל של 270 מיליון שקל .  
את 2009 סיימה דרך ארץ ברווח תפעולי של 231.5 מיליון שקל ,  לעומת 127.3 מיליון שקל בלבד ב-2008 .  ואולם רווח זה נמחק כתוצאה מהוצאות מימון בסך 472.4 מיליון שקל ,  לעומת הכנסות מימון בסך 75.2 מיליון שקל ב-2008 .  את 2009 סיימה דרך ארץ בהפסד של 230.9 מיליון שקל ,  לעומת רווח של 151.4 מיליון שקל בשנה לפני כן .  הזינוק בהוצאות המימון נובע בעיקר משיערוך האופציה שמחזיקה המדינה לרכישת 49% מהחברה  ( אופציה צמודת מדד הנושאת בריבית שנתית של 8% )  .  
דו"חות דרך ארץ  ( חברת פרויקט )  מוצגים כדו"חות נכס פיננסי ,  ולכן למחיר ההיוון של האופציה נודעת השפעה על שורת רווח והפסד של החברות .  הירידה בריבית החוב בחודשים האחרונים הביאה לעליית שווי האופציה - ומכאן להפסד המדווח .  
אפריקה ושיכון ובינוי מחזיקות בזכיינית 19% בדילול מלא  ( אם תמומש האופציה )  ,  ולכן ירשמו בגין תוצאות אלה הפסד בסך 47 מיליון שקל .
 
זכיינית כביש 6 מבקשת לדחות תשלום 50 מיליון שקלים למדינה
זכיינית פרויקט כביש חוצה ישראל ,  חברת דרך ארץ ,  ביקשה מהמדינה לדחות בשנתיים תשלומים בסך כ-50 מיליון שקלים

