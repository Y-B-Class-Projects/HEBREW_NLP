עולם חדש-ישן
מעצבי העל רוצים שתלבשו החורף נשיות נוסח מד מן או לוק גברי בחליפה נשית של שנות ה-20 .  האם החזרה לעבר מוכיחה שהפחד מנהל את עולם האופנה ? 
החורף אמנם עוד לא כאן ,  אבל התמונה שמחלקת את העונה למגמות ברורה בהחלט .  הנשיות השופעת חזרה לחיינו בגדול והיא נושאת את רוח שנות ה-50 ,  שהביאה איתה את המותניים המודגשים והשדיים המחוטבים ,  לצד הנשיות המשוחררת של הסבנטיז .  החנויות עמוסות בפריטים שמציגים קו נקי ,  אורכי בד מתחשבים וגוונים שקטים שמתאימים להכל ,  וכל אלה הופכים את הקולקציות של העונה להתגלמות המלתחה הבסיסית ואת הבגדים להכרחיים ,  אלה שכל סטייליסטית תציין כשישאלו אותה מה כל אישה חייבת בארון .
 אם מעבדים את כל הנתונים הללו ,  מגלים כי למעשה ,  מה שמנחה את עיצוב הבגדים בעונות האחרונות הם היעדר של שינוי ועמידה מביכה במקום ,  כמו גם הדאגה שיהיה נוח  לקנות וללבוש .  עונה באה ,  ועונה הולכת ,  אך בשנתיים האחרונות ניכר שמלבד כמה ניצוצות של אור ,  ישנה צעידה בטוחה לעבר מיחזור חוזר של אותן האנקדוטות .  היאחזות בלתי מתפשרת בעמודי התווך של העולם הישן .
 זמן קצר לאחר תום מלחמת העולם השנייה ,  ושנייה לפני תחילתן של שנות ה-50 ,  הציג כריסטיאן דיור לעולם את המראה החדש ,  שופע הבד ומדגיש המותניים ,  שנעדר ממציאות חייהן של רוב הנשים בשנים הקשות והאפורות של המלחמה .  הנהנתנות שגלומה בעודפי הבד וחזרתה של גזרת שעון החול ,  הרגיעה והפתיעה את הסובבים ,  שחשו לפתע מוצפים בעושר .  אותו עושר שמרק ג'ייקובס ניסה להדגיש בקולקציית חורף 2011 שלו ללואי ויטון .  ג'ייקובס הציג לכאורה שינוי ,  כשדאג לדוגמניות בעלות גזרה נשית במיוחד ,  ואפילו העלה דוגמנית למידות גדולות על המסלול .  בפועל ,  הוא החזיר את העולם לאחור .
 החיפוש אחר העולם הישן וההתרפקות עליו ,  אינם נובעים אלא מפחד ,  שמוביל לאחיזה במוכר והברור .  לכן ההעמדה של נשיות מול גבריות ,  וצבאיות שמסרבת לרדת מהפרק .  בשנות ה-50 החזרה של המחוך נבעה מהסיבה הפשוטה שבשנות המלחמה נשים החלו לצאת לעבודה ,  ולהרחיב את מנעד האפשרויות הצר שהיה מנת חלקן .  עם השיבה מהמלחמה היה צריך להשיב את הדברים על כנם .  המראה החדש ,  עם המחוך הנינוח יותר סייעו בכך ,  אך השלמת המהלך היתה בזכות הקונטרה שהגיעה מצד בגדי הנוחות והפינות הספורות שבהן האופנה ייצרה גבריות לנשים .  נעלים שטוחות נמכרו לצד עקבי סטילטו ,  ולצד המראה החדש והמנופח ,  נשים יכלו לרכוש גם פריטים פרקטיים ופשוטים .  הכל כדי למסמס את העין והלב מהחזרה למושגים סדורים של נשיות וגבריות .
 אז והיום ,  הפעולה נראית זהה למדי .  לצד השמלות הנשיות של ויטון ,  מיו מיו ופראדה ,  מגמת הגבריות נותנת את אותותיה ,  כאילו היא עזבה לרגע ושבה מחדש .  קצוות .  זה כל מה שעולם האופנה יכול להציע בעונות האחרונות .  עושר מול צניעות ;  נשיות מול גבריות ;  נוקשות מול רכות ;  ועוד מיני צמדים מנוגדים .  הבעיה של ההליכה המדודה הזו על הקווים ,  היא שבשום רגע לא מתבצעת החצייה שלהם .  אנו רחוקים שנות אור מהאנדרוגיניות של סוף המאה ה-20 .  לפחות ביחס לכל ההתרחשויות שהעדשה המרכזית מסוגלת לתפוס .  כך גם החידוש של השימוש בעור ,  שתפס תאוצה בשתי העונות האחרונות ,  אינו מחזיק כחידוש ,  משום שאנו לא מסוגלים להיפרד מהנוכחות הכבדה והכואבת של הפרווה .  זו שרק ממתינה להשתלבות של הזהב בה ,  כדי לחוש את החמימות של הכסף הישן .
 ראש השנה שלנו ,  כמו גם יתר החגים שמלווים אותו ,  משתלבים השנה עם שבועות האופנה הגדולים והמרכזיים ,  שמציגים את הקולקציות של עונת הקיץ של 2011 .  לקראת השנה והעונה החדשה ,  אפשר לקוות לבגדים שידרשו רגע של השהייה ,  ושיצליחו להתנתק מהאזיקים שלא מאפשרים להם לזוז ולהפתיע .  לצפות לריגוש שכרוך בסימני שאלה .
 
עולם חדש-ישן
מעצבי העל רוצים שתלבשו החורף נשיות נוסח מד מן או לוק גברי בחליפה נשית של שנות ה-20 .  האם החזרה לעבר מוכיחה שהפחד מנהל את עולם האופנה ? 

