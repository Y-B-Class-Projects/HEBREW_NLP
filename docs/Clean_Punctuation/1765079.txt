חסין : " זה היה כמו לידה "
 מאמן מכבי חיפה שחרר לחץ אחרי ה-53:54 על פרנקפורט .  אריק אלפסי על ניצחון ברק נתניה :  מקווה שזה ישפיע על הליגה
אולי מכבי חיפה בדרך לצאת מהמשבר שפקד אותה בשבועות האחרונים ?  הירוקים מהכרמל ,  שמשחקם ביום רשון נגד מכבי ראשון לציון נדחה ,  השיגו הערב  ( שלישי )  ניצחון חשוב ,  אבל בעיקר שיפרו את המוראל אחרי 53:54 על פרנקפורט במחזור הרביעי ביורוצ'אלנג' .  הקבוצה של אלעד חסין ,  שסוגרת את טבלת ליגת העל ,  הופיעה למשחק אחרי רצף של ארבעה הפסדים ,  ובמשחק לא גדול בנשר היא הצליחה לרשום ניצחון שני העונה במפעל השלישי בחשיבותו .
 אחרי המנוחה שנכפתה אליה ,  חיפה עלתה למשחק מול הגרמנים בידיעה שניצחון ישפר את סיכוייהם להמשיך לשלב הבא .  חיפה ,  שניצחה כבר בסיבוב הראשון את פרנקפורט ,  השלימה ניצחון כפול לא מעט בזכות יכולת מצוינת של סילבן לנדסברג ,  שהיה הבולט מבין קלעי הירוקים וסיים משחק טוב עם 16 נקודות .  מעבר לכך ,  הקבוצות התאפיינו בהגנות קשוחות שגרמו גם לסקור הנמוך בסופו של דבר .  את סל הניצחון קלע לנדסברג מהקו חמש שניות לסיום .
 מכבי חיפה פתחה עם דרק לאו ,  רוברט רות'בארט ,  לארי אובאנון ,  סילבן לנדסברג ואלישי כדיר בחמישייה .  פרנקפורט הייתה דומיננטית יותר בדקות הראשונות ,  אבל לאו שמר את המקומיים בתמונה עם ארבע נקודות .  רות'בארט לחץ על הדוושה ועם שש נקודות וחמישה ריבאונדים הוא הוריד את הירוקים ביתרון 12:13 .  האורחים מגרמניה החלו לתפוס ביטחון ברבע השני כשג'רמיין באקנור העלה כבר לשש הפרש והשאיר את הירוקים מאחור .  לנדסברג ורובינסון החזירו את הירוקים והורידו אותם ביתרון 27:29 אל המחצית .
 המומנטום שינה כיוון עם פתיחת הרבע השלישי ,  אבל לנדסברג קלע את הנקודה ה-12 שלו שהעלתה את הירוקים ל-33:37 .  אובאנון דייק בהמשך מהקו ולאו קלע 25 שניות לסיום הרבע כדי לכפות 43:43 בסוף הרבע .  ההגנות המשיכו להיות חלק חשוב במשחק גם ברבע האחרון ,  מרקו קילינגסוורת' קלע את שתי הנקודות הראשונות שלו במשחק 5:30 דקות לסיום ,  אבל זה המשיך להיות צמוד .  1:06 דקות לסיום אלישי כדיר כפה שוויון 53:53 לפני שאלעד חסין לקח פסק זמן .  מריוס נולטה האורח החטיא שתי זריקות מהקו .  לנדסברג ספג עבירה ,  החטיא את השנייה וסיים עם 53:54 לחיפה .
 קלעו למכבי חיפה :  סילבן לנדסברג 16 נקודות  ( 8 ריבאונדים )  ,  אלישי כדיר 9 ,  דרק לאו ,  פרנק רובינסון ,  רוברט רות'בארט ולארי אובאנון 6 כל אחד ,  סאשה בראטיץ' 3 ,  מרקו קילינגסוורת' 2 .  את הקלעים של פרנקפורט הובילו דאשון ווד  ( 12 נקודות )  וקימו מורינן  ( 10 נקודות ועשרה ריבאונדים )  .
 מאמן מכבי חיפה ,  אלעד חסין ,  היה מרוצה למרות המשחק הלא משכנע של קבוצתו . " אמרתי לשחקנים לפני המשחק ליהנות מהמשחק ,  אבל זה היה כמו לידה ",  הודה חסין . " במקום תשעה חודשים ,  זה היה משהו כמו 20 יום ,  אבל הכי חשוב זה הניצחון ועשינו הכל בשביל לנצח .  זה היה מגעיל אבל אסור להמעיט בערכו של הניצחון .  החבר'ה מאוד רצו וראיתי את זה באימונים .  היה קשה אבל היה שווה .  צריך לדעת גם לנצח משחק בשיניים .  הניצחון חשוב ונותן לנו צ'אנס לעלות לשלב הבא ". 
סילבן לנדסברג : " אני שמח שהעלתי את הרמה שלי ושעזרתי לקבוצה לנצח .  זה היה משחק מבולגן והתוצאה מראה את זה .  אני חושב שההגנות היו טובות אבל ההתקפות רעות .  היו הרבה סלים קלים שהחטאנו .  המאמן דיבר איתי לפני יומיים ואמר לי שאני חייב להראות מנהיגות למרות הגיל הצעיר שלי .  אני חושב שבאימונים אנחנו נראים טוב יותר והרגשתי יותר טוב .  זה בהחלט נותן לנו ביטחון כי הפסדנו הרבה ביטחון עם ההפסדים ". 
על התחושה הקשה בעקבות אסון הכרמל ,  הוסיף השחקן : " אנחנו חלק מהעיר חיפה וכשמשהו קורה לעיר זה משפיע גם עלינו .  השריפה בכרמל נתנה לנו קצת מוטיבציה ורצון לנצח פה היום כדי להרים את המורל של אנשי העיר חיפה ". 
ברק נתניה הצליחה להנחיל הפסד ראשון ליריבה הבלגית ,  שהגיעה למשחק בארץ עם מאזן מושלם וניסתה להתקרב עוד יותר לעבר השלב הבא .  הקבוצה של אריק אלפסי ,  שהגיעה מעודדת מהניצחון בליגה על עירוני אשקלון ,  הציגה עוד משחק גדול באירופה לא מעט בזכות יכולת מצוינת של אדריאן בנקס  ( 24 נקודות )  ורומאו טראוויס  ( 23 )  .
 נתניה ,  שהפסידה במשחק הראשון לליאז' בהפרש של שלוש ,  שמרה על היתרון שלה כמעט לאורך כל המשחק והייתה דומיננטית בהרבה מהיריבה הבלגית .  מבחינת נתניה הרי שמדובר בניצחון שלישי רצוף במפעל ,  שמשפר את הסיכויים של הנתנייתים להמשיך לשלב הבא ,  והם בכל מקרה יכולים להיות שבעי רצון מהניצחון החשוב .
 ברק נתניה עלתה בחמישייה עם אדריאן בנקס ,  ערן אסנטי ,  שמוליק ברנר ,  רומאו טראוויס ואלטון בראון .  מייקל ג'נקינס האורח פתח במרץ רב ודאג כמעט לכל הנקודות בצד של הבלגים ,  אבל ברק נתניה נהנתה מדקות טובות של בנקס ובראון ,  שהורידו אותה ביתרון 19:22 בסוף הרבע הראשון .  בנקס הפגיז שלשה וניסה לברוח בפתיחת הרבע השני ,  אבל ליאז' החלה לקצץ ביתרון .  לאונרד מאטלה הוריד את הבלגים בפיגור שלוש ,  39:36 .
 אלטון בראון עלה בהתלהבות לרבע השלישי וקלע את הנקודה העשירית שלו בהתקפה מתפרצת ,  סדריק בוזמן בצד השני הראה שגם הבלגים בעניינים .  אלא שבראון כבר הצליח לעלות ליתרון 46:53 והרבע הסתיים ביתרון 51:57 למקומיים .  המשחק הגדול של בנקס וטראוויס נמשך ,  כאשר השניים דייקו עם הזריקות שלהם מהקו .  מאטלה לא ויתר והוריד לארבע ,  אבל טראוויס המשיך לדהור קדימה וההמשך היה בשליטת המקומיים ,  שניצחו 67:78 .
 קלעו לברק נתניה :  אדריאן בנקס 24 נקודות ,  רומאו טראוויס 23 נקודות  ( 11 ריבאונדים )  ,  אלטון בראון 16 נקודות  ( 8 ריבאונדים )  ,  אוריה גור ,  שמוליק ברנר וכריס ווטסון 4 כל אחד ,  ערן אסנטי 3 .  הרבו לליאז' :  סדריק בוזמן ומייקל ג'נקינס 15 כל אחד ,  לאונרד מאטלה 12 .
 מאמן ברק נתניה ,  אריק אלפסי ,  חגג את הניצחון ,  ואמר בסיום : " גם בליגה עשינו ניצחון יפה וחשוב השבוע ,  אני חושב שחוץ מהמשחקים מול מכבי וגליל ,  הקבוצה משחקת טוב בהגנה .  אנחנו שומרים טוב אבל אנחנו צריכים להיות יותר משוחררים בהתקפה ,  לשפר אחוזים מבחוץ ובעונשין ,  אבל זו פעם ראשונה שהקבוצה משתתפת במפעל אירופי ויש לנו סיכוי טוב לעלות לשלב הבא .  ברור שאני מקווה לביטחון כזה גם בליגה ,  אבל אני מקווה שהניצחונות באירופה ישפיעו גם על הליגה ונראה את זה כבר מול ירושלים ". 
אלטון בראון הוסיף : " לוקח זמן לקבוצה חדשה להתחבר .  אנחנו צריכים למצוא את הדרך שלנו .  ניצחנו את אשקלון וניצחנו היום וזה לא משנה איך אנחנו משחקים כשכרגע זה מצויין שאנחנו מנצחים .  באופן אישי אני פשוט מנסה להתחבר לשאר השחקנים ויותר נוח לי במשחקים באירופה כי זה משחק יותר פיזי ואגרסיבי אבל כמובן שאצטרך גם להשתפר במשחקים בליגה הישראלית .  אנחנו צריכים לשפר את ההגנה שלנו ואני חושב שבהתקפה הדברים נראים טוב .  אנחנו פשוט צריכים להיות יותר יציבים בהגנה ואז גם ניראה טוב יותר .  יהיה קשה בירושלים בחוץ בשבוע הבא אבל הניצחונות האחרונים שלנו הראו הרבה אופי שיש לקבוצה כך שאני מאמין שאנחנו בהחלט מסוגלים לנצח שם ". 

חסין : " זה היה כמו לידה "
 מאמן מכבי חיפה שחרר לחץ אחרי ה-53:54 על פרנקפורט .  אריק אלפסי על ניצחון ברק נתניה :  מקווה שזה ישפיע על הליגה

