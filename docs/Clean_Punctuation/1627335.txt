האם תעריפי המים החדשים ייכנסו מחר לתוקפם ? 
יו"ר ועד עובדי רשות המים הודיע כי ההתייקרות בתעריפים לא תיכנס מחר לתוקפם ,  משום שלדבריו ,  העובדים לא יאפשרו את פרסום התקנות 
" ההתייקרות בתעריפי המים לא תיכנס מחר לתוקף - העובדים לא יאפשרו את פרסום התקנות ",  כך אמר היום  ( חמישי )  יו"ר ועד עובדי רשות המים ,  אמיר שישה .  בתגובה לדברים אלה פירסמה הרשות הודעה ,  שבה היא מבהירה כי על אף שביתת העובדים ,  כללי התעריפים החדשים ובמסגרתם העלאת גובה התעריפים ,  ייכנסו לתוקפם מחר כמתוכנן .  
בהודעה מסרה הרשות כי  " הכללים קובעים כי על מים שיצרכו החל מה-1 בינואר 2010 יחולו התעריפים החדשים .  המשמעות היא ,  כי הצרכנים יראו את השפעת הכללים בפועל בחשבונות המים שיצאו בחודשים פברואר - מארס ,  ויחולו על המים שנצרכו החל מתחילת 2010 .  חשבונות מים שיצאו בתחילת השנה בגין צריכה בשנת 2009 עדיין יחושבו לפי התעריפים הישנים ".  
בתוך כך ,  הבוקר נודע ל-TheMarker ,  כי התעשיינים מקדמים שתי חקיקות ,  שנועדו להוריד את מחירי המים לתעשייה .  האחת קובעת כי ועדת הכספים תצטרך לאשר את החלטות רשות המים בענין תעריפי המים .  השנייה קובעת כי רשויות מקומיות לא יחוייבו להקים תאגידי מים .  
היוזמות ננקטו לאחר שהתברר ,  כי תעריפי המים לתעשייה יתייקרו ב-42% ,  כיוון שהממשלה והתעשיינים הסכימו על הצמדתם לתעריפי המים של מקורות .  התעשיינים הסכימו בעסקת החבילה להתייקרות של 4% בלבד ולא צפו ,  כי מחירי מקורות יזנקו בשיעור כה חד .  ישנם כמה חברי כנסת שכבר מקדמים את שינוי חוק המים ,  בהם שי חרמש .  
כיום רשות המים קובעת את תעריפי המים .  ההצעה תקבע ,  כי הרשות תחליט על התעריפים ,  אולם אלה יצטרכו לעבור לאישור ועדת הכספים .  ההצעה השנייה נועדה לשנות את הסעיף בחוק תאגידי המים הקובע ,  כי בנושאי מים לא יטפלו יותר רשויות מקומיות ,  אלא רק תאגידי מים שיקימו .  בקרב תעשיינים רווחת ההערכה ,  כי העלויות הכרוכות בהקמת תאגידי מים והפעלתם יגולגלו על הצרכנים ,  ומכאן עניינם שלא לחייב בחוק כל רשות מקומית להקים תאגיד מים .  

האם תעריפי המים החדשים ייכנסו מחר לתוקפם ? 
יו"ר ועד עובדי רשות המים הודיע כי ההתייקרות בתעריפים לא תיכנס מחר לתוקפם ,  משום שלדבריו ,  העובדים לא יאפשרו את פרסום התקנות

