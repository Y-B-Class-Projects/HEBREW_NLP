הפועל ירושלים הפסידה לאלבה והודחה מהיורוקאפ
האדומים לא הצליחו לשמור על הניצחון ב-6 מהמשחק הראשון ,  נכנעו 72:59 בברלין והודחו מאירופה בשלב רבע הגמר
לאורך כל העונה שלה ,  אנשים אמרו שהפועל ירושלים דו-קוטבית .  לצד נצחונות גדולים בהם עלה הפוטנציאל של הקבוצה על גדותיו הגיעו משחקי נפל שלא הזכירו במאומה את ההצגות הגדולות .  אי לכך ובהתאם לזאת ,  גיא גודס בוודאי מתקשה לדעת איזו הפועל ירושלים תופיע למשחק נתון ,  והערב  ( רביעי )  ,  במשחק הכי חשוב שלה העונה ,  הגיעה הפועל ירושלים הרעה .  זה נגמר בהפסד 72:59 לאלבה ברלין בבירה הגרמנית ,  והמסע האירופי של הפועל ירושלים מסתיים ברבע גמר היורוקאפ .
 כזכור ,  במשחק הראשון בין שתי הקבוצות במלחה בשבוע שעבר ניצחה ירושלים 61:67 ,  לאחר שכבר הובילה ביתרון של 20 .  האדומים יצאו מאוכזבים מאותו מפגש ,  והערב הם הגיעו ל-O2 ארינה בברלין בידיעה שעליהם לנצח ,  או להפסיד בפער של חמש נקודות ומטה אם ברצונם להעפיל לפיינל פור היורוקאפ ,  שייערך ב-17-18 באפריל .  אלא שחלומות לחוד ומציאות לחוד ,  והערב ,  סביר להניח שהאדומים שוב נזכרים באותו משחק בישראל ,  ובאיבוד היתרון הגדול .
 מאכזב ,  אבל דווקא ברגע האמת ירושלים הציגה את אחד ממשחקי ההתקפה הגרועים ביותר שלה בשנים האחרונות .  7 נקודות בלבד ברבע הראשון ,  9 בלבד ברבע השלישי ,  משחק חלש מאוד כמעט של כל השחקנים ,  וככה באמת שאי אפשר לנצח ,  או אפילו להפסיד בפער הרצוי .  האדומים מפספסים צ'אנס גדול להעפיל בפעם השלישית בתולדותיהם לחצי גמר מפעל אירופי ,  וכעת הם יתרכזו בליגה .  ניצחון הערב היה יכול להפוך את העונה של הפועל ירושלים למוצלחת .  ההדחה ,  עם זאת ,  משאירה טעם רע בפה ומוכיחה את שהנחנו לא פעם בעבר :  כמה פוטנציאל ,  ככה פספוס .
 הפועל ירושלים פתחה עם יובל נעימי ,  טרה סימונס ,  דיז'ון תומפסון ,  קווין פינקני וברנדון האנטר ,  בעוד אלבה עלתה עם עמנואל מקלורי ,  רשארד רייט ,  דריק באיירס ,  דרגאן דויצ'ין וצ'מאל נלגה .  הגרמנים התחילו היטב ,  כאשר שלשות של מקלרוי ובאיירס העלו אותם ל-3:9 מהיר .  גודס לקח פסק זמן וחזר עם מספר שינויים בקו האחורי ,  אלא שגם זה לא הפך את המומנטום ,  ההתקפה האדומה המשיכה לקרטע ,  ושלשה נוספת של באיירס המצוין  ( 10 נקודות ברבע )  עזרה לאלבה לרדת לסיום הרבע הראשון עם יתרון מבטיח ,  7:20 .
 סימונס ותומפסון פתחו את הרבע השני עם ארבע נקודות רצופות ,  אלא שמנגד הגיב לוקה סטייגר עם שלשה ,  ונקודות של פו ג'טר הוריד את הפער ל-23:15 .  סימונס החל לחמם את הידית בדיוק ברגע הנכון ,  כשצימק ל-26:20 ,  אלא שהגרמנים שבו במהירות ליתרון דו-ספרתי .  מקלרוי ורייט הנהיגו את המשחק של המארחים ,  כאשר הראשון פיצח את ההגנה הירושלמית פעם אחר פעם ,  כאשר שתיים נוספות של בלגוטה סקוליץ' העלו את אלבה ל-24:36 .  ג'טר תפר שלשה וקלע פעמיים מהקו על מנת לצמק במעט ,  ולחדרי ההלבשה ירדו האדומים בפיגור 36:28 .
 דויצ'ין פתח את הרבע השלישי עם שלשה ,  כאשר לירושלים לקחו יותר משתי דקות לעלות על הלוח ,  כשזריקה של נעימי מחוץ לקשת צימקה את הפער הגרמני ל-39:31 .  באיירס המשיך להפציץ מבחוץ ,  ההתקפה הירושלמית פשוט לא הצליחה לעשות שום דבר ,  ונקודות נוספות של מקלרוי העלו את היתרון הגרמני ל-31:43 .  נעימי ניסה להחזיק את ירושלים בתמונה ,  אלא שלבד הוא פשוט לא הצליח .  רייט דייק מעבר לקשת ,  כאשר אחת נוספת הורידה את אלבה לסיום הרבע עם יתרון השיא שלה עד אותו רגע ,  37:52 .
 ג'טר וסימונס פתחו היטב את הרבע המכריע ,  קלעו מבחוץ וצימקו ל-54:45 ,  שבע וחצי דקות לסיום ,  אלא שירושלים לא הצליחה ליצור מומנטום ואלבה עלתה חזרה ל-47:59 .  ירושלים ניסתה ללחוץ על כל המגרש ,  אלא שאלבה ניצלה זאת עם הובלת כדור חכמה ויעילה ,  ושלוש דקות לסיום הובילו הגרמנים 51:63 .  ג'טר חטף והוריד בליי-אפ ל-63:55 בלבד ,  ולאחר שאלבה קלעה מהקו שוב הוריד האנטר את הפיגור ל-8 ,  דקה וחצי לסיום .  אלא שאז ג'טר החטיא שלשה קריטית ,  ושם החלום הירושלמי נגמר .  האדומים ביצעו עבירות ,  אלבה דייקה מהקו ,  והגורל הירושלמי נחרץ .
 קלעו לאלבה :  דריק באיירס 16 ,  אדם צ'אב 14 ,  רשארד רייט 12 ,  עמנואל מקלרוי 11 ,  בלגוטה סקוליץ' 6 ,  סטפן האמאן 5 ,  דרגאן דויצ'ין 3 ,  לוקה סטייגר 3 ,  פיליפ זווינר 2 .
 קלעו לירושלים :  פו ג'טר 19 ,  טרה סימונס 10  ( 4 מ-13 מהשדה ,  4 איבודים )  ,  יובל נעימי 8 ,  ברנדון האנטר 8 ,  דיז'ון תומפסון 7 .
 
הפועל ירושלים הפסידה לאלבה והודחה מהיורוקאפ
האדומים לא הצליחו לשמור על הניצחון ב-6 מהמשחק הראשון ,  נכנעו 72:59 בברלין והודחו מאירופה בשלב רבע הגמר

