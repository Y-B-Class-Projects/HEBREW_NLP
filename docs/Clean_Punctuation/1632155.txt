שטייניץ לא מספק את הסחורה
מירב ארלוזורוב מסכמת את שנת המלחמה בין שר האוצר לנגיד :  שטייניץ מייצר המון כותרות ,  מעורר אנטגוניזם ומשוכנע בצדקתו - רק מרוב שהוא צודק ,  הוא שוכח גם לעשות
יש הרבה מאוד סיבות טובות לריב עם נגיד בנק ישראל .  עד לפני כשנה ,  למשל ,  נלחם משרד האוצר בחרי אף בנורמות השכר הפסולות של בנק ישראל .  העמדה של האוצר היתה אז עמדה ציבורית מוסרית צודקת .  העמדה של סטנלי פישר ,  לעומת זאת ,  היתה שגויה ופסולה ציבורית .  המאבק נגדה היה לפיכך מאבק חשוב .  
אפשר וצריך לריב עם בנק ישראל כאשר יש לכך סיבה מוצדקת - גם כאשר עומד בראשו נגיד ברמתו של פישר .  מצד שני ,  מיותר לחלוטין לריב עם בנק ישראל - במיוחד כשידוע שנגיד הבנק מתלבט האם להמשיך לכהונה שנייה - כשאין לך סיבה ממשית לריב .  
אחרי הכל ,  שיקום מי שמבין על מה יצא זעפו של שטייניץ נגד פישר .  האם ייתכן כי העילה המרכזית להתנצחות היתה הוויכוח אם דמותה של רחל תתנוסס על שטר של 100 שקל ?  
פרשת המלחמה שהיתה ,  או שמא לא היתה ,  עם נגיד בנק ישראל ,  מאירה את דמותו של שטייניץ כשר אוצר עד כה :  הוא מייצר המון כותרות ;  הוא מעורר המון אנטגוניזם ;  הוא משוכנע בצדקתו .  רק ששטייניץ מייצר את הכותרות הלא נכונות ,  מעורר אנטגוניזם עם מי שלא צריך ובשל הסיבות הלא נכונות ,  ומרוב שהוא צודק הוא שוכח גם לעשות .  
ההישג העיקרי ששטייניץ מתגאה בו הוא המעבר לתקציב דו-שנתי .  יש מי שמתווכחים אם הישג זה שייך לשטייניץ - או שמא לראש הממשלה ולאורי יוגב דווקא ,  אבל בכל מקרה גם על הישג זה קשה מאוד לברך לאור העובדה שמשרד האוצר ,  תחת שטייניץ ,  נמצא בדרכו למסמוסו .  
בניגוד לדברים של שטייניץ ,  היתרון העיקרי של תקציב דו-שנתי אינו מצוי רק ביצירת ודאות פיסקלית בתקופה של משבר כלכלי חמור .  היתרון העיקרי אמור היה להיות יתרון מבני-ניהולי :  לאפשר למשרד האוצר  ( וגם לשאר משרדי הממשלה )  לנצל את פרק הזמן שבו לא צריך לתכנן תקציב כדי להתחיל לתכנן דברים חשובים בהרבה .  למשל ,  לגבש רפורמות מרחיקות לכת .  למשל ,  לגבש מדיניות תכנון לטווח הארוך - דבר שכל כך חסר בניהול של ממשלת ישראל .  למשל ,  לצלול לעומקם של דברים ,  כדי לשפר את תהליך קבלת ההחלטות במגוון רחב של נושאים .  
עד כה ,  דבר מאלה לא קרה .  אגף התקציבים לא ניצל את הזמן שהתפנה לו כדי להכין אסטרטגיות ארוכות טווח .  אין שינוי נראה לעין בתהליכי קבלת ההחלטות באוצר .  פחות רפורמות יצאו מהאוצר בשנה האחרונה מאשר בתקופות שבהן האוצר נאלץ להגיש כמה תקציבים בשנה - בשל עומק המשבר הכלכלי .   משרד האוצר איבד את התנופה שלו .  
שטייניץ ,  כשר הממונה ,  נושא באחריות לכך .  עם כל ההתבשמות על כך שמדינת ישראל  " צלחה את המשבר הכלכלי הכי טוב בעולם ",  מדינת ישראל עשתה בשנה האחרונה מעט מדי כדי לבסס לעצמה יתרון יחסי גם לעתיד לבוא .  שטייניץ הוא זה שצריך לספק את הסחורה ,  ובינתיים הוא אינו עושה כן .  

שטייניץ לא מספק את הסחורה
מירב ארלוזורוב מסכמת את שנת המלחמה בין שר האוצר לנגיד :  שטייניץ מייצר המון כותרות ,  מעורר אנטגוניזם ומשוכנע בצדקתו - רק מרוב שהוא צודק ,  הוא שוכח גם לעשות

