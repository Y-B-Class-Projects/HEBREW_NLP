המנוע מאחורי גוגל :  ראיון עם אריק שמידט
מנכ"ל גוגל מרוויח דולר ליום אך עדיין מעשירי העולם .  יחד עם סגני הנשיא הבכירים שלו ועם צ'אד הארלי ,  מייסד יוטיוב - מספרים על התוכניות ,  המסר והחזון של מעצמת האינטרנט
מנכ"ל גוגל אריק שמידט יודע טוב יותר מכל אחד אחר שהוא מנהל חברה שלא דומה לשום חברה אחרת בעולם .  הוא יודע שהעוצמה האדירה של גוגל היא גם החולשה שלה ,  ושתדמיתה הציבורית של החברה יכולה לקדם אותה או להרוס אותה .  
הסיפור של גוגל הוא כבר מזמן לא רק יצירת הערך האדירה שלה מאז שהוקמה לפני 12 שנה :  מסטארט-אפ שגייס כמה מאות אלפי דולרים לחברה בשווי 177 מיליארד דולר המרוויחה 6.5 מיליארד דולר בשנה .  קשה לחשוב על תחום בחיינו במאה ה-21 שלגוגל אין השפעה עצומה עליו .  
יש מונופולים שרוכבים על הצרכנים שלהם ,  יש חברות שמצליחות להלהיב ולרגש את הצרכנים ,  יש חברות שמצליחות לגבות פרמיה אדירה על מוצריהן ,  יש חברות שהצרכנים מתמכרים להן או למה שהן מייצגות ,  יש חברות שיודעות הרבה מאוד על הרגליהם הכלכליים של לקוחותיהן .  
אבל יש רק חברה אחת בעולם שיודעת מה אנחנו חושבים ומה אנחנו מתכננים לעשות .  לא מה אנחנו עושים ;  את זה יכולים לדעת ממשלות ,  ארגוני ביון וגורמים רבים שעוקבים אחרינו .  זאת חוכמה קטנה .  גוגל יודעת מה נעשה בעתיד .  או לפחות מה אנחנו שוקלים לעשות .  
כי הרי מה עושים כיום מרבית האנשים כשהם חושבים על משהו ,  מתכננים משהו ?  ברור - הם נכנסים לגוגל ומחפשים תשובות לשאלות שמטרידות אותם .  לקנות משהו ,  לצרוך משהו ,  לבדוק משהו ,  להיפגש עם מישהו ,  לברר משהו - הכל מתחיל בגוגל .  
אז כמובן שגוגל מתחייבת לא להשתמש במידע הזה ולשמור תמיד על פרטיות הגולשים .  אבל כולנו יודעים שיש להם כמות מידע אדירה שאין לאף גורם בעולם ,  ושהיקף המידע ,  איכותו ועומקו רק גדלים בכל יום שחולף .  גוגל מחוברת ללב ,  לעורקים ,  לעצבים ,  לנימים ,  לעיניים ,  לאוזניים - לכל דבר שמתרחש בעולם ולמאות מיליוני גולשים .  היא יודעת המון ,  היא מודדת המון והיא כמובן לא רק אוספת את המידע אלא גם משפיעה עליו ,  מווסתת אותו ,  ממיינת אותו ,  קובעת את הסדר שלו .  הכל כמובן מתמטי ,  אלגוריתמי ,  מדעי ,  קר ומדויק .  אבל את האלגוריתמים כותבים אלפי מהנדסים בשר ודם .  אלה שעובדים אצל אריק שמידט .  
באחד מימיו האחרונים של כינוס הפורום הכלכלי העולמי בדאבוס ,  זימנה גוגל חבורה קטנה בת שבעה עורכים ובעלי טורים מהעיתונים החשובים בעולם למפגש עם ההנהלה המצומצמת שלה ,  בראשות שמידט .  
גוגל כמובן קבעה את הכללים .  התבקשנו להגיע לבית קפה קטן בעיירה .  המתנו שם ואז צעדנו כולנו אחרי נציג של גוגל ,  מבלי לדעת לאן אנחנו הולכים ,  עד שהגענו לבניין ששכרה גוגל לרגל הכינוס .  נכנסנו לחדר ישיבות קטן ,  שם המתינו לנו שמידט יחד עם סגני הנשיא הבכירים שלו - ניקש ארורה ,  דיוויד דראמונד ומאריסה מאייר .  היה שם גם צ'אד הארלי ,  המייסד של יוטיוב ,  שמכר את החברה לגוגל לפני ארבע שנים ,  כדי שנזכור שגוגל היא לא חבורה של אנשי עסקים קשוחים ,  אלא גם יזמים צעירים ומגניבים .  סרגיי ברין ולארי פייג' ,  המייסדים האגדיים של החברה ,  לא הגיעו .  הם ממעטים להיפגש עם עיתונאים .  שמידט גם טרח לציין במהלך הפגישה ש"כאן יושבים האנשים שמחליטים ". 
לפגישה לא היתה אג'נדה ברורה וגם לא מסר מסוים .  עבור גוגל ,  זו היתה הזדמנות לפגוש אנשים המעצבים דעת קהל . " הם פשוט רוצים שנאהב אותם יותר ",  סיכם זאת אחר כך עורך של אחד העיתונים הגדולים באירופה .  אלא שכבר אחרי חמש דקות של שיחה ,  התברר עד כמה קשה לאנשים שמנהלים את גוגל להיות חביבים ואהובים .  זה פשוט לא הקטע שלהם .  כדי להוביל חברה בגודל ,  בעוצמה ובמורכבות של גוגל ,  צריך תכונות אחרות .  
לשמידט ,  כפי שהיטיב לתאר זאת עורך ה"גרדיאן "  אלן ראסברידג'ר ,  יש יכולת לחייך כל הזמן באופן מאיים ולעתים קצת עוין .  שמידט ציני ,  חד ומשלב בין תוקפנות סמויה לגלויה .  כמובן שאני מקווה שהוא לא מקבל דיווחים על ההתרשמות של עיתונאים ישראלים ממנו ושהוא לא ילך לבדוק את כל 100 אלף החיפושים האחרונים שלי בגוגל ,  ואני כבר מצהיר מראש שזה כנראה מישהו אחר שהשתמש במחשב שלי :  אני לא מתעניין בתחומים כאלה .  
בשעה וחצי הראשונות ואולי האחרונות שביליתי עם מנכ"ל גוגל ,  הוא הספיק לבקש ממני לשאול פחות שאלות ,  קרא לי repeater  ( חוזר שוב ושוב )  ,  יעץ לי פעמיים  " לא להיות מוטרד "  כשהתעניינתי ברווחיות ובמודלים העסקיים של חטיבות מסוימות בגוגל ,  ולבסוף תהה בקול למה אני חוזר על סוג מסוים של שאלות ,  כששאלתי אותו אם מהמדיניות של גוגל בסין אפשר יהיה להסיק על המדיניות שלהם בטורקיה ,  שגם היא מפעילה צנזורה .  
לידי ישב ניקש ארורה ,  יד ימינו של שמידט לעניינים מסחריים ,  בחור קשוח ,  חד וענייני באופן יוצא דופן ,  שבכל פגישותיי עמו לא הצלחתי להוציא ממנו משפט אחד מיותר או משהו שנראה כמו חיוך .  מולי ישבה מאריסה מאייר ,  סגנית נשיא לענייני חיפוש וחוויית משתמש ,  בלונדינית עם עיניים תכולות ,  מבט מקפיא ודיבור מעט רובוטי .  לא אכחד אם אומר שהאווירה היתה מתוחה מעט .  אי אפשר להגיד על אנשי גוגל שהם מרושעים ,  אבל נחמדים הם לא .  
כמובן שזאת ההתרשמות שלנו כמשתמשים בגוגל - אולי השירות הכי שימושי ,  הכי מלהיב והכי חשוב שנחשפנו לו בעשור האחרון .  לעומת זאת ,  יזמים ,  בעלי אתרי אינטרנט ושאר אנשים שבאים במגע עם גוגל בשנים האחרונות מרבים לדבר על שרירותיות ,  על קשיחות ולעתים גם על יהירות .  
אבל יש סוג ביקורת שעוד לא תשמעו על גוגל :  שהם התאבנו ,  שהם כבר חברה גדולה וכבדה ,  שהם לא מחדשים ושהם נחים על זרי הדפנה .  השלב הזה עוד לא הגיע לגוגל ,  למרות עוצמתה הפיננסית האדירה .  זאת חבורה רעבה ,  חדשנית ,  נחושה ומבריקה שרק התחילה לעבוד .  
גוגל תעמוד בחודשים הבאים ובשנים הקרובות במבחנים מהותיים רבים הנוגעים לענייני פרטיות ,  מונופולין ,  שקיפות ,  זכויות יוצרים וצנזורה .  בהינתן המיקום האסטרטגי של גוגל בחיינו ,  קשה לחשוב על דילמה משפטית ,  מוסרית או כלכלית שלא תגיע לפתחו של הצוות שמנהל אותה .  עם רוב הדילמות היא תתמודד באופן מתמשך .  אבל את המבחן הגדול ביותר שלה - הערכים שקבעה לעצמה מול עסקים - היא תצטרך לעבור תוך כמה שבועות לכל היותר .
 גוגל חזרה והבטיחה בחודשים האחרונים שהיא תפסיק לעשות עסקים בסין אם הממשל הסיני ידרוש ממנה לצנזר מידע או ימנע ממנה להגן על הפרטיות של המשתמשים שלה .  הממשל הסיני הודיע שהוא לא מתכוון לשנות את חוקי סין עבור גוגל - ויהיה על שמידט להודיע תוך זמן קצר שגוגל מפסיקה לפעול בשוק הצומח והחשוב ביותר בעולם .  
ביום שני השבוע ,  כבר החלה מניית גוגל לשלם את המחיר על ההודעה המתקרבת בנוגע להפסקת הפעילות בסין - ומניותיה איבדו 7 מיליארד דולר משווי השוק של החברה במהלך המסחר .  
רוב החברות הגדולות בעולם התקפלו מול הדרישות של הממשל הסיני ושל שותפיהן הסינים .  התרבות העסקית בסין שונה לעתים קרובות באופן מהותי מזו של העולם המערבי ,  ואף אחד לא יכול להרשות לעצמו לוותר על השוק הענק .  אבל גוגל ,  חברה שמייסדיה קבעו שהיא  " לא תהיה מרושעת "  לא יכולה להתפשר . " כל חברה זכאית לעמדה שלה ",  מסביר דיוויד דראמונד . " קיבלנו החלטה המבוססת על הערכים שלנו בגוגל .  חשוב לנו להיות חלק מעולם האינטרנט הסיני ,  אך גם הרגשנו שחשוב להבהיר נקודה מסוימת בנוגע לערכים שלנו ,  וכיצד בכוונתנו לפעול בהמשך הדרך .  אני לא רוצה להיכנס לדיון בנוגע לחלק מההצהרות שלנו ,  אבל אני מרגיש שהבהרנו מה אנחנו חושבים בנוגע לסין ".  
גוגל היא לא חברת האינטרנט היחידה הפועלת בסין ,  ושמידט נשאל איך הוא מסביר את הנכונות של מתחריו ,  שבהם מיקרוסופט ויאהו ,  להתפשר עם הסינים : " לא מתפקידנו לנהל את חברות האינטרנט .  אנחנו מדברים רק בשם עצמנו ".  כשנשאל שמידט באופן ספציפי לגבי היריבה הגדולה מיקרוסופט ,  השיב : " בחיי למדתי שכל אחד מדבר בעד עצמו .  אם אחרים רוצים לדבר בשמנו ,  הם יכולים לבחור לדבר גם בשמנו .  אבל אנחנו מדברים רק בשמנו ".  
שאלתי את שמידט מהם לוחות הזמנים ,  מתי גוגל תצא מסין .  הוא העביר את התשובה לדראמונד ,  שהשיב : " בהצהרה שלנו אמרנו שברצוננו לדבר עם הממשלה ,  אך כי בכוונתנו לשים קץ לסינון האינטרנט שלנו שם .  לכן אפשר לראות בכך הצהרה על העתיד הקרוב .  אני לא יכול לתת לכם מסגרת זמן מדויקת ".  
האם בכוונתכם לצאת מסין ?  או שתפסיקו לפלטר את החיפושים ואז יוציאו אותכם משם ?  
דראמונד : " שוב ,  התכוונו למה שאמרנו .  ברצוננו לפעול בסין ללא סינון החיפושים .  בכוונתנו לדבר עם הממשל ולראות אם זה אפשרי ".  
האם אפשר להעלות על הדעת פשרה על העקרונות של גוגל שתאפשר לממשל לקבל את מה שהוא רוצה ולכם להישאר בסין ?  
כאן נכנס שמידט לשיחה ,  מחויך ומשיב לי : " הרי אם נעשה זאת ,  אתם תכתבו 'גוגל מתפשרת על עקרונותיה ! ' זאת תהיה הכותרת שלך ".  
אז אין פשרות ?  הגבול ברור ?  
דראמונד : " כן .  בהחלט .  אנחנו לא נפעל בסין בשונה מיתר העולם ,  ודאי שלא בנוגע לחופש הביטוי ולמנוע החיפוש שלנו ,  המספק גישה חופשית למידע ".  
אבל אולי הגישה הראשונית שלכם לגבי סין היתה מוטעית ?  פעלתם שם שנים ארוכות למרות עמדת הממשל בקשר לצנזורה של תכנים .  
דראמונד : " לא .  אני לא חושב כך .  יש טענות מוסריות שונות כאן .  גישה אחת היא שצריך ליצור קשר ולעשות מאמצים להגדיל את הפתיחות ,  והשנייה היא שלא .  אני חושב שהאמנו שנוכל לקדם פתיחות בתחילה .  זו לא היתה טעות ,  אך היינו אופטימים לגבי מה שביכולתנו להשיג ,  ועכשיו אנחנו כבר לא חושבים כך ".  
שמידט : " גם אמרנו באופן עקבי כי נבחן מחדש את ההחלטה הזאת ,  וחזרנו על אמירה זאת פעמים רבות ,  מכיוון שאנשים לא האמינו לנו ".  
כמובן שהעימות בין גוגל לממשל הסיני רחוק מלהיות ויכוח בין חברה מסחרית לממשלה .  אי אפשר לנתק ממנו את הפוליטיקה ואת החזיתות הרבות שיש לממשל האמריקאי עם הסיני .  גם גוגל סבורה שהסיפור אינו נוגע רק לה ;  דראמונד : " אני לא הייתי מכנה את זה  ( את מעורבות הממשל האמריקאי בפרשה ,  ג"ר )  פוליטיזציה .  אנחנו טוענים זה זמן רב כי חופש הביטוי צריך להיות עניין ממשלתי .  לכן המעורבות של ממשלת ארה"ב חיובית בעינינו ,  והיינו שמחים אם עוד ממשלות היו מתערבות ומתדיינות בעניין עם ממשלות שלא מתירות את חופש הביטוי .  צריך לזכור שלא מדובר רק בעניין שקשור לסין .  יש מגבלות אינטרנט במדינות רבות ,  וזה תחום רב ממדי ,  לא חד ממדי ". 
האם במקומות אחרים ביצעתם מהלכים דומים ?  
דראמונד : " סין היתה מקרה ייחודי מבחינתנו .  יש מקומות רבים אחרים בעולם שבהם חוסמים תוכן של גוגל ,  כגון יוטיוב ,  לדוגמה בטורקיה ובאירן .  הם חוסמים אותנו במדינות האלה בגלל חופש הביטוי בתכנים ,  יש להם בעיות עם חלק מהתכנים שעולים באתרים שלנו שמפריעים להם .  לרוב אנחנו מנסים להתמודד עם הממשלות באופן ישיר כדי לפתור את המחלוקות ".  
אז האם בכוונתכם לצאת גם מטורקיה ?   
" אתה ממש 'מר יציאה' ",  יורה מיד שמידט לעברי , " לא ?  "  ודראמונד מנסה תשובה עניינית יותר : " אמרנו לממשלת טורקיה כי אין בכוונתנו לחסום סוגים מסוימים של סרטונים שהם מעוניינים שנחסום .  הפרקליטות הטורקית מעוניינת שנחסום אותם לא רק בטורקיה ,  אלא בעולם כולו .  אמרנו להם שאין ביכולתנו לעשות זאת ".  
שמידט מתרצה גם הוא ומחליט לענות : " צריך להכניס את הדברים להקשר .  אני מאמין שזהו סיפור מתמשך עבור גוגל ועבור חברות אינטרנט אחרות .  בעוד העולם נהפך ליותר ויותר מקוון ,  הרבה מדינות מתחילות לדון במה הולם ומה לא .  הרבה מהמדינות האלה לא חשבו עד הסוף על מה שהן עושות .  יש לנו עמדה נוקשה מאוד בנוגע לשקיפות ".  
השימוש של גוגל בביטוי  " עמדה נוקשה "  מעלה כמובן את השאלה אם כוחניות היא נחלתן של ממשלות בלבד .  שהרי יש גם נקודת מבט סינית ,  והיא הכוחניות של גוגל .  
עיתונאי בריטי שאל : " גוגל מציבה תקדים מסוכן - היא רוצה לשחק לפי החוקים שלה לגבי חופש הביטוי ,  ולא לפי שלטון החוק .  האם קיבלתם הצהרות מממשלות אחרות החוששות מכך שגוגל תקבע את חוקי המשחק ולא תקבל את חוקי המדינות שבשטחן היא פועלת ?  מהם הגבולות של עקרונות אלה ?  האם תסכימו לעשות עסקים עם הרשויות בטורקיה ,  או שתתייחסו אליהם כרגע כשותפות לפגיעה בחופש הביטוי ,  ולכן לא תסכימו לקבל מהם פרסום והכנסות ?  "  
דראמונד שוב נבחר לענות : " אני לא חושב שאנחנו כופים דבר על אף ממשלה .  ממשלות קובעות את חוקיהן ,  ואנו מחליטים כיצד בכוונתנו לפעול ביחס לחוקים אלה .  בהצהרה ,  אמרנו כי אין בכוונתנו להמשיך לסנן תכנים בסין .  אם פירוש הדבר הוא שממשלת סין תקבע שאין ביכולתנו להמשיך לפעול בסין - אנחנו לא באמת קובעים את החוק ,  זה רק מקשה עלינו לפעול תחת חוק זה .  לכן איני חושב שאנחנו כופים את עקרונותינו ,  אלא רק מצהירים על השקפותינו ".  
שמידט : " אני חושב שיש גם הבדל בין חוק מדינה לבין דרישה של הפרקליטות .  בסין אנחנו נאלצים לציית לחוק קיים שאיננו אוהבים ,  ואנחנו מצהירים כרגע כי איננו מתכוונים להמשיך בצנזורה - וזה שונה מפרקליט מדינה שאינו מרוצה מדבר מה ,  ואנחנו נמצאים במחלוקת עמו במערכת המשפטית ".  
דראמונד : " בהחלט .  לעתים מדובר בתובע שמנסה להרחיק לכת .  דוגמאות מצוינות לכך הן בארה"ב ובאיטליה .  באיטליה הועמדו כמה מבכירי גוגל ,  ואני ביניהם ,  למשפט בגין סרט שהופיע ביוטיוב .  זאת היתה התקפה ישירה על פלטפורמת הווידאו ,  ועל יכולת החברה להפעיל פלטפורמה המאפשרת הצגת תוכן המיוצר על ידי המשתמשים .  זה היה סרטון של כמה בני נוער שהתעללו בילד בעל צרכים מיוחדים .  מצאנו את הסרטון והורדנו אותו מאוחר יותר ,  מכיוון שהוא הפר את תנאי השירות שלנו .  אחד התובעים התכוון לתבוע אנשים פרטיים .  זאת גם התקפה על חופש הביטוי - אם זה היה החוק ,  אף אחד לא היה מפעיל פלטפורמות כאלה ,  מפני שכל מפעיל היה מסתכן בכלא ".  
האם גוגל תעשה עסקים עם טורקיה גם אם תראו בטורקיה מדינה המגבילה את חופש הביטוי ?  
דראמונד : " שוב ,  יש הנחה משמעותית מאוד בשאלה שלך .  כרגע התשובה שלנו היא שאנחנו שמחים לעשות עסקים עם טורקיה ,  פשוט מכיוון שההנחה אינה נכונה ".  
ארורה : " אם יש תובע כללי אחד קצת נלהב מדי ,  אין פירוש הדבר שנפסיק לעשות עסקים עם מדינה ".  
שמידט : " לדעתי טורקיה ממשיכה לצמוח ולעבור מודרניזציה ,  והבעיות הקטנות יחסית האלה צפויות להיפתר בה .  אך בסין השאלה מורכבת יותר ,  מכיוון שיש חוק שצריך לעמוד בו .  כדי לפעול במדינה ,  צריך לפעול בהתאם לחוקיה ". 
העימות שלכם עם סין שופך אור על סוג חדש של מלחמה עסקית בינלאומית ,  שבה גוגל היא רק חלק קטן ,  אך מרכזי ,  שמתנהלת בין סין לארה"ב וגם בין מדינות אחרות ומערבת גם ריגול תעשייתי .  כיצד אתם מתמודדים עם העניין מבלי ליהפך לחברה כמו סטנדרד אויל ,  שבה ניסה ה-CIA לעשות שימוש בדרום אמריקה ?  כיצד מתנהלת חברה באופן אסטרטגי במלחמה קרה דיגיטלית שכזאת ?  
שמידט : " עד כמה שהעניין מרגש ,  אני רוצה להדגיש את המגבלות של גוגל .  גוגל היא לא מדינה .  אנחנו לא מחוקקים חוקים .  אנחנו לא עוסקים בדיפלומטיה בין מדינות .  המערכת המוסרית שלנו מורכבת משני עקרונות :  הראשון הוא לדאוג שהמערכות שלנו מוגנות מהתקפה ,  וכשגילינו שהן לא מוגנות ,  קיבלנו החלטה יוצאת דופן להודיע על כך ;  כך גם גילינו שחברות אחרות סבלו מהתקפות דומות ולא דיברו על כך .  אנחנו לא הראשונים ולא האחרונים .  האחריות שלנו היא להגן על הרשתות שלנו ,  והאחריות השנייה היא - משום שאנחנו חברה שדוגלת בשקיפות - להודיע על כך ולהתמודד עם התוצאות .  אני לא חושב שאנחנו טובים יותר מכל אזרח אחר של העולם בלחזות מה יקרה .  רבים אמרו לי שיש ריגול תעשייתי בין מדינות .  גוגל לא מעורבת בדברים האלה ".  
כיצד אפוא אתם נמנעים מכך שסוכנויות או ענפים שונים של ממשלת ארה"ב יעשו עבורכם דברים שאתם לא באמת רוצים ?  
שמידט : " ובכן ,  הם לא עובדים בשבילנו ,  מעבר לכך שאנחנו אזרחים .  היתה לנו אחריות להודיע לממשלת ארה"ב ,  אך אני רוצה להבהיר שאנחנו החלטנו על הצעדים שלנו ,  ולא בגלל הממשלה .  זאת היתה החלטה שלנו ".  
שמידט מקפיד להדגיש שגוגל היא חברה ולא ממשלה ,  אך במהלך השיחה היתה לו פליטת פה כשאמר שגוגל צריכה להגן על גבולותיה .  
האם אתה באמת מצפה מהסינים לסגת ולאפשר לכם לצאת מנצחים ?  
שמידט : " אני לא חושב שאנחנו צריכים לשער .  אני באמת לא חושב כך .  זה הצעד הראשון ,  הפרק הראשון ,  וייתכן שיהיו רבים ".  
זאת לא רק ממשלת סין .  גם ממשלת צרפת תקפה אתכם בענייני זכויות יוצרים ומיסוי .  אתם מתחילים להרגיש בודדים שם בפסגה ?  
שמידט : " לא ".  
ממשלת צרפת רודפת אחריכם ,  גרמניה רודפת אחריכם ,  קבוצת ניוז קורפ של רופרט מרדוק תוקפת אתכם ,  העיתונים רודפים אחריכם .  האם כוונת הלייזר הזאת מופנית כלפיכם לא רק משום שאתם גדולים ,  אלא גם משום שאתם נוקטים עמדות עקרוניות שאחרים מתנגדים להן ,  או פשוט לא נוקטים אותן ?  האם זאת בעיה תקשורתית ,  בעיה של דימוי ציבורי ?  זה עשוי ליהפך לבעיה עצומה עבורכם ?  
שמידט : " אתם יכולים כמובן להוסיף דרמה לעניין ,  אך החברה הזאת מנוהלת על ידי הקבוצה שיושבת כאן .  אנחנו ישבנו בחדר וקיבלנו את ההחלטות שאנחנו מדברים אתכם עליהן ,  בהתבסס על הערכים שלנו ,  ואנחנו מתמודדים עם התוצאות החיוביות והשליליות של אותן החלטות .  עבורי זאת לא תוצאה של בדידות ,  אלא של מה שכל חברה המנוהלת היטב צריכה לעשות . 
" גוגל היא חברה שמתמקדת בחוויית המשתמש ומנסה לחדש ,  וכשעושים זאת גורמים לשינוי מדי פעם .  אנחנו עובדים עם אנשים בכל מיני תעשיות ,  וזה לא מפתיע שלא כולם מרוצים ממה שאנחנו עושים ושיש להם בעיות עם זה . 
" ואם לתת לכם תשובה מגובשת יותר ,  גוגל היא חברה שמחוללת שינויים מטבעה ,  בגלל החדשנות שלנו .  מפני שאנחנו עושים דברים בהיקף גדול יותר ,  ומשום שאנחנו נמצאים במרחב שבו לכל אחד יש דעה .  שלושת הגורמים האלה פירושם שלכל דבר שאנחנו עושים יש שורה של תומכים ומתנגדים . 
" שאלתם אותי איך ההרגשה ,  ומנקודת המבט שלנו אנחנו מרגישים שאנחנו במקום הנכון .  אנחנו מבינים כעת שתמיד יהיו לנו את הבעיות האלה ,  ושאין פתרון שיגרום להן להיעלם .  השאלות האלה הן חלק בלתי נפרד ממה שאנחנו עושים .  זה דבר קבוע ,  וזאת משום שמידע הוא דבר חשוב ,  לנו ולכל אחד אחר ".  
בהתחשב בהשלכות המוסריות של ההחלטה בסין ובאפשרות כי סין נפתחת והולכת לעולם עם ההתפתחות הכלכלית שלה - אילו לקחים נראה לכם שנלמדו בסין מהעימות עם גוגל ?  
שמידט : " לא נראה לי שהספר שנכתב כאן הסתיים .  ייתכן שזהו רק הפרק הראשון .  אני לא רוצה לקבוע מהן התוצאות ארוכות הטווח של המצב ,  מכיוון שאנחנו לא יודעים עדיין מה יקרה אפילו בטווח הקצר .  איננו יכולים לדעת מה סין תעשה ,  וייתכן כי היא תשתנה .  דברים משתנים בעולם כל הזמן ". 
אבל דבר אחד לא משתנה בעולם ,  והוא כמובן היריבות האדירה בין ענקיות עמק הסיליקון שבקליפורניה .  באופן מקרי לחלוטין ,  הפגישה עם שמידט נערכה כמה שעות לאחר שבמרחק של כ-9,500 ק"מ מדאבוס הציג מנכ"ל אפל סטיב ג'ובס את הלהיט הבא שלו :  מחשב הטאבלט אייפד .  עד לא מזמן כיהן שמידט כחבר בדירקטוריון של אפל .  שתי החברות שיתפו פעולה ,  ומנוע החיפוש של גוגל הוטמע במכשירי אייפון של אפל .  אלא שבשנה האחרונה נמצאות שתי החברות במסלול התנגשות :  שמידט התפטר מהדירקטוריון של אפל ,  גוגל השיקה את נקסוס1 - מכשיר סלולר המבוסס על מערכת ההפעלה בקוד פתוח אנדרואיד ,  שיתחרה באייפון - ומלחמת עולם נפתחה בין שני ענקי העמק .  או כפי שתיאר זאת ג'ובס בפגישה סגורה עם אנשיו שהודלפה לפני כמה שבועות : " גוגל רוצה להרוג את אייפון ".  
שמידט נמנע כמובן מהתייחסות לאפל לכל אורך הפגישה ,  אבל ברגע מסוים הוא לא התאפק ושאל את אחד העורכים : " אתה יכול להסביר לי מה ההבדל בין אייפד לבין אייפון גדול ?  ".  ההבדל בין אייפון לאייפד יתברר בחודש הבא כאשר יושק האחרון - אבל ההבדל בין נקסוס1 לאייפון כבר ברור :  הטלפון של ג'ובס מצליח להלהיב את הציבור יותר מהטלפון של שמידט על אף שזה האחרון מבוסס על פלטפורמה פתוחה .  שמידט ומאייר הפליגו בשבחי הפלטפורמה הפתוחה של גוגל והיכולות שלה ,  אבל נמנעו מלהזכיר את המתחרה .  
אתם יכולים להרחיב על המודל העסקי של מכשיר הטלפון הסלולרי שלכם ,  נקסוס1 ?  
שמידט : " על אנדרואיד ,  מערכת ההפעלה שלנו לטלפונים סלולריים ,  הכרזנו בראשונה לפני כשלוש שנים ,  ואז יצרנו שותפויות והמכשירים הראשונים החלו לצאת לפני כשנה וחצי .  בתחילה הוצאנו גרסאות ראשוניות ,  G1 ,  ורק כשנה לאחר מכן הצלחנו להשיג את החומרה הדרושה .  הטלפון הזה ,  להערכתנו ,  הוא הטוב ביותר שנוצר עד היום ,  מבחינת איכות המסך והביצועים .  לאחר מכן חשבנו ,  'אוקיי ,  מה אפשר לעשות עם זה ? ' ,  ואמרנו - 'למה שלא ניצור אפשרות לאנשים לקנות טלפונים ברשת ?  ליצור שירות מקוון שהם יוכלו לרכוש בו מכשיר עם כרטיס אשראי ,  והמכשיר יגיע אליהם יום לאחר מכן ? ' . 
" הכרזנו על כך לפני שבועיים .  ארבע מפעילות הסלולר גדולות בארה"ב - ספרינט ,  ורייזון ,  AT & T ,  טי-מובייל - כולן יפעילו את המכשירים תוך שישה שבועות ,  וחברות נוספות באירופה יצטרפו .  במקביל ,  יש כ-30-40 חברות המפתחות טלפונים שמשתמשים בגרסה הזאת של מערכת ההפעלה .  טלפונים עם מקלדות גדולות ,  בלי מקלדות ,  עם מסכים גדולים יותר או קטנים יותר ".  
כמו מכשירי טאבלט ?  
שמידט : " לא אמרתי טאבלט .  קודם תצטרכו להסביר לי מה ההבדל בין אייפון גדול לטאבלט .  לדוגמה ,  לחלק מהטלפונים שראיתי יש מסכים גדולים בהרבה ומסך מגע .  האם הם מחשבי לוח או לא ?  יש כעת פיצוץ של מכשירים עם מערכת ההפעלה שלנו ,  ויש גם תוכנית בשם 'חוויית גוגל' ,  שבה החברות מקבלות את מערכת ההפעלה בחינם .  שאלת אותי על המודל העסקי ,  והתשובה היא שאנחנו מציעים להן זאת בחינם והן נהנות ".  
ואיך תרוויחו מהטלפונים ?  
שמידט מחייך : " אל תדאג .  יש גם סוג אחר של אנדרואיד ,  שהוא לחלוטין תוכנת קוד פתוח .  החברות עושות בה מה שהן רוצות ואנחנו אפילו לא יודעים על זה .  אנחנו מגיעים לכנסים ורואים מכשירים עם אנדרואיד שמעולם לא שמענו עליהם ,  וזו בדיוק הכוונה בקוד פתוח .  זה מרגש מאוד .  אז נראה שרשמנו הצלחה ענקית עם אנדרואיד ,  לא סתם הצלחה ". 
בעוד שמידט מתלהב ,  הביקורות על נקסוס1 מסויגות יותר בינתיים ,  ולכן שבתי ושאלתי אותו כיצד הוא מודד את ההצלחה הזאת . " מתחילים לצרף את כל הנתונים על השימוש במנוע החיפוש של גוגל במכשירי הסלולר ,  ולצרף את הדיווחים על היקף הייצור של מכשירים שמשתמשים באנדרואיד .  המספרים עצומים ".  
האם אתה יכול לנקוב במספר ?  
שמידט : " לא ,  אתם תצטרכו לעשות את זה בעצמכם .  מודל ההכנסות שלנו מהטלפונים הוא שאנחנו מוכרים אותם ,  אבל המטרה העיקרית היא לא הכנסות ממכירות טלפונים ,  אלא לבסס היקף חשיפה ומשתמשים ליישומים .  השלב הבא הוא יישומים חזקים מאוד .  מאריסה ,  את המומחית הגדולה בעולם בנושא ,  האם את יכולה לתת להם דוגמאות למה שאפשר לעשות עם המכשיר הזה ?  "  
מאייר : " היישומים מדהימים .  מה שהם עושים למערכות המידע שלנו ,  למערכות החיפוש ולמערכות התקשורת שלנו - לדעתי זה מחשמל .  רבים מכם ודאי ראו את השירות Google Goggles שהכרזנו עליו באחרונה .  אתה מכוון את הטלפון שלך לדבר מסוים ומצלם אותו ,  למשל את מגדל אייפל ,  והשירות מזהה שמדובר במגדל אייפל ועורך חיפוש עליו .  אחת הדוגמאות האהובות שלנו לשימוש בשירות היא זו של ויק ,  שעובד בחטיבת הסלולר שלנו .  הוא אינו מבין במיוחד ביינות ,  אבל אוהב לצלם את הברקוד על הבקבוקים ולערוך חיפוש עליהם ,  כדי להישמע כמו מומחה .  מדובר בדבר מדהים ,  כי אתה יכול להכניס לא רק מלים למנוע חיפוש ,  אלא גם מידע חזותי . 
" יש שורה של יישומים שאנחנו מתייחסים אליהם תחת ראשי התיבות AR ,  או Augmented Reality .  הרעיון הוא שהטלפון שלך יודע איפה אתה ,  הוא יודע באיזה כיוון הוא מוחזק ,  והוא יכול לעבד מידע משום שיש לו בבסיסו את יכולת העיבוד של מחשב .  מדובר בקוד פתוח ,  ולכן אנשים יכולים לפתח יישומים עבורו ויש המון חברות שעושות דברים מעניינים .  אחד מהם נקרא LAYAR ,  שלא פותח על ידי גוגל אך פותח על מערכת אנדרואיד ,  ומאפשר להלביש על העולם שעליו אתה מסתכל סוגים שונים של מידע .  למשל ,  אם אני הולכת ברגל ,  אני יכולה לטעון את ה-LAYAR של וויקיפדיה ולהפנות אותו לכיוון מסוים  ( מכוונת לכיוון מרכז העיירה דאבוס )  .  זה יציג את הערך הנוגע למרכז הכנסים של דאבוס ".  
מתי הגעתם לרעיון הזה ?  
מאייר :  זה לא שלנו ,  זה הדבר היפה .  זה פותח על ידי מפתחים עצמאיים .  אתה יכול ללכת ולעשות חיפוש על מרכז הכנסים של דאבוס וזה יציג לך אותו וימסור את המידע  " במרחק 5 ק"מ מכאן נמצא מרכז הכנסים של דאבוס ,  שם נערך הפורום הכלכלי העולמי מדי שנה ".  תוכל להעלות את וויקיפדיה ,  אתרי ביקורות פופולריים ואחרים .  אלה יישומי חיפוש מעניינים מאוד .  אחד האהובים עלי נקרא Google Starmap ,  שהופך את הטלפון שלך לפלנטריום .  הטלפון שלך יודע איפה הוא וכיצד הוא מוחזק ,  ולכן אתה יכול לכוון את הטלפון שלך לשמים ולהסתכל עליהם דרכו .  הטלפון יסמן עבורך מה שמותיהם של הכוכבים שאתה רואה ,  או איפה נמצאים הכוכבים שאותם אתה מחפש .  אתה יכול לבצע חיפוש והמסך יראה לך חץ שאליו תוכל להזיז את הטלפון שלך ,  כדי למצוא קבוצת כוכבים מסוימת שאתה רוצה לראות . 
" מדהים לחשוב מה יכולים טלפונים סלולריים לעשות .  זה חשוב מאוד עבור עולם החיפושים ,  וגם עבור התקשורת בין אנשים .  יש לנו מוצר בשם Latitude ,  המזהה את המיקום שלך לפי האות הסלולרי מהטלפון ומשלב אותו עם הרשת החברתית שלך ,  כך שאם תרצה ,  תוכל לחלוק את המקום שבו אתה נמצא עם החברים שלך ולגלות כמה קרובים אתם ".  
איך זה נהפך לכסף ?  אם המערכת שלכם פתוחה ליישומים של מפתחים עצמאיים וכל אחד יכול להשתמש בה כרצונו - איך תרוויחו ממנה ?  
שמידט החליט שזה הרגע שלו להתערב שוב : " בוא אני אשאל אותך :  האם אנשים יערכו חיפושים רבים בטלפונים האלה ?  "  - אולי הם ישתמשו במנוע חיפוש אחר או באפליקציות אחרות ,  התגוננתי .  שמידט פער זוג עינים וקרא : " אתה חושב שהם ישתמשו במנוע חיפוש אחר ?  !  "  אולי אפלקיציות חדשות יהיו חלופיות למנוע החיפוש ",  ניסיתי . " זאת הבחירה של המשתמשים .  הכל פתוח .  היישומים שלנו פשוט טובים יותר ,  לדעתנו ",  הוא ענה .  
אז העניין שלכם בטלפונים האלה הוא פשוט לקדם את מנוע החיפוש של גוגל .  להבטיח שהוא ישלוט גם בעידן הנייד .  
שמידט : " אתה חייב להבין ,  הכל נוגע למספר משתמשים ,  ליישומים ולנפח .  אם מספר המשתמשים גדול ,  הם יקליקו על מודעות הפרסום .  כדי להשיג את היישומים ,  צריך כמות משתמשים גדולה .  עם היישומים מגיעים עוד משתמשים ואז מגיע הכסף .  אם הפלטפורמה שלנו מוצלחת כפי שאנחנו מקווים ,  יש הרבה דרכים לעשות כסף .  וחשוב להדגיש :  אנחנו לא גובים כסף עבור אנדרואיד ,  מפני שאנחנו יכולים לעשות כסף בדרכים אחרות ".  
האם הקוד של אנדרואיד יהיה פתוח תמיד ?  
שמידט : " זה חשוב מאוד ,  כי זאת השאלה הראשונה שמפעילות הסלולר שואלות אותי - 'אנחנו מבצעים הימור גדול מאוד עליכם ,  שלא תסגרו את זה פתאום' .  ואני אומר להן שאנחנו מתחייבים שהקוד יישאר פתוח ושלא נמנע פיתוח של אפליקציות מתחרות ". 
מי יותר מטריד את גוגל היום :  אפל ,  שהצליחה לשלב בין חומרה לתוכנה ,  או רשתות חברתיות כמו פייסבוק ,  שנותנות למפרסמים ערוץ אחר לפנות בו לצרכנים ?  
שמידט : " מעניין שלא הזכרת את מיקרוסופט .  כחבר דירקטוריון לשעבר באפל ,  יש לי כמובן דעה משוחדת לטובת אפל - והרבה מאנשי פייסבוק הם חברים של אנשי גוגל ,  או הגיעו בעצמם מגוגל .  נראה לי ששלושת המודלים ,  שהם שונים זה מזה ,  יכולים להתקיים במקביל .  חשוב לי להדגיש שהמרחב שבו אנחנו פועלים הוא העולם כולו וכל מה שאנשים עושים עם מידע .  יש המון מקום למודלים שונים ולמתחרים .  אני בטוח שאנשי אפל יתירו למתחרים שלהם ללמוד מה הם עשו וליצור חידושים על בסיס זה .  אנחנו עושים דברים ,  והמתחרים שלנו מחדשים לפי גוגל .  זה מרחב כל כך גדול ,  שיש המון מקום לכולם ".  
הזכרת בשיחה אחרת את ביל גייטס ואת מיקרוסופט ואמרת שאתה רוצה להימנע מהטעות של יבמ ולשנות את המודל העסקי שלכם ,  כדי שלא תיהפכו לדינוזאור .  אפשר להתווכח אם הצלחתם או לא ,  אבל מה אתם עושים כדי לוודא שלא תיתקעו בפרדיגמה מוצלחת אחת ,  כמו הישענות על מנוע החיפוש ,  שתוביל לבעיה בעתיד ?  
שמידט : " הסיפור שאתה מתאר הוא הסיפור של עמק הסיליקון .  חברת סטארט-אפ ,  גיל העמידה ,  בגרות ,  שעמום ,  כולם עוזבים ,  החברה נקנית .  מדוע הוא מתרחש ?  משום שאנשים מפסיקים לחדש ,  או שוכחים מה המטרה העיקרית שלהם .  אני חושב שאני מדבר בשם כל הבכירים כאן כשאני אומר שזה כל מה שאנחנו עושים - לחדש .  כל האינטראקציה בינינו נוגעת למה חדש ,  מה מעניין ,  מה מרגש .  אני חושב שגוגל הוכיחה עד כה את יכולתה לעשות זאת בהיקף רחב .  גם אפל ,  חברה ותיקה יותר מגוגל ,  הוכיחה שאפשר לחדש בהיקף רחב ובאופן שונה .  היא עשתה זאת לאחר כמה שינויי מנכ"לים וחוויות שכמעט הובילו למותה .  ביפן ,  סוני עשתה זאת .  יש חברות מעניינות מאוד באירופה עם מנטליות דומה לזו של גוגל ".  
באירופה ?  
שמידט : " כן ,  חברות כמו נוקיה ו-SAS .  אני חושב גם על חברות התעשייה הגרמניות ,  הממוקדות בחידוש מוצרים ,  שהצליחו לדחוף את גרמניה קדימה ". 
הצהרת באחרונה שהמהלך הגדול הבא של גוגל הוא כניסה לעולם הפרסום בבאנרים .  האם תוכלו לספר לנו על מאמציכם בתחום הפרסומות הגרפיות באינטרנט  ( Display Advertising )  ?  מה אתם מתכננים לעשות בתחום זה ?  האם אתם מעוניינים להיות דומיננטיים גם בתחום זה ,  כפי שאתם בתחום הפרסום צמוד החיפוש ?  
שמידט מחייך : " אני לא אענה על החלק של השאלה שבו מופיעה המלה 'דומיננטיות' .  אנחנו נכנסים ומחדשים בתחום המודעות הגרפיות באינטרנט ,  ואנחנו מנסים ליישם את המדע ואת המסורת של גוגל גם בתחום זה .  הייתי המום כשגיליתי עד כמה רבים הם נכסי הפרסום הגרפי שלנו למעשה .  זה צפוי להיות התחום הגדול הבא שלנו ברמה עולמית ".  
ניקש ארורה :  אנשים קונים כיום פרסום באתרים .  מה שאנחנו מנסים לעשות ,  כפי שאריק אמר ,  הוא קודם כל להעביר את המדע של החיפוש לתחום המודעות הגרפיות .  אנחנו מנסים לעבוד עם שחקניות אחרות בתחום המודעות הגרפיות ,  עם סוכנויות פרסום ,  כדי לנסות ליצור מדע של קניית קהל במקום אתרים .  זה מה שתחום הפרסום המסורתי היה קונה :  פונה לקהל מסוים - לדוגמה ,  'אני רוצה לפנות לבני 18-45 האוהבים טכנולוגיה' . 
" בנוסף ,  באמצעות שימוש בטכנולוגיות חדשות כמו בורסת פרסום ,  אנחנו מנסים למצוא דרכים חדשות שבהן המגזר יכול להביא את כל ההיצע יחדיו - כך שהמפרסמים וסוכנויות הפרסום יוכלו לרכוש שטחי פרסום מסוגים שונים במקום אחד בקלות רבה יותר ,  ולא צריך לפנות לשישה מקומות שונים כדי לרכוש פרסום .  אפשר פשוט להגיע לבורסה ולרכוש הכל ביחד .  כל אחד יכול להיות צד בבורסה ,  לקנות ולמכור ". 
סוכנויות הפרסום בישראל מוטרדות מאוד מכניסת גוגל לעולם הפרסום הגרפי .  לכן שאלתי את אנשי גוגל :  כיצד זה משפיע על היחסים שלכם עם מפרסמים ,  עם פרסומאים ועם מו"לים ?  אני שומע שיש מו"לים המתלוננים כי הופכים אותם לסחורה .  ארורה השיב : " למעשה ,  זה אמור להיות חיובי למו"לים ,  בסופו של דבר .  כל מו"ל שצריך למכור שטחי פרסום ,  צריך כיום לעבוד מול סוכנות לרכש פרסום .  לרוב הסוכנויות והמפרסמים אין כלים לעשות אגרגציה של מאות אתרים .  ברגע שנשים את האתרים ב'בורסה' אחת של פרסום ,  האתרים יוכלו למכור יותר מהמלאי שלהם .  המו"לים עדיין יכולים לבחור את המחיר ,  את המיקום ואם הם רוצים לפרסם .  הם יכולים לתת לנו גישה רק להיצע העודף שלהם ".  
זה נכון גם לגבי מו"לים קטנים ,  או רק לגבי הגדולים ?  
ארורה : " זאת פלטפורמה שפתוחה בפני כל מי שיש לו אינטרנט - מהגדולים עד הקטנים ".  
המנגנון שאתה מתאר נשמע במידה רבה כמו משהו שאקדמאים מדברים עליו מזה זמן מה ,  אבל החוויה של מו"לים היתה עגומה עד כה ,  במובן שהמחירים המוצעים בבורסה של גוגל נמוכים בהרבה מכפי שהם מקבלים כיום ישירות מהלקוחות או ממשרדי הפרסום .  
ארורה : " שלושת ההבדלים הגדולים בין מה שתיארת לבין מה שאנחנו רוצים - ראשית ,  מדובר בבורסה שהיא גם אוסף של רשתות .  כעת אפשר יהיה לקנות גם מקרב רשתות גדולות וגם מקרב מו"לים עצמאיים .  זו מערכת על ולא תת-מערכת .  שנית ,  כיום כשרוכשים פרסום דרך רשת ,  קונים למעשה שטחים באתרים מסוימים ,  שקשה לאסוף עליהם מידע .  נניח שמציעים לך שטחי פרסום ב'ניו יורק טיימס' או ב'פייננשל טיימס' ,  אבל למפרסמים קשה לדעת מה זה אומר .  לעומת זאת ,  אם אתה מוכר פרסום שיגיע ל-10 מיליון איש בגילאי 18-25 המתעניינים בטכנולוגיה - זה משהו שקל יותר לקנות .  שלישית ,  הבורסה תאפשר הפרדה בין המוכרים הטובים ביותר של פרסום לבין הקונים הטובים ביותר של פרסום ".  
אז מה יהיה תפקידן של הסוכנויות לרכש פרסום ?  
ארורה : " הן יעשו מה שהן עושות כיום .  ירכשו שטחי פרסום בבורסה .  הן ירכשו גוגל ".  
עד שיום אחד גוגל תחליט שהיא עובדת בלעדיהן ?  
שמידט : " אני חושב שאולי זאת שאלה של מודל :  סוכנויות הרכש ויתר הסוכנויות הן למעשה שותפות שלנו במקרה הזה ,  מכיוון שמדובר בכלי המאפשר שקיפות רבה יותר ,  היצע מוגדל ומהירות גבוהה יותר .  הסוד כאן הוא יתרון הגודל והמהירות .  הכל מהיר בהרבה - אני אמנם לא אובייקטיבי ,  אבל לפני שיושמה הטכנולוגיה של גוגל בתחום ,  אי אפשר היה להגיע להיקף כזה ". 
אתם מותקפים לא רק על ידי סוכנויות פרסום אלא גם על ידי חלק מהמו"לים של העיתונים בעולם .  אתם מאמינים בהכרזות על  " חומות תשלום "  עבור תוכן .  
ארורה : " האתגר הוא להבין כיצד יהיה תוכן פרמיום מתומחר בעתיד .  היינו שמחים לסייע למגזר העיתונות בכך .  יש לנו עניין רב בעבודה משותפת עם מגזר העיתונות והחדשות ,  לבצע ניסויים בשיטות תמחור שונות ".  
מאייר : " כשבוחנים את העולם כיום ,  רואים שצריכת החדשות גדולה יותר מאי פעם .  זה אחד האתגרים הגדולים ,  אך זה גם מזמן הזדמנויות חדשות רבות .  לדעתי יש הזדמנויות רבות לבנות מערכת סביבתית חדשה לקריאת חדשות באינטרנט ,  בייחוד בכל הנוגע לתוכן פרמיום ".  
אפשר לקבל יותר פרטים ?  מה גוגל חושבת על הרעיון של  " חומת תשלום ?  "  
שמידט : " אתה מתייחס לעובדה שלארגוני חדשות צריכה להיות יכולת לגבות תשלום תמורת תוכן ?  זו בהחלט זכותם .  דרך אחת לחשוב על כך היא שלבעלי תוכן יש אפשרות לבחור אם לחלק תוכן בחינם לגמרי ,  ללא פרסום ,  או לחלק תוכן בחינם עם פרסום ,  או לנסות למכור אותו בדרך זו או אחרת .  אחת הדרכים לחשוב על עתיד האינטרנט היא לראות רשת שבה יש תערובת של שיטות התמחור האלה .  לדעתי לא הולם שאנו נדבר על חברה מסוימת ועל תוכניותיה ,  אך הגיוני לטעמי שלכל ארגון יהיה מגוון שיטות :  תוכן בחינם שימשוך משתמשים וייצור מיתוג והתלהבות ,  אך משהו מיוחד ויקר ערך יהיה תמורת תשלום - אם המשתמשים יהיו מוכנים לשלם עבורו ".  
אמרתם שיש התפתחויות חיוביות ביוטיוב .  תוכלו לתת מספרים ?  
ארורה : " אנחנו אף פעם לא יכולים לדבר על נתונים ספציפיים ,  אך העסקים טובים .  ההכנסות עלו והעלויות ירדו ".  
שמידט : " בשנה שעברה ,  צ'אד הצליח למצוא דרך להרוויח כסף באמצעות שותפויות עם יצרניות תוכן ,  שזה דבר די מדהים ".  
צ'אד הארלי : " זה מעיד על כמה מההתקדמויות שלנו בתחום המודעות הגרפיות ,  על האופנים שבהם אנשים ממקדים את קהל היעד שלהם וממקדים את התוכן באתר .  נדרש לנו זמן רב משחשבנו ,  בשל השלמה ארוכה מהצפוי של רכישת חברת הפרסום המקוון דאבלקליק ,  ואינטגרציה של כל מערכות הפרסום השונות .  אך כעת יש לנו אנשי שיווק שמצליחים לשווק ביעילות פרסומות ביוטיוב ב-20 מדינות בעולם .  יש הצלחה רבה לעמוד הבית שלנו ,  שיפור בחיפוש ובסרטונים עצמם .  אנחנו משפרים את המערכות ,  את הפורמטים השונים ,  את האפשרויות השונות לפרסום ".  
ארורה : " בבריטניה יש גם עסקה גדולה עם ערוץ 4 ועם ערוץ 5 - מהלך גדול להבאת תוכן מקצועי לפלטפורמה ,  שמאפשר לנו ליצור הזדמנויות רכש רבות יותר .  זה לא רק מביא תוכן מקצועי ,  אלא גם מסייע לנו .  הם מוכרים עוד פרסום בעבורנו ,  ואנחנו מגדילים את מכירות שטחי הפרסום .  כך ,  גם המדיה המסורתיות וגם יוטיוב מוכרות יותר פרסום באינטרנט ".  
ומתי להערכתכם תעבור יוטיוב לרווח ?  
שמידט : " תלוי באיזו שיטה חשבונאית משתמשים .  בשיטות חשבונאיות מסוימות ,  אנחנו כבר די רווחיים ".  
האם אין רק שיטה חשבונאית אחת ?  
שמידט תוקע בי מבט מחויך וחודר : " אל תדאג .  אנחנו במצב טוב .  תאמין לי .  מה זאת האובססיה הזאת שלך עם חוקים חשבונאיים ?  זה תלוי מה בדיוק אתה מוסיף ומה אתה מחסר ".  
וכשאתה מוסיף הכנסות ומוריד הוצאות ,  מה אתה מקבל ?  
שמידט : " אני מעדיף להגיד שאנחנו במצב כספי מצוין ביוטיוב ".  
האם עומד להיות גוגל טאבלט ?  
שמידט : " אנחנו גם לא מגיבים על מוצרים עתידיים .  האמת ,  עדיין לא נשאלתי את השאלה הזאת אף פעם .  מעניין אם היא עולה כעת בעקבות הכרזה של חברה אחרת ,  שבהשקה שלה אני לא נמצא כרגע ".  
בעקבות המשבר הפיננסי יש מתקפה בחלק מהעולם נגד הקפיטליזם .  אתמול שמענו מתקפה כזאת מכיוונו של נשיא צרפת ניקולא סרקוזי .  מה עמדתך ?  
שמידט : " אני לא רוצה להגיב לדברי סרקוזי משום שזה לא הוגן כלפיו ,  אך גוגל היא חברה קפיטליסטית הפועלת למען רווח ,  כך שאנחנו כמובן במחנה הקפיטליזם .  אנחנו גם גלובליסטים בכך שרוב המשתמשים שלנו נמצאים מחוץ לארה"ב ,  וברור לנו שרוב ההכנסות שלנו צריכות להגיע מחוץ לארה"ב .  הנרטיב של המשבר הוא שארה"ב הובילה את המשבר הפיננסי שגרם לנזק באירופה ובמקומות אחרים ,  בעקבות משבר נזילות במערכת הבנקאות .  זהו לא כתב אישום נגד הקפיטליזם עצמו ,  אלא אשמת השחקנים היחידים שתרמו למשבר ,  החוסר ברגולציה ממשלתית והנזילות העודפת .  זה נקרא בועה משום שיש יותר מדי כסף ,  וההגדרה של 'יותר מדי כסף' היא שקל מדי לקבל הלוואה ולכן אתה מבזבז יותר מדי - וכעת יש ירידה חדה ברמות המינוף ,  ואבטלה ופשיטות רגל . 
" אלה לא טיעונים לגיטימיים נגד הגלובליזציה או נגד הקפיטליזם ,  אבל אני מודאג שמא מנהיגים פוליטיים ישתמשו בכך כהזדמנות ליהפך לפופוליסטים יותר - ולדפוק מנועים כלכליים שיצרו משרות ,  עושר ואת השגשוג שאנחנו רואים כיום .  אם נסתכל בשווקים המתעוררים שרבים מהם צומחים למרות המיתון ,  יגידו לך שהקפיטליזם הוא המפתח להאכלת אזרחיהם .  אני תומך נלהב בקפיטליזם ובגלובליזציה ,  ומבקר חריף של תופעות ספציפיות שמתרחשות בתקופות טובות ".  
והבנקים ?  
שמידט : " אני לא מומחה מספיק כדי לקבוע בעניין ,  וזה לא ראוי שאבקר מגזרים אחרים ,  אבל אני כן יכול לומר שזה לא קפיטליזם אם אני מרוויח את הכסף אבל כשאני מפשל ,  אני מבקש שיחלצו אותי .  זה לא קפיטליזם ,  זה משהו אחר ,  תקראו לו איך שאתם רוצים .  קפיטליזם אומר שאם הפסדת ,  הפסדת .  כשאתה נקלע למצב שבו יש מוסדות שהם גדולים מכדי ליפול ,  אתה צריך פתרון .  אתה יכול להטיל עליהם רגולציה .  אתה יכול לפרק אותם ולהגדיל את התחרות .  יש הרבה דרכים לפתור את הבעיה ,  והמומחים צריכים לקבוע מה הנכונות ביניהן ". 

המנוע מאחורי גוגל :  ראיון עם אריק שמידט
מנכ"ל גוגל מרוויח דולר ליום אך עדיין מעשירי העולם .  יחד עם סגני הנשיא הבכירים שלו ועם צ'אד הארלי ,  מייסד יוטיוב - מספרים על התוכניות ,  המסר והחזון של מעצמת האינטרנט

