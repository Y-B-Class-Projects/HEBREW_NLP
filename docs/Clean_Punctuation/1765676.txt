בית העם :  על תחילת העונה השלישית של  " האח הגדול "
 לא פרשת בר לב ,  גם לא האסון בכרמל ,  עם שובו של  " האח הגדול ",  גם פז חסדאי יודע שהשאלה החשובה ביותר בישראל של היום היא מתי הגמד בוכה
מעריצי  " האח הגדול "  הם פחות טיפשים ממה שנהוג לחשוב עליהם .  הפרק הראשון ,  למשל ,  הוא דוגמה מובהקת לבגרות ולאורך הרוח שנדרשים מהם ,  עת מוצגים בזה אחר זה 17 הטיפוסים האלמוניים - המלצר ממסעדת הפועלים ,  הערס עם הגבות המסודרות ,  הסלקטורית הפרסייה ושאר צמאי הפרסום הנלהבים .  על אף שברגעים כאלה קל מאוד לסנן הערה ציניקנית ,  חובבי הז'אנר מתעלים מעל הזלזול והבוז ומסרבים להיגרר אחר האינסטינקטים המתנשאים .  זה הזמן שלהם לחשוף את המיומנויות שפיתחו עם השנים ,  ולנצל את כישורי הליהוק שרכשו על מנת לזהות את הפוטנציאל הגלום בבית החדש .  מי יכבוש את לבנו ?  מה יהיה מקור הסכסוך הגדול ?  איזה רומן אסור יתפתח מתחת לשמיכות ?  וחשוב מכל  איזו פטמה תיחשף בג'אקוזי החם ותודלף לרשת על ידי צופים כפייתיים בערוץ 20 ? 
אין ספק ,  הרבה שאלות עומדות על הפרק ,  ולא קל למצוא את התשובות עליהן כבר ב"אירוע הפתיחה "   ( כפי שהוא מוגדר בפאתוס האופייני )  .  להיפך ,  הפרק הראשון הוא מביך מעצם טבעו ,  עם עדת המעריצים שמריעה לנכנסים הטריים בבית עוד לפני שהפגינו איזשהם כישורים .  על פניו מביך לגלות איך האנשים שעומדים לטלטל את חיינו הם בסך הכל פרחולות מפתח תקווה או מתווכי כביסה מכפר שלם ,  אבל יפה לגלות את הראייה הרחבה של המעריצים ,  שיודעים לזהות את גיבורי התרבות הרבה לפני שפצו את פיהם .  כבר עתה הם מריעים ליואב ה"טורבו חנון ",  עוד לפני שהתוודה על היותו בתול וקרע את לבם במונולוגים קורעי לב ,  וכבר עתה הם משתחווים בפני יורם המתנחל מעופרה ,  הרבה לפני שהגן על האינטרסים הלאומיים וכמעט היכה את השמאלן התורן בוויכוח שילהיט את הבית ואת המדינה .
 זה קסמו של הבית ,  ואלו הן איכויותיה של הדינמיקה הייחודית המתפתחת בו .  אי אפשר לצפות כיצד יתפתחו האירועים ,  אי אפשר לדעת איזו סתומה תהפוך לאלין החדשה .  כרגע כל מה שאנחנו יודעים זה שבזמן הפרסומות זפזפנו לערוץ 10 וראינו כתבה חשובה ומעניינת ב"המקור "  על פרשת בר לב ,  אך מהר מאוד החזרנו חזרה לערוץ 22 כדי לא לפספס את המאורע החשוב באמת ,  את המתמודד ה-12 ,  אלעד הגמד ,  שלא הצליח אפילו לטפס את המדרגות בעצמו .  אולי זה שפל ,  אולי זה ציני ,  אבל מה זה לעומת הסצינות המשובחות שמובטחות לנו ?  
הרי כבר עם כניסתו ,  כשעמד לצד בחורות עם שמלות מיני קצרצרות וראשו נשק לאיבריהן המוצנעים ,  נחשפנו לפוטנציאל הנפיץ שלו .  ואנחנו ,  שכבר ראינו מתמודדים חירשים ועם תסמונת טורט ,  שכבר למדנו על תרופות ההרגעה הפסיכיאטריות שנותנים למתמודדים על מנת להפיג להם את התקפי החרדה ,  שכבר מכירים לעומק את המניפולציות של ההפקה ואת ההתערבויות הבוטות ,  משלימים עם המגבלות ומתמסרים בהנאה לאירועים .  ואיך לא ?  יש לנו זנזונת ,  יש חוזרת בשאלה פרובוקטיבית ,  יש את שפקס החדש  ( אך הפעם עם גבות מסודרות )  ,  יש דתי מתנחל  ( שלא מהסס לחבק צעירות )  ,  ויש את האשכנזייה האינטליגנטית והמיוסרת .  כל העולם פרוס לפנינו ,  רק הושט ידך ,  וזפזפ לערוץ 20 .
 לא ברור מדוע הושקעו מיליון שקל בשיפוץ הבית  ( שלטעמי האישי נראה מכוער וחסר טעם במיוחד )  ,  כמו שלא ברור מדוע הושקעו שעות ארוכות בטיפוח השפמפם של אסי עזר .  לא ברור מדוע מנחם בן שוב גויס על מנת להלל את ערכיה האנושיים של ההפקה  ( שכל התשבוחות שלו רק מגבירות את הפקפוק באיכויותיה )  ,  ולא ברור למה נחוץ המאמץ השיווקי .  עם ישראל כבר שבוי לחלוטין ,  ומספיק להאזין לצלילי נעימת התוכנית כדי להדליק אותו מחדש .  העונה השלישית נפתחה עם לא מעט מגבלות  ( נציגות גדולה מדי לחיי הלילה התל אביביים )  ,  אך עם הבטחה נוספת לחומרים שהפכו אותנו למכורים אומללים .  עכשיו זה לא הזמן להטריד אותנו בענייני מוסר ;  כרגע עומדת בפנינו רק ציפייה אחת :  מתי כבר הגמד בוכה ? 


בית העם :  על תחילת העונה השלישית של  " האח הגדול "
 לא פרשת בר לב ,  גם לא האסון בכרמל ,  עם שובו של  " האח הגדול ",  גם פז חסדאי יודע שהשאלה החשובה ביותר בישראל של היום היא מתי הגמד בוכה

