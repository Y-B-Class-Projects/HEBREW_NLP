שברולט וקדילאק תוקפות באוטומוטור
יבואנית מותגי שברולט וקדילאק UMI תציג בתערוכת הרכב הישראלית את האוויאו S קונספט ,  וולט ,  ספארק ומנוע צנוע למליבו .  קדילאק תפגיז עוצמה
UMI יבואנית שברולט לישראל ,  מתכננת מתקפה חזיתית על תערוכת אוטומוטור שתיפתח בגני התערוכה בחול המועד פסח וזאת באמצעות מותג שברולט .  במתחם התצוגה שלה תציב היבואנית את המכוניות החדשות שבהיצע היצרנית ,  אשר עתידות גם להגיע לישראל בעתיד .  עם זאת ,  הקאמרו והקורבט תעדרנה .
 המכונית המעניינת ביותר אולי היא הוולט ,  המשפחתית ההיברידית-חשמלית של ג'נרל מוטורס אשר הוצגה לראשונה כקונספט בתערוכת דטרויט 2007 .  בניגוד להיברידיות המוכרות בהן עיקר הכוח מגיע ממנוע הבעירה ,  בוולט עושה זאת המנוע החשמלי אשר נעזר במנוע בנזין קטן נפח לשם הטענת הסוללות בלבד .  שיווקה הסדרתי של הוולט בעולם צפוי להתחיל מאוחר יותר השנה ,  ובעתיד מתכננת UMI להביאה גם אלינו .
 מכונית נוספת שעדיין רחוקה יחסית מייצור  ( שיווק ב-2011 )  היא האוויאו RS קונספט שהוצגה לראשונה בתערוכת דטרויט בחודש ינואר השנה .  זו עתידה לשמש כדור הבא לסופר-מיני במוכרת ,  כאשר עיצובה מושפע מהאחות הגדולה קרוז .  כצפוי ,  מידותיה רושמים צמיחה בכל סעיף וכך גם רמות האבזור והגימור .  מכונית הקונספט מצויידת במנוע טורבו בנפח 1.4 ל' המפיק 138 כ"ס ומשודך לתיבת שישה הילוכים ידנית אולם זה ,  כמו גם מאפייני העיצוב הספורטיביים ,  ישארו נחלת הקונספט היות וגרסת הייצור תהיה צנועה יותר .  יחד עם זאת ,  לא נפסול אפשרות לגרסה ספורטיבית למכונית מבחינת GM .
 עוד בתערוכה תציג UMI את הספארק ,  מכונית המיני של שברולט ששורשיה נעוצים בדגם המיני של דייהו טרום תקופת GM ,  המאטיז .  הספארק הוצגה לראשונה תחת השם ביט קונספט בתערוכת ניו-יורק 2007 לצד שתי תאומות לא זהות  גרוב וטרקס ,  והיא נבחרה מבין השלוש להגיע לייצור .  גם היא נושאת את קו העיצוב העדכני של המותג אשר מחביא כאן מנועי 1.0 ו-1.2 ל' ,  שש כריות אוויר ובקרת יציבות .  מהיבואנית UMI נמסר לוואלה !  רכב כי הספארק מתכוננת להגיע לישראל ,  אם כי לא ידוע מתי .  
המשפחתית הגדולה מאליבו היא הדגם הרביעי של שברולט לתערוכה ,  כאשר זו תופיע בגרסת כוח מוקטנת ואשר תכונה 'היי-טק' .  מדובר במנוע בנפח 2.4 ל' המפיק 170 כ"ס והמשודך לתיבת שישה הילוכים אוטומטית .  השיווק בישראל יחל מעט לאחר התערוכה ,  אולם תג המחיר עדיין אינו ידוע .
 מותג היוקרה של ג'נרל מוטורס יחשוף בתערוכת הרכב הישראלית סלקציה של מכוניות משמעותיות עבורו ,  כשגולת הכותרת תהיה הקדילאק CTS-V - מכוניות הפאר האגרסיבית והמסחררת מארה"ב .  לצידה תעמודנה שתי מכוניות נוספות  קדילאק SRX מקבוצת הפנאי ,  וה-CTS המחודשת שהצטיידה ב-2009 במנוע בנפח 3.0 ל'  ( 272 כ"ס )  במקום 2.8 ל' הקודם שיצא משימוש .  גרסה זו כבר משווקת בישראל .
 הקדילאק CTS-V מאכלסת מנוע בנפח 6.2 ל' V8 המייצר כ-558 כ"ס .  בקבוצת הסדאן המפוארת היא מקוטלגת כאחת המתמודדות המרכזיות על תואר ה"פרמיום החזקה בעולם ".  היא מאיצה ל-100 קמ"ש ב-4 שניות ,  מהירותה המרבית היא כ-280 קמ"ש ,  כאשר כל העוצמה משוגרת לגלגלים האחוריים .  
בחודשים האחרונים היא אף ביקרה את מקטע הנורדשלייפה המיתולוגי בנורבורגינג וקבעה זמן מצוין של כ-7.59 ש' ,  פער לא מבוטל ממתחרותיה הגרמניות .  פרט לכך היא גם עטופה סממנים ספורטיביים מוקצנים ,  כך שלא תהיה לכם בעיה להבדיל בינה לבין אחיותיה השגרתיות .  טרם ידוע אם ומתי תשווק ה-CTS המופרעת בישראל .  
רכב הפנאי SRX הוא תולדה של פרויקט פנאי צנוע ומשני בקדילאק ,  שהחל למעשה עוד בתחילת שנת 2004 עם הדור הראשון .  לתערוכת אוטומוטור תביא היבואנית UMI את ה-SRX דור 2 שהושק אשתקד בארה"ב ,  כשהוא לבוש אריזה וויזואלית המותאמת למשפחה המודרנית של המותג ,  והורכב על פי השפה העיצובית המוכתבת באמצעות ה-CTS .  
ה-SRX יושב על פלטפורמה משודרגת של השברולט קאפטיבה ,  והוא מוצע הן בהנעה קדמית והן בהנעה כפולה .  מימדיו מספרים כי אורכו מקצה לקצה הוא כ-4.84 מ' ,  הרוחב כ-1.84 מ' ,  הגובה עומד על 1.72 מ' ,  ובסיס הגלגלים כ-2.83 מ' .  בחזית מאוכלס מנוע בנזין רב-עוצמה העושה שימוש ביחידת V6 בנפח 3.0 ל' .  ההספק המופק מקרביה הוא כ-265 כ"ס בשידוך לתיבת הילוכים אוטומטית עם 6 יחסי העברה .  
פאר ופינוק הם כמובן חלק מהחבילה האמריקנית ,  ועל כן ה-SRX מצויד מגוון מכשורים אלקטרונים לנוחות ותפעול .  בין היתר תהיה בתחומיו מערכת שמע מתקדמת עם 10 רמקולים ,  מושבים חשמליים מחוממים ,  בקרת שיוט ,  כניסה ללא מפתח ,  שקעי USB וממשקי מולטימדיה נוספים ומגנונים נוספים .  סט הבטיחות מכיל 6 כריות אוויר ,  בקרות יציבה ובלימה ,  עוגני בטיחות למושבים ,  חיישני לחץ אוויר לצמיגים ועוד .  
סמנכ"ל UMI בישראל ירון גורטלר צופה כי השנה הקרובה תהיה שנת התפתחות חשובה עבור קדילאק . " יש לקאדילק את האפשרות להציע לצרכנים מגוון רחב של דגמים ,  שיהפכו את קאדילק למתחרה ראויה בין מותגי היוקרה בישראל .  קאדילק תציג מחד דגמים מרהיבים בעלי ביצועים ספורטיביים העולים על המתחרות האירופאיות והיפניות ,  ומאידך מגוון של דגמים יוקרתיים ונחשקים ,  כמו ה- SRX שאמורים להרחיב משמעותית את קהל הלקוחות של המותג ". 

שברולט וקדילאק תוקפות באוטומוטור
יבואנית מותגי שברולט וקדילאק UMI תציג בתערוכת הרכב הישראלית את האוויאו S קונספט ,  וולט ,  ספארק ומנוע צנוע למליבו .  קדילאק תפגיז עוצמה

