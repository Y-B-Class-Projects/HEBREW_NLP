גביע הטוטו :  קרית שמונה העפילה לחצי הגמר
שחקניו של רן בן שמעון גברו 0:1 על מ.ס .  אשדוד אחרי שזוראן בלדובלייב כבש בפנדל בדקה השמינית .  ברק בדש נפצע והוחלף
אין ספק שעירוני קרית שמונה היא אחת ההפתעות הנעימות של הסיבוב הראשון בליגת העל ,  אך הקבוצה של רן בן שמעון הוכיחה הערב  ( שלישי )  שגם בגביע הטוטו היא לא מקלה ראש .  הקבוצה הצפונית ,  שנמצאת במקום הרביעי בליגה ,  העפילה לחצי גמר גביע הטוטו במשחק שנערך בקרית אליעזר אחרי 0:1 על מ.ס .  אשדוד .
 קרית שמונה ,  שזכתה בשנה שעברה בגביע הטוטו של הליגה הלאומית ,  שלטה בקצב של המשחק ולא איפשרה לשחקנים של ג'ון גרגורי לאיים יותר מדי על השער של גיא חיימוב .  השער היחיד במשחק נכבש אחרי שמונה דקות בלבד לאחר שברק בדש הוכשל ברחבה וקבוצתו זכתה בפנדל ,  אותו ניצל זוראן בלדובלייב כדי להבקיע ולהמשיך לשלב ארבע האחרונות .
 קרית שמונה הרבתה במצבים ,  אבל ניכר שחסרה לה הרגל המסיימת והיא לא מספיק נחושה לסיים מהלכים בשער .  מנגד ,  באשדוד איימו על השער של גיא חיימוב בעיקר במחצית הראשונה ובשלהי המשחק ,  כשגם החילופים הרבים שביצע ג'ון גרגורי לא סייעו לו לכפות הארכה .  קרית שמונה זוכה במענק כספי של 225 אלף שקל ונותנת עוד הוכחה שמדובר בקבוצה מצוינת .
" אני לוקח מהמשחק הזה את הצ'ק ",  סיכם בן שמעון בבדיחות את ההתמודדות . " קשה לשחק בלי אווירה ,  אבל אנחנו צריכים להיות יותר שקטים ליד השער .  השחקנים היו קצת לא מרוכזים ,  אבל הגענו להרבה מצבים ,  כמו גם אשדוד .  במשחק כזה ההחלטות בצד ההתקפי הן אלה שקובעות ". 
אדריאן רוצ'ט הוסיף : " הרגשתי טוב ורצתי הרבה .  היה משחק טוב בסך הכל ואני שמח ששימחנו קצת את איזי ועלינו שלב .  קשה לשחק ללא קהל ביציעים .  יש לנו קבוצה טובה בקרית שמונה ". 
דקה 6 - יוסי שקל יצא רע לעבר הרגליים של ברק בדש והכשיל אותו ברחבה .  השופט אורן גרינפלד סימן על הנקודה הלבנה ופסק פנדל לקרית שמונה .
 דקה 8 - גול !  זוראן בלדובלייב בעט את הפנדל ,  בחר בפינה הימנית ,  בעט שטוח וקבע 0:1 לעירוני קרית שמונה .
 דקה 16 - כדור שהוגבה מצד ימין לעברו של רחמים צ'קול נבעט מהאוויר רע מאוד היישר לידיים של גיא חיימוב ,  שוער עירוני קרית שמונה .
 דקה 22 - ההזדמנות של המשחק נרשמה כשעידן שריקי קיבל כדור עמנואל סארקי והמשיך מהאוויר ,  אך הבעיטה שלו נעצרה במשקוף של חיימוב .
 דקה 34 - אדריאן רוצ'ט דהר קדימה ושיחרר כדור חזק ברגל שמאל ,  אך הוא פספס מעט את המסגרת .
 דקה 40 - אופיר חמו הרים כדור חופשי למרכז הרחבה ,  בלדובלייב הגיע אליו אבל נגח מקרוב החוצה .
 דקה 44 - סארקי הרים כדור שנהדף עד לאמיר לביא ,  שהפציץ מקצה הרחבה ,  אבל לא מצא את המסגרת .
 דקה 48 - קרית שמונה המשיכה לאיים על השער כשבלדובלייב הפציץ את המשקוף והיה קרוב לכבוש את השני .
 דקה 55 - תומר סוויסה ,  שנכנס כמחליף במחצית במקום אופיר חמו ,  שיחרר בעיטה חזקה מרחוק אבל החמיץ את המסגרת .
 דקה 76 - אדריאן רוצ'ט הפציץ מרחוק את המשקוף ,  אבל הכדור נהדף היישר לקיילב אקוונוגו ,  שמקרוב החמיץ עם ניסיון כושל לשחרר בעיטה ראויה .
 דקה 82 - תומר סוויסה הגיע למצב קורץ אחרי שקיבל כדור ושיחרר בעיטה חלשה לידיים של יוסי שקל .
 דקה 90 - ניר ביטון היה קרוב לשוויון ולהארכה אחרי שקיבל מנבו מזרחי ,  אבל הבעיטה שלו נהדפה היטב על ידי חיימוב .
 הרכב עירוני קרית שמונה :  גיא חיימוב ,  הנרי ניאמבה מולנגה ,  סאלח חסארמה ,  שיר צדק ,  תומר ברוקס ,  בריאן חרסיסיץ'  ( וויליאם נג'ובו 70 )  ,  בני בן זקן ,  אדריאן רוצ'ט ,  אופיר חמו  ( תומר סוויסה 46 )  ,  זוראן בלדובלייב  ( שלומי אביסדריס 73 )  ,  ברק בדש  ( קיילב אקוונוגו 26 )   ( אלעד גבאי 85 )  .
 הרכב מ.ס אשדוד :  יוסי שקל ,  ישראל ראש ,  מתן אוחיון ,  לואי טהה  ( עופר ורטה 55 )  ,  רחמים צ'קול  ( עידן בטיט 88 )  ,  ניר ביטון ,  סטפן קינגווה ,  אמיר לביא  ( משה אוחיון 74 )  ,  עמנואל סארקי ,  איציק כהן  ( נבו מזרחי 66 )  ,  עידן שריקי .
 
גביע הטוטו :  קרית שמונה העפילה לחצי הגמר
שחקניו של רן בן שמעון גברו 0:1 על מ.ס .  אשדוד אחרי שזוראן בלדובלייב כבש בפנדל בדקה השמינית .  ברק בדש נפצע והוחלף

