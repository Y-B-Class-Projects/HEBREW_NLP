 " הפוטנציאל הכלכלי של ערביי ישראל עצום "
 מרוב הבחינות - ערביי ישראל חשים עצמם מקופחים .  מי שאמור לשכנע אותם אחרת הוא השר לענייני מיעוטים ,  אבישי ברוורמן ,  שרואה בכלכלה כמנוע הצמיחה של המגזר . " לא נתנו לערביי ישראל הזדמנות מתאימה - בסוף הכלכלה תדחוף קדימה ".  ראיון מקיף
עשור לאחר אירועי אוקטובר 2000 ,  ספק אם יש רבים מקרב אזרחי ישראל היהודים שזכרו לציין את המאורע .  אבל בקרב ערביי ישראל ,  אירועים אלו עדיין עומדים במוקד תשומת הלב .  עבור האזרחים הערבים ,  מהומות הדמים של אוקטובר 2000 היו ציון דרך בהתנתקות שלהם ממדינת ישראל ;  עדות נחרצת לניכור של המדינה אליהם - ושלהם כלפי המדינה .  
הנתונים מלמדים כי ערביי ישראל אכן מנוכרים למדינה ,  והיא מנוכרת אליהם :  45% מהערבים הם עניים ,  ובקרב הילדים הערבים שיעור העוני מגיע ל-57% ;  רק כ-20% מהנשים הערביות עובדות ,  ואף שבקרב הגברים הנתונים גבוהים יותר ומגיעים ל-60% ,  רובם עובדים בעבודות פיסיות בשכר נמוך ונפלטים משוק העבודה בגילאי 40-45 ;  שיעור הנשירה של תלמידי תיכון ערבים הוא 8% - כמעט פי שלושה מהממוצע הארצי ;  בכ-80% מהיישובים הערביים אין תחבורה ציבורית כלל ,  או שאין תחבורה ציבורית מספקת ;  צפיפות הדיור ביישובים אלה גבוהה בעד 70% מזו שביישובים היהודיים ;  ושיעור ההעסקה של ערבים במגזר הציבורי מסתכם ב-7.5% - כשליש מחלקם באוכלוסייה .  
מבחינה כלכלית ,  חברתית וכנראה גם פוליטית - ערביי ישראל חשים עצמם מקופחים ,  מופלים ומודרים מהמדינה שלהם עצמם .  מי שאמור לשכנע אותם אחרת הוא השר לענייני מיעוטים ,  אבישי ברוורמן  ( העבודה )  ,  שביחד עם הרשות לקידום מגזר המיעוטים במשרד ראש הממשלה - בראשות איימן סייף - מנהל את התוכנית השאפתנית ביותר של ממשלת ישראל זה שנים לקידום המגזר הערבי בישראל .  
שר החוץ אביגדור ליברמן אמר בשבוע שעבר שיש לערוך חילופי אוכלוסיות ,  ולהעביר חלק גדול מערביי ישראל לשליטת הרשות הפלסטינית .  לדבריו , " אנשים כמו חנין זועבי ,  שמזדהה לחלוטין עם הצד השני ,  צריכים להיות אזרחים פלסטינים ולהיבחר אצל החמאס בעזה ".  הוא צודק ?   
" ליברמן הוא אדם שמתכנן להיות מנהיג הימין ,  ופועל לפי עצות של יועצי סקרים כדי להגדיל את הפופולריות שלו .  הוא זיהה את העלייה של התנועות הפסדו-ימניות בכל אירופה ,  ולכן באופן אופורטוניסטי הוא תוקף את ערביי ישראל ,  סוטה ב-180 מעלות מהמדיניות המוצהרת של ראש הממשלה ומוציא את דיבתה של ישראל בעולם .  אין מדינה בעולם שבה שר החוץ פועל בניגוד למדיניות ראש הממשלה שלו ,  ולכן בנימין נתניהו צריך לפטר את ליברמן .  הגיע הזמן שנתניהו יחליט אם הוא נכנס להיסטוריה כמנהיג שמקדם את השלום .  לשם כך עליו להפריש את ליברמן מהממשלה - ולהכניס במקומו את קדימה ".  
זה קל לתקוף את ליברמן כגזען ,  אבל לביקורת שלו על ההנהגה הערבית שותפים רבים בישראל - גם מצד מי שאינם מחזיקים מעצמם גזענים ושונאי ערבים . 
" זה סיפור עצוב .  רוב היהודים לא מכירים את ערביי ישראל ,  וחושבים שהערבים הם גיס חמישי ,  מוסלמים קיצוניים ובעלי מנטליות ירודה .  היהודים לא יודעים שמרבית הרוקחים בישראל כיום הם ערבים .  הם גם לא יודעים שתוך כמה שנים רבע מהרופאים בישראל יהיו ערבים .  מכיוון שממשלות ישראל לדורותיהן - למעט זו של יצחק רבין - לא נתנו לערביי ישראל הזדמנות מתאימה ,  נוצר כעס וניכור כלפי המדינה ".  
" עזמי בשארה או חנין זועבי לא מייצגים את הציבור הערבי ".  
" רוב הערבים רוצים להיות חלק ממדינת ישראל ,  הם לא רוצים להיות חלק מפלסטין .  ניגשים אלי מנהיגים ערבים ואומרים לי שאם ממשלת ישראל תלך שוב בדרכו של רבין - ערביי ישראל יצביעו בהמוניהם למפלגות הציוניות .  הערבים מואסים בח"כים הערבים ,  אבל בה בעת הם מואסים גם במפלגות הציוניות שאינן משרתות אותם .  לכן ,  רובם פשוט אינם מצביעים . 
" התופעה של חנין זועבי היא מחיר ההזנחה של ממשלות ישראל בציבור הערבי .  הבחירה בחברי הכנסת הערבים היא בעיקר הצבעת מחאה .  מרבית הערבים סולדים מהם ,  משום שהם לא דואגים לחינוך ולאיכות החיים שלהם .  כתוצאה מכך רוב הציבור הערבי מיואש ומתוסכל ,  בעיקר הצעירים ". 
הצעירים הערבים המשכילים אומרים שמדינת ישראל לעולם לא תהיה מדינה שוויונית .  אנחנו הרי מניפים דגל עם מגן דוד ,  שרים את התקווה ומקיימים חוק שבות מוטה לטובת היהודים .  הדיבורים על שוויון ריקים מתוכן . 
" בעניין זה אני מצדד בדברי הרצל :  'אנחנו מדינתו של העם היהודי ,  ושל כל אזרחיה' .  זוהי הגדרה שמקיימת שוויון מלא .  לעם היהודי אין שום מדינה אחרת ,  ולכן זאת מדינת העם היהודי - ושל כל האזרחים הנוספים המתגוררים כאן ".  
" הבעיה של מדינה ישראל סבוכה ומורכבת מאוד .  אנחנו מנסים לקיים אומה של 5.5 מיליון יהודים ,  במרחב שחיים בו מיליארד מוסלמים ,  מהם 350 מיליון ערבים - וזה בעולם שבו ארה"ב ,  המגינה הגדולה שלנו ,  מתחילה לשקוע .  איך הופכים במציאות כזאת את מדינת ישראל לבת קיימא ?  התשובה שלי היא התפישה הנאורה ,  שהיא בדיוק ההפך מהתפישה שמייצג ליברמן . 
" לכן חלוקת הארץ לשתי מדינות לשני עמים הכרחית .  זה יבטיח רוב יהודי בחצי שלנו ,  ואז ניתן יהיה לדאוג לשוויון מלא של כל האזרחים החיים אתנו .  מדובר בשוויון בחיי היום-יום - חינוך ,  השכלה ,  כלכלה .  ברגע שזה יקרה ,  רוב הדברים יסתדרו מאליהם .  לחיים יש דינמיקה משלהם ".  
" אם אלי יונס ,  מנכ"ל בנק המזרחי ,  מתקשר אלי ואומר שהבנק שלו גילה שהפוטנציאל הכלכלי של ערביי ישראל עצום - אז זה קורה .  בסוף ,  הכלכלה תדחוף קדימה ". 
קל להאשים את המגזר העסקי ,  אבל האמת היא שהניהול של חלק לא קטן מהרשויות הערביות כושל ,  וזה מקשה מאוד על ההשקעה אצלן . 
" מבחינתי ,  הטעות הגדולה ביותר היא מדינת תל אביב .  הצלחנו לבנות את מדינת תל אביב ,  אבל לא הצלחנו לבנות את מדינת ישראל כולה .  הפיתוח של הנגב והגליל חיוני ,  והוא משותף לערבים ויהודים .  אחת הטעוית המרות שעשו בעבר היתה שנמנעו מלפתח את הכפרים הערביים - למשל ,  לא בנו להם אזורי תעשייה ,  ולכן לרשויות הערביות אין הכנסות מארנונה עסקית .  זה פוגע באורח קשה בהכנסות שלהן וביכולתן לפתח את הערים הערביות .  חלק מהניו-דיל שאנחנו מציעים עכשיו הוא בבניית אזורי תעשייה חדשים בחלק מהכפרים הערביים ".  
" זה ייעשה על קרקעות קיימות ,  שהמינהל מכשיר לכך ".  
" זאת עוד טעות מרה שעשו :  קודם חנקו את הכפרים הערבים ,  ואחר כך באו אליהם בטענות שהם לא גובים ארנונה ומסים .  אגב ,  יש כיום דור חדש של ראשי רשויות ערבים ,  צעירים ואיכותיים ,  שכבר לא ניתן להשמיע כלפיהם את הטענה הזאת .  גביית הארנונה בחלק מהמקומות זינקה מ-10% ל-60% ". 
בשנות ה-50 מדינת ישראל הפקיעה את מרבית האדמות הערביות .  ועדת אור קבעה כי חלק מהכפרים הערביים איבדו עד 90% מהקרקעות ,  כך שתושביהם נותרו מחוסרי נכסים ומחוסרי עבודה ,  כי כבר לא היו להם קרקעות לעבד .  מצוקת הקרקעות בכפרים הערביים בגליל מוחשית ,  וצפיפות הדיור שם כיום גבוהה ב-25%-70% מביישובים היהודיים בגליל .  האם מדינת ישראל עשתה עוול היסטורי לאזרחיה הערבים כשהפקיעה את הקרקע מהם ,  והאם יש מקום להתנצלות על כך ?   
" אני כבר התנצלתי .  אמרתי דבר פשוט - ואמרתי זאת כציוני גאה ,  לא מתוך חולשה :  מדינת ישראל הבטיחה במגילת העצמאות שוויון זכויות מלא ,  והיא לא עמדה בזה .  להוציא את רבין ,  ובמידה מסוימת גם הממשלה הנוכחית ,  ממשלות ישראל לא פעלו להגדלת השוויון האזרחי של ערביי ישראל ".  
אתה חושב שהממשלה הזאת פועלת להגדלת השוויון לערבים ?  הממשלה הכריזה על תוכנית השקעה מיוחדת של 800 מיליון שקל בכפרים הערביים במשך חמש שנים .  זה יוצא כ-150 מיליון שקל בשנה .  זה מה שיביא את השוויון ?   
" צריך לבדוק איפה היינו ,  והיכן אנחנו עכשיו .  כשהסכמתי לקחת על עצמי את תפקיד השר לענייני מיעוטים נפגשתי באופן אישי עם ראש הממשלה ,  וקיבלתי ממנו הבטחה לתמיכה מלאה שלו בנושא .  הגדרתי לעצמי חמישה תחומים שצריך לפעול בהם :  כלכלה ,  השכלה גבוהה ,  שיתוף של עובדים ערבים במגזר הציבורי ,  פרויקט ההתנדבות הלאומית וטיפול בבדווים . 
" מכיוון שאני בוגר הנגב ,  אני כבר יודע שאם כל ההצהרות של שרים בממשלה על סיוע לנגב היו מצמיחות שערות ,  אז מזמן הקרחת שלי היתה נעלמת .  הבנתי כבר אז שמספיק עם הצהרות - צריך להביא קבלות .  לכן הכנו תוכנית שמתמקדת רק ב-13 יישובים ערביים ,  בינוניים בגודלם ,  שבראשם עומדים ראשי רשויות ראויים ושאין להן הסדרי נושים .  ביישובים האלה התמקדנו בטיפול בתעסוקה ,  בדיור ,  בתחבורה הציבורית ובביטחון האישי ".  
" הייתי שמח להשיג יותר ,  אבל מה שחשוב זה הביצוע .  לכן מנכ"ל משרד ראש הממשלה אייל גבאי מוביל את הפרויקט ,  ולכן כל ועדות ההיגוי כבר מסיימות את עבודתן .  ראש הממשלה נותן גיבוי ,  השרים פואד ,  אטיאס וכץ נרתמו גם הם למשימה ,  ויש כבר התחלה של ביצוע בשטח . 
" ב-13 היישובים האלה תהיה פריצת דרך בתחומים של בניית אזורי תעשייה ,  תחבורה ,  תעסוקת נשים ודיור .  תחום הדיור חשוב במיוחד .  בנייה של תוכנית מתאר אורכת קרוב לעשר שנים .  במשך השנים היישובים הערביים היו ללא תוכניות מתאר .  רק בשנים האחרונות התחילו להשלים את התוכניות ,  וכיום לכ-80% מהרשויות הערביות יש תוכניות מתאר .  אבל תוכנית מתאר אינה ניתנת למימוש בלי שמתלווה לה תוכנית מפורטת .  מכיוון שלרשויות הערביות אין כסף ,  רובן לא הכינו תוכניות מפורטות .  התוצאה היא שאי אפשר לבנות ביישובים הערביים בצורה חוקית .  זה פוגע בכולם ,  גם בדרוזים ובבדווים ששירתו בצבא .  הם משתחררים מצה"ל ורוצים לבנות לעצמם בית .  הם הרי לא יבנו בית בערים היהודיות ".  
" נו באמת ,  כי אף אחר לא ישכיר או ימכור להם בית בעיר יהודית .  הם חייבים להישאר בכפרים שלהם ,  ובהיעדר תוכניות מפורטות הם בונים בתים ללא רישיון ,  ואז הורסים להם את הבית והופכים אותם לשונאי המדינה .  זה טמטום .  לכן אנחנו מעבירים עכשיו כסף לאותם 13 כפרים ,  כדי להכין תוכניות מפורטות - ותוך כדי כך גם להכשיר את מרבית הבניה הלא-חוקית ".  
" נאדיר סרסור ,  ראש עיריית כפר קאסם ,  אמר לי שאין לו בעיה להרוס בתים לא חוקיים - ובתנאי שיתנו לו פתרון לבנייה חוקית במקום אחר בכפר .  זה מה שצריך לעשות - לספק את הכלים לבנייה חוקית באמצעות הכשרת קרקעות ותוכניות מפורטות ".  
" היישובים האלה הם אמנם רק 30% מאוכלוסיית המיעוטים בישראל ,  אבל אנחנו כבר חושבים איך להעמיק את פריצת הדרך לאוכלוסייה כולה .  אנחנו יוצאים עכשיו במכרז לבחירת חברת ייעוץ אסטרטגי שתכין בעבורנו תוכנית לקידום המגזר הערבי בתחומי התעסוקה .  התוכנית תכלול הצעות לדרכי הפעולה הנדרשות מכל משרדי הממשלה ,  והיא תגובש כבר השנה ",  אמר ברוורמן . 
" אנחנו מבצעים גם פעולות רוחב ,  כמו התוכנית לקליטת 3,600 סטודנטים ערבים .  השגנו תקציב של 305 מיליון שקל לשש שנים לצורך סיוע לסטודנטים ערבים בהכנה לפסיכומטרי ,  תוכניות מצוינות ועוד ".  
" עד עכשיו זה היה 5 מיליון שקל בשנה ,  כך שבכל זאת התקדמנו ".  
" ממש לא .  המטרה היא לא להוריד את רף הקבלה ,  אלא להרים את הרמה של המועמדים הערבים באמצעות מכינות וסיוע בספיכומטרי ,  כך שיגיעו לרף הקבלה של האוניברסיטאות .  התנגדנו בתוקף לרעיון של הקמת מכללות ערביות ,  כי היינו מקבלים מכללות סוג ז' .  המאבק שלנו הוא על מצוינות ,  ולכן נדאג שכל הסטודנטים הערבים שיתקבלו לא יהיו ברמה פחותה .  בכל שנה מהגרים מישראל 7,000-9,000 סטודנטים ערבים לאוניברסיטאות בירדן ובשטחים .  זאת בעיה ביטחונית וכלכלית גם יחד .  אנחנו רוצים להשאיר אותם בארץ ".  
" יש בעיה בחינוך הערבי ,  אבל אנחנו כבר רואים מגמת שיפור .  משרד החינוך הגדיל בשנים האחרונות ב-40% את תקציב בניית הכיתות במגזר הערבי ".  
זה לא רק משרד החינוך .  ניתוח של משרד האוצר העלה כי רשויות ערביות משקיעות חלק קטן מאוד מהתקציב שלהן בשיפור מערכת החינוך .  זה נראה כמו בעיה בסדרי העדיפויות של הרשויות הערביות . 
" אין ספק שהניהול של החינוך הערבי מחייב שינוי .  חלק מהשינוי חייב להתמקד בכך שהמינוי של מנהלי בתי הספר לא יושפע משיקול הדעת של החמולה השלטת ,  אלא ייעשה על פי קריטריון מקצועי .  עם זאת ,  אנו כבר רואים ניצני שיפור בתחום הזה בכמה מהרשויות .  יש ראשי רשויות צעירים ושאפתנים שרוצים לשפר דברים ,  אך קשה להם מאוד לעשות זאת בגלל חובות העבר והיעדר מענקי איזון .
" לא מספיק .  יש לנו כיום דור צעיר של מנהלי רשויות שמגדיל את גביית הארנונה ומשתדל מאוד - אבל המשקולת של החובות שהם ירשו עצומה ,  ובלי עזרה של המדינה הם אבודים .  הם פועלים בתנאים שבהם הדחוף דוחה את החשוב ,  וכך החשוב אינו זוכה להיות מטופל . 
" ראיתי את זה קורה בתפקידי בבנק העולמי ,  כאשר הבנק סייע למדינות עניות עם חובות גדולים .  למדנו שצריך לתת למדינות האלה תמריצים להשתפר ,  משמע למחוק חובות ,  אבל בתנאי שהמדינה מטפלת בבעיותיה .  ככל שהמדינה הלכה והשתפרה ,  כך הגדלנו את הסיוע שניתן לה .  גם ברשויות המקומיות ,  החוכמה היא לדעת להפריד בין ראשי רשויות כושלים לטובים - ולתת לאחרונים גיבוי באמצעות הגדלת מענקי האיזון בהתאם להצלחה שלהם בשיפור מצב העיר .  אם לא נעשה זאת ,  ראשי הרשויות הטובים ייכשלו ויילכו הביתה - ובמקומם נקבל שוב את הכושלים .
" כן ,  ישבתי עם ראשי האוצר .  אני לא בטוח שהם השתכנעו ". 
קיבלתם החודש החלטה על הגדלת היקף הקליטה של עובדים ערבים במגזר הממשלתי .  זאת הפעם השנייה שהממשלה מקבלת החלטה כזאת ,  לאחר שההחלטה הקודמת לא מומשה .  למה שנשתכנע שהפעם זה רציני ?   
" אין ספק שבתחום ההעסקה במגזר הציבורי יש אפליה לרעה נגד הערבים .  ממשלת אולמרט קיבלה החלטה ב-2007 שעד שנת 2012 10% מהמשרות במגזר הציבורי יאוישו על ידי ערבים .  כשההחלטה התקבלה שיעור הערבים שעבד במגזר הציבורי היה 6.2% .  מאז גדלנו לשיעור של 7.5% בלבד ,  וברור שלא נגיע ב-2012 ליעד של 10% . 
" לא מדובר רק בשאלה של כמות המשרות ,  אלא בשאלה על אילו משרות מדובר .  גילינו שמרבית העובדים הערבים מועסקים במשרות פחותות .  דרוזים ,  למשל ,  מועסקים בעיקר במשרות של אבטחה . 
" צריך לשנות את המציאות הזאת .  לכן יצאנו קודם כל בקמפיין ,  גם בתוך הממשלה וגם במגזר הערבי .  התברר לנו שאחת הסיבות לכך שלא מתקבלים ערבים במכרזים של המדינה היא שהם כלל לא ניגשים אליהם - הם ניגשו רק ל-1% מהמכרזים .  למה ?  כי הם חושבים שמדובר במשחק מכור ולכן אין טעם לגשת אליהם ,  כי הם גרים רחוק ולא יכולים להגיע לירושלים ,  או כי הם פשוט לא יודעים על קיומם .  לכן התחלנו לפרסם את המכרזים בתקשורת הערבית ,  הקמנו אתרי אינטרנט מיוחדים - לרבות רשתות חברתיות - כדי לפרסם את המכרזים ולשכנע שהם לא משחק מכור .  אנחנו גם מסבסדים שכר דירה בירושלים למי שיזכה במכרז ".  
" הנגיד סטנלי פישר ניגש אלי ואמר לי שמאז שעוררנו את המודעות שלו לנושא ,  התקבלו חמישה כלכלנים ערבים לבנק ישראל .  גם מנכ"ל האוצר חיים שני התלהב - ורוצה לשלב עוד עובדים ערבים במשרדו ".  
חמישה כלכלנים בבנק ישראל זה נחמד ,  אבל זה לא יביא את הבשורה .  האם שקלתם להטיל סנקציות על משרדים ממשלתיים שלא יעמדו בגיוס מכסה מינמלית של עובדים ערבים ?   
" בשלב זה אנחנו מאמינים בשיטת הגזר - הגברת המודעות לחשיבות הנושא במשרדי הממשלה והקצאת תקנים יעודיים ,  חסינים מפני קיצוצים ,  לעובדים ערבים .  בסופו של דבר ,  זאת לא אפליה מתקנת ,  זה תיקון האפליה של אי העסקת ערבים בממשלה .  מדובר באמת באנשים משכילים ומצוינים ". 
השר לענייני מיעוטים ,  אבישי ברוורמן ,  קורא לראש ממשלה להשקיע מיליארד שקל בתוכנית לפיתוח התשתיות בישובים הבדוויים הלא-מוכרים ,  וכן בהגעה להסדר קרקעות עם הבדווים .  
לדבריו ,  האוכלוסייה הבדווית היא הענייה ביותר בישראל ובעלת הריבוי הטבעי הגבוה ביותר בארץ .  עם קום המדינה היו בישראל 15 אלף בדווים ,  וכיום יש כבר 200 אלף .  עם קצב ריבוי של 4.8% בשנה ,  בתוך כמה עשרות שנים מספרם יגדל ל-1.5 מיליון . 
" הריבוי הטבעי אצל הבדווים יורד ככל שהשכלת הנשים מתרחבת ",  אומר ברוורמן . " לכן חשוב מאוד להשקיע בטיפוח הנשים .  הבדווים זועקים לעזרה ,  ומבקשים סיוע בתחומי ההשכלה והתעסוקה ".  
ברוורמן טוען עוד כי לא ניתן יותר לדחות את הטיפול בבעיות של המגזר הבדווי ,  וכי יש להגיע להסכמה היסטורית עמם בנוגע לכפרים הלא-מוכרים שבהם הם מתגוררים .  הוא קורא לניסוח הסדר קרקעות שיביא להכשרת הכפרים הלא-מוכרים ולשדרוג התשתיות בהם .
 האם צפויה פריצת דרך בתחום ההתנדבות של ערביי ישראל לשירות אזרחי ?  מגעים חשאיים מתנהלים זה זמן מה בין השר לענייני מיעוטים אבישי ברוורמן ושר הרווחה יצחק הרצוג לבין כמה מראשי ההנהגה של ערביי ישראל ,  על מנת להגיע להסכמה לגבי התנדבות ערבית לשירות אזרחי .  עד כה התנהלו המגעים בחשאי ,  בשל הרגישות העצומה של הנושא בחברה הערבית .  אלא שלאחרונה דלפו ידיעות על כך לתקשורת הערבית ,  וחוללו סערה .  החשש הוא כי הסערה שפרצה עלולה לטרפד את המשך המגעים .  
במהלך הדיונים ,  שהתקיימו בין השרים עצמם לכמה ראשי רשויות התומכים בשירות אזרחי ,  ניסו הצדדים להגיע לנוסחה מוסכמת שתאפשר לצעירים ערבים להתנדב לשירות אזרחי .  בין השאר הוצע כי שמו של השירות האזרחי הערבי ישונה ל"תוכנית התנדבות בקהילה ",  וכי הטיפול במתנדבים והתשלום להם ינותקו ממנהלת השירות האזרחי ומהקרן לחיילים משוחררים ,  ויוכפפו למשרד הרווחה .  
לדברי ברוורמן ,  התוכנית קיבלה את ברכת ראש הממשלה בנימין נתניהו ,  ואף הוקצו לה תקציבים - ממשרד האוצר ומקרנות יהודיות בארה"ב שרוצות לתרום לשיפור השוויון האזרחי בישראל . " אני יכול להביא עוד אלפי מתנדבים באמצעות כספים של האוצר ושל קרנות מחו"ל ",  אומר ברוורמן . " אנחנו בונים עכשיו תוכנית שתקבע היכן ישרתו אותם מתנדבים ,  והכל נעשה בפיקוח ובבקרה של הממשלה .  יש בערים הערביות צרכים חברתיים אדירים שדורשים מתנדבים .  השירות האזרחי של ערביי ישראל יתרום לקהילה המקומית ,  יכשיר את הנוער הערבי לקראת כניסתו לשוק העבודה ויגביר את השותפות והשוויון עם הנוער היהודי ".   
" כמה ראשי רשויות ערביות הביעו תמיכה בתוכנית ,  בעיקר משום שהיא מאפשרת להעצים ולקדם את הנוער הערבי ומסייעת לו להתערות טוב יותר בשוק העבודה ",  מוסיף ברוורמן .  עם זאת ,  הם נמנעים מלהביע תמיכה פומבית בתוכנית ,  בעיקר לאחר שפרטיה דלפו לתקשורת הערבית וחוללו סערה .  לתקשורת הערבית נודע כי כ-90 מיליון שקל מכספי התוכנית ייתרמו על ידי קרנות יהודיות אמריקאיות ,  בשיתוף הג'וינט ,  והיא הוקיעה זאת כעוד ניסיון של ארגונים ציוניים מחו"ל לפעול נגד ערביי ישראל .  לאור הסערה שפרצה ,  יש חשש גדול מנסיגה של ראשי ההנהגה הערבית מתמיכתם בתוכנית .  
כיום יש רק 1,200 תקנים לצעירים ערבים שרוצים לשרת בשירות האזרחי .  מיעוט התקנים נובע מסיבה כפולה :  המדינה אינה מקצה תקציב לכך ,  ובמקביל יש קושי לגייס צעירים ערבים לשירות האזרחי בשל ההתנגדות הנחרצת לכך מצד ההנהגה הערבית .  
בשנים האחרונות ניהלה ההנהגה הערבית קמפיין אגרסיבי נגד ההתנדבות לשירות האזרחי .  הקמפיין נובע מכמה סיבות ;  אחת הבולטות שבהן היא החשש כי התנדבות כזאת היא צעד ראשון לקראת גיוס הערבים לצבא .  בנוסף ,  ערביי ישראל חשים מקופחים ,  וסבורים כי אין סיבה שיתרמו למדינה - כל עוד המדינה אינה מקיימת את חובות השוויון כלפיהם .  גם ההצעות כי התנדבות הערבים תיעשה בעיקר בקהילות שלהם לא סייעו בהפחתת העוינות .  
התוצאה של היעדר ההתנדבות לשירות האזרחי היא פגיעה משמעותית ברווחה של הצעירים הערבים ובפוטנציאל התעסוקה שלהם .  מעסיקים יהודים רבים מעדיפים לשכור עובדים ששירתו בצבא ,  או לכל הפחות התנדבו לשירות אזרחי .  בנוסף ,  השירות האזרחי - בדומה לשירות הצבאי - הוא כלי להתערות בחברה ,  לחיזוק הביטחון והעצמאות ולסיוע במציאת עבודה .  הדבר נכון במיוחד לגבי צעירות ערביות ,  שללא השירות האזרחי נדונות רובן לא לצאת מתחומי הכפר שבו הן חיות ,  וכך אינן יכולות לרכוש כלים שיאפשרו להן להשתלב בשוק העבודה .

" הפוטנציאל הכלכלי של ערביי ישראל עצום "
 מרוב הבחינות - ערביי ישראל חשים עצמם מקופחים .  מי שאמור לשכנע אותם אחרת הוא השר לענייני מיעוטים ,  אבישי ברוורמן ,  שרואה בכלכלה כמנוע הצמיחה של המגזר . " לא נתנו לערביי ישראל הזדמנות מתאימה - בסוף הכלכלה תדחוף קדימה ".  ראיון מקיף

