נתניהו חושב שאנחנו סוריה או צפון קוריאה 
רשות השידור
 >  >  בשנה האחרונה הביע ראש הממשלה ,  בנימין נתניהו ,  לא פעם את עמדתו נגד הריכוזיות במשק .  הוא תקף קשות את היעדר התחרותיות במגזר הפרטי ,  אבל לצד זאת התהדר בכך שישראל הצליחה בכל זאת להשתחרר מ"ריכוזיות עצומה של הממשלה וההסתדרות ",  כדבריו .  האומנם ?  התיקון לחוק רשות השידור ,  שיזמה לשכת ראש הממשלה ושעבר באחרונה בקריאה ראשונה ,  מלמד שבכל הקשור לטלוויזיה ולרדיו לפחות ,  נתניהו הוא חסיד גדול של הריכוזיות .  ולא סתם ריכוזיות ,  אלא ריכוזיות של דעות ,  כזו שמסוכנת במשטר דמוקרטי לא פחות מהריכוזיות במגזר הבנקאי .  התיקון החדש לחוק מעגן בצורה חזקה מאי פעם את שליטת הדרג הפוליטי ברשות השידור .  לפי התיקון אמורים להתרחש ברשות שינויים מבניים שאמורים לייעל את עבודתה ,  אבל כל אלה לא שווים הרבה אם המהות נותרת זהה :  הממשלה שומרת בידה את הסמכות הבלעדית למנות את חברי מועצת המנהלים של הרשות ,  ומינוי מנכ"ל לרשות יוכל להתבצע רק באישור השר הממונה .  כמובן שהממשלה יכולה גם לפטר את המנכ"ל בלי שום מנגנון בקרה של ממש .  נתניהו החליט אפוא להמשיך ולהפקיע לעצמו ,  ולכל מי שיירש אותו בתפקידו ,  נכס ציבורי שהציבור מזמן מאס בו .  בעצם ההפקעה הזו חיסל ראש הממשלה את הסיכוי ,  הנמוך גם כך ,  שהציבור ישוב אי פעם לערוץ שלו .  שהרי איזה צופה בר-דעת יבקש ב-2010 לצפות בערוץ שלשכת ראש הממשלה ,  ולא משנה איזה ראש ממשלה ,  משפיעה באורח ישיר על המשודר בו ?  גם לצופים יש כבוד עצמי ,  מספיק שהם צריכים לממן את הערוץ הזה .  העובדה שהצופה הסביר ידיר עצמו מן הסתם מהערוץ של נתניהו לא מפחיתה כלל מן הריכוזיות הטמונה במהלך ההשתלטות של ראש הממשלה .  להפך .  אילו אלטרנטיבות יהיו לצופה ?  בעיקר הערוצים המסחריים ,  שתכניהם מוטי ומושפעי רייטינג ,  ובכל מקרה מכוונים שלא לפגוע באינטרסים הכלכליים הענפים של בעלי הבית של הערוצים .  רק ערוץ ציבורי אמיתי ,  נטול פניות מכל סוג שהוא ,  יכול לתת לערוצים האלה קונטרה של ממש ולהבטיח פלורליזם ותחרותיות בשוק הטלוויזיה .  ואולם כנראה שנתניהו מעדיף כי אזרחי המדינה ,  שהטלוויזיה היא אחד הגורמים החשובים המשפיעים על עיצוב תפישת העולם של חלק ניכר מהם ,  ייחשפו אך ורק לדעות משני סוגים :  כאלו שאינן מעצבנות את בעלי ההון ,  או כאלה שמייצגות נאמנה את השלטון ,  או אולי עדיף - כאלה שעונות על שני הקריטריונים גם יחד .  בניגוד לראש הממשלה ,  יש פוליטיקאים שדווקא הבינו שבמאה ה-21 ,  במדינות שאינן סוריה או צפון קוריאה ,  אין תקומה לגוף שידור שנשלט על ידי השלטון .  בכנסת הקודמת קידמו חברי הכנסת איתן כבל ויצחק הרצוג ,  שכיהנו בזה אחר זה כשרים הממונים על רשות השידור ,  תיקון לחוק שיצר הפרדה מבנית אמיתית וטובה בין הרשות לבין הדרג הפוליטי .  ראש הממשלה הקודם ,  אהוד אולמרט ,  נתן את ברכתו למהלך ,  והתיקון עבר בקריאה ראשונה .  אלא שבדרך לקריאה שנייה ושלישית התקיימו הבחירות ,  ולאחריהן החליט ראש הממשלה הנבחר לגנוז את התיקון ולהציע תחתיו תיקון משלו .  בלשכת נתניהו החליטו משום מה לאמץ את הרעיון של כבל והרצוג - לשנות את הגדרת רשות השידור מ"ממלכתית "  ל"ציבורית "  - אבל התעלול הסמנטי הזה הוא לא יותר מלעג לרש .  אם התיקון של נתניהו יאושר ,  הרשות תמשיך לשרת את הממלכה ובשום פנים ואופן לא את הציבור .  הכותבת היא סמנכ"לית ארגון אג'נדה ,  מרכז ישראלי לאסטרטגיה תקשורתית

נתניהו חושב שאנחנו סוריה או צפון קוריאה 
רשות השידור

