האפיפיור בביה"כ ברומא :  מחיאות כפיים וביקורת
בנדיקטוס ה-16 מבקר בבית הכנסת הגדול ברומא ,  על רקע המשבר ביחסים בין הכס הקדוש ליהודים בשל כוונתו להכריז על פיוס ה-12 ,  האפיפיור בזמן השואה ,  כקדוש .  לדבריו  " הוותיקן סייע בשקט ליהודים בשואה "
 האפיפיור בנדיקטוס ה-16 הגיע הערב  ( ראשון )  לביקור בבית הכנסת הגדול של רומא ,  כחלק ממאמציו לשיפור היחסים בין היהודים לקתולים ברחבי העולם .  הביקור בבית הכנסת נערך על רקע ניסיונותיו של האפיפיור להכריז כ"קדוש "  את אחד מקודמיו בתפקיד ,  האפיפיור פיוס ה-12 ,  שכיהן כאפיפיור במהלך מלחמת העולם השנייה וספג ביקורת על התעלמותו מהשואה .
 למרות שמיד עם הגעתו התקבל האפיפיור במחיאות כפיים סוערות ,  אחד מבכירי הקהילה היהודית ברומא פנה אליו והעביר ביקורת על הכוונה לקדש את פיוס ה-12 .  ריקארדו פצ'יפצ'י ,  נשיא הקהילה היהודית ברומא ,  אמר בנאומו כי  " השקט של פיוס ה-12 לפני השואה עדיין כואב ,  בגלל שהיה צריך לעשות משהו בנושא .  מאוד יכול להיות שהוא לא היה מצליח לעצור את רכבות המוות ,  אבל זה היה שולח מסר של נחמה ושל אחדות אנושית לעבר אחיהם של אלו שנשלחו למשרפות באושוויץ ". 
בנדיקטוס ,  שעלה לנאום אחרי הדברים הללו ,  הגן על קודמו ואמר כי  " הוותיקן פעל בסתר כדי להגן על יהודים במלחמת העולם השנייה ".  לדבריו , " האפיפיור והוותיקן בימי המלחמה האמינו שהם מסייעים ליהודים ,  לרוב בדרכים נסתרות וסודיות ".  
השר סילבן שלום נפגש אף הוא עם האפיפיור בבית הכנסת וביקש ממנו להקדים את פתיחת הארכיון שנמצא בוותיקן ,  המתייחס לתקופת האפיפיור פיוס ה-12 בזמן השואה , " מתוך כוונה לסייע להקטנת המתיחות בין הוותיקן לקהילה היהודית ".  שלום גם ביקש מהאפיפיור לסייע בשחרורו של החייל החטוף גלעד שליט .  בהתייחסו לסוגיה האירנית ,  אמר שלום כי , " כאיש של שלום וכמי שמופקד על הבאת שלום לעולם ,  אנו מצפים שתפעל למנוע מאירן להתחמש בנשק גרעיני ". 
רבנים רבים ,  ובהם נשיא מועצת הרבנות של איטליה יוסף לראס ,  כמו גם נשיא קהילות היהודים לשעבר ,  ניצול השואה פרופסור עמוס לוצאטו ,  הודיעו עוד קודם לביקור האפיפיור כי הם אינם רואים בו כל תועלת ,  והחליטו להחרימו . " הביקור לא יתרום דבר ,  הוא רק יעודד את הפלג הקיצוני בוותיקן ",  אמר לראס .  
קודם לביקור אמר האפיפיור כי הוא מקווה שהדבר יהווה ציון דרך חשוב ביחסי הקתולים עם היהודים ,  למרות הקשיים .  האפיפיור התייחס לביקור במהלך המסה השבועית שלו בכיכר סנט פטר בוותיקן ואמר : " הביקור הזה מראה שהיחסים השתפרו והוא מדגים את האמונה המשותפת והמיוחדת באלוהים ,  כמו גם הכבוד המוחלט לחיים ,  למשפחה ,  לצדק חברתי ולשלום ". 

האפיפיור בביה"כ ברומא :  מחיאות כפיים וביקורת
בנדיקטוס ה-16 מבקר בבית הכנסת הגדול ברומא ,  על רקע המשבר ביחסים בין הכס הקדוש ליהודים בשל כוונתו להכריז על פיוס ה-12 ,  האפיפיור בזמן השואה ,  כקדוש .  לדבריו  " הוותיקן סייע בשקט ליהודים בשואה "
 
