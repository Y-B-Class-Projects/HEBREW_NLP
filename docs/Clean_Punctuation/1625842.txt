נחיה יותר ,  נזכור פחות  
" כשהייתי סטודנט ,  אמרו לי 'זה חולה זקן בן 55 ולכן לא נעשה לו דיאליזה' ■ כיום אנחנו עושים דיאליזה גם לבן 105 ■ עובדה אחת ידועה :  מעל גיל 80 כל אדם שלישי יחווה ירידה בזיכרון ,  וחלק מהאוכלוסיה הזאת תפתח אלצהיימר ■ בעשור הבא הרופא יקבל מסרים מה 
" גם בחלומות הכי ורודים שלו ,  ברק אובמה לא חולם שיוכל לקבל בארה"ב את רמת הרפואה שקיימת במדינת ישראל .  אבל אם נשאל את הישראלי הממוצע 'איפה נמצאת המערכת הרפואית הטובה ביותר בעולם ? ' הוא יגיד שבארה"ב .  האמריקאים הצליחו ליצור תדמית מעולה למערכת שלהם ,  אף שקיים שם חוסר שוויון מוחלט .  כל השייח'ים ממדינות ערב מגיעים לטיפולים בארה"ב ,  אבל האזרח האמריקאי הפשוט מקבל טיפול פחות טוב בהרבה ,  ובוודאי פחות טוב מזה שמקבל הישראלי הממוצע ".  דברי השבח הנלהבים האלה מגיעים מפרופ' ערן לייטרסדורף ,  הדיקן החדש של בית הספר לרפואה באוניברסיטה העברית .  כמו הקולגות שלו ,  גם הוא יודע לספר על מאבקו במצוקת התקציב שנהפכה באחרונה לטבעת חנק של ממש על צווארו ,  אבל הוא מעדיף להתמקד דווקא בדברים הטובים שמתרחשים פה .  כפי שהוא מציג זאת ,  נראה שיש לא מעט מהם . " בישראל ההוצאה על הרפואה כחלק מהתל"ג היא קטנה יחסית - כמחצית מזו שבארה"ב - ולמרות זאת אנחנו מגיעים להישגים בלתי רגילים ",  הוא אומר . " סל הבריאות הוא הישג פנומנלי .  זהו אחד ממנגנוני הבקרה המתקדמים ביותר שקיימים בעולם המערבי .  בשיחותיי עם עמיתים באירופה ובארה"ב אני שומע רק שבחים על כך .  אין מדינה בעולם המערבי שאין בה קשיים כלכליים ובעיות תקצוב של שירותי הרפואה המודרניים .  הפתרון שלנו הוא איכותי ,  מדעי ושוויוני .  הלוואי שהוא היה קיים בארה"ב ,  שבה המציאות גרועה למדי ".  לייטרסדורף הוא בן למשפחה תל אביבית ידועה ,  המונה בעיקר אדריכלים ואנשי עסקים והיי-טק .  המוכר בבני המשפחה הוא אחיינו ,  יונתן  ( יו-יו )  לייטרסדורף ,  שנשוי לאשת מכוני הרפואה האסתטית רונית רפאל .  אלא שהרופא מוכיח כי גם אצלו זורם דם יזמי . " אם הייתי עומד בראש מערכת הבריאות בישראל ,  הייתי מקטר קצת אבל גם הייתי לוקח משרד פרסום ומציג את זה כך :  המערכת שלנו היא אחת המובילות בעולם ,  יש לנו צרכים ולכן צריך לבוא לקראתנו - כדי שיהיו יותר רופאים ,  כדי שיהיו משכורות טובות יותר וכדי שנוכל לעשות יותר .  אסור לצאת מנקודת חולשה .  בדיוק להפך - צריך להציג את החוזקות שלנו ".  אם היו מציעים לך להיות שר הבריאות ,  היית מסכים ?   " תלוי באיזו קונסטלציה .  לא הייתי פוסל .  תראו ,  אם נותנים לך לעבוד אז יופי ,  אבל אם אתה במצב שבו אתה לא יכול לעבוד ,  זה כבר פחות נוח ".  כסף הוא לא המטרה בבוקר הראיון עם לייטרסדורף החלו לחלק את החיסונים לשפעת החזירים ברחבי ישראל ,  ובבית החולים הדסה עין כרם ובפקולטה לרפואה הורגשה רוח תזזית .  לייטרסדורף חייך בהתנצלות כשהתיישב בכיסאו באיחור קל . " כל העובדים מתחסנים ,  גם הסטודנטים שלנו ,  זאת פרוצדורה שלמה ",  הוא מסביר .  כשהוא מדבר על הסטודנטים שלו ,  לייטרסדורף מלא הערכה .  הוא מוחה בתוקף נגד הטענה כי מי שפונה כיום ללימודי רפואה מתעניין בעיקר בכסף . " זה הכל אגדה ",  הוא פוסק . " תמיד יש את האחוז הזה בין הסטודנטים שהוא מוכוון כסף ,  שחושב שלהיות רופא זה אומר להיות עשיר - אבל הוא לא הרוב .  רוב תלמידי הרפואה נכנסים לתחום מתוך שליחות ,  מתוך רצון להגשים את עצמם . " צריך להביא בחשבון שתהליך ההכשרה אורך כמעט 20 שנה .  אם אתה רוצה להיות אלקטרו-פיסיולוג ,  מטפל בהפרעות בקצב הלב ,  אחרי שבע שנים של לימודי רפואה ואחרי שאתה מסיים ארבע שנים במחלקה פנימית ושלוש שנים במחלקת קרדיולוגיה - אתה כלום .  אתה ממשיך להתמחות-על בארה"ב ,  ורק כשאתה חוזר ממנה אתה מתחיל להתעסק בנישה הרפואית שבה בחרת .  חייו של רופא מתחלקים לשלושה חלקים :  בשליש הראשון שלהם הוא ילד ,  בשליש השני הוא לומד ורק בשליש השלישי הוא מומחה במקצוע שלו .  מי שהולך לקראת תהליך כל כך ארוך ,  לא יכול לעשות זאת רק בשביל הכסף . " יש גם מי שטוען שהרבה רופאים מונעים על ידי אינטרסים מסחריים ,  ורושמים תרופה לחולה מכיוון שיש להם איזה הסכם עם חברת תרופות מסוימת .  הבעיה הזאת אמנם קיימת ,  אבל היא מינורית .  אפשר להציג את חברות התרופות לסטודנט לרפואה בשתי דרכים :  לומר 'הן אויבות האנושות ,  משחדות ומקלקלות את הרפואה' .  מצד שני ,  אפשר לומר 'ללא התעשייה הזו ,  לא היו לנו תרופות מתוחכמות למחלות מפרקים ,  למחלות לב ,  לסרטן ולמחלות אחרות' .  הכל עניין של פרופורציה ".  ללייטרסדורף ,  59 ,  קל לעשות את ההשוואה בין הסטודנט לרפואה מודל 2009 לזה ששוטט במסדרונות לפני 40 שנה .  הוא עצמו למד באוניברסיטה העברית כעתודאי צעיר בשלהי שנות ה-60 .  לאחר השירות בצה"ל כרופא מוטס ,  שב לייטרסדורף להדסה ,  סיים התמחות ברפואה פנימית ומשם המשיך לקריירה אקדמית המשולבת בעיסוק קליני .  הוא השתלם בגנטיקה מולקולארית והשתתף בחקר טרשת העורקים במעבדה של חתני פרס נובל ברפואה ,  מייקל בראון וג'וזף גולדשטיין ,  בדאלאס שבטקסס .  לאחר שובו לישראל הקים מעבדת מחקר בתחום ,  ייסד את החברה לחקר ולטיפול בטרשת עורקים והתמנה למנהל המחלקה הפנימית בהדסה . " כשהייתי סטודנט ,  אמרו לי 'זה חולה זקן בן 55 ולכן לא נעשה לו דיאליזה' .  כיום אנחנו עושים דיאליזה גם לאיש בן 105 .  בתור ילד ,  הדבר הכי מתוחכם שהיה לי הוא אוטובוס קטן ,  אדום ומצפצף ,  וכיום בני בן השש גולש באינטרנט ויש לו את כל מקורות המידע .  הסטודנט לרפואה בימינו הוא חלק מדור הרשת .  כשאני הייתי סטודנט והזדקקתי למאמר ,  הייתי הולך לספרייה ,  מבלה שם שלוש שעות בחיפושים ואז מגלה שהמאמר בכלל נמצא בהשאלה .  הסטודנטים שלנו מתקתקים מלה במאגר מידע ותוך שנייה יש להם כל דבר שהם רוצים .  כך הם גם מנצלים את הזמן טוב יותר .  זה ההבדל הגדול ".  ואיך ייראה הרופא שלנו בעשורים הבאים ?   " הוא ידבר עם החולים שלו בגובה העיניים ,  כי גם לחולים יהיה הרבה יותר מידע .  כבר היום ,  כשאני הולך למרפאה שלי אחת לשבוע ,  החולים מגיעים עם מידע מוכן .  עוד לפני שאני פותח את הפה הם כבר יורים את החומר ".  וזה לא מציק שהחולים חושבים שהם יודעים הכל ?   " אני אוהב את זה .  רוב המטופלים שלנו פונים אל הרופאים שלהם עם שאלות מגובשות .  אני מקבל מיילים מהמטופלים שלי .  כשהסטודנט של היום יהיה רופא ,  זה כבר יהיה חלק מהחיים שלו .  הוא יקבל מסרים מהחולים שלו .  הם יסמסו לו ,  'כואב לי כאן וכאן ,  מה לעשות ? ' "  מה יהיו מחלות העתיד ?   " זה די ברור .  אפשר להתחיל לראות את המגמות כבר כיום .  תוחלת החיים בישראל הרי עלתה בעשורים האחרונים בשיעור ניכר ,  כי גם הרפואה השתפרה מאוד .  כבר כעת יש לנו יכולת למנוע מחלות לב וכלי דם .  יש גם שליטה יחסית ,  לא מלאה כמובן ,  בחלק מהמחלות הממאירות .  לכן מה שקורה הוא שמי ששרד את מחלות הלב ואת הסרטן מגיע לגיל מבוגר ואז הוא מפתח את אחת המחלות הניווניות של המוח ,  כמו אלצהיימר .  עובדה אחת ידועה :  מעל גיל 80 ,  כל אדם שלישי יחווה ירידה בזיכרון ,  וחלק מהאוכלוסיה הזאת תפתח אלצהיימר .  הבעיה היא שיש לנו פתרונות חלקיים ביותר למחלה הזו ".  אומרים שהפתרון הכי טוב הוא פשוט להמשיך לעבוד . " גם זה נבדק ,  אבל בינתיים עוד לא נמצאו הוכחות מדעיות לכך ".  ללייטרסדורף יש הרבה יוזמות בקנה .  הוא מדבר על הקמת מרכז ספורט רפואי ,  שיכלול בתוכו הכשרות בתחום השיקום ורפואת הספורט ,  ומתמלא התלהבות כשהוא עובר לחזון הסימולטורים . " כמו שחיל האוויר מכשיר טייסים ,  ולפני שטייס נכנס למטוס הוא מתאמן בסימולטור ,  כך אני מצפה שנעשה עם רופאים .  בהכשרה הרפואית הקיימת כיום יש תחומים רבים שבהם עדיין אין סימולטורים .  המטרה שלי היא להבטיח שלפני שסטודנט ייקח דם מילד הוא יתאמן בסימולטור ,  יקבל ממנו ציון טוב מאוד ורק אז יעבור לאדם ".  איך ייראה הסימולטור הזה ?   " הוא ייראה כמו אדם .  כבר כיום הוא יודע לחקות מצבים רפואיים שונים .  יש מרכז סימולטורים מתקדם בתל השומר ,  ובשיתוף פעולה עמם אנחנו רוצים לפתח מרכז כזה גם אצלנו .  המישור השלישי שאותו אני רוצה לפתח הוא זה של חקר המוח ,  ובפרט פיתוח של שיטות להדמיית המוח .  מרכז להדמיית המוח ,  שיכלול את כל אמצעי הדמיית המוח המודרניים ,  חייב להימצא בקמפוס הזה - בעיקר לצורכי מחקר .  כך נוכל להוביל את המחקר ברמה הלאומית והבינלאומית ".  בחזון שלך ,  אתה רואה סטודנטים לרפואה מנתחים סימולטורים במקום לנתח גוויות ?   " ייתכן שזה יקרה .  בלימודי האנטומיה כיום ,  אנחנו משלבים הדמיה ממוחשבת עם ניתוח גוויות .  מה יהיה בעוד עשר שנים ?  קשה לי לנבא ,  אך מדובר בחזון שהוא ריאלי באופן חלקי .  אני לא חושב שאנחנו כבר בשלב שבו סימולטור יכול לחקות לפרטי פרטים את המבנה של כל עצב ושל כל כלי דם .  יכול להיות שזה יקרה בעתיד ,  ואין סיבה שזה לא יקרה .  אם הגיעו לירח ,  יגיעו גם לשם ".  הדלת המסתובבת קמפוס עין כרם הוא בן כלאיים המשלב את בית החולים הדסה עין כרם עם הפקולטה לרפואה של האוניברסיטה העברית .  את שני החלקים מחברת דלת חומה מסתובבת ,  שלתפישתו של לייטרסדורף מייצגת את מהות המתחם . " אפשר לייחס לדלת המסתובבת כל מיני אנלוגיות .  אפשר להגיד שהיא מיותרת ושעדיף להקים קיר בטון ,  ואפשר להגיד שהיא מייצגת חיבור ושיתוף פעולה .  40% מאנשי הסגל האקדמי של הדסה הם בוגרי האוניברסיטה העברית ,  ולכן זהו שילוב מוצלח .  אין הרבה קמפוסים בעולם שיש בהם שלוחה גדולה של אוניברסיטה עם 3,500 סטודנטים יחד עם בית חולים אוניברסיטאי ,  וששניהם נמצאים על גבעה אחת ".  בעבר היו מתיחויות ואינטרסים מנוגדים בין הדסה לאוניברסיטה . " אני לא רוצה להתייחס למה שהיה .  ברור שתמיד יהיו שאלות נתונות למחלוקת ,  בכל תחום ,  אפילו על מי משלם את חשבון החשמל של הקמפוס .  יהיה אולי מי שיגיד 'יש כאן שני שכנים שחבל שנמצאים פה ביחד' ,  ומאוד קל ליצור יריבות :  אתה תעשה ,  הוא יעשה ,  ובסוף אף אחד לא עושה .  ברור לי שבארבע שנות הקדנציה שלי יהיו לא פעם מצבים של הורדות ידיים ,  אבל צריך לזכור שהאנשים שהקימו את הקמפוס הזה ב-1961 יזמו מהלך שמחבר בין האוניברסיטה העברית לבין ארגון הדסה העולמי ,  והם אלה שקבעו את האופן שבו הדברים צריכים להיות כיום .  בראייה שלי אפשר לפתור את רוב הבעיות ".  לקראת סיום הקדנציה של הדיקן הקודם ,  פרופ' אהוד רזין ,  עלו על הפרק שני מועמדים עיקריים להחליפו :  פרופ' יעקב פאר ,  מנהל מחלקת העיניים בהדסה ,  ולייטרסדורף .  כחלק ממסע הבחירות שלו הקים לייטרסדורף אתר אינטרנט ,  פרש את חזונו ,  ענה על שאלות ובעיקר הביע נכונות רצינית לחולל שינוי .  מבחינת העיתוי ,  לייטרסדורף לקח על עצמו לא מעט אתגרים .  המשבר הכלכלי נתן את אותותיו באוניברסיטה כולה ובהדסה בפרט ,  שכן בהונאת מיידוף הפסיד ארגון הדסה העולמי 90 מיליון דולר וחתך בחצי את תרומותיו לבית החולים - שעמד בפני גירעון עמוק ונאלץ להפעיל תוכנית הבראה .  נוסף על כל אלה ,  החלה השנה לפעול תוכנית חדשה , " צמרת ",  להכשרת עשרות עתודאים במסלול לרפואה צבאית ,  שהביאה לגידול של 70% במספר הסטודנטים ודורשת משאבים רבים  ( ראו מסגרת )  . " כיום אין לאיש כסף ,  והסכומים שהאוניברסיטה מצפה לגייס השנה פחותים מבשנים קודמות .  כמובן שיש גם בעיות הנוגעות לתקצוב של ות"ת  ( הוועדה לתכנון ולתקצוב של המועצה להשכלה גבוהה בישראל )  .  אני מציג את העניין השכם והערב בפני נשיא האוניברסיטה ובפני הרקטור ,  ומסביר שאנחנו ספינת הדגל של האוניברסיטה ,  ולכן אנחנו צריכים לקבל את מרב תשומת הלב והמשאבים .  קל מאוד להיכנס לתפקיד של דיקן שבו אומרים לך :  'זה חשבון הבנק ,  תוציא ותיקח מה שאתה צריך' .  אני לא יודע אם יש מדינה בעולם שבה זה קורה ,  אולי בסינגפור .  לכן ,  כשאנחנו רוצים להקים מיזמים חדשים ולהכשיר את הרופאים ואת המדענים הכי טובים שאפשר ,  אין לנו ברירה אלא לשלב ידיים .  אני צריך ללכת לישון בכל ערב בהרגשה שבעל המקצוע שייצא מכאן הוא הכי טוב שיש . " מצד אחד ,  אנחנו פקולטה שמייצרת בעלי מקצוע שצריכים לקבל רישיון - רופא ,  אחות ,  רוקח .  זאת בשונה מהפקולטה למדעי הטבע ,  שם לא קיימת המשימה הזו .  מצד שני ,  אנחנו צריכים גם לייצר חוקרים שיובילו את המדע במדינת ישראל ,  ויעבירו את הדברים הלאה ,  לסטודנטים שלנו ".  נראה כי הציפיות כיום מרופא בפקולטה לרפואה הן שיהיה מעין סופרמן .  שיעסוק גם בהוראה ,  גם במחקר וגם בקליניקה .  אתם לא משלמים על כך מחיר בבינוניות ?   " אני דווקא חושב שזו המטרה ,  לעשות 'גם וגם וגם' .  כמובן שלא כולם יכולים לעשות את זה .  אנחנו מדברים כיום על 'רפואה תרגומית'  ( translational medicine )  ,  על רופא שבצדו האחד של המוח רואה את הקליניקה ובצדו השני רואה את המחקר .  הוא זה שיוכל להוביל את השאלה הקלינית לפתרון מדעי .  ללא האנשים האלה יהיה קשה מאוד לקדם את המחקר ואת הרפואה ,  וזה לא נכון רק לנו .  כל העולם המערבי פונה כיום לכיוון החיבור בין המחקר הבסיסי לקליניקה . " אנחנו בפקולטה לרפואה מחפשים את האנשים האלה שיודעים לעשות 'גם וגם' ,  ויש לנו תוכניות מיוחדות עבורם ,  כמו תוכנית הנקראת md-phd - המכשירה רופאים-מדענים .  אנשים אלה נהפכים למורים הטובים ביותר ,  ומלמדים את הדור הבא .  הדבר החשוב ביותר שהם יודעים לעשות הוא לשאול את השאלות .  הם יודעים לחבר בין מה שקורה במחקר למה שנעשה בפועל ,  ויותר מכל ,  הם יודעים עם מי לעבוד .  מחקר ,  קליניקה והוראה הם מעגל קסמים המזין את עצמו ".  ממזרח אירופה מגיעים רופאים מצוינים לייטרסדורף נולד וגדל בתל אביב  ( "אני ילד תל אביבי מפונק ")  ,  ומודה שרוב חבריו כיום הם אותם חבר'ה מהשכונה .  הוא למד בתיכון עירוני א' ,  שעם בוגריו נמנים גם נשיא בית המשפט העליון לשעבר מאיר שמגר וחתן פרס ישראל פרופ' אסא כשר .  אביו ,  אנדריי ,  שנפטר ב-1970 ,  היה מהאבות המייסדים של תחום האדריכלות בישראל .  גם אחיו תומס הוא אדריכל נודע - ואביהם של יונתן לייטרסדורף ,  שהחל את דרכו כאדריכל ועבר לתחום ההיי-טק ,  ושל דושי לייטרסדורף ,  הבעלים של מסעדת דלאל בנווה צדק .  לייטרסדורף נשוי בשנית לאיריס ,  גם היא רופאה ,  המנהלת כיום את המחלקה לבקרה על קופות החולים במשרד הבריאות .  השניים הכירו כשאיריס התמחתה בבית החולים ,  ומתגוררים במבשרת ציון עם ילדיהם ,  דין ,  11 ,  ואוריאן ,  6 .  ללייטרסדורף שלושה ילדים בוגרים מנישואיו הראשונים - יואב ,  34 ,  דנה ,  30 ויוני ,  26 .  הוא מודה כי נטיית לבו חרגה מהבחירה המקצועית במשפחה ,  שנהפכה לכמעט מובנת מאליה :  אדריכלות או היי-טק .  גם ילדיו הגדולים הלכו בדרך המוכרת - יואב ,  למשל ,  נחשף לפני כשנתיים בעיתונות כשהקים קרן הון סיכון חדשה ,  ויוני עבד בחברת צ'ק פוינט ובאחרונה הקים חברה העוסקת באבטחת מידע . " יש רק רופא אחד בכל המשפחה המורחבת ,  וזה אני ",  הוא צוחק .  תעודד את ילדיך הצעירים ללמוד רפואה ?   " זה עניין של התאמה אישית .  ילדיי חשופים לרפואה ומי שיראה נטייה בכיוון - אני בוודאי אתמוך בו .  עם זאת ,  רפואה היא לא מקצוע שמתאים לכל אחד .  זה מקצוע מעניין ומאתגר ,  אבל מאוד לא קל .  כשאתה רופא אתה מחויב לתפקיד שלך 24 שעות ביממה ,  וקשה מאוד להוציא אנשים לחופשה .  כשהייתי מנהל מחלקה ,  נהגתי להעמיד את המתמחים בשורה ולהוציא אותם לחופשה שנתית ,  כל אחד לפי תורו .  כשהייתי אומר למישהו 'עכשיו תורך' ,  הוא היה בהלם .  העבודה היא חלק מהחיים ,  והיא ממשיכה ללוות אותך גם כשאתה בחופש .  כשאתה הולך הביתה אתה חולם על העבודה ,  ובערבים אתה חושב לעצמך :  אולי עשיתי משהו לא נכון ,  אולי טעיתי .  קשה להתנתק .  אם עכשיו אומרים לך 'לך תעשה סקי' ,  אתה אומר לעצמך ,  'מה סקי עכשיו ? ' ".  רפואה היא מקצוע קשה ,  אבל זה לא מה שעומד בדרכם של יותר מ-1,000 צעירים המגישים מדי שנה את מועמדותם לארבע הפקולטות לרפואה בישראל :  באוניברסיטה העברית ,  באוניברסיטת תל אביב ,  בטכניון ובאוניברסיטת בן גוריון .  סף הקבלה ,  המורכב משקלול של הציון הפסיכומטרי ושל ציון הבגרות ,  גבוה במיוחד .  באוניברסיטה העברית ,  לדוגמה ,  רק אחד מכל 14 מועמדים התקבל ללימודים בפקולטה ב-2009 . " הביקוש עצום ",  מודה לייטרסדורף . " לכן סף הקבלה לא צפוי להשתנות באורח משמעותי ".  מחסום הקבלה מוביל רבים לפרוש ללימודים בחו"ל - היעדים הפופולאריים הם איטליה ומזרח אירופה - שבסיומם הם שבים לישראל ומשתלבים במחלקות השונות כמתמחים . " האם אנשים שהולכים ללמוד רפואה במזרח אירופה הם אנשים טובים פחות ?  ממש לא .  הם אנשים מצוינים .  לכן אני מסתייג מאמירות שאני שומע מפעם לפעם ,  כמו 'מה תעשה עם ההונגרי ? ' - הרי יש רופאים מעולים שלא התקבלו לפקולטות בישראל אולי כי הציון שלהם בבגרות בתנ"ך היה מעט נמוך ".  בשנים האחרונות ,  הסטודנטים גם נדרשים לעבור סדרה של ראיונות וסימולציות שתפקידם לבדוק אם הם מתאימים לעסוק ברפואה גם מהצד ההומאני שלה .  אוניברסיטת בן גוריון היתה הראשונה לכלול ראיונות קבלה בשרשרת המיון ,  ולפני כארבע-חמש שנים הצטרפו אליה הפקולטות בתל אביב ובטכניון ,  בשיטות דומות .  לפני שלוש שנים הגו באוניברסיטה העברית את שיטת המרק"ם  ( מערכת ראיונות קצרים מובנים )  ,  שסתמה סופית את הגולל על שיטת הקבלה המבוססת על ציונים בלבד .  יש לכם דרך להעריך את האפקטיביות של שיטת הקבלה החדשה ?   " זאת שאלה מצוינת ,  ובאמת קשה מאוד לאמוד את זה במספרים .  השאלה היא מה מודדים ומתי .  מדידה אחת יכולה להיות פשוטה :  בודקים מי סיים בית ספר לרפואה וקיבל md ובבחינה הזו כולם עומדים .  לכן המדד הזה לא טוב .  הרי מה שאנחנו רוצים לבדוק הוא אם ה'מוצר' שלנו יודע יותר ,  אנושי יותר ,  ויש לו דרך התנהגות שונה - בהשוואה ל'מוצר' שייצרנו בשיטה הקודמת . " הבעיה היא שאף מקום בעולם לא ביצע מחקר בתחום הזה ,  פרט לכמה מחקרים שמתקיימים כיום בקנדה ,  שמוכיחים כי אכן יש שינוי בסוג האנשים שמייצרת המערכת .  נוכל לדעת את זה גם לגבינו ,  אבל יידרש לכך זמן ,  כך שזו שאלה שתצטרכו לשאול את הדיקן הבא שתראיינו .  אני מקווה שהוא יגיד שהשינוי בשיטה הצליח .  ציוני בגרות ופסיכומטרי הם מספרים ,  ומרק"ם הוא הצד האנושי ,  שמתורגם אף הוא למספר .  נצטרך לבדוק מי מהמדדים האלה - ואולי מדובר בכלל בשילוב ביניהם - הוא בעל יכולת הניבוי הטובה ביותר לאיכויות של רופא ".  כבר כעת קמים מכונים שמתיימרים להכשיר מועמדים למבחני האישיות האלה ,  ובכלל נראה שאנשים אינטליגנטים תמיד מסוגלים להעמיד פנים . " אפשר לומר שמי שהוא חכם גדול ורשע גדול יכול לעבור את מבדקי המרק"ם כי הוא גם שחקן טוב .  מצד שני ,  האנשים שעובדים במערכת הבחינות הזאת טוענים שקשה לעבוד על הצוות .  אחרי הכל ,  את המבדקים האלה מנהלים אנשי מקצוע מנוסים ".  איך מטפלים במחבל ?  מלבד מבדקי הקבלה שהשתכללו לאורך השנים ,  נוסדו בלימודי הרפואה תחומי הכשרה שנועדו להקנות לסטודנט ערך מוסף ונגישות טובה יותר לאנשים שעמם הוא עובד :  תחומי לימוד כמו רפואת אנוש ,  אתיקה של הרפואה ,  התמודדות עם שכול ,  אלכוהוליזם ואלימות במשפחה וכלים להתמודדות מול אוכלוסיה אלימה ,  לאור ריבוי מקרי האלימות כלפי רופאים בשנים האחרונות . " הפן האנושי חדש לנו - אבל לא חדש בעולם ",  מדגיש לייטרסדורף .  הפן הזה חסר לך כסטודנט ?   " בהחלט .  בזמנו למדתי מהי אתיקה ברפואה רק כשהתחלתי לעבוד כרופא .  כיום השיטה אחרת ,  ומערכת ההכשרה הרפואית מקנה מגוון היבטים ברמה האתית .  מצד אחד יש היבטים חוקיים ,  ומצד שני יש התמודדויות ספונטניות עם בעיות שלא כתובות בחוק - וזאת כי מבחינה מסוימת החוק מפגר אחרי מה שקורה במציאות ,  שמשתנה כל שעה .  אנחנו לא יכולים ללמד את הסטודנט את כל הבעיות האתיות ברפואה ,  אבל אנחנו יכולים ללמד אותו מושגי יסוד ולתת לו כלים .  גם כך ,  את מרב הלימוד יעשה הסטודנט לאחר סיום הלימודים בבית הספר לרפואה ".  תן דוגמאות לדילמות האתיות שאתה מדבר עליהן . " תחום הפוריות טומן בחובו דילמות רבות ,  למשל בנוגע לפונדקאות .  זו סוגיה חדשה שלא התמודדנו עמה כשלמדתי רפואה .  יש לה היבט חוקי והיבטים אתיים :  איך מתמודדת האם הפונדקאית עם מה שעובר עליה וכיצד מתמודד זוג ההורים עם התהליך ?  אנחנו מציגים בפני הסטודנטים את הבעייתיות ואת החקיקה ואומרים להם 'קדימה ,  תתחילו להתלבט' . " סוגיה אחרת היא מקרה שבו מגיע מחבל מתאבד לחדר המיון - מה קורה לו מרגע שהוא נהפך ממחבל למטופל ?  הרי לפני רבע שעה הוא התפוצץ ברחוב יפו בירושלים ,  גרם להרבה מאוד פצועים והרוגים ,  וכעת מביאים את כולם לחדר מיון .  במקרים שבהם הוא נהרג אין דילמה ,  אבל כשהוא פצוע כמו כולם ,  רופא צריך לדעת מה לעשות .  עליו לדעת לשים את הגבולות ,  להגיד לעצמו :  'עכשיו אני רופא ואני מטפל באדם באשר הוא אדם' .  קשה ?  מאוד קשה ".  אתם מדברים עם הסטודנטים על ההתמודדות עם בשורות קשות ?   " בוודאי .  אני לא למדתי את זה מעולם .  הגעתי למחלקה הפנימית ,  חולה מת ואז הייתי עומד מהצד ורואה מה הרופא אומר למשפחה .  כיום זה אחרת :  מתרגלים את זה ,  נעזרים בשחקן שמגלם בן משפחה ומגיב בשלל דרכים - אגרסיבי מאוד ,  שקט מאוד ,  מופנם מאוד .  אנחנו מתרגלים את העברת הבשורה לטיפוסים השונים . " מצב מסוג אחר מתרחש כשמישהו חולה בסרטן תקופה ארוכה ,  מצבו מידרדר עם הזמן ,  ואז אומרים למשפחה :  'נשארו לו ימים ספורים' ;  או כשמגיע לבית החולים ילד שנהרג בתאונת דרכים ,  והוריו מגיעים אחר כך .  אם רופא ללא הכשרה מוקדמת מעביר את הבשורה ,  הוא עלול לפשל .  יש מקרים שבהם התרגול הזה הוא קריטי ,  למשל כשמישהו יכול לשמש כתורם איברים .  מלבד זאת ,  יש גם מאפיינים תרבותיים שמגדירים את דרך ההתייחסות :  ברור שלא תתייחס לאשה חרדית כפי שתתייחס לאשה חילונית ".  לצד השינויים המואצים שנערכו בתוכניות הלימוד במסלול לרפואה ,  כמה מגמות נותרו על כנן ,  כמו הנטייה של סטודנטים להעדיף התמחויות כגון כירורגיה ופנימית-ילדים ,  ואילו בתחומים אחרים ,  כגון פתולוגיה והרדמה ,  ניכר מחסור רציני ברופאים .  לייטרסדורף סבור שאם המדינה תשים לה למטרה להגדיל את כמויות המתמחים בתחומים האלה ,  היא תוכל לעמוד בה ,  בדיוק כפי שעשתה כשעלה צורך בהגדלת מספרם של הרופאים הצבאיים . " צה"ל צריך עוד רופאים ?  האוניברסיטה מכשירה אותם .  בכוחות משותפים של משרד הבריאות ,  קופות החולים וההסתדרות הרפואית אפשר לשנות מגמות ,  לקבוע יעדים לאומיים ולעמוד בהם ".  ובכל זאת נראה כי תמיד יהיה ביקוש רב להתמחויות שנחשבות לבעלות פוטנציאל ההשתכרות הגבוה ביותר ,  כמו עיניים ,  עור או כירורגיה פלסטית . " נכון ,  אבל התור להתמחויות האלה הוא ארוך ,  ויש שם פחות היצע .  בישראל יש כ-100 מחלקות פנימיות ,  וכמה מחלקות לכירורגיה פלסטית יש בתוכן ?  אחת בכל בית חולים גדול ".  מלבד ההכשרה החדשה בתחום רפואת האנוש ,  מדברים כיום עם הרופאים גם על כלכלת בריאות ?  הם מבינים בעניינים כמו סל הבריאות ודיני רפואה ?   " פרופ' אבי ישראלי ,  לשעבר מנכ"ל משרד הבריאות ,  חזר באחרונה ללמד בפקולטה שלנו .  הוא והצוות שלו מלמדים בדיוק את הדבר הזה - כלכלת בריאות ,  רפואה ציבורית וסל הבריאות בישראל .  מלמדים גם על קופות החולים ועל חוק ביטוח בריאות ממלכתי ,  שנכנס לתוקפו ב-1995 במטרה להבטיח שוויון ,  ומתפתח בהדרגה . " כיום יש גם חשיפה גוברת והולכת לתחומי הביוטק ,  ובהמשך ייתכן שנציע מסלולי הכשרה משולבים .  אני לא רואה כל פסול בכך שבוגר שלנו ישתלב בתעשייה הביו-טכנולוגית של מדינת ישראל .  אם כולם היו משתלבים במערך הזה היתה לנו בעיה ,  כי לא היו מספיק רופאים בקהילה ,  אבל אם מדובר בחבורה קטנה של רופאים ,  אני רואה בזה משימה לאומית .  מי ישתלב אם לא הם ?  "  מחסור ברופאים ?   " אנחנו נמצאים במצב לא רע"בשנים האחרונות התייחסו לא מעט בממשלה ובמועצה להשכלה גבוהה לעניין המחסור הצפוי ברופאים בישראל החל ב-2020 ,  שנובע בין השאר מיציאה מרוכזת של רופאים יוצאי בריה"מ לשעבר לגמלאות .  כיום עומד היחס בין רופאים לאוכלוסיה על כ-3.5 רופאים ל-1,000 איש ,  וההערכות חוזות כי הוא יירד לכ-2.7 רופאים ל-1,000 איש .  ב-2005 עלה בממשלה הרעיון לבחון את האפשרות להקים בגליל אוניברסיטה שבה תפעל פקולטה חמישית לרפואה .  לעת עתה נראה כי בעיות תקציב מאיימות על מימוש החזון .  ערן לייטרסדורף ,  כמו הדיקנים בפקולטות לרפואה באוניברסיטאות האחרות ,  אינו נלהב מהרעיון ,  שאם ייצא לפועל ידרוש ממנו להתחלק בתקציב הממשלתי ובמשאבים הקיימים עם פקולטה חדשה בשכונה . " אם מסתכלים על מספר הרופאים ל-1,000 איש ,  אנחנו נמצאים במצב בכלל לא רע ביחס למדינות אחרות ",  הוא אומר . " אנחנו עוברים את ארה"ב ,  שם יש 2.5 רופאים ל-1,000 איש ,  ומדינות כמו שוודיה ,  גרמניה וצרפת .  כדי לעמוד בקצב ייצור הרופאים הנדרש ,  אנחנו צריכים להכשיר כ-700 רופאים נוספים מדי שנה בכל בתי הספר גם יחד .  בהתחשב בכך שכבר השנה הגדלנו את מספר הסטודנטים המתקבלים ללימודי רפואה מכ-300 ל-500 בכלל הפקולטות ,  ואפשר להמשיך במגמה הזו ,  הרי שאנחנו עושים את זה דה פקטו .  יש אפשרות להקים בית ספר לרפואה בגליל ,  אבל אני חושב שבית ספר לרפואה לא יכול להיות מנותק פיסית מאוניברסיטה .  לכן אם מקימים מוסד כזה ,  צריך למעשה לבנות גם אוניברסיטה בצדו ".  באותה מידה אפשר לשאול למה לא לפתוח מכללות פרטיות ללימוד רפואה ,  כפי שעושים בתחומים כמו משפטים והנדסה . " נכון ,  הדברים מתיישבים עם אותו העיקרון .  התשובה לשאלה היא שבעיני יש חשיבות עצומה לכך שחוקרים מלמדים את הסטודנטים .  אם יחליטו להקים אוניברסיטה בגליל - דבר הכרוך בהשקעה כספית אדירה - ואם זה יתרום לפיתוח הגליל ,  כפי שקרה בנגב עם אוניברסיטת בן גוריון ,  אז אני כמובן בעד .  אבל מנסים להלביש על זה עוד כמה דברים ,  כמו העניין של רפואת הקהילה ,  שבו נכשלו בתי הספר הוותיקים לרפואה .  אם לא נדאג מראש שהוראה מסוג זה תתוקצב ישירות על ידי ות"ת  ( הוועדה לתכנון ולתקצוב )  ויוכשרו המורים המתאימים ,  זה שוב לא יעבוד ".   " אני סופר-מודאג מקליטת העתודאים הנוספים"באביב האחרון זכתה האוניברסיטה העברית במכרז של משרד הביטחון להכשרת רופאים צבאיים בפקולטה ,  כחלק ממגמה של צה"ל לגייס יותר עתודאים לאור המחסור ברופאים בצה"ל .  הבונוסים למתגייסי  " צמרת "  לא מעטים :  רף הקבלה נמוך יותר מהרגיל ,  וכן מוצעת להם אפשרות להמשיך ללמוד בחינם לתואר נוסף מלבד התואר הרפואי ,  למשל במינהל עסקים ,  לאחר סיום השירות .  זמן קצר לאחר שהתבשרה האוניברסיטה על הזכייה במכרז ,  היא נדרשה לקלוט את העתודאים הנוספים ולהיערך לסוג של פיצוץ אוכלוסין - עם 170 סטודנטים במחזור במקום 100 בעבר .  קיבלתם תקציב נוסף ממשרד הביטחון ונפח הסטודנטים בקמפוס גדל ב-70% במחזור האחרון .  הגדלתם את התשתיות בהתאם ?  פרופ' ערן לייטרסדורף : " הכיתות אכן גדלו אבל יש בעיה עם הוראה לקבוצה גדולה באולם גדול .  הבעיות הלוגיסטיות שלנו הן בקושי ללמד בקבוצות קטנות וכן בתחום לימודי האנטומיה ,  שם מנתחים גוויות בקבוצות קטנות .  לכן שידרגנו כבר לפני שנתיים-שלוש את מערך האנטומיה .  לכל שולחן ניתוח צמודה מערכת ממוחשבת עם מסך מגע ,  כך שכל סטודנט רואה את המבנה האנטומי על הצג תוך שהוא מתבונן ברקמה של המנותח .  הבעיה העיקרית מבחינתנו כיום היא במעבדות ,  שעוד לא שודרגו .  יש גם מחסור חמור בחדרי סמינרים המיועדים להוראה בקבוצות קטנות ".  אתה לא מודאג מכך שלקחתם עליכם משימה שאין ביכולתכם לבצע עם המשאבים הקיימים ?   " זה לגמרי אנדרסטייטמנט .  אני סופר-מודאג .  אין לנו את כל המשאבים .  אנחנו צריכים קודם כל לפתור בעיה של צווארי בקבוק ,  למשל בסבבים במחלקות הקליניות ,  שם יכולים להיות נוכחים סביב מיטת החולה כשמונה עד עשרה סטודנטים ,  לכל היותר ".  המשמעות של התוכנית היא שמעתה כל עתודאי לרפואה ילמד אך ורק באוניברסיטה העברית ?   " לא בדיוק .  מכיוון שהיינו צריכים להתארגן תוך זמן קצר מאוד לקליטת העתודאים ,  לא כל העתודאים ילמדו אצלנו .  עם זאת ,  החל בשנה הבאה כל מועמד לרפואה שירצה ללכת לעתודה הצבאית יהיה חייב להירשם למסלול צמרת ,  אבל הוא יוכל גם להירשם לאוניברסיטה אחרת .  אנחנו מקווים שמי שיתקבל לאוניברסיטה העברית גם ילמד בה ".  ומה אם עתודאי שמעדיף לגור עם ההורים בחיפה ירצה ללמוד בטכניון ?   " זו בהחלט בעיה .  מה נוכל להגיד לסטודנט כזה ?  אותו ילד מחיפה שגר על הכרמל עלול להגיד לצבא :   ? התקבלתי לשני מוסדות ,  ואם אתם מחייבים אותי ללמוד בירושלים אז אני מוותר על לימודי הרפואה' ,  ואני יכול להבין אותו .  אבל העיקרון עומד בעינו - כל מי שירצה ללמוד בעתודה הרפואית יגיע בסופו של דבר אלינו ".  הדור הזה:יש לנו יכולת למנוע מחלות לב וכלי דם ויש גם שליטה יחסית בחלק מהמחלות הממאירות הדור הבא :  עולם הרפואה ישקיע מאמצים במציאת פתרונות מלאים למחלות הניווניות של המוח .  בלימודי הרפואה ישולבו סימולטורים שיידעו לחקות באופן מדויק את המבנה של כל עצב וכלי דם

נחיה יותר ,  נזכור פחות  
" כשהייתי סטודנט ,  אמרו לי 'זה חולה זקן בן 55 ולכן לא נעשה לו דיאליזה' ■ כיום אנחנו עושים דיאליזה גם לבן 105 ■ עובדה אחת ידועה :  מעל גיל 80 כל אדם שלישי יחווה ירידה בזיכרון ,  וחלק מהאוכלוסיה הזאת תפתח אלצהיימר ■ בעשור הבא הרופא יקבל מסרים מה

