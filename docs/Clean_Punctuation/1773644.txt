טקס חלוקת התעודות :  על כושרן של המועמדות לאליפות ב-NBA
כשליש עונה מאחורינו ,  וזה הזמן להשוות בין הציפיות מהקונטנדריות לאליפות לבין יכולתן בפועל .  עומר דיקמן מנתח מגמות ומדרג את הפייבוריטיות לתואר
העונה הסדירה של ה- NBA תמיד היתה משהו שהפרשנים ,  האוהדים ,  ולעיתים גם הקבוצות עצמן ,  לוקחים בערבון מוגבל .  לא פעם ראינו קבוצות שמככבות בעונה הסדירה רק כדי להירמס בידי בארון דיוויס שניה לאחר מכן ,  או לחלופין קבוצות ותיקות ומנוסות שמשחקות מרבית העונה בהילוך שני ומעדיפות לתת לכוכב המזדקן יותר דקות מנוחה למשחק הרמי החביב עליו ,  גם אם משמעות הדבר היא הפסד בית למילווקי .  אין ספק  עם 82 משחקים בעונה ,  והעובדה שלמעלה ממחצית הקבוצות בליגה ממשיכות אל הפוסט סיזן ,  קשה לצפות מקובי ברייאנט או טים דאנקן שאחרי 12 שנים בליגה ,  ימשיכו להתייחס ברצינות לכל משחק ומשחק .  
ואף על פי כן ,  קשה לי להסכים עם הטענה שלמשחקים המשוחקים בחודש דצמבר אין כל השפעה על אלו שישוחקו בחודש מאי .  לכל הפחות ,  מאפשרים לנו המשחקים האלו לזהות מגמות ולנתח את אופן המשחק של הקבוצות ,  ולהשוות את המציאות החדשה אל הציפיות של טרום העונה .  חציית קו שליש העונה נראית כמו זמן מצוין לעשות סדר בדברים ולדרג את הקבוצות שנכון לרגע זה מתיימרות לאיים על התואר .  אז בלי השתהות נוספת ,  קבל ואת הדירוג הזמני בהחלט של הקונטנדריות לשנת 2011 .
 סביר שהרבה מאד אוהדים של הספרס ירתחו מזעם על הדירוג הנמוך יחסית של מוליכת הטבלה ,  ובצדק מסוים .  31 משחקים לתוך העונה מדורגים הספרס במקום הראשון בליגה עם מאזן של 4:27 ,  ומחזיקים בקצב הנכון כדי לאיים על השיא הנצחונות האלמותי של ג'ורדן והבולס .  אלא שכאן מגיעות מספר הסתייגויות .  האחת  לוח המשחקים של הספרס היה מן הקלים שבליגה עד כה :  שני שליש מהמשחקים שוחקו בבית ,  והמאזן מול הקונטנדריות האחרות הוא 1:1 מול אורלנדו ,  הפסד ביתי במפגש מול דאלאס ,  ניצחון על הלייקרס ו-0 משחקים נגד בוסטון או מיאמי .  במילים אחרות  יש בהחלט מצב שהטבלה משקרת .  
ההסתייגות השניה והחשובה יותר היא שהסגל הזה פשוט לא נראה כמו חומר שממנו אמורה לצאת האלופה הבאה ,  ובניגוד לשנים קודמות ,  נראה שהבעיה הפעם היא דווקא בקו הקדמי .  דאנקן ,  למרות שהוא עדיין שחקן פנים מעולה ,  כבר לא שליט הרחבות הבלתי מעורער שהיה בגיל 30 ,  ואילו הצעירים בלייר את ספליטר רחוקים שנות אור מלהיראות כמו שחקני חמישייה לגיטימיים בקבוצת צמרת .  קשה לראות איך ללא חיזוק משמעותי מחזיקה השלישייה הזו מעמד לאורך סדרה שלמה מול המכבש של בוסטון ,  ועידת הסנטרים של דאלאס ,  או אפילו גאסול וביינום .  
על מנת לאיים ברצינות על האליפות תצטרך הקבוצה לקוות שהסגל הבכיר יישאר בריא ,  שג'ינובילי ימשיך להיראות כמו השחקן הטוב בעולם  ( ולפעמים אני אשכרה חושב שהוא השחקן הטוב בעולם )  ,  ושביופורד יצליח ללהטט קצת ויצניח בקבוצה שחקן פנים משמעותי נוסף .  אם כל התנאים האלה יתרחשו  תסמכו על פופוביץ' שהוא כבר ידע מה לעשות .
 את זה שאורלנדו נראית כרגע נורא ואיום כולם יודעים ,  אבל איך היא תיראה בעוד חודשיים-שלושה ?  את זה אף אחד לא יודע ,  גם לא המנג'ר התזזיתי בליגה אוטיס סמית' ,  שממשיך לבחוש בקלחת כדי לסדר את הסגל האידיאלי סביב דוויט הווארד  ( השמועה האחרונה מדברת על ג'יי-ריץ' בתמורה לדיאו ,  אל תשאלו אותי למה )  .  הדירוג הגבוה יחסית של המג'יק נובע פשוט מהעובדה שיש לה את הכלים ,  לפחות התיאורטיים ,  כדי לבנות מחדש קבוצה לא פחות טובה מזו שלהטה בפלייאוף של 2009 .  עם סטן ואן גנדי בקוקפיט והנהלה שמוכנה לעשות הכל כדי לזכות באליפות ,  יש סיכוי לא רע בכלל שבקרוב נראה את אורלנדו משחקת כדורסל שיטתי ואנרגטי כמו לפני שנתיים .  
הסימן החיובי הראשון הוא ההשתלבות המהירה של טורקגולו ,  שכבר מתחיל להראות כמו שחקן כדורסל ומעלה פלאשבקים מאותה סדרה אגדית מול לברון .  בנוסף ,  ברנדון באס וג'יי ג'יי רדיק מנצלים את תקופת המעבר כדי להוכיח שוב שהם יכלו לפתוח בחמישייה במרבית קבוצות הליגה ,  ואפילו ארינאס מפגין גישה חיובית ולא יורה באף אחד אלא מקפיד לירות לסל .  עם הסגל העמוק בליגה וכמות כזו של כשרון ,  תהיה זו טפשות גמורה לשפוט את המג'יק על סמך היכולת הנוכחית שלהם .  אם וכאשר יתפרסם הדירוג הבא ,  צפו לראות אותם במקום גבוה או נמוך הרבה יותר .
 אודה ואתוודה  דאלאס היא הקבוצה שהכי קשה לי לדרג בשלב זה של העונה .  כל מקום בין 2 ל-4 נראה הוגן והגיוני עבור המאבריקס ,  שנכון לעכשיו פשוט משחקים את הכדורסל הכי טוב בליגה .  נכון ,  בסרט הזה כבר היינו לא פעם ,  אלא שבניגוד לשנים קודמות ,  נושבות רוחות בטקסס רוחות של שינוי ,  והן מתחילות דווקא בהגנה .  
לראשונה מזה עשור שדאלאס מדורגת באופן מובהק בין קבוצות ההגנה הטובות של הליגה  היא מחזיקה את היריבות על סקור נמוך  ( 93 נקודות למשחק )  ,  ובאחוזים נמוכים מאד  ( 43.4% - מקום שני בליגה אחרי מיאמי )  .  את עיקר המחמאות בתחום הזה גורף טייסון צ'נדלר שמגלה את עצמו מחדש העונה בתור הסטופר בצבע שתמיד היה חסר למאבס ,  אולם קרדיט נרחב מגיע גם לבאטלר ומריון ,  שמשלימים עם הפיחות שחל במעמדם ועושים הכל כדי לעצור את סווינגמני היריב .  
אבל הגנה בצד .  הסיבה האמיתית למעמדה המחודש של דאלאס היא האיש והמכונה ,  דירק נוביצקי ,  ה- MVP הבלתי מעורער של השליש הראשון של הליגה .  דירק משחק העונה כאחוז תזזית בשני צידי המגרש ,  ופשוט משמיד את הגנות היריב ביעילות חסרת תקדים  ( 24 נקודות למשחק ב-55% מהשדה !  )  .  התוצאה ?  דאלאס מדורגת במקום השני בליגה עם מאזן של 6:24 ,  כולל ניצחון בסן אנטוניו ,  ניצחון כפול על היריבה השנואה ממיאמי ,  וניצחונות משכנעים על מיאמי ועל בוסטון .  למעשה ,  דאלאס טרם שמטה העונה משחק מול קונטנדרית מתחרה ,  ומנצחת פעם אחר פעם במאני טיים .  אני מודה שעדיין אני מתקשה לשים את כספי על חבורת בוני ציפיות השווא מטקסס ,  אבל הפעם ,  אני מעז לומר ,  זה נראה ומרגיש שונה .
 הפתיחה המזעזעת נשכחה כלא היתה ,  והטריו השנוי במחלוקת נמצא כבר במקום הרביעי בליגה אחרי 13 נצחונות ב-14 המשחקים האחרונים ,  אבל עזבו את זה :  מי שצפה בעימות חג המולד מול הלייקרס בסטייפלס סנטר  ( ומי שלא צפה  שיתחפף מכאן עכשיו וילך לצפות באח הגדול או משהו )  ,  ראה תצוגת תכלית משכנעת כל כך ,  ששונאי ההיט שבינינו נאלצים לפנות אל מנגנוני ההכחשה שבמוחם ,  כדי לתרץ איכשהו את העובדה שאלופת ה- NBA נרמסה בצורה כזו בביתה ע"י ג'יימס ושות' .  ובלי שנראה כי הזיעו אפילו .  
חשוב לזכור שלמעט אורלנדו ,  ההיט הם עדיין הקבוצה הכי לא מחוברת ברשימה הנ"ל ,  והכימיה הקבוצתית שלה נמצאת שנות אור מאחורי בוסטון והלייקרס .  אוהדי מיאמי יכולים למצוא לא מעט סיבות להניח שהקבוצה שלהם היא הדבר האמיתי ,  והסיבה הראשונה והחשובה ביותר היא שעם כל הכשרון ההתקפי של הטריו ,  מיאמי היא קודם כל קבוצת הגנה מדהימה :  ההגנה של מיאמי מחזיקה את היריבות על ממוצע הנקודות ואחוזי השדה הטובים בליגה  ( 91 ו  42.5% בהתאמה )  .  למעט חוסר יכולת לכפות איבודים על היריבה ,  מדובר בהגנה מושלמת בכל פרמטר סטטיסטי אפשרי .  
בנוסף ,  הכימיה ההתקפית בין לברון לוויד כמעט ולא קיימת ,  ויכולה רק להשתפר בהמשך ,  כשמצד שני נראה שכל החששות מפני מאבקי אגו בין השניים מתבדים ככל שהזמן עובר .  הנקודות היחידות שעשויות להעיב קצת על חגיגות האליפות המוקדמות של ההיט ,  הן סימן השאלה הגדול בנוגע ליכולת של וויד ולברון להתמודד מול הגנת האנטי-חדירות לצבע של היריבה הגדולה מבוסטון ,  ואולי הסאגה הבלתי פתורה מול ספולסטרה ,  שעלולה להצית מחדש אווירה שלילית .  בשורה התחתונה ,  מדובר ככל הנראה בקבוצה המפחידה ביותר בליגה ,  והיא רק נהיית יותר מפחידה עם הזמן .
 אין שום סיבה אמיתית לדרג כרגע את הלייקרס בתור מועמדת חזקה יותר ממיאמי .  רק שילוב של שמרנות ,  אמונה מיסטית בג'קסון ובריאנט ,  ופחד להספיד בטרם עת את האלופה ,  הם שגורמים לי למקם את הלייקרס מעל המפלצת מפלורידה ,  או אפילו מעל דאלאס שנראית כרגע חזקה בהרבה .  למרות אינספור ציטוטי ה"המשחק הזה לא באמת מעניין אותנו "  של קובי ופיל ,  התבוסה הביתית למיאמי מדליקה אצלי לא מעט נורות אזהרה בנוגע ליכולת של האלופה לפצח הגנות חזקות באמת .  
בזמן שקובי עדיין תלוי בעיקר בעצמו ובאופן שבו קם מהמיטה בלילה ,  ההשפלה שעבר פאו מול אילגאוסקאס היתה מסוג המשדרים שצריכים להיאסר לצפיה של ילדים מתחת לגיל 60 ,  בשל התמונות המזעזעות שלהסנטר הספרדי משליך איירבולים מתחת לסל ונמלט אל ההגנה בבכי תמרורים .  הרכות ההגנתית של הקו הקדמי אל מול החדירות של בוש ולברון ,  ומנגד חוסר היכולת של פאו ואודום להתמודד עם הסנטרים הפיזיים של ההיט ,  גורמת לי שוב להרגיש שיותר מדי משקל תלוי כעת על ברכיו השבריריות של אנדרו ביינום ,  ושאם הלה יחליט לדפוק נפקדות בפלייאוף גם השנה זה עלול להיגמר רע מאד .  בזמן שקשה להתייחס ברצינות למאזן הלא מאד מרשים של הלייקרס  ( רק 70% הצלחה )  ,  קשה יהיה לבוא בטענות למי שיגיד שהקבוצה צריכה עיבוי נוסף לסגל הקיים ,  כדי שפיל יוכל להשלים את הטריפיט הרביעי בקריירה .
 מי שחשב שגם הפעם מתכוונת בוסטון לשחק בהילוך שני את כל הדרך אל הפלייאוף טעה ובגדול .  נראה שעם כל הכבוד לחששות המוצדקים משחיקתם של פירס ,  אלן וגארנט ,  למדו הסלטיקס כי יתרון הביתיות בפוסט-סיזן אינו דבר שניתן לזלזל בו או לוותר עליו ללא פייט הולם .  נכון לעכשיו מולכת בוסטון בקלות מפתיעה בקונפרנס המזרחי ,  ומחזיקה במאזן השלישי בטיבו בליגה  ( 5:24 )  ,  והיא עושה את זה בלי שנראה שמישהו בקבוצה מפעיל יותר שרירים בגוף מאשר במהלך צחצוח שיניים ממוצע .  
ייתכן שהיתה זו הפציעה של רונדו שגרמה לביג טרי הבוסטונאי לשחק באינטנסיביות כזו ,  אבל צפיה בשלישייה הזו העונה היא חוויה כמעט דתית :  אלן צולף במאני טיים פעם אחר פעם כאילו היה מדובר באימון קולג' משמים ,  פירס עושה נקודות איך שבא לו ומתי שבא לו ,  ומעל כולם גארנט - שמצא בקיץ מכונת זמן במרתף של סקבליני ,  ומשחק בקלילות וביעילות שגורמת לכל העסק הזה להראות פשוט לא הוגן .  
הבור היחיד שמחכה בהמשך הדרך טמון בעיניי דווקא בחזרה של רונדו ,  שתגרום לריברס לחשוב מחדש כיצד לדאוג ששובו של בעל הבית לא יפגע ביעילות של האחרים ,  וכמובן למצוא דרך להחביא את הרכז הבעייתי בהתקפה ,  לאחר שבגמר הקודם החליט פיל ג'קסון להמר על הזריקות החופשיות של רונדו וכולנו זוכרים איך זה נגמר .  כמו כן ,  האיום המתמיד מפני פציעות טורדניות עדיין מרחף בגארדן וימשיך לרחף שם גם בהמשך ,  אולם כל עוד השלישייה בריאה ושלמה ,  טרם נמצא הכח שיגרום לנו להמר מול החבורה הזו בסדרה בת שבעה משחקים .
 
טקס חלוקת התעודות :  על כושרן של המועמדות לאליפות ב-NBA
כשליש עונה מאחורינו ,  וזה הזמן להשוות בין הציפיות מהקונטנדריות לאליפות לבין יכולתן בפועל .  עומר דיקמן מנתח מגמות ומדרג את הפייבוריטיות לתואר

