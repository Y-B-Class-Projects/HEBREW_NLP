גוגל מתעלמת מ-IE6
אינטרנט אקספלורר 6 כבר לא מספיק טוב עבור גוגל .  החברה הודיעה כי תפסיק לתמוך בו בשירותי הרשת שלה
גוגל מסרבת לעבוד עם Internet Explorer 6 .  חברת הענק הודיעה כי תחל להוריד את רמת התמיכה של מוצריה בגרסה 6 הותיקה של הדפדפן מבית מיקרוסופט ,  ולבסוף תפסיק לתמוך ב-IE6 לחלוטין .  השינויים מתחילים ב-1 במרץ ,  כשהם מקיפים בשלב ראשון את חבילת התוכנות המשרדיות Google Docs ואת הכלי המקוון לבניית דפי אינטרנט Google Sites .
 בגוגל מסבירים את הצעד בכך ש"הרשת התפתחה בעשור האחרון ,  מדפי טקסט פשוטים לאפליקציות עשירות ואינטראקטיביות שכוללות וידאו וצליל ",  זאת כש"דפדפנים מאוד ישנים לא יכולים לתמוך ברוב האפשרויות האלה בצורה אפקטיבית ".  כאמור ,  המהלך נוגע רק לאקספלורר 6 ,  ובגוגל ממליצים לשדרג אותו לגרסה חדשה או להשתמש בדפדפן חליפי כמו פיירפוקס או כרום .
 הפסקת התמיכה אינה אומרת שלא תוכלו להכנס עם הדפדפן לדף ,  אך בגוגל יפסיקו לתהות האם שינויי הקוד שהם מבצעים תואמים את אקספלורר 6 ,  וחלק מהאפשרויות לא תהיינה זמינות לבעלי הדפדפן הותיק .
 Internet Explorer 6 הושק לפני כ-8 וחצי שנים ,  ב-27 באוגוסט 2001 ,  והפסיק להתעדכן עוד במאי 2008 .  עם השקתו ,  הפך IE6 לדפדפן הפופולרי בעולם ,  אך קצב העדכון האיטי שלו  ( גרסה 7 הושקה בתחילת 2006 )  תרם רבות גם לעלייתו של פיירפוקס  דפדפן המבוסס על קוד פתוח ,  שהתעדכן במהירות גבוהה יותר והציג חידושים דוגמת תוספים ולשוניות גלישה .
 

גוגל מתעלמת מ-IE6
אינטרנט אקספלורר 6 כבר לא מספיק טוב עבור גוגל .  החברה הודיעה כי תפסיק לתמוך בו בשירותי הרשת שלה

