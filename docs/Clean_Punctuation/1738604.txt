עונות מעבר
מפגש ראשון עם סיטרואן C4 החדשה חושף מכונית בשלה ואיכותית ,  מעוצבת ומאובזרת ,  אך לא חפה משמרנות .  סימן לדאגה ? 
מהקומה ה-46 של גורד השחקים 'טורנינג טורסו' שבמאלמו שוודיה - הבניין הכי גבוה בסקנדינביה ,  כל המכוניות נראות אותו הדבר :  פח ,  גלגלים ,  מנוע ,  גיר ונהג .  אבל בואו נהיה כנים - לפעמים נדמה שבישראל התמונה הזאת שגרתית אפילו מגובה אפס .  בשלב מכונן של שנות ה-80 העם הישראלי התמסר למבצר האמינות של היפנים ואימץ הרגלים קולקטיבים .  מי שסרח מהעדר כונה בזלזול  " פראייר " " לא מבין מהחיים שלו "  או  " לקוח מועדף במוסכים ".  30 שנה אחרי ,  לא הרבה השתנה .  
היסטוריה של עליות ומורדות קלועה בחיי מותגים צרפתיים בישראל ,  שהם בדרך כלל שק החבטות של המקטרים .  אבל יש פתרונות .  התגובות של סיטרואן - סוחרת האמנות נגד התבטאויות אומללות ,  התחברו לבעיטה לבטן הרכה של חטיבות העיצוב מהעבר השני של המתרס ;  כי בעוד היפנים ,  האמריקנים והגרמנים מעתיקים אחד מהאחר בבוטות - ואח"כ מפנים אצבע מאשימה כלפי הקוריאנים והסינים ,  סיטרואן נותנת יד חופשית למעצביה ומשרטטת מכוניות שהסולידיות זרה להן .  
סיטרואן C4 בדורה הראשון הייתה  ( עוד )  דוגמא קלאסית לניפוץ מוסכמות .  מכונית מקרב הסגמנט החשוב באירופה ששברה כל ציות לקווי המתאר ,  והשאירה את קסארה קודמתה בצל עיצובה המהפכני .  הדגם החדש  ( שאף אחד אגב לא הכתיר אותו כ"דור שני ",  משום מה )  ,  נחשף לפני כמה חודשים ,  ועכשיו אנחנו פה על קו דנמרק-שוודיה כדי לוודא שסיטרואן שומרת מרחק מהשמרנות הצוננת של פולקסווגן גולף .  במהלך ההשקה הביקורות היו מעורבות ולעתים חצויות בין גרסה אחת לשנייה ,  ואולי מכאן התגנבה ההרגשה שמישהו שם בסיטרואן חטא הפעם דווקא בצד החזק ביותר - האופי .
 באחת מנקודות ההמתנה ביקשתי לברר מה חושבים הסינים על העיצוב החיצוני החדש של ה-C4 .  לדברי סיטרואן ,  ה-C5 היא המכונית הכי נמכרת שלהם בסין - לכאורה בגלל החיבה לבסיס גלגלים גדול ומרווח מחייה אחורי .  אי לכך ,  עצם העובדה שהמשלחת הסינית חצתה חצי עולם כדי לגשש אצל הנורדים ,  מלמדת שהשוק שלהם נעשה הטרוגני .  אז מצד אחד ,  לא טרחתי בכלל לנסות להבין מה הם אמרו ביניהם .  ומאידך ,  ההנהון המסורתי שלהם בראש ,  האנגלית השבורה  " יס איז נייס ",  והחיוך המרוח על פניהם תמצתו את התשובה - מבחינתם הם סימנו וי .  
מה אנחנו חשבנו ?  ובכן ,  לא נפלנו מהרגליים .  ה-C4 בהחלט גדולה יותר מהדור הקודם אך פחות מנקרת עיניים .  במספרים זה אומר שהאורך שלה מקצה לקצה עומד כעת על 4.33 מ' - תוספת של 5 ס"מ ,  או כמעט 11 ס"מ על פני פולקסווגן גולף .  העיצוב החיצוני שלה נשאר זהה לתכנון המקורי על פלטפורמה משותפת של PSA ,  ונושא את הסמל הגדול במרכז השבכה .  בתי התאורה הקדמיים ממלאים כעת דמות הרבה יותר מחודדת ואגרסיבית ומכסה המנוע קיבל בליטה מלבנית במרכזו .  
בחלק האחורי השינוי ניכר יותר .  סיטרואן בחרו לוותר על בתי תאורה אורכיים ובמקום זאת ניסחו מחדש את הפורמט של ה-C5 דרך הצדודית שנמתחת לירכתיים .  מבט היקפי משדר יופי פושר ,  קווים הרבה פחות זוויתיים ,  ולמרבה הצער גם שיעור לא מבוטל של התאמה לסביבה שסוגדת למראה משותף .  אם סיטרואן רוצה להיות כמו פורד פוקוס וגולף היא צועדת בכיוון ,  לפחות בצד הוויזואלי .
 היורשת בארץ תתהדר במהדורות ה-'קומפורט וה'פאק' כמו בפעם הקודמת ,  אך אלה תהיינה חסרות רכיבים מהדגמים שניתנו לנו בהשקה .  לסיטרואן דגם סופר מפנק תחת הכותר 'אקסקלוסיב' ,  שמגיע מצויד במושבי עור ,  ועיסוי לגב כסטנדרט .  גם חלק מהבקרות הפנימיות והתצוגות תהיינה אחרות ,  ובדגמים הפשוטים  ( ליסינג )  מערכת האקלים נגרעה ובמקומה בורר מכאני לשליטה המיזוג .
 בתא הנוסעים האווירה מאורגנת ואיכותית על מגוון חומרים מוצקים .  חלקם טובים ,  ויש גם פשוטים בגוף הקונסולה .  בתור התחלה ,  סיטרואן נישלו מעמדת הנהג את הטבור הקבוע וייצרו תמהיל מעוצב לגלגל ההגה בין סיטרואן C3 ל-C5 .  בדיקה של הסביבה הסמוכה מגלה כמה פיצ'רים חדשים ונחמדים כמו תפעול ידני לתיבה הרובוטית ,  ובנוסף ישנו לוח מחוונים מחליף תאורה בלחיצת מתג .  במשענת המרכזית עוד פרט חדש - שקע 230 וולט כמו בבית ,  ועוד שאר פינוקים כמו בקרת שיוט ,  ומגביל מהירות אלקטרוני עם שלושה זיכרונות .  
מה בנוגע למרווח ?  תוספת של 2 ס"מ לרוחב מעמידה לרשות היושבים קו של 1.79 מ' בין המותניים .  מאחור קצת צפוף לברכיים ולראש ,  אבל תא המטען גדול ושימושי - 408 ל' ללא קיפול המושבים .  עוד בענייני נשיאה תאי אחסון מקוררים - שניים במספר ,  אחד שמגיע רק בגרסה הרובוטית בגלל המיקום הייחודי של בורר ההילוכים  ( 1.5 ל' נפח נשיאה )  ,  ותא כפפות מקורר משויך לכלל הגרסאות .  ואם כבר נגענו בבורר הרובוטי ,  מה תגידו על עיצובו שמזכיר ראש קמור של נחש קוברה שמתכונן לתקיפה ,  רמז לגרסאות ספורטיביות ? 
מבחינת הגנה ,  ה-C4 צלחה את מבחניו של ארגון 'יורו-נקאפ' במתכונת החדשה וגרפה 5 כוכבים ,  כולל ציונים גבוהים בבקרות היציבות האלקטרוניות .  תכונה בולטת היא מערכת ה'בליינד ספוט'  ( בקרת ראייה של שטחים מתים )  שמנטרת עצמים קרובים למכונית ומתריעה על כך במראות הצד על ידי נורה צהבהבה .  היא פועלת ומזהה קרבה של כלי-רכב ממהירות של 12 ועד 140 קמ"ש ,  וכן 5 מטרים מאחריה ,  ועד 3 וחצי מטרים בזוויות שונות לצידה .  חבילת הבטיחות כוללת גם 6 כריות אוויר כסטנדרט .
 היצע המנועים של סיטרואן C4 מורכב מארבעה מנועי דיזל ושלושה מנועי בנזין .  בגזרת הסולר הספקים שנעים בין 90 ועד 150 כ"ס והספק מנועי הבנזין 95 עד 155 כ"ס .  סיטרואן משלבת לראשונה בסדרה את מנגנון ה-E-hdi ,  הכולל בקרת 'עצור וסע' בחיבור אל תיבה רובוטית עם ששה הילוכים .  מנוע ה-THP חמוש הן בתיבה זו  ( ללא עצור וסע )  והן בתיבה ידנית עם 6 יחסי העברה  ( גם ב-HDI הבכירה )  .  מהדורות הבסיס VTi מגיעות בחיבור אל תיבת 5 הילוכים ידנית או 4 הילוכים אוטומטית  ( AT-8 )  .  יבואנית סיטרואן לישראל תשווק את ה-C4 עם מנוע ה-1.6 ל' בנזין 120 כ"ס  ( 4 הילוכים )  ,  מנוע ה-THP 155 וגרסת הסולר HDI 110 כ"ס עם תיבה רובוטית 6 הילוכים .  
מנוע הלחם והחמאה לו 120 כ"ס למעשה יגיע לישראל בחודש אפריל ,  וכך יצא שבהשקה חווינו מהגרסאות הפחות רלוונטיות ,  אך החשובות מאוד לתדמיתה הטכנולוגית של החברה .  ביום הראשון ביצענו נסיעת מבחן על מנוע ה-THP בנזין והתיבה הרובוטית שתעשה עלייה כבר בראשית פברואר .  עם 155 כ"ס ופעולה חלקה ורהוטה המנוע גמיש וחזק ,  אורך הנשימה והפעולה שלו מצוין ,  והוא גם די חסכוני  ( 10 ק"מ לליטר לערך )  .  אולם ,  כהרגלה של טכנולוגיה ברמונט ,  האופי של התיבה הרובוטית אינו אלגנטי ,  ועדיין ישנם בורות בין ההילוכים שקוטעים את המרץ הטמון ביחידה הנהדרת הזאת .  
בתאוצה מהמקום ,  ההילוכים הראשונים מאפשרים למכונית לשגר עצמה ל-100 קמ"ש בזריזות .  המעבר להילוכים גבוהים יותר לעומת זאת ,  נעשה בהיסוס ובהחלט לא מרגיע את מי שפניו לעקיפות מהירות .  ה-C4 מאבדת מומנטום ברגעים בולטים ,  וגם התפעול הידני של התיבה מאחרי ההגה תורם לא יותר מאשר לתחושת השליטה החלקית בפוטנציאל של המנוע .  היא לא משכנעת מספיק כדי לגרום לנו להעדיף אותה על כל אופציה אחרת .  ועד כה ,  העדפנו שתהיה ידנית .  
המעבר לגרסת הדיזל הבכירה - HDI עם 150 כ"ס וגיר ידני ,  משול למעבר מחרדל לשוקולד .  התיבות הידניות של סיטרואן לרוב היו טובות ,  וכשמחברים אותן למנועי דיזל עם מומנט גועש של 34.7 קג"מ ,  הזיכרון העגום מהתיבה הרובוטית מתפוגג מהר מאוד .  זה לא רק אורח שילוב ההילוכים שמחמיא למנוע הזה ,  אלא גם הצורה בה הבחישה במוט ההילוכים קולחת בין הילוך אחד לאחר .  חבל שהסיכוי שנראה בישראל תיבות ידניות שואף לאפס .  
השתחלות המוט אל מפרצי ההילוכים והסנכרון עם המצמד  ( מצוין )  פועלים באמת ללא דופי .  ה-C4 מרגישה גם הרבה יותר מחוברת לכביש ולמה שקורה מתחת לגלגלים מאשר עם מנוע הבנזין הבכיר .  התנועה של המכונית הופכת להיות מאוחדת ונעימה ,  המנוע דוחף היטב והתיבה נותנת לכם מקסימום ניצוח על העוצמה השוכנת מלפנים .  
המנוע האחרון שניתן לנו היה ה-110 כ"ס e-hdi שמחובר לתיבה רובוטית .  כמו מרבית היצרניות בעולם סיטרואן דוחפת לשווק טכנולוגיות ידידותיות לסביבה ולקצץ את צריכת הדלק .  אחת הדרכים היא להציע מנוע דיזל דל פליטה ,  ולהטמיע בו מנגנון 'עצור וסע' המדומם את המכונית בזמן עמידה ממושכת .  החבילה האקולוגית של סיטרואן מורידה את רף הפליטה ל-109 גק"מ ב-C4 ,  ולהערכתם יהיה אפשר גם לגלח עוד 10 גק"מ בשנה הקרובה .  בנוסף לכך ,  מי שרוכש C4 בגרסה זאת מקבל גם צמיגים בעלי מקדם חיכוך נמוך תוצרת מישלן .  
מההתנסות הקצרה שלנו במהלך ההשקה על דגם זה ,  מצאנו שהזיווג הירקרק הזה עובד טוב ואינו מפריע להתנהלות הרגילה ,  אך לא זורם למופת .  יש מקום לעדן את הניעור של המנוע מחדש מעמידה מוחלטת ,  ולעתים תכופות הבקרה מגזימה בכמות הפעמים שהמנוע כבה .
 הכבישים בשוודיה ודנמרק משופעים בישורות ארוכות ,  אולם מנגד עניים בפיתולים .  איכות הסלילה הינה מהטובות שבנמצא ,  ולא בטוח שזה המקום האופטימלי לבחון את אופן השיכוך של ה-C4 החדשה .  מערכת המתלים פשוטה ובסיסית ונעדרת מערכות מתוחכמות ,  ולכן הוקדשה מידה רבה לאיכויות אחרות ,  וקצת פחות ליכולת של המכונית להתמודד עם סיבובים .  
הריסון של הצרפתייה הוא סיטרואני במלוא מובן המילה ,  עם סייג קטן בקפיצות על שברים עמוקים - מהלך המתלה ארוך והמשוב אגרסיבי .  אין לה שום בעיות להנעים את זמן היושבים לאורכן של שעות ארוכות ,  ובורות וטלאים קלים חולפים תחתיה ברכות .  מצד אחר ,  מצאנו שעל אף התכנון המוקפד בנושא האטימה ,  חודר פנימה רעש פולשני מהכביש שמקורו מבתי הגלגלים .  
כדי למצות את החלק הדינאמי של ההשקה ,  פזלנו בלית-ברירה מהוראות הניווט .  שלא במפתיע ,  לא איתרנו הרבה מקומות לא מישוריים מאות ק"מ סביב מתחם הכינוס .  אך ממה שהספקנו ללקט מסדרת סיבובים ,  לסיטרואן התנהגות כביש מגובשת ואחיזת כביש גבוהה .  משקלה זהה לדור היוצא ,  היא אינה מתרגשת בקלות גם אם בכוח מטרידים את שלוותה ,  וההיגוי  ( הידראולי עם משאבה חשמלית )  תקשורתי ואינו מנותק .  לא מדובר במשפחתית מרתקת ,  אך גם לא איזו חוויה משעממת בתחום הניהוג .
 סיטרואן C4 החדשה היא מכונית משפחתית טובה מאוד ,  אך לא נעדרת נקודות תורפה .  הזיוף הרציני שלה פוקד את התיבות האוטומטיות והרובוטיות ,  והשמרנות הגולפאית בעיצוב החיצוני לא עושה לה טוב .  
בדור החדש ,  סיטרואן מספקת לקהל היעד חבילות מצוינות עם הגיר הידני ,  במיוחד כשהוא משודך למנוע ה-HDI החזק ביותר .  אבל ,  הם מפספסים כשזה נוגע לחלופות ועוד יותר בהתעקשות לדבוק בתיבות ה-AL4 - עם שדרוג או בלי .  כך שלהוציא התמסורת הרובוטית המעצבנת ,  נסכם כי ה-C4 מאובזרת ונותנת תמורה משתלמת .  מבחינה בטיחותית אין לה מגרעות ,  היא מרווחת מלפנים ,  רכה ,  המנועים חזקים והיא לא זוללת משאבים .  אמנם צפוי לה קרב מותח מול פורד פוקוס החדשה - שעל פניו תנצל את יתרון התיבה שלה  ( פאוורשיפט 6 הילוכים )  ,  אך הבריטית תיכנע לכאורה בתחום העיצוב ,  שעה שפולקסווגן גולף תמשיך לנסח את הסטנדרטים .  
מחירים רשמיים ל-C4 בישראל יפורסמו בקרוב ,  ובינתיים נספר כי אלה לא יהיו שונים מאופן התמחור של ה-C4 היוצאת .  מדובר בעלויות שנעות בין 118 ל-140 אלף שקלים ,  מותנה בחבילות האבזור ,  כאשר דגמים ראשונים יגיעו לישראל במהלך ינואר 2011 .
  .
 
עונות מעבר
מפגש ראשון עם סיטרואן C4 החדשה חושף מכונית בשלה ואיכותית ,  מעוצבת ומאובזרת ,  אך לא חפה משמרנות .  סימן לדאגה ? 

