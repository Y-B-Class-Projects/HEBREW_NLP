לא גן של שושנים
פורטלנד הנחילה ללייקרס הפסד תשיעי ברציפות ברוז גארדן עם 98:107 ,  דנבר - קליבלנד 97:99 ,  הפסדים לסלטיקס ולמג'יק
לילה קשה עבר על אריות ה-NBA ,  וכתוצאה מכך גם על המהמרים על תוצאות הליגה הטובה בעולם ,  שלא התיישרו על פי התחזיות .  הלוס אנג'לס לייקרס הוסיפו לאוסף התסכולים שלהם בפורטלנד הפסד 107:98 ,  שהיה התשיעי ברציפות של האלופה ברוז גארדן של הבלייזרס ,  וגם שלוש הגדולות של המזרח הפסידו - בוסטון נכנעה לאטלנטה 93:85 ,  קליבלנד נבלמה בדנבר עם 99:97 ,  ואורלנדו הוסיפה לצלול עם 104:97 לוושינגטון .
 בטקסס רשמה דאלאס ניצחון מצוין 103:112 בסן אנטוניו ,  ובאריזונה השיגה מיאמי ניצחון מרשים לא פחות עם 105:109 על פיניקס ,  בעוד שיוטה מעדה מול ממפיס המפתיעה עם הפסד 91:89 .
 פורטלנד  ( 15:23 )  - ל.א לייקרס  ( 8:28 )  98:107
מכת הפציעות שתקפה את הבלייזרס לא מנעה מהקבוצה הצעירה והכל כך מוכשרת הזו להפגין בכל זאת ניצוצות מבטיחים לעתיד ,  והביקור של הלייקרס סיפק להם במה לניצוץ שכזה .  האלופה שוב התקשתה באולם בו הפסידה בשמונת ביקוריה האחרונים ,  ונראתה מוגבלת ללא פאו גאסול הפצוע שהחמיץ משחק שלישי ברציפות .
 ברנדון רוי וחבריו הקפיצו את הקהל ברוז גארדן כשפתחו פער של 20 נקודות ברבע הרביעי אחרי משחק צמוד ,  וגם אחרי שקובי בריאנט הפך את הפיגור לחד ספרתי בדקות האחרונות הלייקרס לא הצליחו להימנע מהפסד חוץ שלישי ברציפות .  רוי סיים עם 32 נקודות  ( 9 מ-11 מהשדה )  ,  8 ריבאונדים ו-7 אסיסטים לבלייזרס ,  שנהנו גם מיום טוב של ג'רד ביילס הצעיר עם 21 נקודות .  בריאנט קלע 32 משלו  ( אבל ב-14 מ-37 מהשדה )  ,  דרק פישר ולמאר אודום הוסיפו 15 כל אחד .
 דנבר  ( 13:23 )  - קליבלנד  ( 10:28 )  97:99
מאז שהגיעו יחדיו לליגה ב-2003 ניצח לברון ג'יימס את כרמלו אנתוני בדנבר פעם אחת בלבד ,  וגם העובדה שמול הפצוע לא שיחק הפעם מול חברו הטוב לא סייע לקינג ג'יימס להימלט מהפסד נוסף בקולורדו .  הקאבס פתחו ברגל שמאל את מסע משחקי החוץ שלהם בעיקר בגלל יום רע מהקו  ( 18 מ-29 )  וחוסר יכולת לשמור על יתרון ברבע האחרון .
 הנאגטס הפכו בתוך שתי דקות פיגור של 89:86 ליתרון 91:96 בעזרת צ'ונסי בילאפס שחזר מפציעה ,  וג'יי אר סמית שוב דייק מהקו בדקות ההכרעה כדי לסגור את הסיפור .  בילאפס הוביל את המנצחים עם 23 נקודות ,  ננה וקניון מרטין הוסיפו 20 ו-19 בהתאמה .  לברון רשם 35 נקודות  ( 12 מ-28 מהשדה )  ,  7 אסיסטים ,  6 ריבאונדים ו-8 איבודים .
 סן אנטוניו  ( 13:21 )  - דאלאס  ( 11:25 )  112:103
הדרבי הטקסני סיפק לספרס עוד הזדמנות לדהור לעבר צמרת המערב ,  אבל לדירק נוביצקי היו תכניות אחרות .  הפורוורד הגרמני פתח את המשחק איום ונורא עם 3 מ-13 מהשדה ,  אבל ברבע האחרון הוא היה שם עבור המאבס עם 16 נקודות גדולות ,  כולל השלשה שהכריעה את המשחק 51 שניות לסיום .
 הספרס ,  שכבר הוליכו ב-13 נקודות ברבע השלישי ,  לא מצאו תשובה לנוביצקי  ( 26 נקודות )  וג'ייסון טרי  ( 21 נקודות ו-8 אסיסטים )  ,  ופשוט קרסו ברבע האחרון בו הפסידו 42:23 .  טים דאנקן ניסה להושיע עם 31 נקודות ו-12 ריבאונדים ,  וגם 21 נקודות של טוני פארקר לא עזרו לסן אנטוניו .
 אטלנטה  ( 12:23 )  - בוסטון  ( 9:25 )  85:93
אחרי ארבעה הפסדים רצופים עצרו ההוקס את המפולת שלשום מול הנטס ,  והלילה הם הזכירו לכל מי שכבר החליט לא לספור אותם שהם מסוגלים לנצח כל קבוצה .  הסלטיקס למדו זאת על בשרם כשראו את ההוקס מסתערים ברבע השלישי בו ניצחו 15:29 ומשאירים אבק ליריבתם .
 ג'מאל קרופורד שוב היה האס של אטלנטה עם 18 נקודות ,  כולל שתי שלשות קלאץ' חשובות בדקות ההכרעה .  מייק ביבי תרם 17 נקודות ו-7 אסיסטים ואל הורפורד ניצל את היעדרו של קווין גארנט כדי לרשום 16 נקודות ו-10 ריבאונדים .  פול פירס הוביל את הירוקים עם 21 נקודות ,  ריי אלן וקנדריק פרקינס הוסיפו 15 כל אחד .
 וושינגטון  ( 22:12 )  - אורלנדו  ( 12:24 )  97:104
העובדה שכל יריבותיה בצמרת המזרח הפסידו יכולה לנחם במעט את אורלנדו ,  שבניגוד אליהן נמצאת במשבר אמיתי עם הפסד רביעי ברציפות ,  כולם לקבוצות תחתית .  גם הפעם לא זכה דוויט הווארד  ( 23 נקודות ו-11 ריבאונדים )  למספיק תמיכה ,  כשבנוסף לכל הצרות נפצע וינס קרטר בכתפו ברבע השני ולא חזר בהמשך .
 הוויזארדס ,  במשחקם הראשון מאז השעייתו המתוקשרת של גילברט ארינאס ,  נתנו לקהל בבירה סיבה נדירה לחייך כשמחקו פיגור של 11 נקודות ברבע האחרון והמשיכו לניצחון מפתיע ,  בהנהגת אנטואן ג'יימיסון  ( 28 נקודות ו-11 קרשים )  ,  שגם לקח את המיקרופון לפני הפתיחה והתנצל בפני האוהדים בשם המועדון על האירוע המביך של אייג'נט זירו .
 פיניקס  ( 14:23 )  - מיאמי  ( 16:18 )  109:105
בימים כתיקונים המומחיות של דווין וויד היא להתעלות ברבע הרביעי ,  אבל הפעם הסתפק כוכב ההיט בהצגה מוקדמת ובנקודה בודדת ברבע האחרון ,  מה שלא מנע מחבריו לסיים את העבודה ולרשום ניצחון חוץ משכנע בפיניקס .  פלאש סיים עם 33 נקודות ,  9 ריבאונדים ו-8 אסיסטים ,  והאורחים מפלורידה מחקו פיגור דו ספרתי ברבע השלישי הודות לסדרה של ריבאונדים בהתקפה שתיסכלו את הסאנס פעם אחרי פעם .  מייקל ביזלי ודורל רייט עזרו לוויד עם 21 ו-15 נקודות בהתאמה ,  אמארה סטודמאייר רשם 18 נקודות ו-18 ריבאונדים למפסידים ,  שקיבלו גם 18 ו-13 מגרנט היל ו-16 ו-12 מסטיב נאש ,  שהחטיא שלשה גורלית בדקת הסיום .
 ממפיס  ( 17:18 )  - יוטה  ( 17:19 )  89:91
עשרת המפגשים האחרונים בין הקבוצות הסתיימו בניצחונות של הג'אז ,  אבל המומנטום הנהדר של הגריזליס התגבר גם על הרצף הזה והדובים הלוהטים כבר רחוקים משחק אחד בלבד מהמקום השמיני במערב והמקום בפלייאוף .  אחרי פתיחה רצחנית של המקומיים ,  בראשות זאק רנדולף  ( 29 נקודות ו-15 קרשים )  ורודי גיי  ( 22 נקודות )  ,  החזיר מהמט אוקור  ( 16 נקודות )  את יוטה לעניינים וכפה משחק צמוד ,  אבל ללא דרון וויליאמס הפצוע הקבוצה של ג'רי סלואן לא השכילה להשלים את המהפך .
 פילדלפיה  ( 25:10 )  - טורונטו  ( 18:19 )  108:106
הסיקסרס פשוט לא מצליחים לשמור על יתרון גדול העונה ,  והלילה הם שמטו בפעם השלישית ברציפות פער דו ספרתי וירדו מנוצחים .  באופן מדהים הקבוצה של אדי ג'ורדן מחזיקה במאזן שלילי  ( 8:7 )  במשחקים בהם החזיקה ביתרון של מעל עשר נקודות בשלב כלשהו ,  והפעם מי שניצלה זאת לטובתה הייתה טורונטו ,  שרשמה ניצחון שלישי ברציפות הודות ל-29 נקודות של כריס בוש ו-23 של אנדראה ברניאני .  לו וויליאמס הוביל את הסיקסרס עם 23 נקודות ,  אלן אייברסון סיים עם 22 נקודות ב-7 מ-13 מהשדה .
 מילווקי  ( 18:15 )  - שיקגו  ( 20:14 )  93:96
שתי קבוצות במגמות הפוכות נפגשו בוויסקונסין ,  כשהבאקס חילצו את ניצחונם השלישי ברציפות בעוד הבולס האריכו את רצף ההפסדים שלהם לשלושה ,  למרות קאמבק נאה בדקות האחרונות שהחזיר אותם מפיגור של 17 נקודות ,  כשלואל דנג היה יכול לשלוח את המשחק להארכה אך החטיאה שלשה עם הבאזר .  אנדרו בוגוט המשתפר שוב כיכב אצל מילווקי עם 27 נקודות ,  13 ריבאונדים ו-6 חסימות ,  מייקל רד תרם 24 משלו .  דרק רוז רשם 25 נקודות ו-9 אסיסטים ,  והסתפק בניצחון במצ'אפ על מי שעשוי לרשת אותו כרוקי השנה ,  ברנדון ג'נינגס ,  שהסתפק בחמש נקודות .
 ניו אורלינס  ( 16:18 )  - ניו ג'רזי  ( 33:3 )  99:103
הנטס האומללים לא הצליחו לנצח גם באחד ממשחקיהם הטובים העונה ,  ואחרי כמעט חצי עונה הם עדיין תקועים על שלושה ניצחונות .  ההורנטס ששייטו לאורך מרבית המשחק הורידו את הרגל מדוושת הגז לקראת הסיום וכמעט שילמו על כך כשהאורחים צימקו ל-99:98 ,  לפני שכריס פול  ( 11 נקודות ,  18 אסיסטים )  טרק להם את הדלת בפנים .  דייויד ווסט הוביל את המנצים עם 32 נקודות ו-10 קרשים ,  קורטני לי ניסה ככל שביכולתו עם 28 נקודות לניו ג'רזי .
 מינסוטה  ( 29:8 )  - אינדיאנה  ( 24:11 )  109:116
בעוד שבמינסוטה מדשדשים בתחתית בעיצומו של תהליך בנייה שלפחות מספק לאוהדיה תקווה לעתיד ,  אינדיאנה תקועה ללא מוצא עם קבוצה בינונית להחריד ,  שהצליחה למצוא דרך להפסיד לוולבס למרות חזרתו המפתיעה של דני גריינג'ר  ( 19 נקודות )  ,  ולמרות אחוז מטורף מחוץ לקשת  ( 16 מ-32 !  )  .  אל ג'פרסון קלע 25 נקודות וקטף 12 ריבאונדים לוולבס ,  שקטעו רצף של חמישה הפסדים .
 
לא גן של שושנים
פורטלנד הנחילה ללייקרס הפסד תשיעי ברציפות ברוז גארדן עם 98:107 ,  דנבר - קליבלנד 97:99 ,  הפסדים לסלטיקס ולמג'יק

