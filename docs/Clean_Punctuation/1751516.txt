הנברשת של השכן
בעולם של  " מייד אין צ'יינה ",  נשארו עוד כמה מעצבים שטורחים על עבודות יד .  שיחה עם 3 מעצבים תעשייתים שמייצרים גם מוצרים בסדרות קטנות ,  שלא תפגשו בסלון של השכנים
כמה פעמים יצא לכם להגיע לבית של חברים בחו"ל ולזהות לפחות חפץ אחד ,  שולחן או נברשת ,  שמתגורר גם בסלון הלבנטיני שלכם ?  בעולמנו הגלובלי ,  ובעיקר מאז שהחל עידן איקאה ,  החוויה המבאסת הזו משותפת לרבים וכבר לא גורמת לאף אחד להרים גבה .  כמו שהתרגלנו לצרוך את המזון שלנו - במחיר מוזל ,  בחיפזון וברוב הפעמים ללא הטעם והאותנטיות ,  שנשארים בחוץ - כך התחלנו לעצב גם את הבתים שלנו ;  בעיצוב זמין ,  זול ,  פונקציונלי ולעוס מראש .  המיכון התעשייתי ואתו עלות הייצור המינימלית בסדרות גדולות ,  משכפלים את הכסאות ,  גופי התאורה ואפילו את יצירות האמנות לאינספור חתיכות זהות וחסרות ייחודיות .  מנגד ,  במקביל לאותו פס ייצור  " איקאי ",  פועלים מעצבים הבוחרים לייצר דווקא בסדרות קטנות ,  על קו התפר שבין ייצור במסה מסחרית לעבודת יד עמלנית .
" ה'מייד אין צ'יינה' לימד את העולם סדר גודל חדש של ייצור המוני ולכן יש את החזרה למלאכת היד ",  אומר טל גור ,  מעצב תעשייתי ,  שחלק ממוצריו אינם מיוצרים כלל בסדרות גדולות . " באבולוציה של העיצוב קיים תמיד שלב החזרה לשורשים ,  שמתוגבר באסתטיקה מעודכנת וחומרים חדשים .  הטכנולוגיה מתפתחת ויש אופציות לפרשנויות נוספות ".  אחד מהרהיטים שעיצב גור הוא כסא עשוי מקשי פלסטיק ארוכים וצבעוניים המחוברים זה לזה בעזרת תבנית מיוחדת ,  כך שבסוף התהליך נוצר רהיט עמיד ויציב .  על אף שהכסא מיוצר כולו בטכניקה תעשייתית לגמרי ,  אין חשש שתפגשו אותו בסלון של השכנים . " תהליך העשייה של הכסאות האלה מאוד משחקי ",  מספר גור , " ולכן מבחינה צבעונית כמעט בלתי אפשר לייצר בדיוק את אותו המוצר בשנית ".  פרויקט נוסף שעיצב גור הוא קערת פירות עשויה פורצלן ,  שתחתיתה נארגת מחוטים המוחדרים אל דפנות הכלי .  כדי שהקערה הזו גם תחזיק תפוח או שניים ולא רק תשב מוכת אבטלה במרכז השולחן ,  נדרש גור להשלים בעצמו את תהליך הייצור התעשייתי ולהשחיל לחורי הקערה את החוטים .  עניין של חצי שעת עבודה ,  לדבריו .
 המעצב נמרוד עילם לעומתו ,  יוצר את מוצריו בעזרתם האדיבה של כמה מכונות ומספר פועלים ,  אשר חותמים בתחילת העבודה על מסמך סודיות . " יש שלבים בתהליך שאני לא חושף "  הוא מסביר , " אני לא מפעל עדיין ויש גם דברים שאני עושה מכיוון שאני עוד מבקר את התהליך ".  הטכניקה הבלעדית שפיתח נקראת  " טונוס ",  באמצעותה ניתן לשלב עץ טבעי יחד עם פלסטיק העשוי משרף .  בטכנולוגיה מיוחדת הופכים החומרים המנוגדים למקשה אחת ממנה ניתן ליצור רהיטים ,  גופי תאורה ואריחי קיר .  הייצור בסדרות קטנות מאפשר לעילם לשלוט במינון העץ והשרף במוצריו ,  כך שאם לקוח חושק בשרף מעוצב בשקיפות בהירה למחצה ,  ניתן לייצר את אריח הקיר בדיוק קפדני בהתאם למראה הנבחר . " זה לא אילוץ ,  זו החלטה ",  הוא מנמק את הייצור בסדרות קטנות . " יש פה בחירה שלי להמשיך בקו של עבודה ידנית שיש בה יותר תשומת לב לפרטים .  יש את הלקוחות שרוצים את הדבר שמיוחד להם ומוכנים לשלם עבורו יותר ". 
גם בגוף התאורה שעיצב אביעד פטל משולבת עבודת יד .  המנורה המכונה  " תשעים ותשע "  נקראת כך לא בשל שאיפת המעצב לשלמות אלא בגלל תשעים ותשע רצועות העץ הנשזרות בשלד המתכת . " יש עשרות חלקים במנורה הזאת ",  מדגיש פטל , " זהו תהליך מאוד ארוך ומדויק ,  ממש כמו תפירה .  תופרים את המתכת בעזרת העץ ".  ואכן ,  כל מנורה מקבלת יחס אישי במיוחד לפני שהיא נפרדת מהמעצב ועוברת אל בית הלקוח .  עשר שעות אורכת עבודת התפירה ,  אותה מבצעת פועלת שהוכשרה במיוחד למשימה .  מחיר המנורה בסופו של עמל מגיע ל-11,600 שקלים ,  קצת יקר בהשוואה למחסני תאורה . " זה לא שאני מכוון לשם ,  לעיצוב יוקרה .  המחיר הוא נגזרת של תהליכי עבודה ממושכים וחומרים יקרים "  מבאר פטל את התעריף .
 ואכן ,  עקב האכילס של המוצרים המיוצרים בסדרות קטנות הוא המחיר שלהם .  לרוב ,  עלותם הגבוהה של המוצרים הייחודים מגיעה לאלפי שקלים .  לדידו של גור ,  המחיר הגבוה שווה את ההשקעה ,  לא רק ליוצר ,  אלא גם לצרכנים : " במקומות שבהם לתרבות יש ערך ,  אז אנשים שעוסקים במלאכת יד מקיימים איזושהי מסורת של עשייה .  יש הבנה שזה חשוב ,  כי בעצם זה הדבר שממנו התרבות צומחת .  יוצרים שחיים על הגבול ,  פועלים בדיוק מהמקום הזה ". 

הנברשת של השכן
בעולם של  " מייד אין צ'יינה ",  נשארו עוד כמה מעצבים שטורחים על עבודות יד .  שיחה עם 3 מעצבים תעשייתים שמייצרים גם מוצרים בסדרות קטנות ,  שלא תפגשו בסלון של השכנים

