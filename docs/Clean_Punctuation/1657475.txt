הפועל תל אביב ניצחה 3:5 את הפועל עכו
חמישה כובשים שונים ,  באדיר  ( 5 )  ,  זהבי  ( 13 )  ,  מרעי  ( 61 )  ,  שכטר  ( 85 )  ו-בן דיין  ( 88 )  ,  צימצמו את הפער של הפועל מחיפה לחמש נק'
זה הלך קשה ,  צמוד ובעיקר עצבני ,  אבל בסופו של דבר הפועל תל אביב ניצחה הערב  ( שבת )  3:5 את הפועל עכו במסגרת המחזור ה-28 וצימצמה את הפער ממכבי חיפה לחמש נקודות בלבד .  האדומים של גוטמן הוליכו 0:2 כבר בדקה ה-13 ,  אבל איבדו את היתרון כבר במחצית הראשונה כשהם לוהטים מעצבים אחרי עבירה גסה של אובודו אוקוצ'ה על וואליד באדיר ,  שעוררה זיכרונות מהפציעה הקשה שגרם החלוץ הגנאי לשי אבוטבול בעונה שעברה .  למחצית השנייה המקומיים עלו רגועים יותר והצליחו לכבוש שלוש פעמים ,  לפני שספגו שער בדקה ה-90 בדרך לתוצאה מדהימה של 3:5 .  מכבי חיפה ,  הלחוצה גם ככה ,  תשלים את המחזור מחר מול הפועל פתח תקוה ,  ותקווה להחזיר את הפער לשמונה נקודות .
 בסופו של דבר ,  למרות היכולת הבינונית לאורך דקות ארוכות מדי ,  אלי גוטמן יכול להיות אופטימי .  אם במשחק בינוני ,  מלא בעצבים ,  הקבוצה שלו מצליחה לנצח כשהיא כובשת חמישייה - מצבה טוב .  האדומים עלו בסגל חסר במיוחד ,  בעקבות הפציעות האחרונות של לאלה ,  דה רידר ומנטשאשווילי ,  ובכל זאת הצליחה לנצח בצורה די מוחצת .
 המחצית הראשונה נפתחה כצפוי ,  כשהפועל תל אביב עולה ליתרון 0:2 אחרי כבר בדקה ה-13 .  הראשון הגיע בדקה החמישית מנגיחה של וואליד באדיר אחרי הגבהת קרן מוצלחת של ערן זהבי .  האדומים המשיכו לטייל ברחבה של עכו והכפילו את היתרון משער של זהבי ,  שהשתלט על ריבאונד שהגיע אחרי הדיפה לא מוצלחת של דודו גורש .  בדקה ה-28 החל השינוי במשחק ,  כשטעות קשה של שי אבוטבול הובילה לשער של איברהים עבדול ראזאק ,  אחרי שהכדור פגע בבאדיר וניתז מעל וינסנט אניימה .  בדקה ה-40 הגיע השינוי האמיתי אחרי עבירה גסה של אובודו אוקוצ'ה על באדיר .  שחקני הפועל תל אביב ,  שזוכרים עדיין את אוקוצ'ה מפני ששבר רגל לאבוטבול בעונה שעברה ,  התנפלו על החלוץ הגנאי ובמגרש התפתחה מהומה שנגמרה בארבעה צהובים והרבה עצבים .  בדקה ה-45 הגיע שער השוויון כשהגבהה של ליאור ראובן הגיעה לראשו של רועי דיין ,  שכבש מול קבוצתו לשעבר והוריד את שתי הקבוצות ב-2:2 למחצית .  
בעלייה למחצית השנייה ריכז אלי גוטמן את שחקניו על עיגול האמצע כדי לנסות להרגיע קצת את העצבים שלהם .  זה לא היה המהלך הכי חשוב של המאמן האדום במחצית השנייה ,  מפני שבדקה ה-61 עלתה הפועל ל-2:3 בזכות שער של המחליף ויקטור מרעי ,  אחרי בישול של מחליף אחר - עמרי קנדה .  האדומים הלכו מעט אחורה ,  אבל מתפרצת בדקה ה-85 הסתיימה עם השער הרביעי ,  הפעם זה שכטר אחרי בישול של ורמוט .  2:4 להפועל .  שלוש דקות חלפו ובן דיין כבש את החמישי של האדומים ,  אחרי עוד בישול של ורמוט ,  שהפך להיות מלך הבישולים של הליגה .  בדקה ה-90 כבש עבדול ראזאק שער ניחומים .  3:5 להפועל תל אביב בסיום של משחק מצוין .
 דקה 5 :  גול !  קרן של זהבי הגיעה לראשו של באדיר ,  שנגח חזק לפינה הקרובה .  0:1 להפועל תל אביב .
 דקה 13 :  גול !  ורוצ'ינה מסר כדור עומק לשכטר שבעט חזק ,  גורש הדף לרגליו של זהבי שבעט פנימה .  0:2 להפועל תל אביב .
 דקה 23 :  אוקוצ'ה קיבל כדור עומק ,  עבר את דה סילבה ומול אניימה יישר את הכדור למרכז .  אף חלוץ עכואי לא חיכה שם .
 דקה 28 :  גול !  עבדול ראזק ניצל איבוד כדור שטותי של אבוטבול ובעט לשער ,  הכדור פגע בבאדיר וניתז מעל ראשו אניימה .  1:2 להפועל תל אביב .
 דקה 40 :  עבירה גסה של אוקוצ'ה הובילה למהומה וקטטה על המגרש ,  שהסתיימה בארבעה כרטיסים צהובים :  שניים לכל צד .
 דקה 45 :  גול !  ראובן הגביה ,  דיין הקדים את באדיר ונגח פנימה .  2:2 מדהים בבלומפילד .
 דקה 61 :  גול !  קנדה הגביה מאגף ימין ,  מרעי נגח חזק לפינה הנגדית .  2:3 להפועל תל אביב .
 דקה 70 :  מרטין קיבל כדור אחרי טעות של הגנת הפועל תל אביב ובעט סמוך לקורה של אניימה .
 דקה 73 :  זהבי הגביה לשכטר ,  שנגח חזק למשקוף של גורש .
 דקה 85 :  גול !  ורמוט מסר כדור עומק לשכטר ,  שחלף בקלות על פני גורש בדרך ל-2:4 להפועל תל אביב וככל הנראה לשלוש נקודות .
 דקה 88 :  גול !  ורמוט טייל באגף שמאל ,  מסר לבן דיין שמתוך הרחבה בעט עם הפאלש .  2:5 להפועל תל אביב .
 דקה 90 :  גול !  עבדול ראזאק השתלט על כדור שחזר מהגנת הפועל תל אביב ובעט שטוח לפינה .  3:5 להפועל תל אביב .
 הרכב הפועל תל אביב :  וינסנט אניימה ,  דני בונדר  ( יהודה חוטה ,  74 )  ,  וואליד באדיר ,  דגלאס דה סילבה ,  דדי בן דיין ,  אביחי ידין ,  שי אבוטבול  ( עמרי קנדה ,  59 )  ,  גילי ורמוט ,  ערן זהבי ,  איתי שכטר ,  בויאן ורוצ'ינה  ( ויקטור מרעי ,  53 )  .
 הרכב הפועל עכו :  דודו גורש ,  ליאור ראובן ,  גבע ברקאי ,  איציק כהן ,  דודי פדלון ,  ליעד אלמליח  ( שחר סימנטוב ,  74 )  ,  בן בנימין ,  ג'וני טננבוים ,  איברהים עבדול ראזאק ,  רועי דיין  ( בן מרטין ,  65 )  ,  אובודו אוקוצ'ה  ( אושרי גיטא ,  83 )  .
 
הפועל תל אביב ניצחה 3:5 את הפועל עכו
חמישה כובשים שונים ,  באדיר  ( 5 )  ,  זהבי  ( 13 )  ,  מרעי  ( 61 )  ,  שכטר  ( 85 )  ו-בן דיין  ( 88 )  ,  צימצמו את הפער של הפועל מחיפה לחמש נק'

