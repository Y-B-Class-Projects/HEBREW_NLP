הצעה שכדאי לסרב לה
חילוץ והצלה
 >  >  טוב שישנם שרים ופקידים בממשלה שנלחמים על כל מקום עבודה במגזר הפרטי ,  נוכח נחשול הפיטורים שפקד אותנו ב-2009 .  עם זאת ,  הגיע הזמן לעשות סדר בכלים שהם מוכנים להשתמש בהם ,  מכיוון שתיאבון הצד השני גדול במיוחד .  באחרונה הציע נשיא מוטורולה ישראל ,  אלישע ינאי ,  את ההצעה היקרה ביותר ,  ככל הנראה ,  ששר האוצר ,  יובל שטייניץ קיבל מעודו :  תן למוטורולה העולמית פטור ממס ששווה כ-200 מיליון דולר  ( כ-800 מיליון שקל )  - ואנחנו נתחייב לא לפטר אפילו עובד אחד במפעל מוטורולה בערד .  בקופת מוטורולה ישראל כמיליארד דולר .  מוטורולה העולמית רוצה לרוקן אותה ,  אולם עליה לשלם על כך מס המוערך ב-20% .  מוטורולה העולמית גם לוחצת לסגירת המפעל בערד .  ינאי ,  שרגיל שנים להילחם על המשך קיום המפעל נוכח לחצי הגלובליזציה ,  רקח הצעה יצירתית .  הבה נפתה את מוטורולה העולמית בפטור ענק ממס ,  וכך נגרום לה להתחייב להמשך הפעלת המפעל בערד ,  על 500 עובדיו ,  שהוא מפעל מצוין ,  רק שחסרה לו עבודה .  רוב הסיכויים שההצעה לא תתקבל ,  מכיוון שמוטורולה לא מוכנה להתחייב להשארת המפעל לטווח ארוך ,  ומכיוון שבמשרד האוצר ובמס הכנסה יקומו לה מתנגדים .  אבל בינתיים היא באוויר .  זו אינה היוזמה החריגה הראשונה שנועדה לשמור על מקומות עבודה ,  בניגוד לנהלים ולחוקים .  ישנם גופים אינטרסנטיים במגזר הפרטי ,  שרואים במשברים ובמצוקה חלון הזדמנויות שניתן להפיק ממנו גם רווחים .  גם אם נניח שהטבות מס חריגות ראויות כדי לשמר מאות עובדים ,  השאלה היא למה לתת אותן רק למוטורולה ולקפח אחרים שמתקשים להתמודד עם המשבר הכלכלי .  ואם נותנים למוטורולה ,  מה יגידו לאלה שיבואו אחריה ?  כבר ניתן לדמיין את השיטפון שייווצר בדרך העולה לירושלים .  המשבר הוליד עוד יוזמות .  בשבועות האחרונים לוחצים התאחדות התעשיינים ומשרד התמ"ת לחייב זמנית לרכוש טקסטיל צבאי רק מחברות ישראליות ולהוציא מהמכרזים הממשלתיים חברות זרות .  הטענה היא שללא העדפה כזו יפוטרו בשנה הקרובה כאלף עובדים .  גם כאן הכוונה טובה .  לא מדובר בהעשרת אילי הון ,  אלא במניעת פיטורים של כאלף עובדים .  לא צריך לשבור את הכלים בדרך אל המטרה .  ניסיון העבר הוכיח שהזרמות כספים שלא על פי החוק והנהלים ,  כסיוע אד הוק למפעל בקשיים  " עד שיתגבר עליהם ",  לא בהכרח תרמה ליציבותו לאורך זמן .  בשנתיים האחרונות ,  על רקע המשבר ,  יצרה הממשלה כלים לא מעטים לטיפול במפוטרים ובמפעלים שנפגעו ממנו .  אלה אמורים לספק את המגזר העסקי מבלי להוסיף עליהם חריגים בחוק או בהטבות .  ככלל ,  הדרך הנכונה לטפל במפעלים בקשיים היא חיזוק התחרותיות שלהם .  היא אמנם מסובכת וארוכה יותר מהזרקת הון ,  אבל היא תבטיח את המשך צמיחתם לאורך זמן ,  גם על רקע התחרות העולמית הגוברת .
 
הצעה שכדאי לסרב לה
חילוץ והצלה

