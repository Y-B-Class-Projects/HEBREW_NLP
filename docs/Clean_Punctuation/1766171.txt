מוכר הפלאפל עובר לשיכון מפ"ם
סיפור מהחיים
 >  >  שנות ה-60 של המאה שעברה .  אנו ,  זוג צעיר ,  שהשתחרר זה עתה משירותו הצבאי ,  חיפשנו דירה בתל אביב - ומצאנוה :  ברחוב הגשר ,  בבית משותף שנקרא שיכון מפ"ם .  באותם הימים היתה מקובלת התארגנות כזאת ,  ובאותו רחוב היה גם שיכון עיתונאים ,  למשל .  הדירה תאמה את יכולתנו :  דירת קרקע בת חדר אחד ,  שנבנתה בחלל העמודים ,  6,000 לירות מחירה .  הכניסה לדירה היתה בחצר מן הצד ,  כך שלדייריה לא היה קשר עם שאר הדיירים .  תכנונה היה מעשה חושב של ניצול שטח :  הכניסה לדירה שימשה גם כמטבח .  אם המשכת ישר ,  נכנסת לחדר המקלחת והשירותים ,  אם פנית שמאלה ,  הגעת לחדר רחב ידיים ששימש לכל השאר :  אכילה ,  לימודים ,  קבלת אורחים ושינה .  מאותו חדר היתה יציאה למרפסת ,  סגורה בתריסי אסבסט ,  כמנהג אותם הימים .  הדירה לא היתה מוגנת מפני פורצים ,  אבל הם ידעו כי הפריצה לא תצדיק את הטירחה .  הפורמליות של רכישתה הזכירה נוהל העברת קו בצבא :  היחידה הנכנסת חותמת על כל מה שיש בקו ,  היחידה היוצאת מזדכה - ושלום על ישראל .  לשם כך באנו עם בני הזוג מוכרי הדירה למשרדו של עורך דין ידוע בפסאז' ברחוב אלנבי ,  שאצלו היה תיק הדירה .  החלפנו חתימות ,  שילמנו - והדירה עברה לבעלותנו .  לנוהל המקוצר הזה היתה סיבה סבירה :  הדירה הזאת כבר ידעה כמה דורות של זוגות צעירים בתחילת דרכם ,  ולכן לא היה כדאי ומעשי לרשום אותה בטאבו .  ואכן ,  כעבור שנתיים מאושרות בדירה הקטנה שהספיקה לנו ,  הושלמה בגבעתיים דירה בתוכנית חיסכון לשיכון ,  בת שלושה חדרים ,  ואנו פירסמנו בעיתון מודעת לוח בדבר מכירת דירת החדר .  לדירתנו הגיע אדם שסיפר כי יש לו דוכן פלאפל בחדר מדרגות באיזור המוסכים הקרוב ,  והוא נשוי עם כמה ילדים .  אחרי הצצה חטופה שלו ב"רחבי "  הדירה ,  התיישבנו עמו בסלון .  ביקשנו תמורת הדירה 10,000 לירות .  האיש לא ניסה כלל להתמקח .  הוא הניח על שולחננו את הסכום במזומן ,  בשטרות שניכר בהם כי עברו את דוכן הפלאפל .  ימים אחדים לאחר שהשלמנו את הפורמליות אצל הפרקליט בפסאז' ,  ראה אותנו יו"ר ועד הבית : " שמעתי שמכרתם את הדירה ".  אישרנו כי אכן כך .  היו"ר ביקש לדעת את שמו של הקונה ופרטים נוספים עליו . " ולאדם כזה מכרתם את הדירה שלכם ?  "  הגיב כשפניו הולכות ומתקדרות .  כך התברר לנו כי הסיסמה  " לשוויון ,  לסוציאליזם ולאחוות עמים "  טובה לביטאון של מפ"ם ,  היומון  " על המשמר ",  אבל לא כאשר המיועדים להיות שכניך הם מהעדה הלא נכונה והורים למספר הלא נכון של ילדים .  סוף הסיפור מהחיים :  ענינו ליו"ר ועד הבית כי לא ידענו שעלינו לבקש את אישורו לעסקה ,  וכי גם אנו לא נדרשנו להתייצב בפניו כשקנינו את דירת החדר .  בכך הסתיים העימות עמו .  אנו עברנו לדירת חלומותינו השנייה ,  מוכר הפלאפל נכנס לדירה הקטנה  ( ומן הסתם מכר אותה במשך השנים )  ,  ומפ"ם נכנסה להיסטוריה עם שאר המפלגות שנעלמו מהמפה הפוליטית בישראל .
 
מוכר הפלאפל עובר לשיכון מפ"ם
סיפור מהחיים

