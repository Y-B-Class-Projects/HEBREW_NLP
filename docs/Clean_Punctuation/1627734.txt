שנה חדשה - שביתות עתיקות
גם בשבוע הראשון של 2010 צפויה הפעילות במגזר הציבורי להיות משובשת :  עובדי שירות התעסוקה ורשות המים ימשיכו גם מחר בעיצומים
השנה החדשה שהפציעה בסוף השבוע לא מביאה איתה בשורה גדולה לתחום יחסי העבודה במגזר הציבורי .  עיצומי העובדים בשירות התעסוקה צפויים להימשך גם בשבוע הבא ובמסגרתם לא תהיה קבלת קהל ולא יינתן מענה לפניות .  
העובדים פתחו בעיצומים על רקע הארכת הפעילות של תכנית ויסקונסין  ( "אורות לתעסוקה ")  ע"י שר התמ"ת בנימין בן אליעזר ובתמיכת ראש הממשלה בנימין נתניהו ,  לתקופה של 4 חודשים נוספים וכן על רקע ההצהרות בדבר הכוונה להרחיב את פעילות התכנית לכל רחבי הארץ - זאת תוך פגיעה בתנאי העבודה שלהם ,  לשיטתם ,  ומבלי לעגן את זכויותיהם קודם לאישור הארכת התכנית .
 אהרון חוטבלי ,  יו"ר ועד העובדים בשירות התעסוקה ,  התייחס השבוע לאישור התכנית ואמר : " מפקירים את מקבלי הבטחת ההכנסה ואת העובדים בשירות התעסוקה .  ההתנהלות של כל הגורמים המעורבים היא פוגענית ולא נוכל להסכים לכך שהתוכנית תצא אל הפועל כשעתידם ופרנסתם של העובדים ,  כמו גם של אוכלוסיית המובטלים ,  מוטל בספק ". 
במסגרת העיצומים לא תהיה כל קבלת קהל בסניפי השירות ולא יתאפשר להתייצב בהן לצורך השמה במשרה או חתימה על טופסי זכאות לקבלת דמי בהתאם לחוק .
 בד בבד צפוייה להימשך מחר גם שביתת עובדי רשות המים הנמשכת כבר למעלה מחודש .  במסגרת שביתת העובדים אין מענה לטלפונים ולפניות הציבור ,  אין טיפול בערעורים על גביית היטלי הבצורת וכן לא מתבצעות מדידות של מפלסי הכינרת והאקוויפרים .  220 עובדי הרשות פתחו בשביתתם בתחילת חודש דצמבר מאחר ולטענתם הנהלת הרשות עורכת שינויים מבניים חד צדדיים תוך התעלמות מדרישותיהם ויצירת סחבת במשא ומתן .  השביתה נערכת בגיבוי הסתדרות עובדי המדינה בת"א ,  זאת לאחר שההסתדרות הכריזה על סכסוך עבודה לפני כעשרה חודשים ברשות המים .
 לצד אלה עדיין מרחף עדיין איום השבתה חריף יותר מצד ההסתדרות - זאת לאחר שלפני כחודש התריע יו"ר ההסתדרות עופר עיני על רקע הקשיים אליהם נקלעו מספר מפעלים בצפון כי על אף מודל  " השולחן העגול "  בו הוא חבר ,  אין ההסתדרות מתכוונת להניח לסיטואציה של פיטורים המוניים במפעלים או בחברות או לפגיעה משמעותית בתנאי עובדים וכי האפשרות של שביתה היא קיימת וממשית .
 
שנה חדשה - שביתות עתיקות
גם בשבוע הראשון של 2010 צפויה הפעילות במגזר הציבורי להיות משובשת :  עובדי שירות התעסוקה ורשות המים ימשיכו גם מחר בעיצומים

