הרשויות בארה"ב חוקרות את הקשרים בין מחוקקים לבין אלן סטנפורד המואשם בהונאת פונזי
המיליארדר הטקסני המחכה לפתיחת משפטו תרם מיליוני דולרים לחברי קונגרס אמריקאים
משרד המשפטים האמריקאי חוקר חשדות לפיהן המיליארדר הטקסני אלן סטנפורד ,  הממתין כיום במאסר לתחילת משפטו לאחר שהואשם בניהול הונאת פונזי בסך 7 מיליארד דולר ,  תרם מיליוני דולרים למחוקקים בארה"ב בעשור האחרון כתשלומי שוחד - כך דיווח היום העיתון  " מיאמי הראלד ". לפי הדיווח ,  משרד המשפטים חוקר האם סטנפורד קיבל טובות הנאה מפוליטיקאים לאחר חשיפת ההונאה שניהל באמצעות הבנקים שלו באנטיגואה וברבודה .  אחד מהגורמים לחקירה הוא אי-מייל ששלח חבר הקונגרס הטקסני פיט סשנס לסטנפורד ביום בו נחשפה ההונאה . " אני אוהב אותך ומאמין בך .  צור קשר אם אתה זקוק לאוזן קשבת ,  או לעצה ",  נאמר במייל .  כמו כן ,  נחקרות תרומות בסך 2.3 מיליון שהעביר סטנפורד לסשנס ומחוקקים אחרים בארה"ב.סטנפורד ,  שכפר באשמתו וממתין בימים אלה לפתיחת משפטו בינואר 2011 ,  הוציא 5 מיליון דולר על שירותיהם של לוביסטים מאז 2001 .  בין היתר ,  הצליח במאמציו לחסל הצעת חוק שהיתה חושפת את הזרמתם של מיליוני דולרים לבנק החשאי שלו באנטיגואה .  שנה לאחר מכן ,  הוא בלם חקיקה נוספת שהייתה מובילה לפיקוח ממשלתי מוגבר על הבנקים הזרים שלו .  כמו כן ,  סטנפורד מימן הפלגות לקריבים עבור חברי קונגרס אמריקאים ,  בהם סשנס וחברי הקונגרס הדמוקרטים גרגורי מיקס ודונלד פיין.סטנפורד בן ה-59 הואשם בהונאה ,  הלבנת כספים ושיבוש הליכי חקירה .  במקרה שיורשע בכל העבירות המיוחסות לו ,  הוא צפוי לעונש של עד 250 שנות מאסר .  סטנפורד ,  שדורג במקום ה-205 ברשימת המיליארדרים האמריקאים של  " פורבס ",  עם הון המוערך ב-2.2 מיליארד דולר ,  מכר לפי החשד ל-30 אלף משקיעים תעודות פיקדון  ( cd )  - קבלות הניתנות למפקידי כספים בבנק - בהיקף של 7 מיליארד דולר עם תשואות מובטחות של יותר מ-10% בשנה .  לפי הרשות לניירות ערך בארה"ב  ( sec )  ,  סטנפורד גנב לכיסו 1.6 מיליארד דולר מכספי בנק סטנפורד ,  והשקיע מיליארדים מכספי לקוחותיו בנדל"ן וחברות השקעה פרטיות בעלות רמות סיכון גבוהות .
 
הרשויות בארה"ב חוקרות את הקשרים בין מחוקקים לבין אלן סטנפורד המואשם בהונאת פונזי
המיליארדר הטקסני המחכה לפתיחת משפטו תרם מיליוני דולרים לחברי קונגרס אמריקאים

