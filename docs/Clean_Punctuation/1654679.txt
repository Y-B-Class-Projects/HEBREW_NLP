נועלים לכם את הרכב ברשת
עובד אמריקאי שפוטר מסוכנות מכוניות מצא דרך להתנקם :  השבתת מכוניות שנקנו דרך אימובילייזר אינטרנטי
דמיינו שאתם נוסעים ברכבכם .  הרדיו פועל ,  המזגן מצנן בנעימים ואפילו אין פקקים .  אך לפתע פתאום מתחיל הרכב להתנהג מוזר  צופר ארוכות ללא שביקשתם ,  או אפילו מכבה את המנוע ועוצר את הנסיעה סתם כך .  לא ,  לא מדובר בפעילות על טבעית ,  אלא מקסימום בפעילות אינטרנטית .  למכוניות חדשות רבות יש כיום מערכת אימובילייזר הניתנת לתפעול דרך הרשת .  יכולת זאת נוחה במיוחד כאשר מדובר ,  למשל ,  במכוניות שנגנבו .  מסתבר שהיא גם יכולה לשמש לרעה .
 עומר רמוס-לופז ,  אמריקאי בן 20 ,  נעצר לאחרונה באשמה שגרם לבעיות טכניות למכוניות שנמכרו דרך סוכנות שבה עבד וממנה פוטר .  במכוניות בסוכנות זו הותקנה מערכת בשם Webtech Plus ,  המאפשר שליטה מרחוק והשבתת הרכב ,  כולל על ידי הסוכנות  במקרה של גניבה ממנה או הפסקת תשלומים באמצע .  רמוס-לופז בחר להתנקם בסוכנות שפיטרה אותו על ידי פגיעה במעל למאה מכוניות שמכרה .  הוא השיג גישה למערכת ,  והתחיל לייצר תקלות שונות .
 המשטרה המקומית באוסטין ,  טקסס ,  בדקה את הלוגים של המערכת והצליחה לשייך את הפעולות לחשבון האינטרנט של העובד לשעבר ,  שאותר וכאמור נעצר .  התקלות במכוניות פסקו ,  אך כעת תוהים באתר Cnet ,  שדיווח על האירוע ,  על עצם האתיות שבשימוש בפונקציות פולשניות מסוג זה . " האם העובדה שאדם שמתקשה לשלם את תשלומי הרכב שלו צריך להיות מושפל בכך שהצופר של מכוניתו יחל לצפור לפתע בעוצמה ?  האם זו דרך נאותה להגן על נכס ?  ",  שואלים שם .
 
נועלים לכם את הרכב ברשת
עובד אמריקאי שפוטר מסוכנות מכוניות מצא דרך להתנקם :  השבתת מכוניות שנקנו דרך אימובילייזר אינטרנטי

