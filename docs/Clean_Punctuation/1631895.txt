מדור לאבידור
האם יובל אבידור קרוב להיכנס לרשימה העגומה של חלוצי הרכש שהגיעו למכבי תל אביב ומה עוד אפשר לעשות כדי למנוע זאת :  הורדה לספסל ,  תפקוד שונה במגרש או שכדאי בכלל להיכנע ?  לא רק במכבי תל אביב שוברים את הראש
באחד המשחקים האחרונים של מכבי תל אביב ,  אחרי עוד החטאה של יובל אבידור ,  הספסל של הקבוצה כבר איבד סבלנות .  בזמן שהם מסתכלים אחד על השני בפליאה ,  אמר אחד מאנשי הספסל ליתר הסובבים : " יש במכבי תל אביב גם מחלקת אתלטיקה .  אולי יובל צריך לעבור לשם ,  כי המטרה בכדורגל היא לכבוש שערים ולא לרוץ מהר ". 
מעבר לציניות שבאמירה ,  היא משקפת לא מעט מחוסר האונים במכבי לגבי ההתפתחות של יובל אבידור ,  שהבקיע עד כה שער ליגה אחד למרות שהיה שותף לכל משחקי הליגה של הקבוצה וב-11 מהם פתח בהרכב .  במכבי ,  לעומת זאת ,  נזהרים עדיין מלהכניס אותו לסטטיסטיקה ההיסטורית העגומה של חלוצי הרכש בעשור האחרון .
" כשהוא שיחק בקרית שמונה ,  הוא היה רגיל לקבל 8-10 כדורים על שטח מגיא צרפתי ומזה הוא כבש כמה שערים ",  אומר גורם בקבוצה . " בקרית שמונה כל הקבוצה שיחקה בשביל השניים האלה ,  כמו שהיה בסכנין עם בוזגלו ויברויאן .  וכשכל משחק ההתקפה בקרית שמונה הולכת רק אליך ואין אף תחרות ,  אז זה נראה אחרת .  כאן במכבי זה לא ככה .  עם זאת ,  רואים עליו את הרעב והרצון להצליח ואולי זה מה שיגרום לו לבסוף להתפתח להיות שחקן טוב . 
" מצד שני ,  כאן זה לא מתנ"ס או חוג כדורגל ,  כמה צ'אנסים והזדמנויות אפשר לקבל ?  ",  ממשיך אותו גורם . " כאן צריך לספק את הסחורה ולהביא קבלות .  על פניו ,  נראה שהאנרגיות שלו ממשיכות להיות טובות ,  אבל יכול להיות שבתוך תוכו המצב לא קל וככל שנותנים לו יותר לשחק זה שם עליו לחץ ,  כי הוא ממשיך לא להבקיע .  אולי הוא צריך לרדת לספסל .  לא כעונש ,  אלא כחלק מהרוטציה שיש במכבי כמו עם שחקנים אחרים ,  שמסופסלים למשחק או שניים וחוזרים טובים יותר .  הוא שחקן שיודע לעלות מהספסל ,  ההגנות כבר עייפות והוא בא רענן .  עם המהירות שלו ,  זה יכול להיות יתרון ואולי להוציא אותו מהלופ השלילי ". 
הנתונים ההיסטוריים של אבידור לא אמורים לעודד את מכבי תל אביב יותר מדי .  העונה היחידה בא אבידור הרשית כמויות של חלוץ דומיננטי היתה 2006/7 ,  אז בהפועל חיפה כבש אבידור 17 שערים בליגה הלאומית ועוד שניים בגביע המדינה .  ב-2007/8 עבר אבידור לליגת העל ,  לקרית שמונה ,  שם הממוצע שלו נפגע עם תשעה שערי ליגה ,  אחד בגביע המדינה ואחד בגביע הטוטו ,  ובעונה שלאחר מכן ירד לשישה בליגה ,  שניים בגביע המדינה וחמישה בגביע הטוטו .  המסקנה היא שלאבידור קשה עם לחץ .  לא של מאבקי ירידה ולא של קבוצה גדולה .  אבל זו רק מסקנה חלקית ,  כי ההחמצות של אבידור חוזרות על עצמן גם באימונים .  זה הגיע למצב שבאימונים אנשים תופסים את הראש ולא מבינים איך אפשר להחמיץ כל כך הרבה .  הרי באימונים כבר אין לחץ של משחק ואין קהל ואין עצבים ,  ועדיין אבידור מחטיא פעם אחרי פעם .  גם במשחקונים וגם בתרגולי הבעיטות לשער עם יתר החלוצים .  
אבי נמני עדיין לא איבד את הסבלנות עם אבידור ,  ועובד איתו בצורה שונה משאר הסגל ,  בלי יותר מדי רוטציות או הדחות לספסל .  בהרבה אימונים רואים את נמני ,  שלא מעורב בהעברת האימון עצמו ,  מגיע לאבידור ,  מסביר ומדריך ,  מכוון אותו בתוך הרחבה ,  מלמד אותו באיזה טיימינג להיכנס פנימה ומתי לעשות צעד כזה או אחר .  הרבה פעמים אפשר לראות את נמני ,  אחרי החמצות של אבידור בתוך הרחבה ,  ניגש אליו ומסביר לו שהוא חייב להיות יותר מרוכז מול השער .  לנמני יש טיפ מנצח מקריירת המשחק הענקית שלו :  תבעט למסגרת .  העיקר המסגרת ,  פחות העוצמה של הבעיטה .  לא אחת נשאר נמני עם אבידור לתרגול בעיטות מול השער בסוף האימון ומדגיש לו את נושא המסגרת ,  ואיך זה הפך אותו למבקיע שערים כזה מחונן .  בינתיים אבידור מחמיץ את המסגרת .
" יובל חייב להצליח העונה ,  אחרת ידבק בו שם של חלוץ לקבוצות קטנות בלבד ",  אומר מאמנו בהפועל חיפה ,  שלומי דורה . " חובת ההוכחה היא עדיין עליו .  במכבי לא קל להצליח .  זה מועדון עם לחץ ,  מועדון עם המון קהל ,  עם קהל שדורש הצלחות מידיות ואין לו הרבה סבלנות .  מצד שני זה מועדון שכל אחד חולם להגיע אליו ,  גם בתור איש מקצוע וגם בתור שחקן .  לא קל להצליח במכבי ,  בטח לשחקנים שבאים מבחוץ .  אבל אני מאמין שברגע שזה יתפרץ ,  זה יתפרץ עד הסוף ,  בדיוק כמו שהיה בהפועל חיפה .  גם בחיפה הוא לא התחיל טוב ,  עם המון החמצות וחוסר ריכוז ליד השער וברגע שזה נפרץ ,  אז זה נפתח עד הסוף . 
" אני חושב שיובל יכול להצליח במכבי ,  זה עניין של זמן וסבלנות ",  מתעקש דורה . " יובל זה שחקן שצריך לתת לו את הביטחון והשקט ,  אבל הוא עדיין חייב להוכיח את עצמו שהוא מתאים לקבוצה גדולה .  הוא עדיין לא שיחק בקבוצה בסדר גודל של מכבי ,  עם הלחץ ועם הקהל והתקשורת כמו שיש שם ,  וזה נתון למבחן .  או שיש לך את זה או שלא .  אני חושב שאם יהיה לו את השקט אז הוא יצליח להתגבר גם על זה .  עם יובל צריך המון סבלנות ואני מעריך שנמני יודע את זה .  אבי לא פראייר ואני מאמין שהוא יודע מה יש לו בידיים .  עובדה שהוא נותן לו לשחק ומאמין בו ".  
גם איזי שירצקי ,  מעסיקו בקרית שמונה ואיש מכבי תל אביב בעברו ,  מזהיר את הצהובים מאובדן סבלנות : " מעטים החלוצים שהצליחו במכבי תל אביב .  שניים מתוך אלה שהצליחו אני הבאתי למכבי .  את ויקי פרץ בשנת 1973 ,  וכשהייתי יושב ראש מחלקת הנוער הבאתי את עמיר תורג'מן מאשדוד .  במכבי תל אביב היו הרבה מאוד שחקנים שלא הייתה לגביהם סבלנות .  תזכור את המקרה של אובארוב ופולוקארוב בשנות ה-90 שרצו לזרוק אותם אחרי חמישה מחזורים ובסופו של דבר הם הביאו תארים .  יובל אבידור הוא שחקן עם אופי ,  עם נתונים ,  שחקן עם אישיות .  זה ייקח קצת זמן ,  אבל בסופו של דבר הוא יצליח ". 
לא רק המכרים מהעבר מדברים על האישיות של אבידור ,  גם במכבי שמו לב לאופי די נדיר  ( שירצקי : " קשה למצוא שחקני כדורגל עם אישיות ")  .  שחקן שתמיד רוצה לעזור ,  אהוב על כולם .  במשחק גביע הטוטו מול אשדוד ,  במכבי נדהמו לראות כיצד אבידור מפרגן בבישול למאיוקה בדקה ה-82 ,  למרות שעמד במצב נהדר ויכול היה להגדיל את מאזנו האישי .  אחרי שנים של נפילות ,  במכבי בוחנים גם יכולת אנושית וזוכרים היטב כיצד ,  למשל ,  אבידור ביקש להצטרף לחבורת השחקנים שהלכה לבקר ילדים חולים בחג החנוכה ,  למרות שלא היה חלק מהרשימה .  
הבעיה ,  לדעת לא מעט אנשי מקצוע ,  היא במיקום של אבידור במגרש .  הוא לא חלוץ קלאסי ,  והגיע הזמן שמכבי תצמיד לו אחד כזה . " הוא לא משחק בתפקיד שלו ",  אומר איזי שירצקי . " הוא לא צריך לשחק באמצע ,  הוא מעולם לא שיחק באמצע ,  גם אצלנו הוא לא שיחק באמצע אלא על הקו .  כל היתרון שלו הוא על הקו עם המהירות .  יובל אבידור הוא בחור חזק שלא יישבר ,  יש לו סבלנות .  אם הוא לא יצליח הוא יעבוד עוד יותר קשה .  יש לו גב רציני מאוד בבית מכל הבחינות ,  כמובן מבחינה חיובית ועם קצת סבלנות הוא יוכל להיות חלוץ טוב במכבי להרבה שנים .  לא הייתי מביא אותו למכבי אם לא הייתי חושב שהוא יכול להצליח שם .  צריך לתת לו זמן ". 
מקורב לאבידור : " לא משחקים איתו נכון .  יובל זה שחקן שהתרגל ששולחים אותו על מהירות לשטח ריק ,  מה שגיא צרפתי היה עושה עבורו בקרית שמונה לדוגמה .  הוא התרגל לשחק עם קשרים בעלי ראיית משחק שידעו לשלוח אותו בכדורים ארוכים ואז עם המהירות שלו הוא הרבה יותר אפקטיבי באחד על אחד ,  עם הפנים לשער ,  ואולי במכבי לא משחקים איתו נכון והוא לא נמצא בעמדה שבה הוא צריך להיות .  במכבי משחקים איתו יותר לגוף ,  עם הגב לשער והוא צריך להסתובב שזה משהו שהוא כנראה לא רגיל אליו .  הרבה יותר נוח ליובל לשחק באגפים ואז לבוא עם הפנים לשער כי ככה הוא יכול לנצל את המהירות שלו בשטח ריק ". 
במכבי תל אביב עדיין לא נשברו בגזרת אבידור  ( למרות ששלומי דורה לא בטוח שהדיבורים על חלוץ רכש עושים לו טוב   " לפעמים התחרות עוזרת ולפעמים היא פוגעת ")  .  הערב מול בית"ר בגביע הטוטו הוא יפתח בעמדה האהובה עליו על הקו ,  כשאיליה יברויאן יפתח בחוד ,  ואולי סוף סוף יצדיק את האשראי הרב שהוא מקבל מנמני . " יובל הוא שחקן מהיר מאוד ששולט בשתי רגליים ואתה לא יודע אף פעם מהי הרגל החזקה שלו ",  אומר איזי שירצקי . " לאישיות ,  לאופי ולמנטליות יש היום חשיבות גדולה בהצלחה של שחקן .  יש לו את כל אלה .  מכבי נמצאת בדרך הנכונה ואני מאוד אופטימי לגבי מה שהולך לקרות שם .  יש שם בעלים שעושה רושם ממש מצוין ,  הם עובדים בשקט ,  עובדים נכון .  אם יתנו ליובל לשחק ויהיו סבלניים לגביו הם ירוויחו ממנו בעתיד .  אני מאוד אוהב את הסגנון של ההתנהלות במכבי העונה ובסופו של דבר זה יבוא לידי ביטוי גם אם אבידור ". 

מדור לאבידור
האם יובל אבידור קרוב להיכנס לרשימה העגומה של חלוצי הרכש שהגיעו למכבי תל אביב ומה עוד אפשר לעשות כדי למנוע זאת :  הורדה לספסל ,  תפקוד שונה במגרש או שכדאי בכלל להיכנע ?  לא רק במכבי תל אביב שוברים את הראש

