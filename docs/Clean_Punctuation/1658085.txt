כלכלה ללא כלכלנים
סטודנטים שנתלים על החלונות כדי להאזין למרצים המבוקשים ,  סגל אקדמי נוצץ והדירוג הגבוה ביותר בעולם מחוץ לארה"ב - כך נראה החוג לכלכלה באוניברסיטת תל אביב ב-1990 .  מירב ארלוזורוב חזרה למסדרונות החוג הריקים רק כדי לגלות שמאז הכל קרס
 >  >  את לימודי התואר הראשון בכלכלה ,  באוניברסיטת תל אביב ,  התחלתי ב-1990 .  אי אפשר היה לטעות אז ביחס המתנשא של החוג ,  ובאגו הנפוח של המרצים בו .  החוג לכלכלה בתל אביב היה אז בשיאו ,  והוא התהדר בתואר החוג הטוב ביותר בעולם - מחוץ לאוניברסיטאות בארה"ב .  לשם שינוי ,  זו לא היתה שחצנות ישראלית טיפוסית ,  אלא מצג אמיתי של ההערכה בעולם האקדמי כלפיו .  בהתאם לכך ,  החוג שקק תלמידים .  מאות סטודנטים נדחקו להתקבל לשנה א' ללימודי כלכלה .  הם התקבלו בקלות ,  מאחר שהשיטה הנהוגה בכלכלה היתה שמקבלים פחות או יותר את כולם ,  ובתום שנה א' זורקים 40% מהתלמידים בעזרת הסינון המפלצתי של מבחני ה"מבואות לכלכלה ".  באולמות הצרים מלהכיל של בניין הפקולטה למדעי החברה ,  שבו שכן אז החוג ,  היו נתלים סטודנטים מהחלונות בהרצאות של מרצים שנחשבו לכאלה שמכינים היטב לקראת מבחני המבואות .  משמע ,  שסיכוייו של מי שלומד אצלם לעבור את מבחני הסינון טובים יותר .  סגל החוג לכלכלה ומזכירות החוג איכלסו אז את הקומה השביעית והאחרונה בבניין הפקולטה למדעי החברה .  אל תוך הקומה היחידה נדחקו מאות התלמידים ,  ובימים שבהם התנהל רישום לקורסים השונים הדוחק הגיע עד כדי מחנק ,  כאשר כולם ניסו להספיק ולהירשם בזמן למרצים המבוקשים בקורסים חשובים .  הסיכוי לשנות רישום ,  לאחר שקורס כבר התמלא ,  היה אפסי - ולא היה טעם להתחנן לטוב לבן של מזכירות החוג .  הכל היה שם במזכירות ,  חוץ מטוב לב .  היחס הלא-מתחשב והלימודים התובעניים ,  כמו גם המתח הרב לפני מבחנים מכשילים במכוון  ( האגדה טענה שהמרצים מתחרים זה בזה מי מהם מכשיל יותר מתלמידיו - כעדות לרמה הגבוהה של הקורס שלו .  לא בטוח שמדובר היה באגדה בלבד )  לא הקטינו את הביקוש .  באותן שנים כולם רצו ללמוד כלכלה בתל אביב ,  כי כולם ידעו שבכך הם זוכים ללמוד מהטובים ביותר :  ב-1971-2000 דורגה ישראל כמובילה בעולם בתחום האקדמי הכלכלי מחוץ לארה"ב .  מספר המחקרים הכלכליים המובילים שפירסמו חוקרים ישראלים היה גבוה פי שבעה מזה של המדינה הבאה בדירוג  ( מחוץ לארה"ב ,  כמובן )  - בריטניה .  בשנות ה-90 אף הגיע החוג באחד הדירוגים למקום 14 בעולם ,  בשורה אחת עם אוניברסיטת פרינסטון ,  וכאמור הגבוה ביותר מחוץ לארה"ב .  המאוזוליאום עם סיום התואר הראשון שלי ,  ב-1994 ,  נפרדתי מהחוג לכלכלה .  שנים ארוכות לא חזרתי אליו .  במעומעם שמעתי כי הצפיפות והדוחק ,  ביחד עם ההצלחה הגדולה ,  הביאו להחלטה להעביר את החוג מקומה 7 הצפופה בבניין מדעי החברה לבניין חדש על שם מייסד החוג ,  פרופ' איתן ברגלס ז"ל - בניין מפואר בן ארבע קומות בשולי הקמפוס של תל אביב .  רק ב-2007 הזדמן לי לחזור ולבקר בחוג לכלכלה ,  לראשונה מאז סיימתי את לימודי .  נכנסתי אז לבניין חדש ,  מפואר ושומם .  במסדרונות המבריקים צעדתי לבדי ,  כשרק הד צעדי במסדרון הריק מלווה אותי .  לרגע חשבתי שבוודאי החמצתי דבר מה ,  וכי במקביל מתקיים אירוע כלשהו בקמפוס - אולי יום הסטודנט - שמביא לכך שכולם אינם .  ואולם חבר סגל החוג שעמו נפגשתי העמיד אותי על טעותי :  הבניין על שם ברגלס ריק באופן קבוע ,  ולמעשה נהפך מאבן שואבת למצבה . " מאוזוליאום "  - כך מכנים אותו בעצב המרצים שנותרו בחוג .  בתוך עשור בלבד ,  קרס החוג שהיה אחד הטובים מסוגו בעולם .  זה קרה אחרי שהחוג התרוקן מחוקריו שעזבו לחו"ל .  מחקר שפירסם דני בן דוד ,  אז כלכלן מהחוג למדיניות ציבורית בתל אביב וכיום מנהל מרכז המחקר ע"ש טאוב ,  חשף את הנתונים :  בשנות ה-90 היו 25 כלכלנים ישראלים שדורגו בין 1,000 חוקרי הכלכלה החשובים בעולם .  כבר אז ,  12 מהם חקרו ופעלו בחו"ל ו-13 פעלו באוניברסיטאות בישראל .  עד 2007 ,  איש מה-12 שחיו בארה"ב לא חזר לישראל .  לעומת זאת ,  מתוך ה-13 הנוספים ,  עזבו מאז חמישה למשרות באוניברסיטאות אמריקאיות .  נכון ל-2007 נותרו רק ארבעה חוקרים מובילים לכלכלה באקדמיה הישראלית .  בחוג של תל אביב ,  בריחת המוחות היתה חמורה במיוחד .  מתוך 25 חברי סגל קבועים באמצע שנות ה-90 ,  נותרו ב-2007 רק שמונה - שחלקם היו על סף פרישה .  כיום מספרם גדל לתשעה .  הידלדלות השורות הביאה לכך שלחוג לא היתה ברירה אלא להקטין בשיעור חד את מספר התלמידים הלומדים בו - וזה ההסבר למסדרונות הריקים .  בעיה קיומית ב-2009 ,  מאחר שהמשבר בחוג בתל אביב וגם בחוג לכלכלה בירושלים רק העמיק ,  קבעו שני החוגים תקדים היסטורי .  אחרי עשרות שנים של תחרות עיקשת בין שני החוגים ,  הם החליטו שאין ברירה אלא לאחד כוחות :  לימודי התואר השני והשלישי בכלכלה אוחדו ,  מאחר שאין בנמצא די מרצים בתל אביב ובירושלים בנפרד כדי להחזיק לימודי דוקטורנטים .  ישראל ,  שהיתה עד לפני עשור בלבד מעצמה בתחום לימודי הכלכלה ,  נמחקה מהמפה .  כיום כמעט שאין מחקר כלכלי ברמה גבוהה בישראל ,  מאחר שאין מי שילמד ויכשיר דור חדש של כלכלנים מבטיחים .  60 שנה אחרי שדן פטנקין בחר לנטוש קריירה מבטיחה באוניברסיטת שיקגו ,  האוניברסיטה הטובה ביותר בעולם בתחום הכלכלה ,  כדי להקים לראשונה חוג לכלכלה באוניברסיטה העברית ולהפוך בכך את ישראל למעצמה אקדמית כלכלית ,  התרחש התהליך ההפוך :  כיום כולם נוטשים את האקדמיה בישראל כדי להתקבל למשרות בשיקגו .  נטישת החוגים לכלכלה בידי הכלכלנים היתה חדה ומהירה ,  בעיקר מאחר שכלכלנים הם הראשונים להגיב לתנודות שוק .  דעיכתה של האקדמיה בישראל ,  יחד עם רמות השכר הגבוהות מאוד שמוצעות לכלכלנים בכירים באוניברסיטאות האמריקאיות המובילות  ( וגם הבריטיות )  ,  משכה את הכלכלנים לחו"ל .  אלא שבריחת המוחות אינה נחלת החוגים לכלכלה בלבד .  לפי נתוניו של בן דוד ,  עם 22.7 מרצים ששוהים בחו"ל על כל 100 אלף תושבים ,  ישראל היא יצואנית המוחות מספר אחת בעולם .  היא מובילה בפער של פי ארבעה עד שישה על כל המדינות המפותחות האחרות .  ב-14 במארס אישרה ממשלת ישראל תוכנית ראשונית שנועדה להתמודד עם תופעת בריחת המוחות - תוכנית הכוכבים ,  שמטרתה להשיב לישראל 300 חוקרים ישראלים מצטיינים .  זוהי תוכנית נועזת וחשובה ,  אבל היא רק טיפה בים .  לנוכח ההשקעה ב-300 חוקרים כוכבים ,  ישנם אלפים שנמקים באקדמיה הדועכת בתוך ישראל .  שילוב של מחסור בתקציבים ,  ביחד עם קיפאון ניהולי ותפישתי של האוניברסיטאות - ששיקולי ועד העובדים  ( סגל המרצים )  גברו בהן על שיקולי הניהול והשאיפה למצוינות - הביאו אותנו עד הלום .  אם הממשל בישראל לא יתעורר לחזור ולהגדיל את משאבי המחקר ,  ואם האוניברסיטאות לא יתעוררו כדי לחזור ולהוביל תנופה של הצטיינות - ולא רק תנופה של תוספות שכר למרצים בכירים - בריחת המוחות עלולה ליהפך לבעיה קיומית .
 
כלכלה ללא כלכלנים
סטודנטים שנתלים על החלונות כדי להאזין למרצים המבוקשים ,  סגל אקדמי נוצץ והדירוג הגבוה ביותר בעולם מחוץ לארה"ב - כך נראה החוג לכלכלה באוניברסיטת תל אביב ב-1990 .  מירב ארלוזורוב חזרה למסדרונות החוג הריקים רק כדי לגלות שמאז הכל קרס

