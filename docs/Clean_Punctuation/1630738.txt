המדינה מבטיחה הטבות ב-425 מיליון שקל לזכיין בית החולים באשדוד
על רקע החששות מכישלון המכרז ,  הסכימה ועדה בין-משרדית להגדיל את מענק ההקמה ב-200 מיליון שקל ולהעניק הקלות במסים עירוניים בהיקף של 100 מיליון שקל
 >  >  חודש בלבד לפני הגשת ההצעות במכרז להקמת בית החולים החדש באשדוד ,  מגדילה המדינה באופן משמעותי את ההטבות שיובטחו לזכיין הפרויקט .  ועדת המכרזים הבין-משרדית החליטה אתמול להגדיל את מענק ההקמה שישולם לזוכה במכרז ב-200 מיליון שקל ,  ל-325 מיליון שקל .  זאת חמישה חודשים בלבד לאחר שאישרה מענק הקמה של 130 מיליון שקל לזכיינית הפרויקט .  מדובר ברף המקסימלי המותר לקביעת מענק הקמה לפרויקט זכייני  ( 50% )  ,  כשעלות הקמת בית החולים מוערכת ב-650 מיליון שקל .  כמו כן ,  החליטה הוועדה כי עיריית אשדוד תעניק לזכיין מענק חד-פעמי שווה ערך ל-55% מסכום האגרות והיטלי הפיתוח שבהם יהיה מחויב - וכן תעניק לו הנחה מדורגת בארנונה בשיעור ממוצע של כ-50% לתקופה של 10 שנים .  לפי הערכות ,  שווי ההטבות הוא כ-100 מיליון שקל .  הוועדה סבורה כי הגדלת המענק תביא לשיפור משמעותי בתחרות על הקמת בית החולים ,  כולל להגדלת מספר המשתתפים במכרז .  שיפור משמעותי בתחרות על הקמת בית החולים ההטבות ייתוספו להחלטות הוועדה בעבר לאפשר לזכיין הפעלת שירותי רפואה פרטיים בהיקף של עד 25% מכלל ההכנסות השנתיות של בית החולים  ( ממכירת שירותים רפואיים )  .  אך הוועדה הסכימה כי הענקת שירותי רפואה פרטית תותר גם לרופאים המועסקים בחצי משרה  ( מרמת מומחה ומעלה )  .  ועדת המכרזים ,  בראשות סגן בכיר לחשב הכללי גיל שבתאי ,  הודיעה כי החליטה לערוך את השינויים בתנאי המכרז כדי להביא לשיפור משמעותי בתחרות על הקמת בית החולים .  זאת על רקע חששות מחוסר היענות מצד היזמים לגשת למכרז .  את המיון המוקדם עברו שלוש קבוצות :  אפריקה ישראל בשיתוף דניה סיבוס וחברת מיזמים  ( רפואה וישועה )  ;  קופת חולים מכבי  ( באמצעות רשת בתי החולים הפרטיים אסותא )  וחברת הבנייה אביב ;  וקופת חולים כללית  ( באמצעות מכון מור )  יחד עם אורתם-סהר .  ואולם לפני כמה חודשים הודיעה הכללית על פרישתה מהמכרז .  המכרז כולל תכנון ,  הקמה ,  מימון והפעלה של בית החולים  ( 300 מיטות )  ,  שמיועד להיבנות על קרקע שבבעלות עיריית אשדוד ומינהל מקרקעי ישראל ,  בשטח של 70 דונם במזרח העיר .  בית החולים יכלול את כל המחלקות הנדרשות להפעלת בית חולים ציבורי-כללי ,  ובכלל זה חדר מיון ,  טיפול נמרץ ומחלקות בתחומים שונים .  היזם שיזכה במכרז יתחייב להקים את בית החולים ולהפעילו בתוך חמש שנים מיום קבלת אישור ההקמה .  ניקוד ההצעות במכרז יחולק בין מרכיב איכותי  ( 40% )  למרכיב הכספי  ( 60% )  ,  כשההצעה הכספית תכלול הצעת רכש לשטח בית החולים ולדמי הזיכיון שיועברו למדינה .  דמי הזיכיון ינוכו ממענק ההקמה ,  שיועבר לזכיין לאורך תקופת הקמת הפרויקט  ( חמש שנים )  .  אין מדובר במכרז b.o.t ,  כך שההכנסות השוטפות מתשלומי קופות החולים יישארו בידי הזכיין ובית החולים לא יועבר בעתיד למדינה .  לפי הערכות ,  תסתכם עלות התפעול והאחזקה בעשרות מיליוני שקל בשנה .  המועד האחרון להגשת הצעות נקבע תחילה ל-17 בנובמבר 2009 ,  ונדחה ל-14 בפברואר 2010 .  הקמת בית חולים באשדוד עוגנה בחוק ב-2002 ,  אך נדחתה לאורך השנים בשל התנגדות אגף התקציבים באוצר .  מכרז שפורסם לביצוע הפרויקט לפני כמה שנים בוטל ,  לאחר שרק קבוצה אחת ניגשה אליו .  לפני כשלוש שנים פתחו תושבי אשדוד במאבק להקמת בית חולים ,  ולאחר שניהלו קמפיין אגרסיבי נגד ראש הממשלה דאז ,  אהוד אולמרט ,  הוחלט להפשיר את המכרז .
 
המדינה מבטיחה הטבות ב-425 מיליון שקל לזכיין בית החולים באשדוד
על רקע החששות מכישלון המכרז ,  הסכימה ועדה בין-משרדית להגדיל את מענק ההקמה ב-200 מיליון שקל ולהעניק הקלות במסים עירוניים בהיקף של 100 מיליון שקל

