 האורחים רעבים - ולוקחים מכל הבא ליד 
למרות האזהרות
 >  >  ההתנפלות ההמונית על סוכני המכירות לדירות במגדלי ארלוזורוב מזכירה אורחים רעבים בחתונה שמתנפלים על המזנון וממלאים את הצלחות מכל הבא ליד .  מה אפשר לעשות - האנשים באו לאירוע רעבים .  גם לאירוע השיווק של מגדלי ארלוזורוב הרוכשים באו רעבים - רעבים לדירה .  מה לא נאמר על קבוצות הרכישה ועל הסיכונים המאיימים על חבריהן ,  שרוצים לרכוש לעצמם דירה בזול ?  מה לא נשאל על מגדלי ארלוזורוב ?  ומה לא הובן ,  בעקבות הצעד החריג של המפקח על הבנקים ,  רוני חזקיהו ,  שהקשיח מאוד את התנאים לרכישת דירות באמצעות קבוצות רכישה ,  ואולי אף הוריד לגמרי את הכדאיות הכלכלית שלהן במקרים רבים ?  כל זה לא משנה .  האנשים באו לאירוע רעבים .  מגדלי ארלוזורוב מציעים שני קלפים מנצחים .  האחד - דירות בנוסח אלה שנמכרות במיליונים במגדלים שהרוכשים רק קוראים עליהם בעיתון .  האחר - מחירים שדומים למחירי דירות מתקלפות במרכז העיר .  צירוף של שני הקלפים האלה הביס את כל האזהרות .  דווקא בגלל זה יש מקום רב לדאגה .  עד כה רוב מוחלט של קבוצות הרכישה כללו משקיעים עתירי ממון ,  שרכשו דירות שניות ושלישיות להשקעה .  במקרה הזה מדובר בקבוצת הרוכשים הפגיעה ביותר - זוגות צעירים שרוצים לרכוש לעצמם את דירתם הראשונה ,  ושמצבם הכלכלי רעוע .  כל עיכוב בהתקדמות הפרויקט ,  כל ויכוח שיתנהל בין המארגנים לחברי הקבוצה ובין החברים לבין עצמם וכל עלייה בלתי מתוכננת במחירי תשומות הבנייה - עלולים להשפיע לרעה על הרוכשים .  ואסור לשכוח :  חלק בלתי מבוטל מהפרויקטים שמוקמים על ידי קבוצות הרכישה מפגר אחר לוחות הזמנים המקוריים .
 
 האורחים רעבים - ולוקחים מכל הבא ליד 
למרות האזהרות

