עכשיו הבנתם ? 
דווקא באינטר ,  ווסלי סניידר מצדיק את מה שחואנפראן אמר עליו כשנחת במדריד ,  ש"ריאל החתימה את השחקן הטוב ביותר מאז זידאן "
 ווסלי סניידר כבר מתקשה להיזכר בטעמו של הפסד .  מאז ה-10 במרץ ,  לפני למעלה מ-10 חודשים ,  אז הובס ביחד עם ריאל מדריד 4:0 על ידי ליברפול באנפילד ,  זה לא קרה לו .  לא בקבוצה הספרדית ,  לא בנבחרת וגם לא באינטר ,  אליה עבר בקיץ האחרון תמורת 15 מיליון יורו .  כן ,  הנראזורי הפסידו העונה פעמיים בליגה ופעם אחת בליגת האלופות ,  אבל כלל לא בטוח שזו רק יד המקרה שבכל שלושת המשחקים הללו הקשר ההולנדי לא שיחק .  אחרי הכל ,  כרגע הוא השחקן הטוב ביותר של אלופת איטליה .
 עד הקיץ האחרון הקריירה של סניידר בן ה-25 ידעה עליות ומורדות .  למרות הכשרון הגדול שלו בו כולם הכירו ,  הוא עזב את הולנד אחרי שחקנים כרפאל ואן דר וארט ואריאן רובן וכשהוא נחת בסנטיאגו ברנבאו ב-2007 ,  במדריד לא ממש התלהבו .  גם האוהדים וגם הצוות המקצועי רצו כבר אז את קאקה ואחריו ניצבו ברשימת האופציות ססק פברגאס ומיכאל באלאק .  סניידר אמנם עלה לבלאנקוס 27 מיליון יורו ,  אבל בסופו של דבר הוא שימש כאופציה הרביעית לרכש בעמדה שלו ובבירת ספרד אף אחד לא יצא מכליו כשהוא הגיע ביחד עם רויסטון דרנתה .
  בהולנד ,  מנגד ,  היו משוכנעים שריאל עשתה את אחת מהעסקאות הטובות ביותר שלה .  שם אמרו אז  " רויסטון דרנתה לא ,  אבל ווסלי סניידר יהיה רכישת מצוינת ",  והגדיל לומר מגן סראגוסה ,  חואנפראן ,  ששיחק עם הקשר באייאקס והצהיר ש"ריאל החתימה את השחקן הטוב ביותר שלה מאז זינדין זידאן ".  טוב או לא טוב ?  סניידר היה צריך להשיב על המגרש .
 סניידר החל לפרוע את 27 מיליון היורו ששולמו עליו לאייאקס במהירות .  הוא כבש שער ניצחון נגד אתלטיקו מדריד במחזור הראשון של עונת 2007/8 ואחרי המשחק השני ,  בו כבש צמד ובישל שער נוסף בניצחון הגדול 0:5 בחוץ נגד ויאריאל ,  הניצחון הראשון אי פעם של ריאל במדריגל ,  הגדיר העיתון  " מארקה "  את ההופעה שלו כ"מראדונית ".  
" כל מה שבקהאם היה מסוגל לעשות ,  סניידר מסוגל לעשות יותר טוב ",  התלהב יום לאחר הניצחון על ויאריאל סיד לאו ,  המסקר את הכדורגל הספרדי עבור  " גרדיאן "  והזכיר את העובדה שכמו האנגלי ,  גם ההולנדי לבש במדריד את המספר 23 , " כדורים על 45 מטרים ?  צ'ק .  עבודה קשה ?  צ'ק .  ויש גם את המסירות הקצרות ,  השליטה בכדור ,  המהירות ,  ראיית המשחק ,  הדימיון והאינטילגנציה ". 
העונה הראשונה של סניידר הסתיימה עם תשעה שערי ליגה ,  שישה בישולים ואליפות ,  אבל העונה הבאה נצבעה בצבעי הבלאוגרנה של ברצלונה .  מי ששילם ראשון את המחיר היה המאמן שהביא את הקשר ,  ברנד שוסטר ,  ובמסגרת התקף הקנאה של הקבוצה מהבירה ביריבתה השנואה שכבשה את אירופה בסערה ,  מעמדם של ההולנדים בריאל ירד פלאים .  בקיץ האחרון נחתו במדריד קאקה ,  כריסטיאנו רונאלדו וצ'אבי אלונסו והיה זה רק עניין של זמן עד שסניידר ימצא את עצמו במקום אחר .
 בקיץ האחרון זכה סניידר ליחס כמעט מבזה מריאל מדריד .  הגירושים היו מכוערים ,  כשבמשך שבועות סניידר נפל בין הכיסאות ולא ידע או קיבל הבהרות על עתידו ומעמדו במועדון .  בריאל ביקשו לרכוש את צ'אבי אלונסו ובו באותו זמן החזיקו את סניידר באוויר . " הם התנהגו איתי מאוד לא יפה ",  הוא סיפר לפני מספר שבועות לעיתון הולנדי , " לעולם לא אחזור לשם .  יש שם שני אנשים  ( פלורנטינו פרז וחורחה ולדאנו )  שמתנהלים כמו מאפיונרים ". 
לבסוף הוכנס סניידר לרשימת ההעברות ומי שקפץ על המציאה היה ז'וזה מוריניו ,  שלא שכח לרגע את ההופעות של ההולנדי בעונתו הראשונה בספרד וגם לא את אלו מיורו 2008 .  התוצאה ?   " כשאינטר רכשה את ווסלי סניידר מריאל מדריד היא לא רק החתימה את אחד מהקשרים הטובים ביותר ,  אלא גם את האיש המושלם עבורה מבחינה טקטית ",  כתב השבוע העיתונאי סראפינו אינגרדיה .
 סניידר הוא בדיוק השחקן שאינטר הייתה צריכה .  הוא הברק והדמיון במשחקה של אלופת איטליה ,  הוא האיש שמחבר בין חלוצי רחבה כדייגו מיליטו וסמואל אטו לקשרים נהדרים אבל אפורים כאסטבן קמביאסו וסולי עלי מונטארי .  סניידר נע בין הקישור להתקפה ובזכות היכולת שלו להעמיד שחקן מול שוער במסירה אחת או לחילופין לאיים על השער מכל טווח ,  הוא מחבל בקווי ההגנה של היריבה .  
בדומה לפרנק למפארד של מוריניו בצ'לסי ,  רוב מהלכי ההתקפה של הקבוצה עוברים דרכו ולמרות הוא פחות קשוח ,  אבל יותר טכני ויצירתי מהקשר האנגלי ,  התפקיד של שניהם דומה .  הוא כובש עוד ועוד למרות שהוא לא חלוץ ,  רוב המהלכים ההתקפיים עוברים דרכו והוא הקשר שמגיע מהקו השני ,  בלתי מכוסה ,  כדי לעשות את ההבדל העונה בין אינטר לבין שאר קבוצות הליגה .  לא לחינם הנראזורי נראים הרבה פחות טוב בלעדיו .
" לא הייתי כל כך בטוח לגבי הסרייה A לפני שהגעתי .  חשבתי שהכדורגל כאן משעמם ,  אבל אני מודה ששיניתי את דעתי די מהר ",  הודה סניידר זמן קצר אחרי שנחת במילאנו ולסיפור האהבה שלו עם המאמן יש חלק גדול בהתאקלמות המהירה בכדורגל שעל פניו נראה הכי רחוק מהשחקן ההולנדי . " רק כששיחקתי באייאקס תחת הנק טן קאטה הרגשתי כל כך חשוב לקבוצה .  מוריניו נותן לי לשחק בדיוק בעמדה בה אני יכול להוציא מעצמי את המיטב ",  הוא הסביר את היכולת שלו לא מזמן .  אחרי שנתיים של מסע בין כוכבים במדריד ,  סניידר סוף סוף שוב קיבל קבוצה לידיים שלו .
 בינתיים במילאנו נרקם לו סיפור אהבה .  הקשר ההולנדי כבש שער ניצחון בדקה -90 נגד אודינזה ,  כבש שער ניצחון נגד דינמו קייב בליגת האלופות בדקה ה-89 וכבש שער שוויון נגד סיינה בדקה ה-88 בסוף השבוע האחרון .  והוא מאושר תחת האיש על הקווים . " זה אפשרי להחתים שחקנים גדולים ,  אבל אי אפשר לקנות קבוצה ",  אמר סניידר על ריאל מדריד במהלך העונה והחמיא למוריניו : " לפני כמה שנים גם צ'לסי החתימה שחקנים מצוינים ,  אבל היא מיד שיחקה כמו קבוצה .  דבר דומה קרה באינטר אחרי שהוחתמו חמישה שחקנים חדשים ". 
מוריניו מצידו הצהיר העונה ש"סניידר משלים את הקבוצה ",  אבל בפני שני הכוכבים הללו ניצב אתגר גדול בהרבה מזכייה נוספת בסקודטו .  מה שעובד מספיק טוב בליגה האיטלקית ,  ייבחן בצמד המשחקים נגד צ'לסי ובדיוק לשם כך הונחת הקשר ההולנדי מלכתחילה .  הפרשנים כמעט תמימי דעים לגבי העובדה שסניידר הוא השחקן הטוב ביותר של אינטר העונה ,  אבל בתוך כך מזכירים שמלבדו הנראזורי חסרים עוד קשר יצירתי שאיתו הוא יוכל לשתף פעולה .  
במילאנו כבר אין להולנדי את גוטי או רוביניו ,  איתם הוא שיתף פעולה בהצלחה גדולה בעונה הראשונה שלו במדריד ,  או את אריאן רובן ורפאל ואן דר וארט ,  שיחד איתם הוא שטף את המגרש ביורו 2008 .  לכן לא בטוח שהפורמה ברמה המקומית תספיק גם לרמה היבשתית ולמפגש הכפול נגד צ'לסי .  מה שכן בטוח זה דבר אחד - בשביל לשפר את הסיכויים שלה ,  אינטר תהיה צריכה את ווסלי סניידר בריא ועל המגרש .  אחרי הכל ,  הוא בקושי זוכר את טעמו של הפסד .
 
עכשיו הבנתם ? 
דווקא באינטר ,  ווסלי סניידר מצדיק את מה שחואנפראן אמר עליו כשנחת במדריד ,  ש"ריאל החתימה את השחקן הטוב ביותר מאז זידאן "
 
