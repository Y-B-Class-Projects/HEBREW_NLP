שנה קשה לאלביט הדמיה
דו"חותיה לשנת 2009 של החברה של מוטי זיסר מצביעים על הפסדים כבדים של יותר מחצי מיליארד שקלים .  הסיבה :  היעדר מימושים ,  הפחתות בגין מימושי נכסים והוצאות מימון
אתמול בערב לאחר סגירת המסחר פירסמה אלביט הדמיה של מוטי זיסר את תוצאותיה לשנת 2009 ,  שכללו הפסד כבד של 533 מיליון שקל .  היעדר מימושים ,  הפחתות בגין מימושי נכסים בסך 232 מיליון שקל והוצאות מימון שבחלקן אינן תזרימיות - הובילו את החברה לתוצאות אלה .
 היעדר המימושים הובילו את החברה לירידה של 37% בהכנסות ל-693 מיליון שקל ,  כאשר ב-2008 עוד נהנתה חברה ממכירת נכסים והתאמות מחיר בנוגע למכירת קניון ארנה .  את הרבעון הרביעי סגרה החברה בהפסד של 203 מיליון שקל ,  כאשר ירדו הכנסותיה בכ-43% ל-155 מיליון שקל .
 חברת האחזקות של זיסר ,  העוסקת בעיקר בפיתוח נכסי נדל"ן באירופה ובהודו ,  מסרה כי  " בהתאם למדיניות העסקית ,  הקבוצה מפתחת ומפעילה מרכזים מסחריים מניבים עד למועד בו מבשילים התנאים למימושם .  לפיכך בתקופות בהן אין החברה מממשת מרכזים מסחריים ,  כמו בשנת 2009 ,  היקף ההכנסות פוחת באופן משמעותי ומשפיע ישירות על שורת הרווח הנקי .  בנוסף ,  השלכות המשבר העולמי ניכרות גם הן בתוצאות שנת 2009 ". 
באלביט מסבירים עוד כי בשנת 2009 רשמה החברה ,  במסגרת סעיף הוצאות המימון ,  הוצאות שיערוך שאינו תזרימי בסך של כ-177 מיליון שקל נטו .  הדבר נבע מכך שחברת הבת ,  פלאזה סנטרס ,  רשמה את איגרות החוב שלה בדו"חות הכספיים לפי מחירי השוק  ( שווי הוגן )  .  עליית שווי האג"ח בבורסה בשנת 2009 גרמה לרישום התחייבות גבוהה יותר ,  ומכאן לרישום ההוצאה ,  כאמור .
 הכנסות מהפעלת בתי מלון וניהולם הסתכמו בשנת 2009 בכ-4% ל-397 מיליון שקל .  הגידול נובע בעיקר מהכנסות מלון בוקרשטי ברומניה ,  אשר נפתח באמצע שנת 2008 .  מאידך חל קיטון בהכנסות ביתר מלונות החברה .
 אלביט מציינת עוד כי בתחום הקמעונות חלה עלייה של כ-15% בהכנסות ל-118 מיליון שקל בשל פתיחת חנות גאפ בירושלים ,  ומפעילותן של 8 חנויות מנגו שפעלו שנה מלאה בשנת 2009 ,  לעומת פעילות חלקית ב-2008 .  מאידך חלה ירידה בהכנסות החברה מחנויות פעילות אחרות של מנגו .
 גם לאחר ההפסד לאלביט הדמיה מאזן חזק יחסית עם הון עצמי  ( המיוחס לבעלי המנות של החברה )  בסך של 940 מיליון שקל .  כמו כן לחברה יתרת מזומנים גבוהה של 2.3 מיליארד שקל - זכר לגיוסים ולמימושים שבוצעו בשנים שעברו .  

שנה קשה לאלביט הדמיה
דו"חותיה לשנת 2009 של החברה של מוטי זיסר מצביעים על הפסדים כבדים של יותר מחצי מיליארד שקלים .  הסיבה :  היעדר מימושים ,  הפחתות בגין מימושי נכסים והוצאות מימון

