בלוגים חורצי גורלות
הם מרתקים ומרגשים אותנו ,  מספרים לנו אם הגאדג'ט החדש של אפל הוא הדבר הבא ואומרים לנו למי להצביע ,  מה לקנות ומה כדאי לראות ביוטיוב .  מרכילות מרושעת ועד פוליטיקה - אלה הם עשרת הבלוגים המשפיעים בעולם
 >  >  הם מרתקים אותנו ,  מכעיסים אותנו ומרגשים אותנו ,  אותם אנחנו בודקים כשאנחנו רוצים לדעת אם הגאדג'ט החדש של אפל שווה משהו והם אלה שנותנים לנו את מנת הרוע היומית שלנו ,  בין אם מדובר בצילום משפיל של לינדזי לוהן או בחשיפת צרותיו הכלכליות של ניקולס קייג' - אלה הם הבלוגים המשפיעים בעולם .  הם חושפים בפנינו את קרביה של תעשיית ההיי-טק בעמק הסיליקון ,  את נבכי הפוליטיקה האמריקאית בוושינגטון ואת סצינת הרכילות הניו יורקית ,  הם מרוממים ומפילים קריירות ,  בין אם מדובר בנשיא ברק אובמה או בגולפאי טייגר וודס ושרשרת המאהבות הבלתי נגמרת שלו .  כששירות גוגל באזז של גוגל הושק ,  הבלוגוספירה היא שהעלתה את החשש כי הוא פוגע בפרטיות הגולשים והפכה את השירות לאחד מכישלונותיה הבולטים של ענקית החיפושים .  כשמייקל ג'קסון מת ,  tmz היה הראשון לבשר על מותו .  הנה עשרת הבלוגים המשפיעים ביותר בעולם כיום ,  אלה שיספרו לכם אילו סרטונים שווה לראות ביוטיוב ואיך נראית הפרוצה ששכר מושל ניו יורק לשעבר ,  אליוט ספיצר .  the huffington post  >  >  ללא ספק ,  זהו הבלוג המשפיע ביותר בעולם .  אתר הבלוגים של אריאנה האפינגטון נהפך מאז נוסד ב-2005 לשופר של המחנה הליברלי בארה"ב ולאחד מהגורמים המשפיעים ביותר על הפוליטיקה האמריקאית ,  הודות לשורה ארוכה של בלוגרים מפורסמים ,  בהם ביל מאהר ,  ברברה סטרייסנד ,  אל גור ואפילו ברק אובמה ,  לפני ובמהלך הקמפיין לנשיאות ארה"ב .  אישיותה של האפינגטון ,  אשת חברה ידועה ורפובליקאית אדוקה לשעבר ,  אחראית במידה רבה לחלק גדול מכוח המשיכה של האתר ,  הודות לקשריה הענפים שסייעו לה לשכנע אישים כמו הנרי קיסינג'ר לתרום בלוגים משלהם .  האתר מגיע כיום ל-10 מיליון גולשים בחודש ,  יותר מהאתר של  " וושינגטון פוסט ",  ובאמצעות שורת קמפיינים וחשיפות מסייע בפועל בקביעת סדר היום הציבורי בארה"ב .  perez hilton  >  >  ההשפעה הגדולה של פרז הילטון היא בגלל הארסיות חסרת הבושה שגרמה לסלבריטאים להפוך את הבלוג של שחקן כושל והומוסקסואל מוחצן במיוחד ל"אתר השנוא ביותר בהוליווד ",  כפי שכינה אותו האתר the insider ,  ולזמרת פרגי להקדיש לו שיר .  tmz ,  המתחרה הגדול של פרז הילטון ,  שהוקם על ידי aol ,  מעסיק עשרות כותבים וצלמים ,  ולכן הוא אתר רכילות - בניגוד להילטון ,  שנותר רכילאי .  פרז הילטון ,  האלטר אגו שבחר לעצמו מריו לוונדרה בן ה-32 ,  נהפך לגיבור תרבות טראשי בפני עצמו ,  כולל תוכנית ריאליטי ב-vh1 ,  הופעות בשלל תוכניות אחרות וכס של שופט בתחרות מיס אמריקה ,  כאשר הוא קורא למיס קליפורניה  " כלבה מטומטמת ",  בגלל הערה הומופובית .  engadget  >  >  לאחר שעזב את גיזמודו ,  פנה פיטר רוחאס לייסד ב-2004 את בלוג הטכנולוגיה המתחרה engadget ,  שמאז מנהל יריבות מרה עם גיזמודו על תואר בלוג הגאדג'טים הפופולרי באינטרנט .  הבלוג ,  שבעבר הצליח גם להפיל את מניית אפל לאחר שפירסם דיווח כוזב על עיכוב בהשקת האייפון ,  כבר כולל כיום לא פחות מתשעה אתרים בכמה שפות ,  בהם אנגלית ,  יפנית וסינית ,  כל אחד עם צוות משלו .  האתר ,  המושך יותר מ-13 מיליון גולשים ייחודיים בחודש ,  מספק דיווחים וניתוחים על תעשיית הטכנולוגיה ,  כמו גם תוכנית טלוויזיה חודשית המארחת אישים כמו מנכ"ל מיקרוסופט ,  סטיב באלמר .  gizmodo  >  >  זהו בלוג הטכנולוגיה הפופולרי ברשת והבלוג החביב על מייסד אפל סטיב ג'ובס .  גיזמודו ,  שנוסד ב-2002 על ידי פיטר רוחאס  ( שמיד לאחר מכן עבר לייסד את הבלוג המתחרה engadget )  ,  המשתייך לרשת gawker של ניק דנטון  ( בעצמו המייסד של אחד מהבלוגים הפופולריים ברשת )  ,  מושך כ-13 מיליון גולשים ייחודיים בחודש .  גיזמודו מספק סיקור מעודכן של תעשיית הטכנולוגיה והגאדג'טים החמים ביותר ,  לעתים בסגנון כתיבה הומוריסטי ולא קונוונציונלי .  חוסר הקונוונציונליות ,  אגב ,  עלה לו ביוקר כאשר אחד מכותביו נפל בחודש שעבר וסיקר קטע מתוך הסדרה  " מסודרים "  כאילו מדובר בהצגה של גאדג'ט אמיתי .  gawker  >  >  בלוג המדיה והרכילות הניו יורקי הפופולרי ,  שחשף את סרט הגיוס הסיינטולוגי השנוי במחלוקת של טום קרוז ב-2008 וצילומי מסך מחשבון האי-מייל הפרוץ של שרה פיילין ,  נוסד ב-2002 על ידי העיתונאי והיזם ניק דנטון ,  שמאז הפך את הבלוג לחוד החנית של חברת gawker media ,  הכוללת כיום 13 בלוגים נוספים .  האתר הסרקסטי ,  המושך 4 מיליון גולשים ייחודיים בחודש ,  מתמקד כיום פחות ברכילות ניו יורקית ויותר ברכילות מכלל ארה"ב ,  אך ממשיך לבקר את תעשיית המדיה .  בין האפליקציות הפופולריות והשנויות במחלוקת :  גוקר סטוקר ,  המקבילה הרכילותית לשירות המפות של גוגל ,  באמצעותו מעדכנים הגולשים על סלבריטאים שנצפו ברחובות ניו יורק .  boing boing  >  >  שריד של העולם הישן שעשה בהצלחה את המעבר לאתר אינטרנט ,  ומשם לבלוג קבוצתי .  בוינג בוינג ,  שהושק ככתב עת ב-1988 ,  נהפך לאתר ב-1995 והפך לבלוג ב-2000 ,  עוסק בטכנולוגיה ,  בפוליטיקה ,  בתרבות בכלל ובתרבות דיגיטלית בפרט .  בכל הנוגע למנת רשת יומית ,  אין פופולרי ממנו ,  כאשר הוא מושך כ-11 מיליון גולשים ייחודיים מדי חודש ונחשב לבלוג הפופולרי ביותר בעולם ,  לפי technocrati.com .  the daily beast  >  >  לפני שייסדה את דיילי ביסט ,  טינה בראון נחשבה דווקא למלכת המגזינים ,  בתור העורכת לשעבר של  " וניטי פייר "  וה"ניו יורקר ".  כיום ,  לעומת זאת ,  אחראית בראון לייסודו של אחד מאתרי הבלוגים המשפיעים בארה"ב ,  המפרסם בלוגים מקוריים של כותבים ידועים כמו טוני בלייר וקונדוליזה רייס ,  תחקירים מקוריים וקישורים למאמרים באתרי חדשות אחרים .  האתר ,  שנוסד ב-2008 בשיתוף עם iac של בארי דילר ,  הוגדר בתחילה על ידי בראון כ"עבודת עריכה מהירה וחכמה של הרשת ,  מנקודת המבט של מה שמעניין את העורכים .  הדיילי ביסט הוא החבר הקורא הכל ששומע על הדברים הטובים ביותר ומעביר אותם אליכם ,  עם טוויסט ".  האתר מצליח למשוך כ-3.5 מיליון גולשים ייחודיים בחודש .  the buisness insider  >  >  הנרי בלודג'ט התפרסם בשנות ה-90 כאחד מהאנליסטים המובילים של בועת הטכנולוגיה ,  עד שהורחק מתעשיית ניירות הערך לאחר שהורשע בהונאה בעקבות פקיעת הבועה .  מאז הוא הספיק לכתוב לשורה של מגזינים ועיתונים ולהקים את ביזנס אינסיידר יחד עם שותפיו לייסוד הבלוג סיליקון אלי אינסיידר ,  דווייט מרימן וקווין ריאן .  ביזנס אינסיידר ,  שהושק בפברואר 2009 ,  הוא מהבלוגים העסקיים החשובים והמשפיעים בעולם ומושך מדי חודש כ-3 מיליון גולשים ייחודיים ,  רובם אנשי פיננסים אמידים ,  שמקבלים דרך האתר סיקור שוטף של מגזרי ההיי-טק ,  הפיננסים והגרינטק ,  וניתוח של מאמרים ומחקרים שפורסמו באתרים אחרים .  techcrunch  >  >  כשייסד את בלוג הטכנולוגיה הפופולרי טק קראנץ' ,  מייקל ארינגטון היה סתם עוד עורך דין לשעבר ויזם אלמוני בן 35 ,  שכנראה לעולם לא יעשה את האקזיט המיוחל .  ואולם כמעט חמש שנים לאחר מכן ארינגטון חולש על אימפריית מדיה קטנה משלו ,  וטק קראנץ' - שהתחיל בתור בלוג על חברות סטארט-אפ בעמק הסיליקון - נהפך לבלוג השלישי הפופולרי ביותר באינטרנט ,  כזה שיכול לגזור את גורלן של חברות סטארט-אפ או להזניק אותן לתהילה במחי פוסט אחד ,  עם 9 מיליון גולשים ייחודיים בחודש .  ארינגטון ,  שרק לפני חמש שנים היה אנונימי לחלוטין ,  הוזנק למעמד של אחד מהאנשים המשפיעים ביותר ברשת ולנואם מבוקש שיזמים נלהבים מידפקים על דלתו .  drudge report  >  >  מאט דראדג' ,  מחלוצי עיתונות האינטרנט ,  חייב במידה רבה את תהילתו לביל קלינטון ולשבועון  " ניוזוויק ".  לולא היה נשיא ארה"ב לשעבר בוגד ברעייתו עם מתמחה בשם מוניקה לווינסקי ,  ולולא החליט  " ניוזוויק "  לוותר על הסיפור ,  לא היה האתר הסנסציוני של דראדג' זוכה לתהילה כראשון שחשף את פרשת לווינסקי ובכך כמעט הביא להדחתו הראשונה אי פעם של נשיא אמריקאי מכהן .  דראדג' ריפורט ,  שהחל את דרכו כניוזלטר מבוסס מייל שעסק ברכילות על וושינגטון והוליווד וכיום מורכב בעיקר מקישורים לידיעות חדשותיות ותמונות באתרים אחרים ,  מושך כיום כ-3 מיליון גולשים ייחודיים בחודש ומהווה שופר למחנה הימין השמרני .  יחד עם  " האפינגטון פוסט "  משמאל ,  מהווה דראדג' ריפורט את אחד מהגורמים המשפיעים ביותר על הפוליטיקה והשיח הציבורי בארה"ב .
 
בלוגים חורצי גורלות
הם מרתקים ומרגשים אותנו ,  מספרים לנו אם הגאדג'ט החדש של אפל הוא הדבר הבא ואומרים לנו למי להצביע ,  מה לקנות ומה כדאי לראות ביוטיוב .  מרכילות מרושעת ועד פוליטיקה - אלה הם עשרת הבלוגים המשפיעים בעולם

