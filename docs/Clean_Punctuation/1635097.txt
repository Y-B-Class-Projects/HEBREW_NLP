קללה להשגה
למאזן העגום של הפועל תל אביב בקרית אליעזר ולפחד של אנשיה מהאצטדיון החיפאי ,  במה שמכונה קללת אליעזר ,  יש הסבר ספורטיבי מנומק ,  שמגיע עד לאנשים כמו איקר קסיאס והארי רדנאפ .  אבל יש לו גם פתרון ,  פתרון שנמצא קודם כל אצל המאמן
ערב המשחק בין ספרד לבלגיה ,  שנערך בחודש ספטמבר האחרון ,  התייצב איקר קסיאס למסיבת עיתונאים שגרתית .  להפתעת הנוכחים ,  הוא לא בחר לדבר מקצועית לקראת המשחק או לנתח את הקמפיין המושלם של נבחרתו ,  אלא התייחס לאצטדיון בו עתידה הייתה להיערך ההתמודדות  הריאזור בלה קורוניה : " מעולם לא ניצחתי כאן ואני מקווה לשבור את הקללה עם הנבחרת .  אחר כך ,  כשאגיע לכאן שוב עם ריאל מדריד ,  זה יהיה סיפור אחר ".  בעוד כשבוע נדע האם ה-0:5 של ספרד באותו משחק יעזור לשוער כשהבלאנקוס ינסו לנצח לראשונה בריאזור לאחר 19 שנה ,  אבל השאלה המרכזית נותרת בעינה - מה גורם לקסיאס ,  מגדולי שוערי תבל ,  להתעסק בזוטות כקללות או מנחוס ?  
ביום שני תתייצב הפועל תל אביב למשחק העונה בקרית אליעזר כשהסטטיסטיקה לרעתה .  מאז עונת האליפות של האדומים ב-87/88 ,  הם ניצחו רק פעמיים את מכבי חיפה במגרשה הביתי  ( בתוספת ל-15 הפסדים ושבע תוצאות תיקו )  .  באותו משחק בחודש פברואר 1988 היה איתי שכטר בן שנה .  כשחקן מכבי נתניה ,  הוא היה שותף לשני ניצחונות בקרית אליעזר .  האם הרצף השלילי ארוך השנים יחלחל גם אליו ,  למרות שהוא הגיע רק הקיץ למועדון ?  
התופעה של קבוצות שמתקשות מסורתית להצליח באצטדיון מסוים הינה מוכרת לא פחות מהקשר בין הכדורגל לאמונות טפלות ומיסטיקה .  המיתוסים שנוצרים ועוברים מדור לדור משפיעים לרעה על שחקנים שלעיתים כלל לא נולדו עת נולד אותו  " מנחוס ".  ההעצמה של נתון סטטיסטי על ידי סיפורי מעשיות יוצרת פחד פסיכולוגי של מועדון מאצטדיון מסוים או מקבוצה מסוימת וזאת ללא קשר לזהות הפרסונאלית של השחקנים המתחלפים בו .  לתופעה הזו יש פיתרונות .  ולא ,  הפתרונות הללו אינם קשורים לעין הרע ,  שום ,  קמעות או קברי צדיקים .
" בחייה של קבוצת כדורגל נוצרות סטיגמות ומסורות שהולכות עם הקבוצה והסטטיסטיקות רק תורמות לפיתוח אותן מסורות .  באופן כללי ,  זה משפיע על האווירה ועל התחושות במועדון .  סטריאוטיפים מסוג זה יכולים להתבטא בשני מישורים אצל השחקן .  מצד אחד ,  תחושה של מחסום ,  קושי .  'במגרש הזה לא ניצחנו אף פעם ,  יש לנו נאחס' .  מצד שני ,  זה יוצר אתגר לנצח דווקא במקום הזה .  לנצח את הסטיגמה ",  מנתח חיים אהרוני ,  המאמן המנטאלי שעובד בימים אלה עם הפועל רעננה . 
" מיתוסים של ספורט הם תופעות שקשורת לניסיון של שחקנים למצוא רמזים מקדימים למה הולך לקרות .  הפחד מאי הוודאות הוא גורם לחץ מרכזי בחייו של ספורטאי .  אדם מנסה להיעזר בסימנים ,  חלקם מופרכים ,  לייצר תחזית מה הולך לקרות .  התחזית ,  גם אם היא גרועה ,  טובה מאי הוודאות .  נצמדים לזה ומתחילים להאמין והיא מקבלת חיים משל עצמה .  מבחינת השחקנים ,  זה מה שהולך לקרות ",  ממשיך פסיכולוג הספורט נועם אייל ומוסיף : " הרבה פעמים זה מגיע לנבואה שמגשימה את עצמה .  אתה חושב שאתה הולך להפסיד וזה מחלחל ואז משחקים גרוע ,  ההגנה לא מתפקדת ,  סופגים שער מוקדם והכל מתפרק ".  
המיתוסים והמסורות החזקות שמלוות את ענף הכדורגל מחלחלים אל השחקן והופכים להיות חלק ממנו .  כך נוצר מצב שהשחקן ,  בנוסף ללחצים היומיומיים הכרוכים במקצוע ,  צריך להתמודד עם אגדות ואמונות טפלות המלוות את המועדון ועוברות מדור לדור .  המיתוסים הללו מגיעים לפעמים מהמאמן ,  מהאוהדים או מגורמים הסובבים את המועדון . " כך השחקן נאלץ להתמודד עם אמונות לא רלוונטיות ואגדות ",  מסבירים שני אנשי המקצוע .  בהקשר הזה ,  הבריחה לחיפוש פתרונות בעולם המיסטיקה קלה ופשוטה יותר .  
אחד הסיפורים ההזויים בנושא התרחש באוסטרליה לפני מונדיאל 1970 .  השחקנים שכרו רופא אליל שיטיל קללה על היריבות ,  אלא שבעקבות סכסוך כספי ,  הפך אותו רופא את הקללה ואוסטרליה הפסידה לישראל ולא העפילה לטורניר .  ב-2004 ,  אחרי שרשרת כישלונות שכללה העפלה אחת לטורניר גביע העולם ,  החליט הקומיקאי ג'ון ספראן לעשות מעשה .  הוא יצא לאפריקה במטרה לחפש את אותו רופא .  כשגילה שזה כבר אינו בין החיים ,  מצא רופא אליל אחר שהסיר את הקללה באמצעות טקס במהלכו נשחטה תרנגולת .  ואכן ,  הפלא ופלא ,  הסוקרוז העפילו למונדיאל בגרמניה והעפילו לראשונה בתולדותיהם לשמינית הגמר .  
בכדורגל הישראלי ,  הקשר לעולם הרוחניות והמיסטיקה הוא חזק במיוחד .  בבית"ר ירושלים נוהגים שנים לפזר מלח על השערים ובגרבי השחקנים .  במכבי נתניה ,  סיפר בעבר איש המשק גבי בובליל כי הוא משתמש בחומר שנקרא  " וושק ",  אותו הוא שורף ומעביר על השחקנים .  בהפועל רמת גן יצאו רק בשבוע שעבר להשתטח על קברי צדיקים ואילו מאמנים רבים מתייעצים בקביעות ברבנים ונעזרים בקמעות .  מספיק רק להזכיר את החמסה שיושבת דרך קבע בכיסו של המאמן הלאומי .
 בניסיון להילחם בפחד פסיכולוגי שמקורו במיתוס ,  למאמן תפקיד חשוב ומכריע .  הוא נדרש להילחם במיתוס בשקט וברוגע ולא להעצים את הפחד על ידי הוספת אמונות טפלות משל עצמו . " לכולם פה רועדות הרגליים לקראת המשחק .  כולנו יודעים שבשני המשחקים האחרונים נגד חיפה לא תפקדנו .  כבר שנים שלקבוצה לא הולך שם ",  אמר השבוע אחד משחקני הפועל תל אביב ,  והעביר היטב את התחושה במועדון ערב משחק העונה .  הפחד הזה נובע גם ממקרה שאירע בעונה שעברה ,  במשחק שהכריע את האליפות . " במלון ,  אלי גוטמן ביקש מאיתנו להירגע ,  לשחק את המשחק הרגיל שלנו ולתקוף ,  אבל כשהגענו לקרית אליעזר הוא התהפך ,  ביקש לשחק הגנתי והורה לחזור לעמדות מוצא הגנתיות .  הוא לא נתן את השקט ברגע הנכון ",  הוסיף אחד השחקנים .  
למאמן יש מספר דרכים להתמודד עם פחד פסיכולוגי שכזה .  הארי רדנאפ ,  לדוגמה ,  בחר להתמודד איתו ישירות .  מנג'ר טוטנהאם החליט לשים סוף ל"קללת גארת בייל ".  הספרס לא ניצחו שום משחק ליגה בו שיחק המגן השמאלי הצעיר שהגיע מסאותהמפטון ב-2007 .  רדנאפ היה מודע לסטטיסטיקה והכניס את בייל כמחליף ב-0:5 על ברנלי באוקטובר . " ראיתי שזה משפיע עליו והחלטתי שהגיע הזמן לשבור את הקללה .  זו הסיבה היחידה שהכנסתי אותו למגרש ",  סיפר רדנאפ לאחר הניצחון .  מנג'ר ארסנל ,  ארסן ונגר ,  נדרש לאחרונה לתת התייחסותו ל"קללת נובמבר "  ובחר לתקוף אותה ברמה המקצועית : " נכון שמסורתית נובמבר הוא חודש רע עבורנו ,  אבל ההסבר הוא שבשלב הזה של העונה ,  שחקנים נפצעים ,  יש עומס משחקים קשים בליגת האלופות ומשחקים בינלאומיים ".  
גם סנט מירן הסקוטית נלחמה בקללה .  בינואר אשתקד עברה הקבוצה לאצטדיון חדש ,  אך לא הצליחה לנצח בו תשעה חודשים רצופים . " כולם מדברים על זה ובסופו של דבר ,  זה יושב לשחקנים בראש ",  התבטא המאמן גאס מקפירסון . " אנחנו מנסים להיות רגועים ולדאוג לכך שהשחקנים יביעו את עצמם על המגרש .  אנחנו רוצים לראות את המשחק הרגיל שלנו .  בבית ,  אנחנו לא מניעים את הכדור טוב ומהר מספיק ".  יומיים לאחר מסר ההרגעה ,  ניצחה סנט מירן במגרשה 1:2 את הארטס .  
לעיתים ,  הדרך הנכונה להתמודד עם נתון סטטיסטי שכזה היא פשוט להתעלם ממנו .  מכבי נתניה חזרה לפני שנתיים מקרית אליעזר עם 0:2 על מכבי חיפה ,  שהגיע לאחר 15 שנה במהלכן הוציאה הקבוצה שתי נקודות מול הירוקים במגרשם הביתי .  השחקנים התוודעו לנתון הזה רק לאחר המשחק ושנה לאחר מכן ,  תחת הדרכתו של לותר מתיאוס ,  שחזרו את הניצחון באצטדיון החיפאי .
 כל מועדון כדורגל מתאפיין בדינמיות וחילופי כוח אדם תכופים .  שחקנים באים ועוזבים ,  מאמנים מתחלפים ,  אך המסורת נשארת ,  בזכות אנשים שחיים את המועדון ודואגים להנחיל את הרוח שלו לכל נכנס .  לכל קבוצה יש אחד כזה .  מעסה ,  מנהל קבוצה ,  אפסנאי ,  איש משק .  דמויות מיתולוגיות שמעבירות מדור לדור את המיתוסים של המועדון .  לתופעה הזו יש הרבה השפעות שליליות על השחקן ,  שלומד על הפחדים הפסיכולוגים שייתכן ומקורם בתקופה בה היה זאטוט . " ספורט זה מקום בו אפשר לספר סיפורי גבורה בגרוש ולחלק גדול מהסיפורים מרכיבים שליליים שמעצימים את העניין של הגבורה .  כשמדברים על 'כמה קשה' ,  זה מעצים את המיתוס ",  טוען אייל שסבור כי : " ככל שיש יותר דמויות וותיקות יש יותר מיתוסים שליליים ולכן יש לרענן את השורות ".  
מסורת ,  כשלעצמה ,  היא דבר חזק .  בהפועל תל אביב יודעים היטב להעביר מדור לדור את מסורת ההצלחות במפעלים האירופיים ,  אלא שלצד הפן החיובי הזה ,  עוברים בירושה גם פחדים ומיתוסים שליליים .  כך שלמעשה ,  ההסבר להצלחות החוזרות ונשנות באירופה ,  בקבוצות והרכבים שונים ,  זהה להסבר מדוע הקבוצה כושלת שנים במשחקי החוץ בקרית אליעזר .  
כיצד ,  אם כך ,  ניתן להתגבר על תופעה של רצף כישלונות במגרש מסוים הנובע מפחד פסיכולוגי ?  אהרוני מציע פתרון : " כל קושי יכול להצטייר כתחושת הזדמנות .  על ידי שיחות ניתן להראות את הקלות בהם סטריאוטיפים כאלה נשברו בעבר ולצייר את המכשלה כאתגר .  בסך הכל ,  שחקנים מביאים למגרש עוד הרבה דברים חוץ מאת הנאחס ובהחלט שווה לדבר איתם על זה לפני המשחק ".  אייל מתנגד : " כפסיכולוג אתה יכול להסביר והם לא יקשיבו כי הם נצמדים לסיפורים ורואים בהם אמת מחייבת .  המפתח נמצא אצל המאמן ,  שצריך לנטרל את דיבורי הסרק שמסביב דרך הסברים ולא דרך הוספת אמונות טפלות משלו ". 

קללה להשגה
למאזן העגום של הפועל תל אביב בקרית אליעזר ולפחד של אנשיה מהאצטדיון החיפאי ,  במה שמכונה קללת אליעזר ,  יש הסבר ספורטיבי מנומק ,  שמגיע עד לאנשים כמו איקר קסיאס והארי רדנאפ .  אבל יש לו גם פתרון ,  פתרון שנמצא קודם כל אצל המאמן

