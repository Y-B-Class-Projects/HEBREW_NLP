ניצחון האילוץ
מכבי נאלצה לבנות קבוצה ללא שחקנים מקומיים ,  אירופאים או גבוהים ,  ואז נאלץ פיני גרשון להתאים את סגנון המשחק שלו לדורון פרקינס הפרוע .  בניגוד לכל הציפיות ,  הובילו שתי ההחלטות האלו את מכבי לפיינל פור
1 .  לפני הכל ,  צריך להזכיר :  עד לפני מספר חודשים התנהל כאן דיון לגבי צירופו של דורון פרקינס למכבי תל אביב על חשבון גל מקל .  בינתיים ,  מאז עזב מקל את מכבי גליל עליון לא מפסיקה להפסיד ,  גם אם לא באשמתו .  פרקינס ,  במקביל ,  הוביל קבוצה לעמדה מצוינת להעפלה לפיינל פור .  לטוב ולרע ,  מכבי היא הקבוצה של פרקינס כרגע .  הוא שלט באופן מוחלט במחצית השנייה במדריד ,  ובייחוד ברבע האחרון ,  מול שחקנים מפורסמים ויקרים ממנו ,  כמו סרחיו יול ופבלו פריג'יוני .  לאורך העונה ,  באופן מוזר ,  מכבי התאימה את עצמה לסגנון של פרקינס ,  במקום שיתרחש התהליך ההפוך והצפוי :  היעלמות כמעט מוחלטת של המשחק בין גבוהים והיומרות לתחכום במשחק ההתקפה ,  ותחת זאת התבססות על ריווח וחדירה לסל .  יחד עם ההתקדמות של סטפון לאזמה ,  שנמצא בכושר פנומנלי ,  והאופי הכמעט שארפי של בלות'נטל ,  זה הספיק .  עד ההתעוררות של שניהם בדקה האחרונה ,  עמדו אידסון ואנדרסון ,  שסביבם הקבוצה נבנתה ,  והסתכלו על שחקני המשנה מביאים אותם כמעט עד לפריז .
 2 .  בית שמינית הגמר המצוין של מכבי הוא ניצחון לתפיסת הכדורסל של פיני גרשון ,  שנובעת מאילוצים :  אין לו כמעט שחקנים מקומיים ;  שחקנים אירופאים מובילים לא ינחתו כאן ,  עקב הפער בין הדולר ליורו והכוח של הקבוצות הספרדיות והרוסיות ;  הגבוהים יקרים מדי .  תמונת הראי היא ריאל מדריד ,  שכולה שחקנים ספרדים ,  אירופאים וגבוהים .  כפועל יוצא ,  מכבי מתבססת על הרכב אמריקאי ,  אתלטי מאוד ,  עם יכולת להפעיל לחץ אגרסיבי בהגנה  כפי שעשתה ברבעים האחרונים אתמול ומול סיינה .  ריאל ,  לעומת זאת ,  איטית ושבלונית ,  כמעט בלי אחד על אחד ויצירתיות .  ברבע האחרון היא הייתה חסרת אונים מול הכוח המתפרץ של פרקינס ,  לאזמה ואנדרסון .  גרשון הראה במשחקים האחרונים גם גמישות ,  כשוויתר על ההגנות הנסוגות לטובת אישית אגרסיבית ורצחנית .  מול ניהול משחק רע של אטורה מסינה ,  שהתעקש להכניס לאורך כל הרבע האחרון כדורים לאנטה טומיץ' מול ההגנה הצפופה של מכבי ,  איש כבר לא זוכר שעד לא מזמן קרס גרשון בכל פעם שפגש את עמיתו האיטלקי .
 3 .  פרטיזן בלגרד היא לא קבוצה שאפשר לזלזל בה .  הפרויקט של דושאן וויושביץ' מצליח למרות עזיבת כל הכוכבים הצעירים ,  ובניגוד למסורת הוא מתבסס השנה על זרים ושחקנים מקומיים מבוגרים יותר .  למרות זאת ,  עם יתרון הביתיות מכבי כבר יכולה להביט קדימה באופטימיות ,  וגם בתחושה שהיא עוד יכולה להשתפר  בייחוד בגזרה של צ'אק אידסון ,  ש-5 הנקודות הקריטיות שלו בסיום עשויות להיות פתח לשינוי .  דבר אחד בטוח :  עד סיום העונה ,  אף אחד כבר לא יהמר נגדם .
 
ניצחון האילוץ
מכבי נאלצה לבנות קבוצה ללא שחקנים מקומיים ,  אירופאים או גבוהים ,  ואז נאלץ פיני גרשון להתאים את סגנון המשחק שלו לדורון פרקינס הפרוע .  בניגוד לכל הציפיות ,  הובילו שתי ההחלטות האלו את מכבי לפיינל פור

