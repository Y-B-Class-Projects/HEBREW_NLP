 " נחשמל את כל הרכבות בישראל - חוץ מבחיפה ובצפון "
 עקב ההחלטה לבטל את החשמול העילי באזור חיפה ,  מאיימים ברכבת ישראל : " נוסעים ייאלצו לרדת בעתלית - ולהחליף לרכבת דיזל "
  >  >   " רכבת ישראל לא תחשמל את המסילות מחיפה צפונה - ונוסעים שיסעו ברכבת ממרכז הארץ לצפונה ,  יידרשו לרדת בתחנת הרכבת בעתלית ולהחליף את הרכבת החשמלית ברכבת דיזל "  - כך איים בשבוע שעבר גורם בחברת רכבת ישראל ,  בעקבות החלטת הוועדה לשמירה על הסביבה החופית  ( ולחו"ף )  במשרד הפנים .  בוולח"ף הוחלט להתנגד לחשמול עילי של מסילת הרכבת מחוף הכרמל ועד קרית חיים ,  מחשש לפגיעה בסביבה החופית ובקשר שבין העיר חיפה לים .  תחת זאת ,  אימצה הוועדה את עמדת עיריית חיפה שלפיה יש לבחון את שיקוע המסילה - כך שקווי החשמול לא יעלו לגובה פני הקרקע .  המסילה המחושמלת תידרש בהצבת עמודי חשמל ובמתיחת קווי מתח מעל המסילה ,  כדי שיספקו את החשמל לרכבות .  בעיריית חיפה טענו כי הצבת מכשול כזה במרחק עשרות מטרים מהחוף תפגע בקשר שבין העיר לים ,  והציעו לשקע את המסילה לעומק 6 מטר  ( ברוחב 13 מטר )  ,  לאורך 7 ק"מ בין תחנת חוף הכרמל לקרית הממשלה .  ברכבת ובאוצר מתנגדים לשינוי בטענה כי הוא יביא להתייקרות הפרויקט בכ-2 מיליארד שקל לפחות ,  יאריך את משך ביצוע העבודות ,  ויגרור שינויים סטאטוטוריים ממושכים . " תושבי תל אביב וירושלים לא ייפגעו משום שבחיפה מעוניינים בשיקוע המסילה - והפרויקט ייצא לדרך בלי הצפון ",  אמר הגורם ברכבת ,  וציין כי ביטול החשמול בחיפה יביא לביטול פרויקט קו הרכבת בין עכו לכרמיאל ,  שחייב להיות מחושמל .  בחיפה דוחים את הטענות ומכנים אותן  " מניפולטיביות ".  עלויות השיקוע נאמדות להערכתם ב-500 מיליון שקל ,  והעירייה הסכימה לקחן בהן חלק .  להערכתם ,  משך ביצוע העבודות יוכל להסתנכרן עם לוחות הזמנים של פרויקט החשמול ברכבת .  עוד טענו בחיפה ,  כי העבודות ממילא נדרשות עבור הכפלת קווי המסילה לצפון ,  וכי שיקוע ומינהור מסילות הרכבת כבר נעשה בכמה מקומות בישראל . " לא ייתכן שתוכניות הפיתוח של העיר השלישית בגודלה בישראל יחרבו בשל התעקשות הרכבת ",  אמרו בחיפה .  פרויקט החשמול מייעד כ-90% ממסילות הרכבת  ( 420 ק"מ )  לתשתית הנעה חשמלית בעלות של 5 מיליארד שקל .  זאת ,  בנוסף לרכש ציוד חשמלי נייד והתאמת מתחמי הרכבת בעלות של כ-6 מיליארד שקל .  מסילת הרכבת הראשונה שתותאם להנעה חשמלית תהיה בקו המתוכנן בין עכו לכרמיאל ,  שאמור להיפתח ב-2015 .  הקו השני יהיה קו הרכבת המהיר לירושלים  ( a1 )  שאמור להיפתח ב-2017 .  את חשמול יתר הקווים מקווה הרכבת להשלים עד 2019 .

" נחשמל את כל הרכבות בישראל - חוץ מבחיפה ובצפון "
 עקב ההחלטה לבטל את החשמול העילי באזור חיפה ,  מאיימים ברכבת ישראל : " נוסעים ייאלצו לרדת בעתלית - ולהחליף לרכבת דיזל "
 
