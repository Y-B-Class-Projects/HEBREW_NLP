למרות התקיפה בעזה :  קסאם בשער הנגב
הפלסטינים לא מתרשמים מהתקיפה שביצע הלילה חיל האוויר ברצועת עזה ושיגרו רקטת קסאם שנפלה בשטח פתוח במועצה האזורית שער הנגב .  לא היו נפגעים ולא נגרם נזק . " אין שום סיכוי שתקיפה כמו זו שבוצעה הלילה ,  תחסל את איום הרקטות "
  ( צילום :  רויטרס ) 
הירי מרצועת עזה נמשך :  רקטת קסאם נפלה בצהרים  ( שישי )  בשטח פתוח סמוך לקיבוץ במועצה האזורית שער הנגב .  לא היו נפגעים ולא נגרם נזק .  
הרקטה התפוצצה סמוך לבית עלמין של אחד הקיבוצים במועצה .  בעקבות חידוש הירי ,  חידד כבר אמש פיקוד העורף את ההנחיה שניתנה לתושבי אזור עוטף עזה ,  לפיה במקרה של השמעת התראה ושמיעת התפוצצות בעקבותיה ,  יש להישאר לפחות חמש דקות בסביבת מרחב מוגן ,  כדי להימנע מפגיעה אפשרית .
" אין שום סיכוי ,  ששום תקיפה כמו שביצע הלילה חיל האוויר ,  תחסל את איום הרקטות "  אמר בצהרים אלון שוסטר ,  יושב ראש המועצה האזורית שער הנגב , " אנחנו לא משלים את עצמנו ,  שזאת תהיה תוצאה של כל תקיפה .  זה ממש כפי ש'עופרת יצוקה' רק יצרה הרתעה ,  אבל לא חיסלה את האיום ארוך הטווח .  במבצע 'עופרת' יצוקה הונח מכסה על חבית חומר נפץ .  יש ברצועה ארסנל הולך וגדל של נשק ואמצעי לחימה .  מפעם לפעם יש תופעות אלימות של ירי או ניסיונות פגיעה בתושבים .  זה ברור לתושבים באזור וזה ברור גם לסטודנטים הרבים שמגיעים למכללת ספיר וגם למאות המצטרפים בתקופה האחרונה ליישובי האזור כדי להתגורר בהם ". 
הירי שביצעו הפלסטינים לכיוון ישראל בא לאחר שבשעות הלילה תקף מטוס של חיל האוויר שש מטרות ברצועת עזה .  בין היעדים שהותקפו אתר ייצור אמצעי לחימה בצפון הרצועה ,  ועוד חמש מנהרות הברחה בדרומה ,  מתוכן שתיים הממוקמות כקילומטר מגדר המערכת .  הפלסטינים דיווחו כי שני אזרחים פלסטינים נפצעו בתקיפה .  
לדברי גורמים בצה"ל ,  זוהו פגיעות מדוייקות ביעדי התקיפה . " התקיפה מהווה תגובה לירי הקסאמים לעבר יישובי הנגב המערבי אתמול ",  הגיבו בצה"ל לדיווח והוסיפו כי  " צה"ל לא יסבול כל פגיעה באזרחי המדינה ובחיילי צה"ל ". 
תקיפת חיל האוויר הלילה הגיעה לאחר שרקטת קסאם ששוגרה מרצועת עזה אתמול פגעה והרגה עובד זר תושב תאילנד בנתיב העשרה .  מדובר בהרוג הראשון מירי קסאמים מאז מבצע עופרת יצוקה .  רקטת קסאם נוספת התפוצצה אתמול בשטח פתוח באזור המועצה האזורית אשכול ,  סמוך לגדר המערכת .
 
למרות התקיפה בעזה :  קסאם בשער הנגב
הפלסטינים לא מתרשמים מהתקיפה שביצע הלילה חיל האוויר ברצועת עזה ושיגרו רקטת קסאם שנפלה בשטח פתוח במועצה האזורית שער הנגב .  לא היו נפגעים ולא נגרם נזק . " אין שום סיכוי שתקיפה כמו זו שבוצעה הלילה ,  תחסל את איום הרקטות "
 
