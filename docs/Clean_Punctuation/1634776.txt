ה-CO2 ממשיך לרדת
יצרניות הרכב ממשיכות להציג ירידה עקבית בפליטת ה-CO2 של דגמיהן .  הכי נקיות מכוניות מיני ,  הכי מזהמות מכוניות יוקרה
בעוד שהמיסוי הירוק שהוחל בישראל לפני כחצי שנה נותן משקל קטן לפליטת ה-CO2 במכוניות ,  בעולם כולו מתייחסים לרוב לנתון זה בלבד .  אתר האינטרנט הבריטי 'Clean Green Car'אשר עוקב באדיקות אחר איכות הסביבה בעולם הרכב ,  מסכם את שנת 2009 עם ירידה נוספת בפליטת ה-CO2 שמסתכמת ב-5.63 אחוזים לכדי 149.77 גק"מ  ( גרם לקילומטר )  בממוצע .  מדובר על ירידה גדולה יותר מזו שנרשמה אשתקד אשר הסתכמה ב-3.2 אחוזים .
 פיאט שעד לא מזמן דורגה כיצרנית הרכב הפחות מזהמת בעולם ,  מאבדת את מקומה לטויוטה .  היפנית רושמת שיפור של 11.21 אחוזים לכל היצע מכוניותיה ,  שבממוצע פולטות 127.86 גרם CO2 לכל קילומטר .  פיאט למרות שיפור של 5.53 אחוזים לכדי 129.72 גק"מ ,  יורדת למקום השני .  יש לציין כי שתי יצרניות אלו הן היחידות שכבר כעת עומדות בתקן האירופי של 130 גק"מ מקסימליים שנקבע ל-2012 .  
לפני שנתיים הובילה מיני את הדירוג ,  בעיקר לאחר חילופי הדורות למכונית הראשית שלה שקיבלה גם מנוע דיזל חסכוני ומנוע בנזין חדש .  בשנה שעברה ירדה מיני למקום השני וגם השנה היא מאבד מקום אחד .  החטיבה הבריטית של ב.מ.וו אמנם רושמת שיפור של 4.05 אחוזים ,  אך זה מביאה ל-131.68 גק"מ CO2 בממוצע .  בהמשך ניצבות יונדאי שרושמת 133.34 גק"מ  ( שיפור של 9.92 אחוזים )  ,  פיג'ו עם 136.82 גק"מ  ( 2.38 אחוזים )  וסיטרואן עם 137.53 גק"מ  ( 5.41 אחוזים )  .
 מבט על רשימת הדגמים מהכיוון השני ,  מגלה כי פורשה היא יצרנית הרכב המדורגת כמזהמת ביותר עם 247.29 גק"מ בממוצע למרות שיפור של 8.99 אחוזים ומעט לפניה לנד רובר עם 240.75 גק"מ  ( שיפור של 4.1 אחוזים )  וג'יפ עם 225.52 גק"מ  ( הרעה של 3.93 אחוזים )  .
 את השיפור הגדול ביותר מציגה אלפא רומאו ,  שבזכות המיטו הקטנה משפרת את פליטת ה-CO2 הממוצעת של דגמיה בלא פחות מ-16.26 אחוזים לכדי 153.36 גק"מ .  היצרנית האיטלקית נהנית מחסותה של פיאט ,  כך שאין זה מפתיע לראות שיפור שכזה בעיקר לאחר הצלחתה של המיטו באירופה .
 שנייה לאלפא היא סוזוקי ,  שרושמת שיפור של 11.44 אחוזים לכדי 143.22 גק"מ כשכאן ניתן לזקוף זאת בעיקר למכונית המיני אלטו ,  שהשנה הגיעה גם לישראל .  מובילת הדירוג ,  טויוטה מציגה שיפור של 11.21 אחוזים כאמור ואחריה שברולט שעם 147.67 גק"מ בממוצע משתפרת ב-10.24 אחוזים .  עוד בהמשך נמצאות קיה  ( 143.36 גק"מ ,  10.08 אחוזים )  ,  יונדאי המוזכרת לעיל ופורשה שהוזכרה לעיל כמזהמת הגדולה ביותר למרות שיפור של 8.99 אחוזים .
 אולם למרות השיפור הכולל ,  שלוש יצרניות רכב פוגמות בנתון הכללי לאחר שרשמו הרעה בשנה האחרונה .  העלייה הגדולה נרשמת אצל ג'יפ כאמור - 3.93 אחוזים לכדי 225.52 גק"מ ,  אחריה מפתיע לראות את דייהטסו עם עלייה של 1.96 אחוזים  ( 151.53 גק"מ )  ומיצובישי שעולה ב-1.07 אחוזים ל-166.28 גק"מ בממוצע .
 ברשימת שוחרי הסביבה ,  סביר כי נמצא מכוניות קטנות וכן מכוניות היבירידיות .  המכונית הנקייה ביותר היא טויוטה פריוס החדשה שרושמת בממוצע 95.19 גק"מ CO2 .  שנייה היא הסמארט פורטו שפולטת 101.67 גק"מ ואחריה טויוטה אייגו עם 106.43 גק"מ ,  טוב במעט מהתאומות פיג'ו 107 וסיטרואן C1 שרושמות 107.43 גק"מ כל אחת .
 בצד השני של הרשימה לא תתפלאו למצוא מכוניות עתירות סמ"קים וכוחות סוס .  המזהמת ביותר היא בנטלי קונטיננטל GT שמותירה אחריה 397.77 גרם CO2 בכל ק"מ נסיעה ,  אחריה ריינג' רובר עם 304.91 גרם ומאזדה RX8 בעלת המנוע הרוטורי עם 283.68 גק"מ .  עוד בהמשך יגואר XK8 עם 279.69 גק"מ ,  לנד רובר דיפנדר עם 278.86 גק"מ ופורשה קאיין עם 276.90 .
 נסיים עם איזכור כי הסגמנט הנקי ביותר הוא זה שמכנס לתוכו את מכוניות המיני  ( 117.41 גק"מ בממוצע )  ומכוניות היוקרה מזהמות הכי הרבה  ( 235.54 גק"מ )  ,  אפילו יותר מרכבי השטח והפנאי  ( 208.09 גק"מ )  .
 
ה-CO2 ממשיך לרדת
יצרניות הרכב ממשיכות להציג ירידה עקבית בפליטת ה-CO2 של דגמיהן .  הכי נקיות מכוניות מיני ,  הכי מזהמות מכוניות יוקרה

