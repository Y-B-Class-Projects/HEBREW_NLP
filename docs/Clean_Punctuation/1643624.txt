המסחר בבורסת תל אביב ננעל בעליות
לצד עליות שערים באירופה ולקראת פרסום מדד המחירים לצרכן ,  נרשמו עליות קלות במדדים המרכזיים באחד העם .  ת"א 25 עלה ב-0.8% ,  ות"א 100 הוסיף 0.7% לערכו
המסחר באחד העם התנהל היום על רקע ההמתנה לפרסום מדד המחירים לצרכן לחודש ינואר ולצד עליות באירופה .  בארה"ב לא יתקיים היום המסחר עקב חופשת יום הנשיאים ,  ובהונג קונג וסין חוגגים היום שנה חדשה .  
מגמה חיובית נרשמה בבורסת תל אביב לאורך היום לאחר פתיחה יציבה ,  והמסחר נחתם בעליות שערים :  מדד ת"א 25 עלה 0.8% לרמה של 1,160.02 נקודות ומדד ת"א 100 הוסיף 0.7% לערכו ונסגר ברמה של 1,090.53 נקודות .  מדד הבנקים עלה של 0.9% ומדד מניות הנדל"ן ירד 0.3% כנגד המגמה .  מחזור המסחר הסתכם בכ-1.6 מיליארד שקל ,  כממוצע השנתי המקובל .  גם בשוק הכסף נרשמה מגמה חיובית לצד רגיעה במחזורי המסחר בכל האפיקים .  מדדי איגרות החוב הקונצרניות ,  התל בונד ,  חתמו בעליות מתונות של 0.2% .  האג"חים השקליים ממשלתיים נסגרו בעלייה של עד 0.2% .  אג"ח מדינה צמודי מדד הפכו כיוון מהפתיחה בבוקר ונסחרו בעליה של עד 0.3% בסיום .
 מורן צור ,  מנכ"ל גאון טרייד מקבוצת מיטב ,  הסביר הבוקר כי התשואות בכל אפיקי האג"ח מגלמים את התחזית למדד המחירים לחודש ינואר הצפוי להתפרסם היום ,  אך מושפעים יותר מאיתור אלטרנטיבות השקעה על ידי השחקנים שונים .  לדבריו ,  בחודשים האחרונים השוק מדשדש ומחפש כיוון ,  והמהלך מתבטא במחזורים הנמוכים השוררים לאחרונה בשוק הסולידי גם בארץ וגם בעולם .  צור מציין כי המחזורים הנמוכים מושפעים משני כוחות המנוגדים ומאזנים .  מצד אחד ,  פחד המשקיעים מהתיקון בשווקים וחוסר היכולת להעריך את היקף הבעיות בשווקי מערב אירופה ,  ומנגד ,  שאיפת השווקים להמשיך ולעלות עקב חוסר אלטרנטיבות להשקעה .  
על פי הערכות סגן שר האוצר האמריקאי ,  ניל וולין ,  מאתמול ,  כלכלת ארה"ב צפויה להמשיך ולצמוח השנה ,  אף כי התאוששות הכלכלה העולמית עדיין שברירית .  וולין הרחיב כי צמיחתה של הכלכלת ארה"ב צפויה להתמתן השנה ,  לאחר הזינוק שנרשם בסוף השנה שעברה ,  וזאת ,  בשל האתגרים שעדיין קיימים בתחום האשראי הבנקאי וקבלת ההחלטות .  
כזכור ,  צפי האנליסטים ,  על פי הסקר שערכה רויטרס מוקדם יותר החודש ,  הינו לצמיחת כלכלת ארה"ב בקצב של 2.9% השנה לאחר צמיחה שלילית של 2.4% ב-2009 .  
היום ייפגשו שרי האוצר של 16 מדינות גוש היורו בבריסל על מנת להמשיך ולדון במצב אליו נקלעה יוון ובסיוע כספי האפשרי .  לאור זאת ,  אמר אתמול יו"ר הבנק המרכזי של אירופה ,  ז'אן קלוד טרישה ,  כי התחייבותן של מדינות אירופה לסייע ליוון במקרה הצורך ולהבטיח את יציבות גוש היורו היא מספקת : " יוון חייבת לתקן את מה שנעשה בעבר ,  מדיניות ההוצאות של יוון היתה בלתי נסבלת ,  ולא היה צריך לסבול אותה ".  
אירוע המקרו המרכזי היום בזירה המקומית הוא פירסום מדד המחירים לצרכן לחודש ינואר .  מסקר שערכה ספקית המידע הפיננסי בלומברג בקרב 10 כלכלנים ,  עולה כי המדד יירד ב-0.3%-0.6% .  התחזית הממוצעת היא לירידה של 0.4% וחציון של 0.3% .  יעד האינפלציה הממשלתי עומד על 1%-3% .  ב-2009 הסתכמה האינפלציה ב-3.9% ,  לאחר אינפלציה של 3.8% ב-2008 ואינפלציה של 3.4% ב-2007 .  בנוסף ,  יתפרסם נתון משוק העבודה - סקר משרות פנויות לחודש ינואר 2010 .
 
המסחר בבורסת תל אביב ננעל בעליות
לצד עליות שערים באירופה ולקראת פרסום מדד המחירים לצרכן ,  נרשמו עליות קלות במדדים המרכזיים באחד העם .  ת"א 25 עלה ב-0.8% ,  ות"א 100 הוסיף 0.7% לערכו

