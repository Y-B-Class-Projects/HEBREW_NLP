אז למה קניוק בחזית ? 
הכנסת ממשיכה לדון באפשרות להטיל הגבלות צרכניות על חנויות הספרים .  שוקי שטאובר חושב שמדובר בהתערבות מסוכנת ולא הכרחית במבצעים שמעודדים את הפצת המילה הכתובה בישראל 
" בוא תצטרף ",  אחז בזרועי מו"ל של ספרים שניהל בהפסקה של כנס שיחה עם מנכ"ל צומת ספרים , " תסביר לו למה המבצעים שלו גורמים רק נזק ".  ודאי חשב אותו מו"ל שאין ראוי ממני הקטון ,  שהוצאתי לאור מספר ספרים שאני כתבתי ,  אצדד במו"לים  ( וממילא בסופרים )  הסבורים שצומת ספרים גורמת נזק מתמשך לענף .  שהרי אני נפגע פעמיים ,  כמו"ל וכמחבר .  קצת איכזבתי אותו ,  את המו"ל .  הוא לא לקח בחשבון שאני גם קורא ספרים .  מילמלתי משהו על  " תלוי מאיזו נקודת מבט מסתכלים על זה "  והפלגתי הלאה .
 חוק הספרים ,  לצערי ,  יותר מזיק מאשר מועיל :  במדינה מתוקנת המתנהלת על עקרונות של כלכלה חופשית צריך לצמצם למינימום התערבות רגולטרית .  התערבות כזו צריכה להתקיים רק לצורך הגנה על הציבור הרחב ,  כמו במקרה של הפיקוח על הבנקים ,  או מניעת עושק המיעוט .  חוק שמבקש להשית על הציבור את העלאת  ( וכלל לא בטוח שזו תהיה התוצאה )  שכר הסופרים ,  מבקש בעצם לדאוג רק לתנאי עבודתה של קבוצה קטנה מאד באוכלוסיה .
 יש הטוענים שמבצעים המתנים קניית ספרים בהנחה בקניית ספרים נוספים ,  גורמים לקנייה של ספרים שהקונה לא באמת חפץ בהם .  אם יש קונים כאלו ,  זו בעיה שלהם .  היא מלווה אותם גם בסופרמרקט ובחנויות הבגדים .  קונה נבון הרוכש 3 ספרים ב - 100 ש"ח ,  רוכש ספרים שבכל מקרה היה רוכשם ,  רק אולי לא בבד אחת .  חוק לא אמור להנחות הרגלי קנייה של אנשים .
 ובכלל - מה הוצאות הספרים רוצות ?  אלו הם יחסי מסחר רגילים .  אם המחיר שצומת ספרים מציעה להם לא כדאי מבחינתם - אז שלא ימכרו לה ספרים .  אם זה עדיין כדאי ,  וכנראה שזה המצב ,  אז שימשיכו .  אם תתמוטט איזו הוצאה קטנה זה יהיה בגלל רמת הניהול שלה ולא בשל המחירים הנמוכים .  בנוסף ,  אם למדינה חשוב שיצאו לאור ספרי איכות שלא תמיד כדאי כלכלית להוציאם לאור ,  שתסבסד את מי שראוי לסבסוד .  למה לקולנוע ולתיאטרון כן ולספרים לא ?  רק בגלל שאלו ארגונים ואלו בודדים ? 
ועוד משהו :  מה רוצים הסופרים מהרשת המפיצה ?  ההתקשרות שלהם היא עם הוצאות הספרים .  סופרים כמו יורם קניוק טוענים נגד מבצעי המכירה ,  משום שהסכמי התגמולים קושרים את שכר הסופרים למכירה .  אבל זה לא חייב להיות כך .  הוצאת ספרים גדולה יכולה להחליט כי רב מכר מתורגם יכול לסבסד סופר עברי נחשב ,  אם רק תחפוץ בכך .  אז למה קניוק בחזית ?  כי סופר שלא מקבל תגמול ראוי זוכה ,  מטבע הדברים ,  להרבה יותר אמפתיה ממנכ"ל של הוצאת ספרים גדולה .  אם סופר לא יכול להתפרנס מספריו שיעבוד בעבודות נוספות .  אגב ,  רבים עושים זאת .  תמצאו חלק מהם במערכות של עיתונים ובמקומות בהם נדרש לעסוק במילה הכתובה .  זה אפילו מועיל ומסייע בחיבור הסופרים לקוראים ולעם בכלל .
 הכותב חיבר תשעה ספרי ניהול ,  והוציא לאור שמונה מהם .
 
אז למה קניוק בחזית ? 
הכנסת ממשיכה לדון באפשרות להטיל הגבלות צרכניות על חנויות הספרים .  שוקי שטאובר חושב שמדובר בהתערבות מסוכנת ולא הכרחית במבצעים שמעודדים את הפצת המילה הכתובה בישראל

