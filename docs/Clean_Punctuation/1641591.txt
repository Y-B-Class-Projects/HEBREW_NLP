פופ סתם
חגי אוזן חיפש באלבום הבכורה של אביהו שבת את הנשמה של אבא שלומי והדודה לאה .  הוא מצא מוצר מהוקצע ונקי אבל גם שטוח ולא מרגש
תמיד היה קשה להגדיר מוזיקלית את משפחת שבת .  שלומי טייל בין רוק למוזיקה דרום אמריקאית ובסוף מצא את עצמו בסלסולים .  לאה לא באמת מוגדרת עד עצם היום הזה ,  כשהיא נעה על הקו של מוסיקת נשמה ובלוז בואכה אמצע הדרך .  היכולות המגוונות של המשפחה הזאת הביאו לה צרות של עשירים .  החנות פתוחה ,  רק תבחרו .  שנים לקח להם עד שהחליטו על החליפה הנכונה .
 נציג הדור השני ,  כך מתברר ,  למד את הלקח .  אביהו שבת ,  הבן של שלומי ,  נשמע באלבום הבכורה שלו מאוד ממוקד .  הילד יודע מה הוא רוצה מעצמו .  כמה שנים לפני האלבום הזה הוא הוציא את הסינגל הראשון , " בדרך אל האהבה ",  דואט מגומגם שאבא הלחין לו .  הכישלון שלו לימד אותו מהר מאוד את המסקנות .  הדואט ,  כמובן ,  לא נכנס לאלבום .  אביהו הבין שכדי להצליח הוא צריך את היד של אבא רק כדי שתכוון אותו .  מכאן כבר הוא הלך לבד ואפשר להרגיש את האבולוציה מתחדדת .  ההשוואה בלתי נמנעת .
 אביהו הוא מוצר צעיר ,  טרנדי ,  חד וברור .  אם אבא שלו שר שירים טורקיים עממיים ,  אביהו מגלם את כוכב הפופ הטורקי העכשווי .  האלבום עמוס ברצועות אסתטיות ,  מדויקות ונקיות .  השירים מצוינים לסוגם ומצליחים בטריטוריה שלהם לספק את הסחורה .  אין בכלל מקום להשוות בינו לבין אבא שלומי או דודה לאה ,  שמעולם לא היו מוצרי פופ .  ההצלחה של שלומי שבת והפופולריות שלו עדיין לא הופכת אותו למוצר פופי כמו הבן .  מה גם שלאביהו אין בכלל שאלה של זהות מוסיקלית .  סביר להניח שהאלבום שהוא יוציא בעוד עשרים שנה יתבסס על אותו רעיון ,  בהשפעת הזמן והגיל .  לא נראה לי שפתאום הוא יפתיע עם איזה יציאה דרום אמריקאית או חפלה יוונית .
 השירה של אביהו היא בדיוק ההפך ממה ששמענו עד עכשיו ממשפחת שבת .  הנשמה הגדולה כמעט ולא קיימת באלבום של שבת ג'וניור .  מדי פעם הוא מבליח במאוואלים סמי-טורקיים וכמעט בכל פזמון סופי הוא מפגין טיפה מהעוצמות הווקאליות הטמונות בו .  לא יותר .  גם כאן ,  אביהו כנראה חושש להיכנס עמוק מדי וחבל .  יש לו את זה והתחושה היא שהוא צריך מישהו שייתן לו את הפוש ויגיד לו :  תשתחרר ,  גבר .
 מהבחינה הזאת אין באלבום של אביהו שום דבר אמיתי .  זה הכי שטוח והכי בטוח .  בלי סיכונים .  לא שכונה ולא שכינה .  אביהו נוסע בכביש סלול ,  ישר ,  עם ג'י.פי.אס שמכוון דיירקט ליעד הרצוי והוא מגיע לשם בבטחה .  כדי לשדרג את המוצר שלו ,  אביהו יצטרך בהחלט לגלות יותר תעוזה .  לא לפחד .  כשהלחן ,  העיבוד והביצוע חזקים ,  אפשר בהחלט להסתכן עם אמירה מאתגרת .
 לאביהו שבת יש אלבום שבהחלט כיף לשמוע .  אפילו לרצועות השקטות ,  הדביקות והמתוקות להחריד שגורמות לגירוד מציק בגב ,  יש הצדקה בתמונה המלאה .
 פה יתכן שלאביהו יהיה קושי שמוכר היטב במשפחה .  מול החיבוק התקשורתי ,  ההורדות בסלולר והמעריצות ,  יהיה לו קושי למצוא את הבמה הנכונה .  במות פתוחות מהסוג של ימי עצמאות לא מביאות פרנסה לאורך זמן ועל פתיחת קופות עוד מוקדם לדבר .  גם מועדונים לא כל כך מתאימים לו וחפלות באירועים משפחתי זה ממש לא הוא .  אביהו ומנהליו יצטרכו לעבוד מאוד קשה כדי שבנקודה הזאת ,  לא יהיה שום דמיון לאבא בכלל .  בקיצור ,  הילד צריך עבודה .
 

פופ סתם
חגי אוזן חיפש באלבום הבכורה של אביהו שבת את הנשמה של אבא שלומי והדודה לאה .  הוא מצא מוצר מהוקצע ונקי אבל גם שטוח ולא מרגש

