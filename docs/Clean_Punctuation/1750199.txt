הסכם במכתשים אגן :  200 עובדים יפרשו בתנאים משופרים
במקביל למו"מ למכירת מכתשים אגן לכמצ'יינה הסינית ,  מתחייבת החברה שלא להעתיק את קווי הייצור לחו"ל עד 2017  ?  בחברה מצהירים על התייעלות - אך נמנעים מלחשוף נתונים על החיסכון הכספי הצפוי
 >  >  200 עובדים יפרשו ממכתשים אגן - כך עולה מהסכם ההתייעלות שנחתם אתמול .  70 מהעובדים יפרשו במהלך 2011 ועוד 130 יפרשו ב-2012 .  על ההסכם חתמו יו"ר האגף לאיגוד מקצועי בהסתדרות עו"ד אבי ניסנקורן ,  מנכ"ל מכתשים אגן עמי אראל ,  יו"ר ועד עובדי מפעל מכתשים ברמת חובב יעקב כהן ויו"ר ועד עובדי מפעל אגן באשדוד עובדיה לוי .  ההסכם נחתם על רקע המשא ומתן המתקדם על העברה צפויה של השליטה במכתשים אגן לידי חברת כמצ'יינה הסינית .  בהנהלת מכתשים אומרים כי ההתייעלות בשני מפעלי החברה תושג בשל העובדה שעם פרישתם של 200 העובדים ,  חלק מקווי הייצור יצומצמו או ייסגרו והחברה תעבור לייצר מוצרים רווחיים יותר .  בחברה סירבו לחשוף פרטים לגבי החיסכון הכספי שיושג בעקבות ההסכם .  זאת ,  ככל הנראה ,  בשל חשש כי הוועדים בחברה יעלו תביעות כספיות חדשות .  ההסכם עם העובדים מקרב את קבוצת אי.די.בי ,  בעלת השליטה במכתשים אגן דרך חברת כור  ( 70% )  - משמעותית לסגירת העסקה למכירת מכתשים אגן לחברת כמצ'יינה הסינית .  לפני כשבועיים אישרו בקבוצה את הפרסום ב-themarker ,  שלפיו כור מקיימת מגעים עם חברת כמצ'יינה שבבעלות ממשלת סין למכירת השליטה במכתשים .  כור ציינה כי במגעים הושגה הבנה שלפיה תרכוש כמצ'יינה את כל מניות הציבור במכתשים לפי שווי חברה של 2.7 מיליארד דולר ותמחוק את מניותיה מהמסחר בבורסה .  במסגרת ההסכם מתחייבת מכתשים אגן שלא להעתיק את קווי הייצור שלה לסין או לכל מדינה אחרת עד 2017 ,  ותובטח המשך התעסוקה של מרבית מבין 1,400 העובדים בחברה .  זו אחת הפעמים הנדירות שבהן מעסיק במגזר הפרטי מתחייב בכתב שלא להעתיק את פעילות החברה ,  כולה או חלקה ,  למדינה אחרת .  ההסכם קובע עוד ,  כי לא יהיו פיטורים כפויים בחברה ,  אך ההנהלה תעודד פרישה מרצון של עובדים בתנאים משופרים לעומת הנהוג במגזר הפרטי .  עובדים שגילם 57 או יותר יוכלו לעזוב ולהמשיך לקבל משכורת חודשית מהחברה עד הגיעם לגיל 67 ,  מועד שבו יתחילו לקבל פנסיה ממבטחים ,  הקרן המבטחת אותם .  כמו כן ,  יקבלו הפורשים מענק חד-פעמי בשיעור של 60% מהשכר המשולב כפול מספר שנות הוותק העבודה .  למשל ,  עובד שמשתכר 10,000 שקל בחודש והוותק שלו בחברה הוא 25 שנים יקבל 150 אלף שקל .  הפורשים אף יוכלו לפדות לכסף את ימי המחלה שלא ניצלו ,  מהלך שאינו מקובל במגזר הפרטי ,  אלא רק במגזר הציבורי .  הנהלת מכתשים התחייבה להעניק את תנאי הפרישה האלה לעובדים גם לאחר 2017 .  עוד נקבע בהסכם ,  כי במקרה של השלמת המכירה של מכתשים אגן ,  בסך 36 מיליון שקל ,  תוקם קרן לטובת רווחת העובדים .  עוד קובע ההסכם כי עובדים ארעיים המועסקים בחברה ייקלטו במעמד של קבועים במקום העובדים הפורשים .  ניסנקורן אמר לאחר החתימה על ההסכם : " זהו הסכם חדשני ,  שכן לראשונה נקבע שמפעל העומד למכירה לגורמים מחו"ל ,  ימשיך את פעילות הייצור שלו בישראל ".  מנכ"ל אי.די.בי ,  חיים גבריאלי ,  אמר : " כפי שהבטיח יו"ר קבוצת אי.די.בי ,  אתרי הייצור בבאר שבע ובאשדוד ימשיכו לפעול ". 

הסכם במכתשים אגן :  200 עובדים יפרשו בתנאים משופרים
במקביל למו"מ למכירת מכתשים אגן לכמצ'יינה הסינית ,  מתחייבת החברה שלא להעתיק את קווי הייצור לחו"ל עד 2017  ?  בחברה מצהירים על התייעלות - אך נמנעים מלחשוף נתונים על החיסכון הכספי הצפוי

