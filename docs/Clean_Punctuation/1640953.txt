דעה :  להתפקד או ללכת ברגל
מעל ל-1,000 רוכבים התפקדו לליכוד במסגרת מאבקם בעליית תעריפי הביטוח .  כפיר לוין מאמין שעתיד ענף הדו-גלגלי תלוי בזה
שמי כפיר לוין ואני בן 34 ,  נשוי פלוס טרוריסט בן שנה וחודשיים ,  ואני אוהב אופנועים .  מאוד אוהב אופנועים .  כל כך אוהב שהתחלתי לשנורר סיבובים מהגדולים במושב כבר בגיל שהשתיקה יפה לו וברגע שזה התחיל ,  כל שאר התחביבים שלי ,  והיו די הרבה באותה תקופה ,  עברו לספסל האחורי של הזמן הפנוי שלי .  את התיכון ביליתי על טרקטורונים דווקא ,  על הקו שבין כפר סירקין לבית הספר ולחוף הים בגעש  ( כשעוד היה מותר )  ,  אבל תעודת הבגרות שלי דווקא מלאה .  
האהבה הגדולה לרכיבה והעיסוק הספיציפי בטכניקה ושליטה ,  הובילו אותי להפוך את התחביב למקצוע מיד אחרי הצבא  ( שירות מלא כולל שנת קבע שאיפשרה הלוואה כדי לרכוש בכסף שעוד לא היה לי הונדה VFR כמעט חדש )  .  העיסוק ברכיבה כמקצוע הוביל אותי למקומות מאוד מעניינים לאורך חיי הקצרים ולפגוש אנשים מעניינים לא פחות .  בחנתי את כל האופנועים החדשים שהגיעו לארץ בשמונה השנים האחרונות במסגרת עבודתי במגזין 'מוטו' ,  ונכון להיום אני מנהל עסק עצמאי בתחום הדרכות רכיבה מקצועיות במסגרתו עוברים אימונים כל אופנועני משטרת ישראל ורוכבי משרד הביטחון .  כן ,  הילד שרדפו אחריו פעם בשטח ,  היום מקבל תשלום על אותה העבודה פחות או יותר .  מסוג האירוניה הדרושה כנראה בכל סיפור .
 אפשר לומר שבעצם ,  מהרגע שהתחלתי ,  האופנוע כמהות הוא חלק מאוד מרכזי בחיים שלי .  אני מניח ,  שזה לא יהיה הימור מסוכן מידי לומר שאם אתה או את קוראים את זה עכשיו ,  לאופנוע יש תפקיד חשוב גם בחיים שלך .  כמה חבל שכל זה יכול להיגזל מאיתנו כהרף עין אם לא נשכיל לעמוד על שלנו  ויהי מה .
 המצב נכון להיום הוא רע ,  אפילו רע מאוד .  המחירים הגבוהים ,  הטיפולים ,  מה שתירצו .  אבל הסכין האחרונה שמהדקת את לחיצתה אל צווארנו ,  עלולה להיות גם האחרונה .  אני מדבר כמובן על עליית מחירי הביטוח ,  כאשר השלב הראשון כבר בתוקף וזאת למרות מאמצים לא פחות ממדהימים אשר ננקטו על ידי מטה המאבק של רוכבי הדו גלגלי בראשות אליקו אלג'ם הבילתי נלאה .  מאמצים להם לא היו אח ורע בהיסטוריה הדו גלגלית של המדינה הזאת .  למעשה ,  אם היה משהו אחד חיובי שחימם לי את הלב לאורך המאבק ,  שגם זכה להד תיקשורתי נרחב יחסית לתחום בו הוא עוסק ,  היה לראות את ההתאחדות של הרוכבים לטובת הפגנות ומחאות או אפילו דיונים בפורומים השונים .  
לצערי ,  זה פשוט לא מספיק .  ולא חלילה כי מישהו לא היה בסדר או לא הגיע להפגנות או לא חשב שזה מספיק חשוב כדי להתאמץ ולהשפיע  כל אחד ויכולתו ,  אלא פשוט כי דרך הפעולה שננקטה אומנם הייתה אמורה להעיר פקידים משנתם ,  לזעזע את אנשי התחבורה במדינה אל מול העוול הנגרם לאוכלוסיית הדו גלגלי ולנזק הכלכלי העצום שיגרם למשק אם יעלמו הדו גלגלי ממפת התחבורה  ושלא יהיה לאף אחד ספק כי זה מה שיקרה  זה פשוט לא עזר .  מה עוד אפשר לעשות ?  להתפקד ?  ! 
מודה .  כשהחליט מטה המאבק לאמץ את רעיון ההתפקדות לליכוד כאמצעי להפעלת מנוף על אנשי השילטון ,  לא רק שהרמתי גבה בשאלה האם זה יעזור ,  אפילו העברתי במוחי את השאלה המתבקשת עבורי והיא  " מה הקשר ביני ובין התפקדות לליכוד ?  !  "  לא רק שאני לא מצביע ליכוד  אני לא מצביע בכלל ! 
תיראו ,  ניסיתי ,  באמת .  ניסיתי לקרוא את השלושה עמודים שטורחים בסבלנות אין קץ להסביר לחסרי הבנה בתחום הפוליטיקה מה זה אומר להתפקד .  מה המשמעויות .  אבל כשמגיעים לעמוד השני כבר לא זוכרים מה רצו ממך בראשון .  ככה זה .  תחום כבד .  אבל בזמן שעבר מאז תחילת המהלך ועד היום ,  נחשפתי למספיק אנשים העמלים ברמת מחוייבות לנושא שהיא לא פחות מראויה להערצה .  והיום אני מבין כמה דברים מאוד פשוטים :
 1 .	 להתפקדות לליכוד כרגע  אין שום השפעה על יכולת הבחירה שלך כאזרח .
 2 .	 ההתפקדות לליכוד דווקא ,  היא כי הליכוד היא המפלגה הנוכחית בשילטון .  היא המפלגה בעלת ההשפעה החזקה ביותר בממשלה שלנו והיא גם החרדה ביותר למעמדה בהמשך הדרך .
 3 .	 התפקדות בקנה מידה מספק  ( כמה אלפים במקרה שלנו )  מאפשרת הפעלת לחצים על אנשי מפתח בממשל הקיים ולמעשה דאגה לאינטרסים הפרטיים שלנו  בתוך מיסדרונות המימשל הנוכחי ובדרך היעילה היחידה האפשרית ,  כנראה .
 4 .	 ההתפקדות היא תהליך חד פעמי העולה 64 ש"ח המשולמים דרך כרטיס אשראי או 96 ש"ח לזוג נשוי .  אני יכול לעמוד בזה .
 5 .	 התפקדות היא פעולה הכרחית מדרגה ראשונה לטובת הצלת הענף הדו גלגלי מכלייה .  ללא יכולת לפעול דרך הצינורות המקובלים בעולם הפוליטיקה  לא יעזרו כל ההפגנות שבעולם וכל ה"רעש הציבורי "  שנעורר .  
אחרי שהבנתי את הדברים האלה ,  התפקדתי .  עם בת הזוג כמובן .  כי לעזאזל ,  הדבר שהכי מעניין אותי מכל הסיפור הזה זה פשוט לפתוח את הדלת של הבית בבוקר  ולראות שם אופנוע מחכה לי .  אני לא מוכן שזה יגמר .  אתה מוכן ? 

דעה :  להתפקד או ללכת ברגל
מעל ל-1,000 רוכבים התפקדו לליכוד במסגרת מאבקם בעליית תעריפי הביטוח .  כפיר לוין מאמין שעתיד ענף הדו-גלגלי תלוי בזה

