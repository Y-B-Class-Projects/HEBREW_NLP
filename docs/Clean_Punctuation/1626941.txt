נערת החידות ממומביי
מה העולם שווה אם אנחנו לא פועלים למען המטרות שאנחנו מאמינים בהן ?  אסנת גליקשטיין ממשיכה להאמין
מעוניינים לסיים תיכון בחו"ל עם בני נוער מכל העולם ?  מעוניינים ללמוד על תרבויות אחרות ולחוות חוויה של פעם בחיים ? 
עברה שנה מאז ששמעתי את המשפט הזה ,  כשבאו לפרסם אצלי בבית הספר את ארגון .UWC והנה אני חוזרת על משפט זה שוב ושוב ,  כשאני מספרת ליודניקים שאני פוגשת על הארגון שהפך להיות ביתי בשלושה וחצי החודשים האחרונים .
 זה באמת מלהיב לשמוע על הארגון בפעם הראשונה  ללמוד בחו"ל ,  בני נוער מכל העולם ,  חיים ביחד ,  לומדים על תרבויות שונות ,  רואים עולם וחווים חוויה של פעם בחיים .  אבל לא פעם ,  ובייחוד עכשיו כשאני כאן בארץ ומפרסמת את הארגון במטרה שכמה שיותר יודניקים יגישו את טפסי הקבלה עד ה-14 בינואר  ( מועד הגשת הטפסים האחרון )  ,  אני שואלת את עצמי מה עומד מאחורי החוויה המדהימה הזאת ? 
אני נורא מבינה תגובות של אנשים שאומרים , " זה ממש מגניב ,  אבל מה הקטע ?  למה שמישהו בעולם הזה יהיה מספיק 'פראייר' בשביל לשלם עלי מלגה לחיות וללמוד בחו"ל ?  ".  התשובה לשאלה הזו נמצאת באידיאלים ובערכים שמאחורי הארגון .  ונכון ,  אני יודעת שהאידיאלים האלה יכולים להישמע נורא יפים  ליצור סביבה של בני נוער המקדמת סובלנות ,  שיתוף פעולה ואתגר אישי ועל ידי כך לפתח את מנהיגות העתיד שתקדם שלום והבנה בינלאומית .
 אני כבר מכינה את המסך לתגובות סוקלות של הציניקנים מבינכם שכל כך קל לכם לפסול ולשלול ולצחוק במקום לעצור שנייה ולנסות טיפה ,  רק טיפ טיפה לפתוח את הראש אל העולם הגדול ולנסות לקלוט כמה הוא גדול ,  כמה הוא מגוון וכמה הוא יפה .  זו תובנה שאני פוגשת כמעט בכל ארוחה בחדר האוכל כשאני יושבת עם חבריי מכל קצוות העולם ,  או סתם כשאני נקלעת לשיחה תרבותית מעניינת באיזושהי פינה בקולג' .
 הערכים האלה של מיזוג תרבויות ,  הבנה הדדית ואחווה בינלאומית אולי באמת נשמעים כמו אוטופיה ,  חלום שלא יכול להתממש ,  אבל עבורי ועבור כל חבריי בקולג' זו מציאות יום יומית .  אני לא אומרת שמחר נביא את השלום ובעיות העולם יפטרו בנקישת אצבע ,  ואני בת האדם האחרונה שאתם יכולים להגיד עליה שהרגלים שלה לא בקרקע .  אבל לכל חלום גדול צריך משוגע לדבר שסוחף אחריו אלפים .  אם ניקח את הרצל לדוגמה ,  רעיון מדינת היהודים גם הוא היה אוטופיה ואני בטוחה שאילו הציניקנים בתקפותו היו יכולים לטקבק גם הם היו חוגגים על המקלדת .  אבל אלפים שהאמינו בלא יאמן הלכו אחריו והשאר כבר היסטוריה .
 אז נכון , " שלום "   ( מילה שלפעמים אני מרגישה כאילו הפכה להיות גסה )  לא יגיע כנראה בזמן הקרוב .  אבל מה נשאר לנו בעולם המטורף הזה אם לא לקוות ולייחל לדברים שאנו מאמינים בהם ?  ומה העולם הזה שווה ,  מה אנחנו שווים אם אנחנו לא פועלים למען הדברים האלו שאליהם אנחנו מייחלים כל כך ? 

נערת החידות ממומביי
מה העולם שווה אם אנחנו לא פועלים למען המטרות שאנחנו מאמינים בהן ?  אסנת גליקשטיין ממשיכה להאמין

