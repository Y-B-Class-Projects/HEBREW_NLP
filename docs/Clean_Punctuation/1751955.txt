מלחמה 
" יריעת פתיחה "  ממשיכה עם סיפור שיראה לכם שהמאבק האמיתי של המורות לא מתרחש בכיתה ,  אלא דווקא כשהצלצול משחרר להפסקה
המלחמה התחילה עשר דקות לפני תום השיעור השני .  
מורגלת בסימני האזהרה המאותתים ש"טוב לא ייצא מזה ",  הכינה עצמה לקרב .  הפעם נפתחה המערכה בקרקורים קלים מכיוון הבטן .  צביטת הרעב הראשונה העלתה במוחה מייד את תמונת הכריך המחכה לה בסבלנות .  היום אף הגדילה לעשות וחתכה לעצמה קערת ירקות טריים .  חה !  קערת ירקות ..  .  
בהתחשב בכך שביום חמישי ייערך מבחן מקיף בחקירת פונקציות ,   ( פלוס ספיחים מהמבחן של פסח בו חצי כיתה נכשלה )  ,  היא יכולה רק לחלום על הירקות שחתכה .  יהיה לה מזל אם תגיע לכריך .  יש עוד שמונה דקות ,  ארבעים וחמש שניות עד לזינוק .  
היא עושה הערכת מצב :  
כריך שלם  ( בלי ירקות בצד )   שתיים-שלוש דקות
פיפי  ארבע דקות בממוצע ,  תלוי במצב התור בשירותים
שיחה עם אמא של אור פרחי על כך שלא יוכל לצאת לטיול השנתי אחרי שבירת החלון במבואה  חמש דקות  ( יעל פרחי היא עובדת סוציאלית ,  אפשר לקוות שהשיחה תהיה קצרה ועניינית ולא תדרדר למשבר קולוסאלי )  .
 חישוב מהיר מעלה שיש לה 11-12 דקות לדחוס בתוך הפסקה של 10 .
 לקחת אויר ! 
לקרקור הבטן המוכר והידוע נוסף כעת גם הלחץ בשלפוחית .  לעזאזל .  המנחה בקבוצת התמיכה אמרה ,  שאם תשתה עוד ליטר ביום תוכל לרדת את  " השלושה קילו "  שתקועים כבר חצי שנה .  בינתיים העודפים מבוצרים היטב בחגורת הביטחון סביב ביטנה ולה נוסף אויב חדש מדרום .
 מה הסיכויים שתוכל להחזיק מעמד בלי ביקור בשירותים עד להפסקה הגדולה ? 
50-50 .  מספיק טוב ,  נלך על הכריך .  ודווקא השקיעה היום - לא סתם גבינה לבנה עצובה וסתמית .  היום מרחה לעצמה כף חומוס  ( חצי מנת חלבון )  והוסיפה עלה חסה פריך ופרוסה של גמבה .  אם תאכל את הכריך אפשר יהיה לספר בקבוצה ש"בהחלט אכלה ירקות היום וכ-ן דאגה לעצמה ,  ולא השאירה את עצמה אחרונה בתור "   ( אחרי התלמידים ,  הילדים והבעל )  .  זה לא נקרא לשקר  גם עלה של חסה ופרוסת גמבה הם ירקות .
 עוד דקה ופעמון הזירה יצלצל .  הלחץ בשלפוחית גובר .  היא מבינה שהיום זה מלחמת אין-ברירה .  תוך כדי הכתבת מספרי העמודים לשיעורי הבית ,  היא פותחת את כפתור המכנסיים על מנת לחסוך בזמן .  בדרך לשירותים תפתח גם את הריץ'-רץ' וכך תספיק בדיוק .  יכול להיות ,  יש עדיין סיכוי קטן ,  שהיום ילך לה קלף משוגע והיא תספיק גם וגם .  מ-ק-ס-י-מ-ו-ם תאכל את הכריך בדרך לשירותים .  מה ?  הרי לא מזה משמינים .
 שעת האפס מגיעה .  מהרמקול הגדול פורצת תרועת חצוצרות .  עשרות מורות מדדות במהירות החוצה .  תיקיהן פתוחים למחצה ,  פה ושם דפים עפים ברוח .  פניהן נואשות .  מי לחדר המורים להתאוששות מהירה ,  מי לשירותים .  מזווית העין היא רואה את יעל פרחי והיא לא נראית מרוצה .  צריך להוסיף שלוש דקות לחישוב זמן השיחה .
 התור לשירותים קצר ,  איזה מזל .  חמש מורות על שני תאים .  ערן המורה להתעמלות מנופף לה לשלום בחיוך .  נחמד דווקא .  היא מנסה לחייך בחזרה ,  אבל עלה החסה נתקע לה בשיניים .  לא נורא ,  הוא יודע שהיא בן אדם חיובי .
 התור מתקדם ,  אבל כך גם מחוגי השעון וגם אסתי המנהלת שעין הנץ שלה איתרה אותה בין המחכות לתורן .  היא הולכת ומתקרבת אליה ,  היא אשכרה מתכננת לתפוס אותה כאן !   
" בוקר טוב ,  אסתי "
" בוקר טוב ,  בוקר טוב .  נו ,  אם צריך להיפגש ,  אז אפשר גם כאן פרום אול פלייסס !  "
 המבט של אסתי לא מבשר טובות .  מכל האפשרויות כולן  מארב מתוכנן היא לא לקחה בחשבון .  עוד שתי מורות והיא נכנסת .  מה יבוא קודם ?   
" אז מה ?  יש לך תשובה עבורי ?  "
 היא מסתכלת סביב ,  אין לאן לברוח .
" החלטת ?  אי אפשר לומר שלא היה לך מספיק זמן .  כ-ל חופשת הפסח ניתנה לך ." 
גילי יוצאת מתא השירותים ועדה נכנסת .  גילי !  גילי !  יכול להיות שניצלה ?  הרי גם גילי עוד לא נתנה תשובה לאסתי וגם היא התבקשה לחנך כיתה בשנה הבאה .
 גילי מזהה את הסכנה וחומקת מאחורי גבה של המנהלת .
 לעזאזל .
" אז מה את אומרת ,  כיתה י' חדשה ?  או אולי י"א ?  אני שומרת לך את י"א חמש .  דורית נוסעת לשליחות עם בעלה .  קנדה .  שלוש שנים ,  שיהיה לה לבריאות .  כיתה נהדרת י"א חמש  את תיהני ותודי לי !  עוד תראי ,  מתנה אמיתית .  ובליעד כהן אני אטפל .  עליי .  אין לך מה לדאוג ." 
הכניעה מתחילה לבצבץ מקולה  - " אבל אסתי ..  .  רק עכשיו גמרתי שלוש שנים כמחנכת ,  עם החמש יחידות מתמטיקה וכיתת האתגר ,  בעלי אומר שהוא כבר לא רואה אותי .  אני פשוט חייבת הפסקה !  "
 זהו זה .  היא השתמשה בכל הארטילריה העומדת לרשותה .  
שתיקה .  מיכל ההדחה הנשטף מסמן שגם עדה בדרך החוצה .  עכשיו תורה להיכנס .
" אוקיי ,  אני מבינה .  אני בהחלט מבינה .  את עייפה מכדי לחנך עוד שנה .  אז אם ככה - מרכזת שכבה !  "
 אהה ?  איך לא ראתה את זה מגיע ?  איך נרדמה בשמירה ?  !  הרגליים שלה כושלות .  מה מעכב את חגית למען השם .  כחיה לכודה היא שולחת מבטיה לצדדים .  מאיפה תבוא הישועה ? יעל פרחי מחכה לה ליד דלת הכיתה . " יעל !  יעל !  "  ליבה יוצא אליה ללא קול .  היא מרכזת את כל כוחות הטלפתיה שברשותה ומשדרת אותות מצוקה אילמים : " יעל !  יעל !  אני כאן !  "
 לא להאמין ,  יעל מפנה את מבטה שמאלה ברגע זה ממש ,  עיניה סורקות את השטח ,  מזהות אותה וננעלות .  כמשוריין טעון היא מתחילה להתקרב אליה .  איזה מזל !  זה עבד .
" אסתי ,  סליחה ,  קבעתי פגישה עם יעל פרחי .  את יודעת ,  בקשר לאור ,  ולטיול השנתי ,  אני פשוט חייבת לראות אותה ..  ." 
בתפנית חדה היא פונה מהשירותים וצועדת לכיוון הכיתה .  היא מרגישה בגבה מדקרת חרב .  באמצע רחבת הטקסים הגדולה היא פוגשת את יעל ולוחצת את ידה בחום ,  מעלה חיוך גדול על פניה 
" שלום יעל !  בואי ,  בואי ,  יש לנו כמה דקות לדבר  באת בדיוק בזמן "
 בתנועה בלתי מורגשת היא רוכסת בחזרה את כפתור המכנסיים.היא אולי הפסידה בקרב ,  אבל היא תנצח במלחמה ! 



מלחמה 
" יריעת פתיחה "  ממשיכה עם סיפור שיראה לכם שהמאבק האמיתי של המורות לא מתרחש בכיתה ,  אלא דווקא כשהצלצול משחרר להפסקה

