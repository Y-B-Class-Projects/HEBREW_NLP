ביהמ"ש ביטל מכירת מגרש בהרצליה פיתוח - כי הבעלים לא ידע על המכירה
בית המשפט המחוזי בתל אביב הורה על ביטול ההסכם למכירת המגרש ,  שנמכר באחרונה תמורת 10 מיליון שקל ,  לאחר שהתברר כי זהותו של בעל המגרש זויפה
 >  >  רגע לפני שיונה שיף ,  אזרח בלגיה בן 83 ,  נפרד לשלום ממגרש שבבעלותו בהרצליה פיתוח ,  החליט בית המשפט לבטל חוזה למכירת המגרש לזוג רוכשים ששיף מעולם לא פגש - ושעליו לא חתם מעולם .  כך הוכשל תרגיל עוקץ בהיקף של 10 מיליון שקל .  לשיף ,  שהתגורר כל חייו בבלגיה ,  כמה נכסים בישראל ,  בהם המגרש בהרצליה פיתוח שאותו רכש ב-1963 תמורת 73 אלף לירות .  במהלך השנים שילם שיף את המסים שחלו על הנכס ,  ולכן הופתע כשבמאי האחרון נודע לו כי עיריית הרצליה דורשת ממנו חוב בסך 190 אלף שקל בגין אגרות והיטלים שלא שולמו .  בבירור שערך גילה לתדהמתו כי לנכס שלו מונו כונסי נכסים על ידי לשכת ההוצאה לפועל בפתח תקוה .  אלה שילמו את החוב לעירייה ,  וכך נרשמה הערת אזהרה לטובת שני אנשים שלא הכיר .  שיף הבין כי שלא בידיעתו מתנהל הליך למכירת המגרש שבבעלותו ,  ולכן הגיש למחוזי בתל אביב בקשה לצו מניעה .  בכתב התביעה ,  שהוגש באמצעות עוה"ד עומר גדיש ודלית פליישהקר ממשרד כהן ,  וילצ'יק ,  קמחי ושות' ,  הודגש כי שיף מעולם לא קיבל לידיו הודעה בדבר תביעה ,  פתיחת תיק הוצאה לפועל או מכירת הנכס על ידי כונסי נכסים ,  ומהלכים אלה נעשו מאחורי גבו .  במאי 2009 עיין שיף לראשונה בתיק ההוצאה לפועל ,  ונדהם לגלות הסכם הלוואה שנחתם ב-2001 בין תושב פתח תקוה יונה שיף ,  שגם לו דרכון בלגי ,  לבין אדם בשם אריה גלייזר שאותו מעולם לא פגש ,  וממנו עולה כי שיף לווה מגלייזר 1.7 מיליון שקל ואמור להשיב את ההלוואה לאחר שש שנים בריבית של 5% .  מאחר ששיף לא השיב את ההלוואה ,  הגיש גלייזר בקשה לפתיחת תיק נגדו בבימ"ש השלום בפתח תקוה .  בהמשך הוגש לאישור בית המשפט השלום בפתח תקוה הסכם פשרה בין שיף לגלייזר ,  שאף קיבל תוקף של פסק דין בסוף 2007 ,  ובו התחייב לכאורה שיף לשלם לגלייזר 1.6 מיליון שקל .  נגד שיף נפתח תיק הוצאה לפועל מבלי ידיעתו .  עו"ד קרול מנדלזון מונתה לכונסת נכסים יחד עם עו"ד יגאל אובשייביץ המייצג את אריה גלייזר .  זמן קצר לאחר שנמסרה הודעה על מינוי כונסי נכסים לכתובתו של שיף בפתח תקוה ,  על אף שהוא כלל אינו מתגורר בישראל ,  הוגשה לראש ההוצאה לפועל בקשה לאישור חוזה מכירה ,  שלפיו מכר שיף לזוג רוכשים את המגרש בהרצליה פיתוח תמורת 10 מיליון שקל .  בתצהיר של יונה שיף שנמצא אצל כונסי הנכסים צוינו תאריך לידה ומספר דרכון בלגי השונים משל בעל המגרש .  בכתב ההגנה של הנתבעים נטען כי הרוכשים קנו את המגרש בתום לב ,  ובעל המגרש הוא יונה שיף מפתח תקוה שחתם על ייפוי הכוח .  אלא ששגרירות בלגיה בישראל אישרה כי מדובר בדרכון מזויף ,  ויונה שיף מפתח תקוה מעולם לא הופיע בביהמ"ש וספק אם הוא בכלל קיים .  שופט המחוזי בתל אביב יהודה פרגו קיבל את טענת שיף והחליט להשיב לו את הבעלות על המגרש . " יונה שיף התובע הוא הבעלים הרשום בנכס ומעולם לא היה מעורב בכל עסקה עם גלייזר ,  גם לא נתן ייפוי כוח למי מהמעורבים לחתום בשמו ובוודאי לא למכור את הנכס בשמו ",  החליט השופט פרגו .  כמו כן הוחלט לבטל את פסק הדין של בימ"ש השלום בפתח תקוה ולסגור את תיק ההוצאה לפועל .  שיף הגיש תלונה בעניין במשטרה .
 
ביהמ"ש ביטל מכירת מגרש בהרצליה פיתוח - כי הבעלים לא ידע על המכירה
בית המשפט המחוזי בתל אביב הורה על ביטול ההסכם למכירת המגרש ,  שנמכר באחרונה תמורת 10 מיליון שקל ,  לאחר שהתברר כי זהותו של בעל המגרש זויפה

