בני יהודה והפועל פתח תקוה נפרדו ב-1:1
בני יהודה עדיין ללא ניצחון בשנה החדשה ,  אחרי 1:1 מאכזב מול הפועל פ"ת ,  שגם הוא הושג הודות לפנדל מפוקפק של בלדוט
נקודה אחת בודדה מאז החלה שנת 2010 - זה המאזן הלא מחמיא איתו הגיעה בני יהודה למשחק מול הפועל פתח תקוה שפתח היום  ( שבת )  את המחזור ה-20 .  לצערו של הקהל הכתום המועט שהחליט לא להחרים את המשחק בבלומפילד ,  שחקניו של גיא לוזון הוסיפו רק נקודה ב-1:1 עם המלאבסים ונותרו ללא ניצחון ב-2010 ,  אחרי משחק שבשלב מסוים גלש בצורה מיותרת לפסים לא ספורטיביים .
 שתי הקבוצות הגיעו לאחר מחזור בו לא כבשו - אצל הפועל פתח תקוה מדובר היה בשתי תוצאות תיקו מאופסות - עם מטרות שונות .  בני יהודה ,  אחרי שלושה הפסדים בארבעה משחקים ,  הציגה את מיכאל זנדברג בהופעת בכורה ורצתה לחזור למסלול הניצחונות כדי להישאר חזק במאבק על הכרטיס לאירופה .  הפועל פתח תקוה ,  עם אלי ביטון במשחקו הראשון בקבוצה ,  רק קיוותה להשיג תוצאה שתאפשר לה לנטוש את הקו האדום .  המשחק לא התעלה לרמה גבוהה ,  כשבני יהודה איבדה כבר בפתיחה את אלירן עטר בגלל פציעה ,  אבל בדקה ה-40 עקצו האורחים עם שער של ארמון בן נעים הצעיר ,  לאחר שעידן סרור ניצל שמירה לקויה של עוז ראלי ובישל מצד שמאל .
 בני יהודה עלתה נחושה יותר במחצית השנייה ,  סיכנה פעמיים את השער של יוסי שקל ובדקה ה-52 קיבלה מתנה מחלים זטמה .  כדור רוחב שהעביר כפיר אדרי נעצר בגופו של עמנואל מתיאס ,  אבל השופט החליט כי מדובר בנגיעת יד ואיפשר לאסי בלדוט להשוות מהנקודה הלבנה .  הקפטן של בני יהודה סיפק אירוע קומי ,  כשמתח את המפשעה בעת הבעיטה ונאלץ לנטוש את המשחק .  זטמה איבד שליטה על הנעשה במגרש בעקבות הפנדל ,  ומספר דקות לאחר מכן נמנע מלשלוף צהוב שני לג'ונתן אסוס ויצר מהומה שאיכשהו שככה במהירות .  המלאבסים הבינו כי גם נקודה תשרת אותם ,  נלחמו בדקות שנותרו והצליחו לעלות זמנית מעל הקו האדום עם תיקו שלישי ברציפות .  בני יהודה תמשיך לחפש פתרונות לירידה החדה ברמתה מאז החלה השנה החדשה .
 דקה 9 :  בלדוט הגביה מצוין לרחבה ,  זנדברג השאיר לגלבאן והארגנטינאי בעט מ-16 מטרים וסחט הצלה נאה מהשוער שקל .
 דקה 15 :  ביטון יצא למתפרצת ,  עבר את גארידו ,  אבל ניסה להקשית כשנותר לבדו מול קדוש והשוער קלט .
 דקה 40 :  גול !  סרור עבר בקלות את ראלי באגף שמאל והוציא כדור רוחב טוב ,  אותו הצליח בן נעים לנווט פנימה .  0:1 להפועל פתח תקוה .
 דקה 47 :  התקפה טובה של בני יהודה .  זנדברג השאיר לגלבאן ,  שמסר לאחור לליניץ וזה בעט בימין כדור חזק שהחטיא את המסגרת .
 דקה 49 :  קרן של בני יהודה נהדפה רע והגיעה לאדרי ,  שהניף את רגל שמאל ,  אבל הבעיטה האדירה שלו נבלמה בדרכה לקרן נוספת .
 דקה 52 :  גול !  אדרי פרץ בצד שמאל וניסה להעביר כדור רוחב שלדעת השופט זטמה נבלם בידו של מתיאס .  בלדוט שלח לפינה השמאלית של שקל ,  אבל מתח את המפשעה בעת הבעיטה .  1:1 .
 דקה 74 :  צרפתי סובב כדור חופשי לעבר השער מנקודה סמוכה לדגל הקרן ,  קדוש היה עירני והדף .
 דקה 82 :  אפק הגביה מצוין מימין ,  אבל גלבאן החופשי כבר תיכנן את החגיגה והחליק לפני שפגש את הכדור .  ביש מזל לארגנטינאי .
 דקה 86 :  אדרי בעט כדור חופשי מסוכן שעבר בתוך החומה ,  שקל ירד מצוין והדף .
 הרכב בני יהודה :  רן קדוש ,  עוז ראלי ,  איבן גארידו ,  דין מורי ,  כפיר אדרי ,  מהראן ראדי ,  סיניסה ליניץ' ,  אסי בלדוט  ( לירוי צעירי ,  54 )  ,  מיכאל זנדברג  ( עמרי אפק ,  68 )  ,  פדרו גלבאן ,  אלירן עטר  ( משה ביטון ,  13 )  .
 הרכב הפועל פתח תקוה :  יוסי שקל ,  עמנואל מתיאס ,  דן אדו ,  גל כהן ,  שגיב כהן ,  עידן סרור  ( אפרים בוגלה ,  66 )  ,  ג'ונתן אסוס ,  רפי דהן  ( תומר בן חיים ,  50 )  ,  גיא צרפתי ,  אלי ביטון  ( אלנתן סלמי ,  56 )  ,  ארמון בן נעים .
 
בני יהודה והפועל פתח תקוה נפרדו ב-1:1
בני יהודה עדיין ללא ניצחון בשנה החדשה ,  אחרי 1:1 מאכזב מול הפועל פ"ת ,  שגם הוא הושג הודות לפנדל מפוקפק של בלדוט

