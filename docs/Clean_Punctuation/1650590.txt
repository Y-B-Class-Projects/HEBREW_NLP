גרמניה :  הפסד ראשון ללברקוזן
לאחר איבוד הפסגה ,  הקבוצה של היינקס המשיכה את התקופה הרעה ונכנעה 3:2 בנירנברג .  אין יותר בלתי מנוצחות ביבשת
ה-0:0 המאכזב של לברקוזן עם קלן בשבוע שעבר אפשר לבאיירן מינכן להדיח אותה מהפסגה לראשונה מאז חודש אוקטובר .  עם זאת ,  למשחק הערב מול סגנית נועלת הטבלה הגיעה החבורה של יופ היינקס עם התואר המחייב של הקבוצה היחידה באירופה שעדיין לא הפסידה ,  והיא ידעה שניצחון נוסף ישיב אותה למקום הראשון בטבלה .  אלא שאם שתי תוצאות התיקו הרצופות היו נורת אזהרה ותו לא ,  אחרי המשחק הערב נראה שהנורה הזו מהבהבת ,  ובחוזקה .
 המארחים הבווארים ,  שהחזיקו בהתקפה הגרועה בליגה ערב המשחק ,  נאלצו לעלות עם חלוץ אחד - אריק צ'ופו מוטינג - לאור הרחקתו של אלברט בוניאקו ,  אבל ההתקפה של נירנברג נראתה טוב מאי פעם היום .  צ'ופו מוטינג עצמו ,  שהבקיע עד הערב רק פעם אחת העונה ,  מצא את הרשת בדקה ה-42 על מנת להעלות את המארחת ל-0:1 מפתיע ,  אחרי בישול של מייק פרנץ .  לברקוזן עוד לא הספיקה לעכל ,  והחלוץ בן ה-20 היכה בפעם השניה ,  שלוש דקות מאוחר יותר ,  כדי לקבוע 0:2 מדהים .  
אל מול 40 אלף צופים נלהבים עלתה נירנברג למחצית השניה בסערה לא פחות גדולה ,  ובדקה ה-55 הפך מיקאל טבארז את ההפתעה להשפלה ,  כשניצל בישול של מרסל ריסה כדי להפוך את התוצאה ל-0:3 .  לחבורה המוכה של היינקס לא נותר אלא לחפש קאמבק הירואי ,  שהחל בדקה ה-66 ,  מרגליו של סטפן קיסלינג ,  שהרשית בפעם ה-14 העונה .  פטריק הלמס צימק ל-3:2 בלבד בדקה ה-73 ,  אלא שגם הלחץ הכבד של האורחים בדקות הנותרות לא נשא פרי .  לברקוזן רושמת הפסד ראשון העונה ,  ונראה שמשהו בהחלט חורק בממלכתו של היינקס .
 הופנהיים - מיינץ 1:0 
שער אחד של אריסטיד באנסה  ( 69 )  הכריע את משחק מרכז הטבלה וסידר לעולה החדשה ניצחון ראשון לאחר שלושה משחקים עקרים .  באנסה כבש את שערו השישי העונה בבעיטה נהדרת מחוץ לרחבה אחרי ששעט לבדו מקו מחצית המגרש .  מיינץ ,  שלפני המשחק הייתה צמודה להופנהיים עם 32 נקודות ,  עלתה למקום התשיעי .
 
גרמניה :  הפסד ראשון ללברקוזן
לאחר איבוד הפסגה ,  הקבוצה של היינקס המשיכה את התקופה הרעה ונכנעה 3:2 בנירנברג .  אין יותר בלתי מנוצחות ביבשת

