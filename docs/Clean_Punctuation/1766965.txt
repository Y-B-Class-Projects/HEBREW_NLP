ביטוח הוא כן עגבנייה .  עובדה 
פוליסות ביטוח
 >  >  באחרונה התבשרנו שאודי כץ ,  נשיא לשכת סוכני הביטוח ,  פנה למפקח על שוק ההון והביטוח בדרישה לבדוק את שיתוף הפעולה בין חברת הביטוח שלמה לרשת המרכולים רמי לוי .  בכינוס הלשכה באילת נשמעו גם סיסמאות כמו  " ביטוח זה לא עוף "  והתבטאויות כמו זו של יונל כהן ,  מנכ"ל מגדל ,  שטען ש"למכור עגבניות ופוליסה ביחד זו זילות של המקצוע ".  האם המתקפה הרב-חזיתית עניינית ונועדה להגן על הציבור ,  או שמא היא מונעת מאינטרסים זרים ?  כירושלמי ,  אני מכיר את רמי לוי והצלחותיו .  אני זוכר מאבקים לא מעטים שלו מול הספקים החזקים במשק ,  שהסתיימו בתנאים מסחריים טובים יותר עבורו ,  שאותם הוא העניק ללקוחות .  לרמי לוי יש הרבה מה להפסיד - את המוניטין שלו .  רוב הציבור בישראל יודע שרמי לוי הוא סוחר ואמן שיווק שאין שני לו וכי הוא פועל מטעמיו כדי להשיא את רווחיו .  ואולם מרבית אזרחי ישראל לא יודעים שסוכן הביטוח  " שלהם "  אינו סוכן שלהם ,  אלא איש שיווק של חברת הביטוח .  יש לו זיקה לחברה ,  היא משלמת לו ויש לו עניין להשיא את רווחיה ,  שמגיעים מהכיס שלנו .  פרט לתגמול כספי ,  סוכני הביטוח זוכים לצ'ופרים שונים מהחברות .  לא מדובר במרכיב שולי - זהו סעיף נכבד בהוצאות של חברות הביטוח המסורתיות .  בעוד אצל רמי לוי  " הביטוח הוא כמו עגבנייה "  והלקוחות מבינים שמדובר בסוחר ,  אצל הסוכן שיושב במשרדו ושולח ללקוחותיו לוח שנה יש תחושה אחרת .  ואולם גם סוכן הביטוח פועל משיקולים מסחריים ,  רק שבניגוד ללוי אין לו חשש להפסיד מוניטין ששווה מיליונים רבים .  בואו נשאל את עצמנו לרגע אם  " למכור עגבנייה ופוליסה "  זו זילות של המקצוע .  אין ספק שיונל כהן צריך לומר את זה .  כאיש שעומד בראשה של אחת מקבוצות הביטוח המובילות בישראל ,  יש לו צבא של סוכנים .  הם היתרון הגדול שיש לו מול חברות ביטוח אחרות .  תחזוק צי הסוכנים היקר הוא לחם חוקה של חברת ביטוח מסורתית ,  אך הוא גם המשקולת שמאלצת אותה למכור ביוקר בהשוואה לביטוחים הישירים .  ואכן ,  גם מגדל השיקה לפני כמה שנים מיזם ביטוח ישיר למכירת של פוליסות בטלפון ללא סוכן .  האם מכירה בטלפון באמת מכובדת או אמינה יותר ממכירה בסופרמרקט ?  לא מעט נוכלים ניסו למכור לי משהו בטלפון ,  אצל רמי לוי זה לא קרה ,  וכך גם בשום סופרמרקט אחר .  כבר כיום משווקים בישראל כרטיסי אשראי בסופרמרקט ,  כמו גם מסכי פלזמה ומחשבים .  אגב בשווייץ ,  מדינה שבה מקצוע הבנקאות אינו בזוי בלשון המעטה ,  שני בנקים גדולים נמצאים בבעלות רשתות מרכולים באותו שם ופועלים גם בתוך החנויות .  קל רק לדמיין את נבואות הזעם שישמיעו הבנקים אילו יציע לוי לפתוח בנק חדש בבעלותו .  קל גם להבין כי גורמים שרווחיהם מתבססים על שכנוע הלקוח כי המוצר שהם מוכרים הוא מורכב ,  ומכאן גם יקר לאין שיעור מערכו האובייקטיבי ,  לא ישמחו להתחרות עם האיש .  בכל שוק שבו רמי לוי פעל עד היום ,  הוא הוביל מהפכה למען הצרכנים תוך הגנה עליהם .  ברור ,  אם כן ,  למה ותיקי ענף הביטוח ,  כמו ותיקי ענף הסלולר ,  נרתעים מתחרות עמו .  הם תוקפים בנקודה שאותה הם מזהים כנקודת התורפה שלו - העובדה שהוא ירושלמי פשוט שהיתה לו בסטה בשוק ועלה לגדולה .  גם אני ,  כמו נשיא לשכת סוכני הביטוח ,  קורא למפקח על שוק ההון לבדוק את מכירת פוליסות הביטוח אצל רמי לוי .  אני בטוח שהוא יוכל ללמוד מכך רבות על האופן שבו מטפלים סוכני הביטוח בלקוחותיהם ,  ועל הצורך להבהיר לציבור את ההבדל בין יועץ אובייקטיבי לסוכן או למשווק השקעות .  הכותב הוא כלכלן

ביטוח הוא כן עגבנייה .  עובדה 
פוליסות ביטוח

