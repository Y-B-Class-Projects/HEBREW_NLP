צפון קוריאה קוראת לגבש הסכם שלום עם ארה"ב
הממשל בפיונגיאנג הודיע כי גיבוש הסכם שלום עם ארצות הברית הוא תנאי מוקדם לחזרתה לשיחות הבינלאומיות על תוכנית הגרעין שלה
צפון קוריאה קראה אמש  ( שני )  לגיבוש של הסכם שלום בינה לבין ארצות הברית ,  כתנאי מוקדם לחזרתה לשיחות הבינלאומיות על תוכנית הגרעין שלה .  משרד החוץ של צפון קוריאה מסר כי הוא מעוניין בקיום שיחות שלום עם הממשל של ברק אובמה ,  במטרה להשיג הסכם רשמי ,  במקומו של הסכם הפסקת האש מסוף מלחמת קוריאה ב-1953 ,  שהביא לחלוקה הרשמית של המדינה בין הדרום לצפון .  
באמצעות הסכם השלום הזה ינסו בצפון לחזור לשיחות שש המדינות  ( שתי הקוריאות ,  ארצות הברית ,  סין ,  רוסיה ויפן )  על נושא הגרעין . " אם בכוונתו לבנות אמון בינינו לבין ארצות הברית ,  חיוני להשיג תחילה הסכם שלום ,  שישים קץ למצב המלחמה ,  שהיא שורש היחסים העוינים ",  כך נאמר בהודעת משרד החוץ שפורסמה בסוכנות הידיעות הקוריאנית המרכזית .
 באפריל 2009 הכריזה צפון קוריאה כי היא מחרימה את השיחות ,  וכעבור זמן קצר הודיעה כי ביצעה ניסוי גרעיני .  לפני כן ,  פיונגיאנג החלה לפרק את מתקני הגרעין שלה בתמורה לסיוע בינלאומי .  בחודש אוקטובר האחרון אמר השלטון הצפון קוריאני כי ייתכן שיסכים לחזור לשיחות ,  אולם הדברים נתפשו אז במערב כניסיון למצוא חן בעיניו של ראש ממשלת סין ,  וון ג'יאבאו ,  שביקר אז במדינה .  וושינגטון אמרה כי תדון בהסכם שלום רק לאחר שצפון קוריאה תתפרק מיכולותיה הגרעיניות .
 לפני כחודש העביר נשיא ארצות הברית ברק אובמה מכתב אישי למנהיג צפון קוריאה ,  קים ג'ונג איל ,  כחלק מהמאמצים להשיב את המדינה הקומוניסטית המתבודדת לשיחות על פירוקה מנשק גרעיני .  הממשל האמריקאי דרש מהשותפות בשיחות הרב-צדדיות עם צפון קוריאה שלא לדון באופן פומבי במכתב .
 במקביל לנושא הגרעין .  ממשיכה ארצות הברית לתקוף את צפון קוריאה על מצב זכויות האדם במדינה .  השליח האמריקאי לנושא זכויות אדם בצפון קוריאה ,  רוברט קינג ,  תיאר את התנהלות המדינה בתחום זכויות האדם כ"מזעזעת ".  קינג אמר אתמול כי ארצות הברית  " אינה מוכנה לשתוק בנוגע להפרות זכויות אדם במדינה ",  וציין כי לפי דוחות של ארגוני זכויות המשטר במדינה מענה מתנגדי משטר ובני משפחותיהם ,  שולח אותם לעבודה בכפייה ,  כולא ומוציא להורג אנשים באופן שרירותי . " זהו אחד המקומות הגרועים בעולם מבחינת היעדר זכויות אדם .  המצב מזעזע ",  אמר קינג במהלך מסיבת עיתונאים בסיאול , " כל יחסים בין ארצות הברית לצפון קוריאה יצטרכו לערב זכויות אדם ",  אמר .
 
צפון קוריאה קוראת לגבש הסכם שלום עם ארה"ב
הממשל בפיונגיאנג הודיע כי גיבוש הסכם שלום עם ארצות הברית הוא תנאי מוקדם לחזרתה לשיחות הבינלאומיות על תוכנית הגרעין שלה

