לחלום בגדול
יוני הגשים את חלומו ,  התאהב עד מעל הראש באישה מבוגרת ,  ושרד כדי לספר 
" "היא הייתה כה יפה ,  שר הרדיו העד ,  שהאיר את גופה ,  הלבן ,  הבודד
רציתי לכתוב על גבריאל .  רציתי לתאר אותה ,  את הרגעים הקסומים שלנו יחד .  אני לא בטוח שאני יכול לכתוב טוב מספיק .  גבריאל .  אני חושב עליה ,  יושבת על כיסא ליד החלון ,  על הרעד הקל שעובר לה בשפתיים ומסמן חיוך .  על השיער החלק שלה שרקד ברכות עם הרוחות הראשונות של הסתיו .  גבריאל .  אני כותב ויודע שלעולם לא אבין ,  ולא אצליח למצוא את המילים וההגדרות המדויקות למה שהיה בינינו .  כותב אפילו מבלי לצפות ממישהו מכם להאמין לי .  האמת ,  כשאני מנסה להיזכר בכל היופי הזה ,  גם לי זה נראה קצת כמו חלום שלא באמת קרה .  גבריאל .
 הכרנו בקיבוץ שלה בדרום הארץ ,  בשעת שקיעה ,  ממש כמו בסרט .  אפשר להגיד שהיא התחילה איתי .  ישבתי על הדשא בקיבוץ מחוץ לבית של דודה נילי וציירתי את גוגול ,  אחד מכלבי הקיבוץ .  פתאום הרגשתי שמסתכלים עלי .  כשהסתובבתי ראיתי אישה יפה מאוד מחייכת אלי .  היא המשיכה לחייך ,  ושאלה אם אכפת לי שהיא תצטרף .  היא ישבה לידי ,  ואחרי כמה דקות של מבוכה מבטינו נפגשו .  בתוך העיניים שלה ראיתי חשמל ,  וסופה וסערה ,  ופסגות מושלגות של הרים ומדבר וניצוץ של משהו חייתי ומטורף .  רציתי להישאר שם לנצח ,  מולה .  היא אמרה לי את שמה ,  גבריאל .
 היא סיפרה לי שפעם הייתה דוגמנית ,  שנסעה בכל עולם ,  ששיחקה בסרטים בניו יורק ובפריז .  כשסיפרתי בן כמה אני ,  היא אמרה שזה לא משנה לה .  בחצי חיוך חישבנו וגילינו שהגיל שלה קרוב יותר לזה של אמא שלי ,  מאשר אלי .  החלפנו טלפונים ,  וקבענו שתבוא אלי לתל אביב בסוף השבוע ,  כשבעלה לשעבר ייקח אליו את הילדים .  חבר נתן לי את המפתח לדירה שלו ,  חברה אחרת נידבה אופניים ,  וחבר אחר פרגן לנו סיר של פסטה .  הכל הסתדר ,  ואז היא הגיעה .
 חיבוק קטן ,  הלב דופק .  גבריאל .  אלוהים ,  כמה שהיא יפה .  גבוה על האופניים עם הרוח בשיער הרגשתי כמו מלך העולם ,  כי עם אישה כזו אף אחד לא יכול לפגוע .  הראיתי לה גלריות ,  וקצת חנויות ,  ואת השוק ואת החומוס של הסורי .  ראינו שקיעה בים ,  שתינו בירה בטברנה ,  הורדנו כמה שוטים בסיבוב ברים קצר וקולע .  כל כך הרבה קסם היה שם ,  בנגיעות קלות ובמבטים ארוכים .  הלילה ירד כשחזרנו הביתה ,  ירח מלא נדלק בשמיים .  שתינו יין ,  נכנסנו למיטה ולא נרדמנו אפילו לדקה .  היא רצתה שאשמיע לה מוזיקה כל הלילה ,  וביקשה ממני לנגן אלבומים יפים שהיא לא מכירה .  סופיאן סטיבנס ,  פליט פוקסז ,  בון איבר ,  ביירות .  שירים שהלילה הזה חרט לי בזיכרון כמו קעקוע .
 גבריאל .  היו שם רגעים של קסם שלא היו לי כמותם בחיים ,  וספק אם יהיו .  רגשות חזקים בעוצמות שמעולם לא חוויתי .  היו גם רגעים קשים יותר ,  מתסכלים ,  בהם הבנתי שהחיים שלי פשוט לא יכולים להכיל אישה מורכבת וקשה כמוה .  גבריאל .  ידענו שלא ניפגש יותר לעולם .  היא הלכה בבוקר ,  משאירה אותי עם זיכרון מתוק של רומן שנמשך 24 שעות וחיים שלמים גם יחד .
 
לחלום בגדול
יוני הגשים את חלומו ,  התאהב עד מעל הראש באישה מבוגרת ,  ושרד כדי לספר

