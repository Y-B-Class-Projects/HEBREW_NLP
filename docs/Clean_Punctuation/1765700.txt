נובל הקנדית מבהירה :  נבטל את ההשקעה בתפרון - אם מבטח שמיר לא תהיה חלק ממנה
חברת הטקסטיל הקנדית מתנגדת להצעת מבטח שמיר להסב השקעה של 1.3 מיליון דולר בחברת תפרון למשקיע הפרטי דני מגן שטוען כי העסקה נעשתה בתנאים מיטיבים למבטח
 >  >  המשקיע הפרטי דני מגן עלול לטרפד את ההשקעה של חברת נובל  ( intimes nouvelle seamless )  ולסכן את סיכוייה של תפרון לחדש את הצמיחה - כך קובע מנכ"ל תפרון ,  עמית מרידור .  חברת הטקטסטיל ,  שנמצאת בעיצומו של יישום תוכנית הבראה ,  דיווחה אתמול שנובל הקנדית מתנגדת לעסקה שבה ייכנס מגן לנעליה של חברת מבטח שמיר .  בעקבות ההתנגדות שלחה מבטח שמיר מכתב למגן ,  ובו היא חוזרת בה מהסכמתה לנהל מו"מ עם מגן ,  ואילו תפרון ציינה כי לא חל שינוי בתנאי העסקה המקורית עם נובל ,  שתובא לאישור בעלי המניות ב-29 בדצמבר .  המתווה של העסקה המקורית שהוכרזה בסוף נובמבר 2010 כלל העברת פעילות בתחום ההלבשה התחתונה לנשים שמיוצרת בטכנולוגיית אל-תפר  ( seamless )  בידי נובל תמורת הקצאה של 9.2% ממניותיה של תפרון .  כחלק מהעסקה הסכימה נובל להזרים 2.7 מיליון דולר במחיר של 2.1 דולרים למניה תמורת הקצאת 24.5% נוספים מהחברה .  מבטח שמיר מצדה היתה אמורה להשקיע 1.3 מיליון דולר במחיר זהה תמורת הקצאה של 9.9% מהונה של תפרון .  בעלי מניות אחרים בתפרון - קבוצות רימון ,  זילכה פרנטרס ופימה - התחייבו להזרים 1.2 מיליון דולר .  העסקה היתה אמורה ליצור גרעין שליטה חדש בתפרון ,  שיכלול את נובל ומבטח שמיר ושיחזיק ב-45% ממניותיה של תפרון ,  ולאפשר לתפרון גישה לשוק וללקוחות בשוק העממי  ( mass market )  בארה"ב .  בנוסף ,  לשכנע את הבנקים שהלוו לתפרון 30 מיליון דולר  ( 50% מסכום זה בידי בנק לאומי ,  ודיסקונט ובנק הפועלים 25% לכל אחד )  להעמיד לרשות תפרון אשראי נוסף ב-5 מיליון דולר .  הבנקים היתנו את מתן האשראי בכך שבעלי מניותיה הנוכחיים של תפרון ילוו לה עוד 1.2 מיליון דולר .  מיד לאחר פרסום כוונת תפרון לכנס אסיפת בעלי מניות כדי לאשר את העסקה שלח מגן מכתב באמצעות עו"ד גיא גיסין ,  שבו דרש להעניק לכלל בעלי המניות של החברה זכות לרכוש מניות תפרון במחיר של 2.1 דולרים למניה .  מדובר במחיר מועדף לטענתו ,  שמעניק הטבה של 7.2 מיליון שקל למבטח שמיר ולמשקיעים מקבוצת רימון ,  זילכה ופימה - שכן מניית תפרון נסחרה במחיר של 3.75 דולרים במועד ההכרזה על העסקה .  יותר מכך ,  מגן טען באמצעות עו"ד גיסין כי למבטח שמיר היה מידע פנים על כניסתה הצפויה לנובל ,  כשניהלה מו"מ נפרד להשקעה בתפרון ועמדה ליהנות מעלייה של 80% במחיר המניה .  מבטח שמיר הגיבה מיידית בהצעה למגן להיכנס לנעליה בעסקה ולהסב לו את ההשקעה של 1.3 מיליון דולר בתפרון בתמורה להקצאה של 619 אלף מניות - ומגן נענה בחיוב .  בעקבות עסקת ההחלפה שנרקמה שלחה נובל מכתב שבו היא מזכירה שכתנאי לכניסתה כמשקיע לחברה הוסכם כי מבטח שמיר שבשליטת מאיר שמיר תהיה חלק מגרעין השליטה בחברה ,  ושאם תנאי זה לא יקוים עלול ההסכם כולו להתבטל .  מרידור מסביר שטענותיו של מגן מופרכות ועלולות לסכן את יישומה של תוכנית ההבראה ,  כולל השגת אשראי נוסף מהבנקים והכנסת משקיע אסטרטגי ,  שעשוי להיות בעבור תפרון מה שהיה המשקיע איציק דבח להתאוששותה של חברת הטקסטיל דלתא .  צירופה של נובל כמשקיע לתפרון עשויה להגדיל בעסקה אחת את הכנסותיה של תפרון ב-30 מיליון דולר בשנה בתחום הליבה של פעילותה ,  ולהיות חלק משמעותי מתוכנית ההבראה של החברה משום שלא ניתן לבסס אותה רק על קיצוץ בהוצאות .  לדברי מרידור ,  בעליה של נובל חששו להשקיע בחברה ציבורית ובישראל מבלי שיהיה משקיע עוגן שמוכר לבנקים ומקובל עליהם .  מרידור מסביר שמחיר המניות בהקצאה לנובל נקבע כשהמניה נסחרה במחיר של 1.5 דולרים ,  כשתוכנית ההבראה היתה בעיצומה וכשהסיכון לנובל ולמבטח שמיר היה גבוה .  מרידור מציין שההשקעה של מבטח שמיר ובעלי מניות נוספים היתה תנאי מבחינת הבנקים להגדיל את האשראי לחברה ,  ושאם העסקה לא תצא לפועל - יהיה צורך בסביב קיצוצים נוסף שיפגע בסיכוייה של החברה לצמוח .
 
נובל הקנדית מבהירה :  נבטל את ההשקעה בתפרון - אם מבטח שמיר לא תהיה חלק ממנה
חברת הטקסטיל הקנדית מתנגדת להצעת מבטח שמיר להסב השקעה של 1.3 מיליון דולר בחברת תפרון למשקיע הפרטי דני מגן שטוען כי העסקה נעשתה בתנאים מיטיבים למבטח

