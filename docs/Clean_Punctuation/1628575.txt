מה קורה בין הנגיד לשר האוצר ? 
מסתבר שסטנלי פישר ויובל שטייניץ לא מסכימים על דבר :  החל מהפחתת המיסים וכלה בדיוקנאות על השטרות החדשים .  בכיר בבנק ישראל : " הנגיד ג'נטלמן אבל גם הוא יגיב "
 ביום רביעי שעבר ,  בין שבע לשמונה בבוקר ,  בדרכו מהרצליה לירושלים ,  קיבל הנגיד סטנלי פישר טלפון משר האוצר יובל שטייניץ . " סטנלי ",  אמר השר , " החלטתי להוריד את המע"מ ב 0.5% ,  ל 16% .  רציתי לעדכן אותך לפני פרסום ההודעה בתקשורת ". 
פישר ,  כדרכו הג'נטלמנית ,  בירך את השר על ההחלטה .  ואולם בבנק ישראל יש הטוענים כי שר האוצר היה צריך להתייעץ עם הנגיד לפני קבלת ההחלטה ,  ולו לשם הנימוס והסדר הטוב . " בכלל ",  אומרים בבנק , " בזמן האחרון אנחנו קוראים ושומעים בתקשורת יותר מדי פעמים על מקורות אנונימיים באוצר התוקפים את הנגיד או את הבנק .  אנחנו לא נוהגים להשיב להתקפות אנונימיות ,  אבל שיהיה ברור ההתנהגות הזו לא עושה טוב ליחסים בין הצדדים ".  
" לא צריך להיות גאון כדי להבין מי עומד מאחורי הפרסומים האלה גם הנגיד יודע במי מדובר ",  אומר בכיר בבנק ,  ומוסיף : " אין כל סיבה למתח בין האוצר לבנק ישראל היום .  אנחנו נוהגים בממלכתיות .  חילוקי דעות ניתן וצריך לפתור בבית .  נכון שהנגיד הוא ג'נטלמן ,  אבל בשלב כלשהו גם הוא יכול להחליט להגיב ". 
האוצר ובנק ישראל מנהלים יחדיו את כלכלת המדינה .  האוצר אחראי על הצד הפיסקלי ,  כלומר על ענייני המיסוי והתקציב ,  ואילו בנק ישראל עוסק בצד המוניטרי ,  כלומר בהיצע הכסף ובגובה הריבית .
 קיומן של מחלוקות ושל תחרות בין הגופים האלה הוא טבעי למדי .  הנגיד סבור ,  למשל ,  כי אגף שוק ההון ,  הביטוח והחיסכון צריך לעבור מהאוצר לבנק ישראל .  הוא הביע לא פעם את רצונו זה בתקשורת .  שר האוצר מצדו סבור כי האגף חייב להישאר באוצר .  ראש הממשלה ,  בנימין נתניהו תומך בעניין הזה בעמדתו של שטייניץ .
 נתניהו גם בירך על המינוי של פרופ' עודד שריג לראשות האגף בסוף דצמבר .  פישר לא התבטא עד כה בעניין מינוי שריג גם לא בפורומים פנימיים בבנק ישראל .  ייתכן שגם הוא הבין כי המינוי של אישיות מהקליבר של שריג סתמה את הגולל על רצונו לראות את האגף עובר לבנק ישראל .
 ההסלמה ביחסים בין בנק ישראל לאוצר מתרחשת על רקע סיום הקדנציה הראשונה של פישר כנגיד .  רבים סבורים ,  לא רק בבנק ישראל ובאוצר ,  שחוסר הבהירות סביב השאלה אם פישר ימשיך לקדנציה שנייה והדחיות החוזרות ונשנות של פרסום החלטתו בעניין פוגעות ביחסים בין שני הצדדים .
 פישר יסיים קדנציה בת חמש שנים ב 30 באפריל .  למרבה הפלא ,  למרות הזמן הקצר שנותר עד לסיום הכהונה ,  פחות מארבעה חודשים ,  פישר עדיין לא הודיע לראש הממשלה או לשר האוצר ,  וגם לא למקורביו בבנק ישראל ,  אם בדעתו להמשיך לקדנציה שנייה .
 כך ,  קובעי המדיניות אינם יודעים ,  זמן קצר לפני המועד הקובע ,  מי יהיה הנגיד ב- 1 במאי .  הם אינם יודעים אם עליהם לחפש מועמדים לתפקיד למקרה שפישר יחליט בסופו של דבר שאינו מעונין בקדנציה שנייה .  זאת ,  אף ששמות של מועמדים למשרה הנחשקת לא חסרים .  בורסת השמות כוללת בין השאר את הפרופסורים אבי בן בסט ,  ליאו ליידרמן ,  אביה ספיבק ואמיר ברנע ואת מנכ"ל האוצר היוצא ,  ירום אריאב .
 ראש הממשלה ,  שר האוצר והנגיד שומרים על שתיקה מוחלטת בעניין .  בכירים באוצר ובבנק ישראל אומרים כי הם מתקשים להבין את שתיקת הנגיד .  וכי מה במערך שיקוליו יכול להשתנות עד 30 באפריל ,  הם אומרים .  משיחות עם גורמים מעורבים ומקורבים עולה כי עד כה לא נערכה כל שיחה בין פישר לראש הממשלה או בין פישר לשר האוצר בעניין .  קרוב לוודאי שאם פישר היה אומר לאחד מהשניים כי הוא מעונין בקדנציה שנייה ,  העניין היה נסגר תוך דקות ספורות .  אבל פישר ,  כך נראה שומר את שיקוליו לעצמו .
 הנגיד לא אוהב שעיתונאים שואלים אותו בעניין הזה .  בשנים האחרונות נשמעו הערכות שלפיהן אם פישר ,  67 ,  היה מקבל הצעה לתפקיד מרכזי יוקרתי בארה"ב הוא לא היה מהסס לעזוב את בנק ישראל בעקבותיה .  הנגיד אמר בעבר כי המרחק משלושת ילדיו ומנכדיו ,  החיים בארה"ב ,  קשה לו .  גם מרבית חבריו של פישר מתגוררים מעבר לאוקינוס .  מקורבים מספרים כי אשתו ,  רודה ,  מרבה לנסוע לארה"ב ,  מה שמותיר אותו לא פעם בודד בישראל .
 ההערכה המקובלת היא שפישר היה מעדיף ,  אם היה הדבר אפשרי ,  להתחייב לקדנציה מקוצרת ,  ואולם שר האוצר כבר אמר בעבר שיש לקיים את חוק בנק ישראל ,  שלפיו אורכה של קדנציה הוא לא פחות מחמש שנים .  קדנציה מקוצרת היתה מאפשרת לפישר להשתלב בעתיד בתפקיד יוקרתי ומשפיע בארה"ב ,  קדנציה שלמה היא תקופה ארוכה מדי ,  ותקשה עליו לתכנן תפקיד נוסף בקריירה .
 פורמלית ,  האנשים שקובעים מי יהיה הנגיד הם ראש הממשלה ושר האוצר ,  כשנשיא המדינה הוא שממנה אותו לתפקיד .  על המינוי של פישר לנגיד החליטו ראש הממשלה אריאל שרון ושר האוצר דאז ,  נתניהו .  כשיש חילוקי דעות בעניין ,  ראש הממשלה הוא הקובע .  במקרה הידוע של המחלוקת בין ראש הממשלה אהוד ברק לשר האוצר אברהם  ( בייגה )  שוחט בנוגע למינוי של דוד קליין לנגיד ,  למשל ,  ברק פעל בניגוד לדעתו של השר שוחט .
 לפני כשבועיים הופתעו שטייניץ ופישר לקרוא באתר TheMarker ידיעה שמקורה בסוכנות הידיעות האמריקאית בלומברג שלפיה שטייניץ אמר כי ניתן למצוא מחליף טוב לכל אדם גם לנגיד .
 הפרסום הגביר את המתח בין שני האישים .  שטייניץ טען בתגובה כי משמעות דבריו בשיחה עם כתבי בלומברג עוותה .  לדבריו ,  הוא נשאל שוב ושוב מה יקרה אם פישר לא ירצה להיות נגיד ותשובתו היתה : " ניתן למצוא מחליף לכל נושא משרה ,  גם לרה"מ ,  גם לשר האוצר וגם לנגיד ".  לדבריו ,  לא היתה בתשובתו זו שום התרסה נגד פישר .  הנגיד כעס ,  אך סירב להגיב לדברים .  מקורביו אמרו אז : " קל להבין שהדברים לא גרמו להרבה נחת בבנק ישראל ". 
כששטייניץ נכנס לתפקיד שר האוצר ,  לפני כתשעה חודשים ,  אחד המהלכים הראשונים שלו היה ליזום פגישה בארבע עינים עם הנגיד .  כחלק מלקחי הכהונה של קודמו רוני בר-און הגיע שטייניץ להסכמה עם הנגיד על פתיחת דף חדש ביחסי האוצר והבנק .  לא עוד עימותים בתקשורת ,  הוחלט .  ויכוחים ,  אם יהיו ,  יפתרו בחדרי חדרים .  באוצר אומרים כי הם עצמם עמדו בהסכם ,  וכי הצד השני עמד בו בצורה חלקית בלבד .  כך למשל ,  אומרים שם ,  שר האוצר הבטיח לנגיד להעביר את חוק בנק ישראל החדש בממשלה ,  והוא קיים את הבטחתו זו .
 בלשכת שר האוצר איש אינו חולק על הטענה שפישר הוא כלכלן מהשורה הראשונה בעולם ושמעמדו הבינלאומי הוא נכס לכלכלת ישראל .  ואולם יש בירושלים הסבורים שבנק ישראל לא מתנהל כפי שהיה צריך להתנהל בענייני שכר ,  תפוקות בעבודה ,  מוסר עבודה ושכר .  לטענתם ,  עובדי הבנק מקבלים את השכר ותנאי העבודה הטובים ביותר בשירות הציבורי ,  אבל התפוקות שלהם אינן בהתאם .  מישהו היה צריך לעשות סדר בבנק ,  הם אומרים ולא עשה .
 שר האוצר חולק על עמדת בנק ישראל שלפיה אין להפחית כעת מסים ,  והדוגמה הטובה ביותר היא הפחתת המע"מ ב- 0.5% בשבוע שעבר ,  והתוכנית להפחיתו ב 0.5% נוסף במהלך 2010 .  קרן המטבע הבינלאומית  ( imf )  פירסמה באחרונה את הדו"ח השנתי שלה על כלכלת ישראל ,  ובו המלצה לישראל שלא להוריד מסים ב 2010 .  התומכים המובהקים במדיניות הפחתת המסים הם נתניהו ושטייניץ .  באוצר אמרו אז : " אנחנו יודעים מאיפה באה ההמלצה הזו של ה imf ". 
גם הוויכוח על זהות האישים שדיוקנאותיהם יתנוססו על שטרות הכסף החדשים לא הוסיף לאיכות היחסים בין האוצר לבנק ישראל .  שר האוצר אמר לנגיד כבר לפני כחצי שנה ,  בתחילת הדיאלוג שלהם בעניין ,  כי חייבת להיות אישה בין הדיוקנאות שיופיעו על השטרות ,  וכי עדיף להדפיס עליהם דמויות של יוצרים ולא של פוליטיקאים .  שטייניץ טען שיוצרים לא חסרים ,  ובסביבתו הועלו שמות כמו נעמי שמר ,  שאול טשרניחובסקי ,  רחל המשוררת ,  יהודה עמיחי וסשה ארגוב .
 הנגיד טען בתגובה כי לא מקובל ששר האוצר והנגיד מתערבים בזהות המונצחים על השטרות .  זו החלטה של ועדה מיוחדת בבנק ישראל ,  הוא אמר .  לאחר ששמע על ההתנגדות של משפחת מנחם בגין להדפסת דיוקנו על השטרות ,  החזיר הנגיד את ההחלטה להכרעת הוועדה .
 שלשום נפגשו הנגיד ושר האוצר בארבע עיניים .  מדובר בפגישת עבודה קבועה ביניהם ,  הנערכת אחת לשבוע-שבועיים .  בנוסף ,  שני האישים מדברים בכל שבוע כמה פעמים בטלפון .  מן הסתם נעשה בפגישה שנערכה שלשום ניסיון להתגבר על חילוקי הדעות ביניהם .  ואולם שני האישים מסרבים למסור פרטים על תוכן השיחות בארבע עינים בינהם .
 פישר צריך לקבל החלטה .  קרוב לוודאי שמה שיחליט ,  לכאן או לכאן ,  הוא שיהיה .  כל דחייה בהודעת הנגיד תפגע בהליך המינוי של הנגיד הבא פישר או מחליפו ,  ועלולה להביא להמשך ההידרדרות ביחסי אוצר-בנק .
 
מה קורה בין הנגיד לשר האוצר ? 
מסתבר שסטנלי פישר ויובל שטייניץ לא מסכימים על דבר :  החל מהפחתת המיסים וכלה בדיוקנאות על השטרות החדשים .  בכיר בבנק ישראל : " הנגיד ג'נטלמן אבל גם הוא יגיב "
 
