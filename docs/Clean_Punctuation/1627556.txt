כל אחד  " כוכב נולד "
 העשור האחרון ,  אותו שלחנו לדרכו אמש במסיבות רוויות אדי אלכוהול ,  העלה את הציפייה לסיפוק מלא ומיידי של כל מאוויינו למדרגת זכות אדם יסודית המעוגנת במגילת זכויות האדם של מגזינים נוצצים .  זכות האדם החדשה היא הזכות למימוש מיידי של חלומות וללא מאמץ .
 כולנו שבויים באשליה שכל אחד יכול להיות  " כוכב נולד "  ולדלג בקלילות מעל המסלול המפרך של פיתוח כישרון אמנותי ושכנוע עולם ערל בבשורתו .  כל אחד יכול להתעשר בן לילה אם רק ימצא פטנט אינטרנטי או פיננסי .  כל אחד יכול לעשות עשרה תרגילים פשוטים ביום ולזכות באושר מיידי .
 תנ"ך חדש נולד בעשור זה  - " הסוד ".  כשהוא עטוף באוסף שטויות פסאודו ? מדעיות ,  הצליח  " הסוד "  לשכנע מיליוני אנשים שדי בכך שהם מאוד מאוד  ( אבל באמת מאוד מאוד )  ירצו להיות עשירים/חכמים/יפים/רזים/בריאים/מאושרים - וזה יקרה .  תזה נהדרת ,  חסינה להפרכה מדעית ,  מבהירה שאם זה לא קרה - סימן שמאמיני  " הסוד "  לא באמת מאוד מאוד רצו .  
התמכרנו לגרסאות אינסטנט מדוללות של החלום האמריקני .  מעט הערכים החיוביים שעוד היו מזוהים בעבר עם החלום האמריקני - עבודה קשה ,  התמדה ויוזמה - נזרקו הצידה ואף הפכו למושא לבוז .  עבודה קשה ,  סבלנות והתמדה נתפסו כערכים יאים לאנשים אפורים ומשעממים עם שאיפות בינוניות שלא הצליחו להתקבל ל"כוכב נולד "  או ל"הישרדות ". 
רוב ההורים אינם מעזים להסביר לילדיהם שכדי להגשים את חלומותיהם ,  הם יצטרכו לעבוד קשה ואולי גם לשבוע מרורים ואכזבות בדרך .  הם משתפים פעולה עם האשליות המציפות את ילדיהם מכל עבר ומעדיפים לבנות עבורם עולם של סיפוקים מיידיים ,  נענים לכל דרישה של ילדיהם כאלוהים של דיסנילנד .  הם מגדלים ילדים שעתידים לחוות תסכול כשיגלו שהחיים לא נותנים מענה מיידי לכל ציפיותיהם .
 אך גם לנו ,  הבוגרים ,  לא נותר עוד מי שמוכן לספר את האמת .  תוכניות הטלוויזיה וכתבות השער במגזינים הנוצצים לא מספרות לנו על מיליוני החולמים המגיעים להוליווד ,  רצים מאודישן לאודישן ,  מאמינים בעצמם ,  עובדים קשה ,  ולמרות זאת מוצאים את עצמם לאחר שנים של ניסיונות - אנשים מבוגרים ,  מרירים לעיתים ,  ללא עבודה מסודרת ,  ללא חסכונות ,  עדיין מידפקים על דלתות של חברות הפקה .  המגזינים הכלכליים לא מדווחים על שלל היזמים שהאמינו שיש להם את הרעיון המנצח שיעשה אותם עשירים בן לילה ,  ומאחוריהם כבר 20 שנים שהם נודדים מסטארט ? אפ כושל אחד לשני וצוברים תסכולים .  גם הם ניסו ,  היה להם רעיון לא פחות טוב מאחרים ,  הם האמינו ורצו - ובכל זאת זה לא קרה .  זה תחום רווי סיכונים ,  מה שאומר שיש בו לא רק הצלחות ,  אלא גם אינספור כישלונות .  
כולנו קורבנות של  " הטיית בחירה "   ( Selection bias )  .  אנחנו לומדים רק מן המצליחים ואוטמים את אוזנינו לבעלי הניסיון המר .  אנחנו מסיקים מסקנות שטחיות רק על סמך ניסיונם של אלו שדרכם צלחה ,  וכשאנחנו רצים ליישם אותן בשטח אנחנו מופתעים ומתוסכלים ש"המתכון "  לא עובד עבורנו .
 אומרים שהאנשים היחידים שיודעים להעריך נכונה את סיכויי המימוש של חלומות הם אלה הסובלים מדיכאון קליני .  אין צורך להגיע עד לשם :  כולנו זקוקים לאשליות כדי להמשיך לנווט את חיינו .  התקווה היא הבסיס לאנושיותנו .  אבל בין זה לבין הדרישה המוחלטת שנקבל את כל מבוקשנו כאן ועכשיו יש מרחב לשפיות .  על כן נחליט שבעשור הזה נרסן את התלהבותנו ונישא תפילה כאותו מתפלל שביקש  " אנא אלי ,  למד אותי סבלנות - עכשיו !  "
 
כל אחד  " כוכב נולד "
 nan
