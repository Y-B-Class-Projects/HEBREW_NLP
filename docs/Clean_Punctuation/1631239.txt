מתקפה - וזו רק ההתחלה
 >  >  המתקפה הספקולטיבית של משקיעים פיננסיים זרים על ישראל פרצה אתמול שוב מהסביבה הסגורה של חדרי המסחר אל עבר התודעה הציבורית .  בתוך פחות משלוש שעות צנח שער הדולר ב-1% מול השקל ,  ושערו היציג חצה את רף ה-3.7 כלפי מטה - ל-3.682 שקלים .  רמה זו מייצרת מבטי דאגה בבנק ישראל ובמשרד אוצר ועוויתות חרדה בקרב המנכ"לים ומנהלי הכספים של חברות יצואניות .  המציאות אכן מעוררת השתאות :  מתחילת 2010 כמעט בכל יום מסחר מוצף שוק המטבע הישראלי בהוראות של מכירת דולרים וקניית שקלים ,  כמעט כולן של בנקים וקרנות גידור זרות ובהיקפים של מאות רבות של מיליוני דולרים מדי יום .  זו ללא ספק מתקפה ספקולטיבית כוללת על שוק המט"ח הישראלי .  אלא שהיא לא נגד המדינה ,  כי אם בעד המטבע שלה .  מתברר שהספקולנטים הזרים חושבים שהשקל יתחזק מול הדולר - ולכן הם קונים אותו .  בשבוע שעבר התערב בנק ישראל בשלושה מתוך חמישה ימי מסחר ,  ורכש חלקים נכבדים מהיצעי המט"ח של הזרים - בהיקף של 600-800 מיליון דולר - ובדרך זו מיתן את ירידת הדולר .  אתמול ,  לעומת זאת ,  עקב בנק ישראל בדריכות אחרי המסחר אבל החליט לא להתערב .  היצעי המט"ח של הזרים הציפו את חדרי המסחר של הבנקים - והדולר צנח .  מדוע בנק ישראל לא רכש אתמול דולרים ,  אף ששער השקל עלה הרחק מעל לרמות שבהן בחר להתערב בשנה האחרונה ,  ואפילו בשבוע שעבר ?  רק לנגיד סטנלי פישר ולאחראי על המט"ח בבנק ישראל בארי טאף יש תשובה לשאלה הזו .  ואולם הערכות בשוק הן שהבנק נרתע מלפעול על פי נוסחה קבועה שפוצחה על ידי הפעילים .  בשוק חושבים שבנק ישראל מבקש להכניס ממד נוסף של אי ודאות ללבם של הסוחרים ,  או כפי שאמר מנהל בכיר בחדר עסקות בנקאי : " אולי בנק ישראל יקנה במועד אחר ,  כשאף אחד לא מחכה לו ".  אבל מה רוצים הזרים מישראל ?  האם הם החליטו להרע לנו על ידי פגיעה בשער הדולר וביצוא ?  האם עומדים מאחורי הבנקים שמוכרים את הדולרים אינטרסים של אויבים ?  התשובה שלילית :  איש אינו זומם לפגוע בישראל ,  ולמעשה הזרים כלל אינם חושבים עלינו .  מה שקורה הוא שרבים מהמשקיעים הגדולים בעולם התאהבו באסטרטגיה פיננסית המכונה  " קארי טרייד ":  לוקחים אשראי במטבע בריבית נמוכה ,  משקיעים אותו במדינה עם מטבע בריבית גבוהה יותר ,  ומקווים לגרוף גם את הפרש הריבית וגם רווחי הון אם  " מטבע המטרה "  מתחזק .  המשקיעים ,  בעיקר קרנות גידור ,  לא עושים את זה במטבע מסוים ,  אלא בסלי מטבעות :  לוקחים אשראי בדולרים ,  יינים ופרנקים שווייציים ,  ומשקיעים את התמורה בסל הכולל אג"חים ופיקדונות של אוסטרליה ,  מקסיקו ,  ניו זילנד ,  ברזיל ,  אינדונזיה ,  טורקיה - וגם ישראל .  כמו שנהוג להגיד במאפיה :  זה לא אישי - זה הכל ביזנס .  המתקפה הספקולטיבית לטובת השקל אולי אינה מיועדת לפגוע בישראל ,  אבל קארי טרייד היא אסטרגיה שעושים עם מינוף של אלפי אחוזים והרבה מאוד כסף ,  כדי שהפרשי ריבית של אחוזים בודדים יהפכו לרווחים גדולים ,  ולכן היא מטלטלת את שער החליפין שלנו .  התוצאה :  המשק רועש ,  היצואנים זועקים ,  חברי כנסת ממהרים להציע נוסחאות וחוקים לעצירת הספקולנטים ,  וקובעי המדיניות אובדי עצות .  הבעיה היא עקרונית :  קארי טרייד מסומנת על ידי רבים - הכלכלן נוריאל רוביני הוא אחד מהם - כתופעה שתאפיין את כל 2010 ,  ולכן אפשר להעריך שהביקוש הפיננסי לשקלים יימשך עוד חודשים ארוכים .  גם מרבצי הגז שנמצאו במימי ישראל נכנסים למשוואה ,  ופועלים גם הם לחיזוק השקל .  בסופו של דבר ,  אנחנו קורבנות של ההצלחה של עצמנו :  הצמיחה החזקה יחסית למדינות המערב ,  החוב הנמוך ,  הריבית העולה והנתונים הטובים של המשק הישראלי מושכים את הספקולנטים הזרים - ומביאים עלינו מטבע חזק .  האם אפשר לעשות משהו ?  כן ולא :  רכישות מט"ח של יותר מ-30 מיליארד דולר על ידי בנק ישראל בשנה וחצי האחרונות ודאי תמכו במשהו בשער הדולר ,  אבל התרופה היתה זמנית ועתה הוא שוב יורד במהירות .  מסים ?  ברזיל ומדינות אחרות ניסו להטיל מס על זרמי הון ספקולטיביים ,  אבל התחזקות המטבע שלהן לא נעצרה .  כנראה שבמשק פתוח כמו שלנו קשה מאוד ,  ואולי בלתי אפשרי ,  לקבוע את מגמת שער החליפין לאורך זמן ,  והשוק הוא שיחליט מהו השער הנכון של השקל .
 
מתקפה - וזו רק ההתחלה
nan
