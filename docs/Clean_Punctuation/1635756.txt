לעורכי דין מותר לשקר 
מערכת המשפט
 >  >  מנסחי סעיף 34 לכללי האתיקה המקצועית של לשכת עורכי הדין העניקו לו את הכותרת  " איסור הטעיה ",  אך בחלקו השני נכתב : " לא יעלה עורך דין ,  בין בעל פה ובין בכתב ,  טענה עובדתית או משפטית ביודעו שאינה נכונה .  האמור בסעיף קטן  ( א' )  אין בו כדי למנוע הכחשה בכתב של טענות בהליך אזרחי ,  או כפירה בעובדה בהליך פלילי ".  במלים אחרות ,  כללי האתיקה המקצועית של לשכת עורכי הדין מתירים לעורך דין לשקר לבית המשפט ,  אך בסייגים החגיגיים הבאים :  כל עוד הדבר בא כהכחשת טענה בהליך אזרחי או ככפירה בעובדה בהליך פלילי .  ייאמר מיד ,  סייגים אלה הם סייגי סרק .  המשפט הוא שדה קרב ,  ובמסגרת זו כל עוקצן של טענות משפטיות וכל משמעותן המעשית טמונים בטיב התמודדותן עם טענות שכנגד ,  קרי בהכחשת טענות נגדיות אלה ,  בין אם הן משפטיות ובין אם הן עובדתיות .  מתן היתר לעורך דין לשקר בהכחשתו טענות נגדיות אינו אלא מתן היתר לשקר בכל מלאכתו המשפטית ,  ככל שיש בה ממש .  סעיף 34 מתיר לעורך הדין להציג שקרים בפני גורם נוסף ,  שלישי ,  בעל חשיבות מסוימת בשדה הקרב המשפטי :  בית המשפט .  בכך פוגע סעיף 34 קשות הן בעשיית הצדק ,  הן בחובת הנאמנות של עורך הדין כלפי בית המשפט ,  והן במעמד עורך הדין בעיני הבריות .  יש מידה רבה של צביעות במלחמתם המוצהרת ואף הרעשנית משהו של גורמים בצמרת לשכת עורכי הדין למען  " כבודו של עורך הדין ",  שעה שאותה לשכה עצמה מתירה מפורשות לעורך הדין לרמות את בית המשפט .  היתר מכוער זה פוגם בכבודו של עורך הדין הרבה יותר מאשר סוגיות כגון משך התמחותו ,  טיב בחינת הסמכתו וטיב התבטאותו בכתב .  על סוגיות אלה מוציאים ראשי הלשכה את כל רוחם במאבקם למען כבוד עורך הדין ,  ובד בבד משלימים עם הכשר סטטוטורי מטעמם להולכת בית המשפט שולל על ידי עורך הדין .  מבט אל שיטות משפט אחרות בעולם המערבי מלמד כי אין בהן אח ורע לכלל ישראלי קלוקל זה ,  ואיסור ההטעיה שהן קובעות הוא חד משמעי ונטול סייגים .  כך ,  קוד ההתנהגות לעורכי דין באיחוד האירופי קובע בלשון ברורה : " עורך דין לעולם לא ייתן ביודעין אינפורמציה כוזבת או מטעה לבית המשפט ".  קוד האחריות המקצועית של עורך הדין במדינת ניו יורק אוסר אף הוא על עורך הדין במהלך ייצוג בפני בית המשפט  " להציג ביודעין טענה כוזבת ,  בין עובדתית ובין משפטית ".  מרשים מכולם בעניין זה הוא קוד ההתנהגות של לשכת עורכי הדין בבריטניה ,  שמרחיב וקובע כי  " לעורך הדין יש חובה עליונה כלפי בית המשפט לפעול באופן בלתי תלוי למען מטרות הצדק :  הוא חייב לסייע לבית המשפט בעשיית הצדק ואסור לו לרמות או להטעות ביודעין או ברשלנות את בית המשפט ".  יש למחוק לאלתר את סעיף 34  ( ב' )  לכללי האתיקה המקצועית של לשכת עורכי הדין .  הכותב הוא עורך דין

לעורכי דין מותר לשקר 
מערכת המשפט

