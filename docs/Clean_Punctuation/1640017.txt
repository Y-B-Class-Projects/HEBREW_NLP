משבר קבוצתי
חברי קבוצת הרכישה של בניין בצפון תל אביב חשבו כי הם עושים את עסקת חייהם .  ארבע שנים אחרי ,  הם שקועים במחלוקות שהביאו אותם באחרונה לבוררות
בעוד כחודשיים עתידים 41 חברי קבוצת רכישה של בניין בן 11 קומות בשכונת כוכב הצפון בתל אביב להיכנס לדירותיהם החדשות .  סיבה למסיבה ?  לא בטוח .  ארבע שנים ,  לאחר שרכשו את הקרקע ,  הבניין עדיין לא הושלם ,  וחברי הקבוצה מוצאים עצמם בתחילתו של הליך בוררות בעקבות מחלוקות כספיות קשות .  למרות שהבניין כמעט מוכן ,  גם כיום לא ברור כמה ישלמו עבור דירותיהם .  
 כמה מחברי הקבוצה טוענים כי המחיר הסופי של הדירה גבוה בהרבה מההערכות הראשוניות וכי לוחות הזמנים התמשכו הרבה מעבר למצופה . " היום לא הייתי נכנס לשום קבוצת רכישה ",  אומר אחד מהם ,  והוא לא היחיד .  
מקרה זה אמנם נקודתי ועדיין נמצא בשלבי בוררות ראשוניים ,  אבל הוא ממחיש בצורה דרמטית את הבעיות שבהן עלולים להיתקל חברים בקבוצות רכישה - החל במחירי הדירות ,  שאינם ברורים עד תום הפרויקט ממש ,  דרך האינטרסים המנוגדים לעתים של חברי הקבוצה ,  טענות על התנהלות מארגני הקבוצה לרבות עמידה בתכנון המקורי ,  ועד למועד מסירת הדירות .  
מדובר בקבוצת רכישה שהתגבשה ב-2006 לצורך הקמת מבנה ברחוב מאיר יערי 23 בכוכב הצפון .  כמה מחברי הקבוצה הם דמויות מוכרות ,  בהם שמעון הייבלום ,  לשעבר מנכ"ל חברת סולל בונה ,  המשמש כיום חבר בוועד המנהל של הקבוצה ,  מהנדס עיריית מודיעין לשעבר ,  עזרא לוי ,  ושחקן הכדורסל לשעבר מולי אבישר שרכש לשתי בנותיו דירות 5 חדרים בקומה החמישית .  
בניגוד לקבוצות רבות המתגבשות כיום ,  רבים מחברי הקבוצה רכשו דירות למטרת מגורים ,  ולא כהשקעה ,  מתוך הבנה כי באפשרותם לחסוך בכך כסף רב .  באותם ימים איש מהם לא שיער כמה זמן ומאמץ יהיה עליו להשקיע בעבור חיסכון זה .  
את הקבוצה אירגנו האחים עו"ד יצחק חג'ג' ועידו חג'ג' ,  שאחראים כיום למספר רב של קבוצות רכישה באזור תל אביב ,  ונחשבים למובילים בתחום .  עידו חג'ג' אף רכש את אחת מדירות הפנטהאוז בקבוצה ,  וכן אחותם ,  כינרת סמית ,  רכשה דירת 5 חדרים .  לדברי מספר חברים בקבוצה עמם שוחחנו ,  המארגנים העריכו כי מחירי הדירות יהיו נמוכים ב-20% ממחירי השוק של 2006 .  חברי הקבוצה התלהבו תחילה מהחיסכון המובטח ,  אבל בהמשך הבינו כי יש לצדו גם סיכונים .  
אחת הסוגיות הרגישות בכל קבוצת רכישה היא תמחור הדירות ,  על רכיביהן השונים :  קרקע ועלויות בנייה .  הנוהל הוא לערוך טבלת איזון ,  שבה ייקבע מה חלקו של כל חבר בקבוצה במחיר הקרקע ובעלויות הבנייה - על סמך חלקו היחסי בזכויות הבנייה .  
זמן קצר לאחר תחילת הבנייה בפועל ב-2008 החלו בעיות בקבוצה ,  לאחר שכמה חברים החלו לטעון כי הבניין נבנה באופן שונה מהתכנון המקורי .  חברים אלה טענו כי חלק מהדירות גדולות יותר מהתכנון בעוד שאחרות קטנות יותר .  מה שבטוח הוא שהבניין נבנה עם זכויות בנייה גדולות יותר מאשר התכנון המקורי ,  ואולם לא ברור עדיין למי הן שייכות .  כתוצאה מכך ,  לטענת רוכשים ,  הסכמי השיתוף המקוריים וטבלאות האיזון המקוריות ,  שעליהם חתומים חברי הקבוצה ,  אינם נכונים .  
אחד מחברי הקבוצה ,  שביקש להישאר בעילום שם ,  מספר : " קצת אחרי שהקבוצה החלה לפעול צצו הרבה שאלות בנוגע להרכב הדיירים ובנוגע לתמהיל הדירות .  היו שמועות על שינויים בפרויקט .  על אף שלא תמיד קיבלנו תשובות ,  הדברים המשיכו להתקדם - עד ליום שבו אחד מחברי הקבוצה ,  עזרא לוי ,  שהיה חבר בוועד המנהל של הקבוצה ,  הביא כמה מהחברים לאתר הבנייה .  זה היה כשהבניין היה בגובה 5 או 6 קומות .  הוא הראה לנו את השינויים שנעשו ,  מול מה שידענו על הבניין שלנו ".  
לדבריו ,  מדובר בשינויים משמעותיים ;  החברים ידעו כי בבניין ייבנו שלושה פנטהאוזים ,  כשבפועל נבנו שניים בלבד .  כמו כן ,  לרבים נודע לראשונה ,  לפי עדותם ,  שבבניין שלהם קיימות שתי דירות גן  ( אם כי בתוכנית הבנייה שהוגשה לעירייה הדירות קיימות - ג"ל )  .  על פי כמה מהטענות ,  שטח משותף של כ-700 מ"ר הוצמד לשתי דירות הגן ,  שלא בהסכמת חברי הקבוצה .  
לדברי כמה מהחברים ,  גם שטחים תת-קרקעיים שהיו מיועדים לשמש מחסנים הוצמדו לדירות הגן - מה שהביא להפחתה במספר המחסנים בפרויקט .  
בנוסף ,  לטענת כמה מחברי הקבוצה ,  הם גילו כי שטחי הדירות שלהם השתנו תוך כדי הבנייה .  לאחר בדיקה שביצע שמאי אותו שכרו מספר דיירים ,  התבררו לטענתם השינויים . " לכמה מהדיירים השתנה שטח הדירה לעומת מה שהובטח .  בכמה מהמקרים הוחסרו שטחים ובאחרים הדירות גדלו ",  מעיד חבר בקבוצה . " במקרה שלי הוחסרו 3 מ"ר ויש דירות שהוחסר בהן יותר .  מצד שני ,  יש דירות שגדלו ב-10 מ"ר ",  מספרת רו"ח ענת בביץ ,  אחת מחברות הקבוצה .  
המתיחות הביאה לכך שלפני כמה חודשים הודח הוועד המנהל של הקבוצה ,  שבו כיהן גם עידו חג'ג' ,  ומונה ועד חדש ,  שאחד מראשיו ,  הייבלום ,  מבקש לפרוש מתפקידו בימים אלה .  לאור המחלוקות הקשות החליטו חברי הקבוצה לפנות לבוררות .  פגישה ראשונה התקיימה לפני כשבועיים ,  בראשות השופטת בדימוס צפורה ברון שמונתה לשמש בוררת בסכסוך .  נכחו בפגישה מספר חברים מהקבוצה ,  עורכי דין של חברים אחרים וכן עו"ד יצחק חג'ג' המשמש נאמן של הקבוצה .  
בפרוטוקול הדיון שהגיע לידי TheMarker מודה עו"ד יצחק חג'ג' כי זכויות הבנייה בבניין גדלו מאז נחתם הסכם השיתוף המקורי מול חברי הקבוצה : " אין חולק שהבניין בפועל נבנה עם יותר זכויות מכפי שיש בחלוקה שמוצגת בהסכם השיתוף .  המחלוקת היא בעיקר למי שייכות זכויות אלה וגם אם הן שייכות לקבוצה ".  
בתגובה המופיעה בפרוטוקול אמר עו"ד שאול ברגרזון ,  המייצג שמונה מחברי הקבוצה : " אם יש עמדה שטוענת כי הזכויות שנוצרו אינן שייכות לקבוצה ,  הייתי מבקש לדעת מי טוען את הטענה הזו ,  מי מייצג אותה ומה מהות הטענה ".  בסיומה של הפגישה הוחלט כי בתוך 15 יום ייעשה הליך של גילוי מסמכים .  
שוחחנו עם כמה חברים בקבוצה ,  שאינם קשורים זה לזה ולאו דווקא עם אותם אינטרסים ,  אבל כולם תמימי דעים בנוגע לדבר אחד :  מחירי הדירות שישלמו יהיו גבוהים במאות אלפי שקלים מההערכות הראשונות שהשמיעו בפניהם המארגנים ב-2006 עת התגבשה הקבוצה .  
את מרביתו של הפער הם מסבירים בשינויים בתוכנית הבנייה .  לדברי אחד מהם ,  שביקש להישאר בעילום שם ,  כשהוא נכנס לקבוצה ההערכות דיברו על מחיר של 1.9 מיליון שקל בעבור דירת 5 החדרים שלו .  כיום ,  הוא מעריך שהדירה תעלה 2.3-2.4 מיליון שקל .  לדברי בביץ ,  הפער בין הערכת מחיר המיני-פנטהאוז שקנתה בקומה העשירית בתחילת הדרך לבין המחיר הסופי הוא כ-800 אלף שקל .  
כל חברי הקבוצה שעמם שוחחנו אמרו כי הובטח להם מחסן בבניין ,  אלא שבפועל לא נבנה מחסן לכל דירה ,  ולכן חלק מהדיירים ייאלצו להיכנס לדירות בלי מחסן .  
לפחות שלושה דיירים שעמם דיברנו סיפרו על עיכובים משמעותיים באכלוס הפרויקט . " כשנכנסתי לקבוצה ,  בתחילת 2006 ,  ההערכות היו כי האכלוס יתבצע בתוך שנתיים-שנתיים וחצי .  בפועל ,  האכלוס יתבצע במקרה הטוב בסוף מארס הקרוב ",  אומרת בביץ .  חבר אחר בקבוצה טוען כי ידע שהאכלוס צפוי לקיץ 2009 .  
המפגש אצל הבוררת ברון לא הביא להפגת המתיחות והחשדנות .  במייל ששלחה בביץ לפני כמה ימים לחברי הקבוצה נכתב : " למיטב ידיעתי ,  המפקחת מטעם הבנק עשתה טבלת איזון חדשה המצויה בידי הוועד כבר יותר מחודש ומשום מה לא עברה לידינו . 
" בכלל ,  האם מישהו ראה אי פעם את הדו"חות של המפקחת ?  הדו"חות האלה יוצאים מדי חודש ויש בהם מידע משמעותי על התקדמות הפרויקט ,  ובעיקר על ההוצאות ועל החריגה מהתקציב .  הוועד מקבל את הדו"חות .  מדוע לא הופצו לנו אף פעם ?  ",  תוהה בביץ .  
חברי הקבוצה מודעים להשלכות הכספיות של המאבק ביניהם : " עורכי הדין יעלו לנו עשרות אלפי שקלים וגם הבוררות עצמה תעלה כסף ",  אומר אחד מחברי הקבוצה .  
כמה כסף ?  בדיון שקיימה הקבוצה כמה ימים לפני הפגישה אצל ברון הזהיר עו"ד חג'ג' : " אם הבוררות תיעשה בצורה לא חכמה ,  עלותה יכולה להגיע למאות אלפי שקלים ".  עורך דין המעורב במחלוקת מוסיף : " הכסף לעורכי הדין בטל בשישים מול התחושות הקשות של חברי הקבוצה ,  שפשוט מרגישים רע עם כל הפרויקט שלהם ".  
ולסיכום ,  האם אותם חברים היו נכנסים שוב לקבוצת רכישה ?   " בחלומות הכי שחורים שלי לא חשבתי שניקלע למערבולת הזו .  אני לא מציע לאף אחד להיכנס כיום לקבוצת רכישה ",  אמר חבר בקבוצה .  
בביץ מצטרפת לדברים : " אם הייתי חוזרת אחורה לא הייתי נכנסת לקבוצת רכישה .  אני מתכוונת למכור את הדירה הזו וכבר קניתי דירה אחרת שלא בקבוצת רכישה ".  
מקבוצת חג'ג' נמסר : " קבוצת רכישה היא גוף שהינו יזם לכל דבר ועניין .  לעתים התכנון הראשוני שמבוצע על ידי הקבוצה משתנה ומותאם לאישור הרשויות .  בשל גיבוש הקבוצה בשלבים תכנוניים מאוד מוקדמים ,  לא היה כל תכנון למקרקעין ,  למעט תכנון רעיוני ולא מתואם מול רשויות ,  וכך אף נכתב והותרה פעמים רבות בהסכם השיתוף .  החלוקה הרעיונית היתה ל-41 דירות . 
" עם התקדמות התכנון מול הרשויות ,  נדרשו שינויים בהגשה .  מאחר שהיו חסרים שטחי שירות לבניין ,  לא התאפשר לבנות את קומת הקרקע על עמודים ,  ולכן שתי דירות בבניין ,  שטרם שווקו ,  שונה מיקומן לדירות גן .  כיוון שלא ניתן לבנות דירה בקומת קרקע ללא גינה ,  הוצמדו לדירות הגן גינות כמקובל .  על כל פנים ,  דירות הגן הן חלק מהתכנון הראשון המקורי שבוצע לאחר התארגנות הקבוצה ,  והדבר היה ידוע הן לוועד הקבוצה והן לקבוצה עצמה כבר משנת 2006 ,  והופיע בכל תוכנית ".  
לגבי הטענות על שינויים בדירות הגג נאמר : " בתוך פרק הזמן של תכנון הבניין ובנייתו ,  אושרה תוכנית ,  המאפשרת לדירות גג בלבד ניצול של מבנה על הגג בהיקף של 65% משטח הגג ,  במקום 23 מ"ר בלבד שמותר היה לבנות קודם לכן .  כמעט בכל עסקה זכויות הבנייה הנוספות ו/או העתידיות צמודות לדירות הגג .  גם כאן הוצמדו זכויות הבנייה הנוספות לדירות הגג ,  שאחת מהן של עידו חג'ג' והשנייה של משתתף אחר .  הסכם המשווק קובע מפורשות כי כל זכויות הבנייה הנוספות שייכות לדירות הגג ".  
לגבי הטענות שעלו בנושא המחסנים נאמר : " מעולם לא הובטח לכל דירה מחסן ".  באשר לתוספת המחיר לעומת ההערכות הראשוניות נאמר : " עלות הדירה התייקרה בכ-150 אלף שקל בממוצע ,  וזאת בשל עליית מחירי הבנייה באותה עת בעשרות אחוזים ".  
לגבי טענות לניגודי עניינים מצד הקבוצה נאמר : " הפרויקט הינו מהראשונים של קבוצת חג'ג' ,  ובהתאם מעורבים בו גורמים מקורבים רבים .  אין עם כך כל בעיה ואין כל ניגוד עניינים .  כל פעולות הקבוצה מלוות ונחתמות על ידי הוועד המפקח .  משעלתה טענה ביחס לדירות הגן ,  ייעץ עו"ד חג'ג' לפנות לבורר מוסכם וכך נעשה .  העיתוי של הקדמת הפרסום להחלטת הבורר אינו במקומו ומשתלב עם הכזב שבפרסום ". 

משבר קבוצתי
חברי קבוצת הרכישה של בניין בצפון תל אביב חשבו כי הם עושים את עסקת חייהם .  ארבע שנים אחרי ,  הם שקועים במחלוקות שהביאו אותם באחרונה לבוררות

