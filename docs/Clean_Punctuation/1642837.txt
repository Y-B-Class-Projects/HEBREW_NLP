האם האוצר והתמ"ת יעצרו את הפחתת מס החברות ? 
בתוך הכסף
 >  >  לראש הממשלה ,  בנימין נתניהו ,  יש כמה נושאים הקרובים ללבו .  אחד מהם הוא כמה זמן צריך כדי  " לסגור מרפסת ",  ולשם כך הוא כבר הציע רפורמה בוועדות התכנון והבנייה .  נושא אחר הוא רישותה של ישראל ,  לאורכה ולרוחבה ,  במסילות רכבת ,  ולשם כך כבר הציע נתניהו תוכנית להשקעה של 50 מיליארד שקל ברכבות .  הנושא השלישי הוא תוכנית הפחתת המסים ,  גם מס הכנסה וגם מס חברות ,  עד 2016 .  הניסיון מלמד שקשה מאוד לצאת נגד ראש הממשלה בשלושת הנושאים האלה .  ראו את הכישלון שחווה משרד האוצר בניסיון למנוע את תוכנית ההשקעה הגרנדיוזית ברכבות .  על רקע הכישלון הזה מעניין יהיה לבדוק אם יעז האוצר ,  הפעם בגיבויו של משרד התמ"ת ,  לצאת נגד ראש הממשלה בנוגע לתוכנית הפחתת המסים - הגם שייתכן כי מבחינה מקצועית יש חלופות מיסוי טובות ממנה .  שר האוצר יובל שטייניץ ושר התמ"ת בנימין בן אליעזר מינו לפני שבוע ועדה מקצועית לבחינת הטבות המס והמענקים הניתנים במסגרת חוק עידוד השקעות הון .  הוועדה הוקמה על רקע הביקורת הנוקבת שספג חוק עידוד השקעות הון במהלך השנים ,  וההערכות הכלכליות כי ההטבות הכספיות המחולקות במסגרתו אינן משיגות עוד את מטרתן - הגברת התחרותיות של התעשייה הישראלית בזירה הבינלאומית ופיתוח הפריפריה .  היקפו של חוק עידוד השקעות הון הוא כ-5.5 מיליארד שקל בשנה - מהם כ-5 מיליארד שקל משולמים כהטבות מס ,  וכחצי מיליארד במסלול מענקים .  על רקע הביקורת הגוברת עצר משרד האוצר בפועל את מסלול המענקים בחוק כבר ב-2006 .  כתוצאה מכך נצברו חובות גדולים כלפי חברות שעמדו בקריטריונים הקבועים בחוק אבל לא קיבלו את המענק המגיע להן .  הוועדה תצטרך לתת את דעתה לכך ,  ולהחליט אם המדינה משלמת את החובות הללו ,  מוחקת אותם או מוצאת דרך כלשהי לשלם רק את חלקם .  ההערכה היא כי הוועדה תבחן דרך  " לנקות את השולחן "  מחובות העבר ,  כדי שניתן יהיה לחדש את מסלול המענקים - הפעם עם דגש יותר כלכלי .  לא עוד מענק עבור השקעה בכל מפעל ,  אלא מענקים עבור השקעות חכמות בלבד .  דו"ח ועדת מקוב הפנה את תשומת הלב לכך שהתעשייה המסורתית בישראל ,  להבדיל מהתעשייה הטכנולוגית-עילית ,  סובלת מטכנולוגיה מיושנת .  במדינה היו רוצים מאוד לשדרג את התעשייה המסורתית בישראל בכך שיעודדו אותה - באמצעות מענקים - לבצע השקעות בחדשנות ,  ולא סתם במבנים ובברזלים .  לא ברור עדיין אם יימצא המנגנון שיאפשר זאת .  המסלול העיקרי בחוק שנשאר פעיל הוא מסלול הטבות המס ,  הניתנות בעיקר למפעלים הפועלים בפריפריה .  המטרה היתה לעודד בכך הקמת מפעלים באזורים דלילי התעסוקה של הפריפריה .  מטרה זו ,  כפי שהעידו לא מעט מחקרים כלכליים ,  לא הושגה .  נראה שיש לכך כמה סיבות .  סיבה מיידית היא שההטבה העיקרית בחוק - הפחתת מס חברות לשיעור של 25% בלבד - איבדה מתוקפה לאחר שמס החברות בכל ישראל עומד לרדת ל-24% החל בשנה הבאה .  שיעור ההטבה במס החברות ,  לפיכך ,  כבר אינו רלוונטי .  סיבה אחרת היא שכל מפעל בפריפריה זכאי להטבות ,  גם אם אין סיבה כלכלית לכך .  ואולם הסיבה העיקרית לכך שמטרת החוק לא הושגה היא שההבדלים בהטבות בין המרכז לפריפריה אינם גדולים מספיק ,  וגם אין כמעט יכולת להבדיל בחוק בין ענפים שונים .  למשל ,  אין יכולת להעדיף מפעלי היי-טק על פני מפעלי טקסטיל .  אפשר היה ליצור העדפה כזו לו היו מחליטים ,  למשל ,  כי מס חברות באזור המרכז יישאר 25% ,  ורק חברות בפריפריה ייהנו ממס מופחת של 19% .  לחלופין ,  אפשר היה לקבוע מס חברות של 25% לחברות בתחומים לא מועדפים ומס חברות של 19% למפעלי היי-טק מועדפים .  מקצועית ,  יש קולות בוועדה שהיו רוצים לבחון אפשרות שכזו  " למשחק "  עם מס החברות ,  רק שמשחק כזה מתנגש עם רצונותיו של ראש הממשלה - שהציע תוכנית להפחתת מס החברות ל-19% בכל ישראל החל ב-2016 .  אם יישמר מתווה המס ,  כפי שמציע נתניהו ,  היכולת לתמרץ חברות לעבור לפריפריה או להתמקד בענפים מסוימים תתמסמס כליל .  אם כך ,  עדיין לא ברור מה תעדיף הוועדה - את חוות דעתה המקצועית ,  או את רצונותיו של ראש הממשלה .
 
האם האוצר והתמ"ת יעצרו את הפחתת מס החברות ? 
בתוך הכסף

