דייויד בקהאם יחמיץ את המונדיאל
האנגלי קרע את גיד אכילס במהלך ניצחון מילאן על קייבו ,  ייעדר כארבעה חודשים .  גליאני : " אנחנו רוצים אותו גם לעונה הבאה "
 דייויד בקהאם ייעדר ממונדיאל 2010 .  קשר נבחרת אנגליה ,  שבמשך שנתיים שיחק בכל פגרה של לוס אנג'לס גלאקסי במילאן האיטלקית ,  וזאת כדי לשמור על כושר ולהרשים את המאמן פאביו קאפלו ולקנות לעצמו מקום בסגל נבחרת אנגליה ,  יצפה במשחקים מדרום אפריקה בבית .  הקשר ירד אמש  ( ראשון )  מהמגרש בסיום משחק הניצחון של מילאן על קייבו  ( 0:1 )  כשהוא מדדה .  לאחר סדרת בדיקות התגלה כי האנגלי בן ה-34 סובל מקרע בגיד אכילס שימנע ממנו לשחק במונדיאל .  כידוע ,  בקהאם הצהיר לא אחת כי החלום שלו הוא לקבל זימון לגביע עולמי אחרון בקריירה ולכן חזר ,  זו השנה השניה ברציפות ,  לקדנצית השאלה במילאן .  במהלך הלילה החלום נגוז והתקווה פינתה מקומה למפח נפש . 
" הוא יחמיץ את גביע העולם בוודאות ",  אמר מקורב לשחקן לאחר שזה נבדק ,  והוסיף כי לדעתו בקהאם יוכל להתגבר על הפציעה ולשחק בעתיד באותן רמות בהן שיחק עתה .  רק נס יגרום לבקהאם לשחק בדרום אפריקה וזאת משום שהליך ההחלמה שלו צפוי להסתיים רק באמצע חודש יוני ,  וזאת מבלי שנלקח בחשבון כי עליו לחזור לכושר משחק .  המונדיאל נפתח ב-11 ביוני ,  מוקדם מדי עבור הקשר ,  לפי ההערכות הרפואיות .  
בקהאם נפצע בשלהי המשחק ,  אך נותר במגרש מכיוון שלמילאן לא היו עוד חילופים .  הקשר דידה על רגל אחת בדקות האחרונות וראה את קלרנס סיידורף כובש שער ניצחון דרמטי בדקה ה-90 .  עם השריקה לסיום ,  דיווח שדר הקווים של הטלוויזיה האיטלקית כי בקהאם פנה לספסל ואמר : " זה שבור ,  זה שבור ",  כשהוא מתייחס לרגלו הכואבת . 
" אנחנו צריכים להמתין לתוצאות של הבדיקות ,  אך נראה שהוא יחמיץ את המונדיאל ",  אמר מנג'ר נבחרת אנגליה פאביו קאפלו . " שוחחתי איתו אחרי המשחק כדי להציע את תמיכתי ,  כך עשה גם העוזר שלי פרנקו באלדיני .  דייויד הוא מקצוען אמיתי שעבד קשה מאוד כדי להיות מוכן לדרום אפריקה 2010 ,  לכן היעדרותו היא אכזבה עצומה ". 
סגן נשיא מילאן אדריאנו גליאני הודיע כי הבטיח לבקהאם שהרוסונרי ירצו שיחזור בעונה הבאה ,  במידה והוא ירצה לשחק שם . " ראיתי אותו סובל ובחדר ההלבשה חיבקתי אותו והודעתי לו שאם ירצה ,  הוא יחזור אלינו בעונה הבאה .  מקרים כאלה הורסים את שמחת הניצחון ".  גם שחקני מילאן העידו כי בקהאם בכה בחדר ההלבשה לאחר המשחק .  המאמן לאונרדו אמר בסיום : " כשאתה נפצע בגיד אכילס ,  אתה מרגיש זאת מיד .  הפציעה של דייויד מרגיזה .  בגללה ,  נהניתי פחות מהניצחון ".  גם מגן הקבוצה ג'יאנלוקה זמברוטה התייחס לפציעה של חברו והבטיח ש"כל ניצחון עד תום העונה יוקדש לבקהאם ". 
שעות ספורות לפני המשחק והפציעה התייחס בקהאם לנושא ואמר : " המקום שלי בסגל לא מובטח .  אני מקווה שאמשיך לשחק טוב בשביל לקבל את הזימון .  אני חייב לעבוד קשה ולהרוויח את המקום שלי ". בעתה ברור כי את בזמן המונדיאל בדרום אפריקה ,  שייפתח בעוד כשלושה חודשים ,  בקהאם יהיה בעיצומו של הליך השיקום .
 עדכון ראשון :  00:07 ,  15/03/10עדכון אחרון :  06:32 ,  15/03/10

דייויד בקהאם יחמיץ את המונדיאל
האנגלי קרע את גיד אכילס במהלך ניצחון מילאן על קייבו ,  ייעדר כארבעה חודשים .  גליאני : " אנחנו רוצים אותו גם לעונה הבאה "
 
