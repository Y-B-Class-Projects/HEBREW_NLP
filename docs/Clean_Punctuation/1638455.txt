שיעור בהתבגרות
בלי לשים לב נותן בילאפס את אחת העונות הגדולות בקריירה שלו ,  בעוד מייק ביבי נמוג .  עומר דיקמן מפרגן - גם ליוטה ולסטפן קרי
צ'ונסי בילאפס :
 לפני חודש אזכרתי את כרמלו אנתוני בצד השלילי של הרשימה הזו לאחר שנכשל להוביל דנבר נטולת צ'ונסי פצוע לנצחונות על מיטב נמושות הליגה .  היום הגיע הזמן לדבר על הצד השני של המטבע .  מוקדם יותר העונה החמיץ צ'ונסי משחקים עקב פציעת מפשעה טורדנית ,  שהסתיימו במאזן עגום של 6:3 מול קבוצות נחותות .  מאז שחזר רצה דנבר ל- 2:9 מרשים למרות פציעה טורדנית לא פחות של כרמלו אנתוני .  מקרי ?  בהחלט לא .  מרשים ?  בהחלט כן ,  אבל לא כמו המספרים של צ'ונסי עצמו ,  שחזר מהפציעה בתור אחד הסקוררים המרשימים בליגה :  24 נקודות ב- 48% מהשדה ,  89% מהקו על כמעט 9 הליכות בממוצע למשחק  ( נתון מדהים לשחקן מבוגר ולא אתלטי במיוחד )  ,  ו-2.7 שלשות זו שורה שרק מעטים בליגה מציגים ,  ואף אחד אחר מהם לא משחק ליד כרמלו אנתוני .  ינואר המטורף של צ'ונסי הוא רק הדובדבן על הקצפת אצל הגארד המשובח שבגיל 34 ,  בו שחקנים מתחילים לברר לגבי תכנית הפנסיה שלהם ,  מנפץ לפתע את שיאי הקריירה שלו בנקודות ,  שלשות והליכות לקו ומוכיח שהוא עדיין מסוגל לסחוב על כתפיו קבוצה אל המקומות הכי גבוהים שיש .  באופן משונה הוא הצליח להישאר מחוץ לאולסטאר השנה ,  ואם מישהו חיפש הוכחה לכך שמדובר בקשקוש חסר ערך ,  אז הוא יכול להפסיק לחפש .
 ג'ואקים נואה :
 אם הייתם אומרים לשיקגו לפני שנה שהסנטר האנרגטי בעל השם המשונה הולך להיות סנטר העתיד של שלהם ,  הם היו וודאי צוחקים ומחתימים את ויני דל נגרו לעוד 3 שנים כדי ללמד אתכם פאנץ' טוב מהו ,  אבל באמצע העונה השלישית בקריירה הצעירה שלו מוצא את עצמו ג'ואקים שלנו בתור שחקן מוביל באחת הקבוצות החמות של הליגה ,  ובעל מעמד דומה לזה של דרק רוז בכל הנוגע למהירות שבה טורק ג'ון פקסון את הטלפון למנג'רים שמתקשרים להתעניין בחוזה שלו .  לאחר חודש דצמבר בינוני יחסית שבו קרטע קצת בצד ההתקפי  ( אם כי הוביל את הליגה בריבאונדים )  ,  נראה שנואה מצליח סופסוף ללמוד להשתמש בגוף שלו בצבע ודורש  ( ומקבל )  את הכדור במקום לחיות רק מריבאונד התקפה וזריקות משונות מחצי מרחק ,  מה שמעמיד אותו על ממוצע מכובד של 13.5 נקודות למשחק ב-53% בחודש ינואר .  גם מהקו מגלה נואה יד רכה להפליא והוא קולע משם ב-88% ריי אלניים ,  נתון שגם אם סביר שלא ישרוד זמן רב ,  תמיד יהיה נחמד לספר לנכדים עליו .  עם 12.2 כדורים חוזרים למשחק  ( שני רק לדוויט הווארד )  ,  וכמעט 2 בלוקים למשחק ,  קשה למצוא המון מועמדים ראויים יותר במירוץ על תואר השחקן המשתפר של העונה .
 יוטה ג'אז :
 קשה להאמין ,  אבל הג'אז ,  שנראו עד לא מזמן בתור הקבוצה המיותרת של העונה ,  הם נכון לרגע זה הקבוצה החמה ביותר בליגה ,  והסיבה שאף אחד לא שם לזה לב היא שהם עושים זאת מבלי שאף אחד בקבוצה ירים את רמת המשחק שלו לכזו שמצדיקה את הכותרת הראשית בליגה ,  שבדרך כלל נשלטת ע"י לברון ג'יימס ועמרי כספי ;  קרלוס בוזר בסה"כ ממשיך את עונת החוזה האיכותית ועתירת המוטיבציה ,  דרון וויליאמס סולידי אך משתרך מאחורי עונות שיא של צ'ונסי וסטיב נאש ומאחורי הנמסיס כריס פול ,  מהמט אוקור ורוני ברואר הם מגדולי המאכזבים של העונה ,  והיחיד שהעלה לפתע את רמת המשחק שלו הוא אנדריי קירילנקו המקפץ ,  אבל קשה להאמין ש- 13 הנקודות למשחק שלו הן הסיבה לרצף הנצחונות המרשים של הג'אז שכולל ,  בין היתר ,  נצחונות על קליבלנד ,  דאלאס ,  סן אנטוניו ,  פורטלנד ופיניקס .  בשלב זה של העונה קשה להתרשם ברצינות מהצלחותיו של הסגל שמפשל כבר 3 שנים ברציפות בפלייאוף ,  אבל אם הם ימשיכו ככה אז אולי גם הפעם הם יתפסו את מקומה של קבוצה צעירה ומלהיבה ברגע האחרון - רק כדי לחטוף סוויפ מהלייקרס ,  כמובן .
 סטפן קרי :  
בליגה ,  כמו בכל מקום אחר בחיים ,  במידה שכשלת במבחן הרושם הראשוני ,  תצטרך לעבוד קשה מאוד כדי לזכות בתשומת הלב הראויה לך .  במקרה של סטפן קרי זה לקח בערך חצי עונה שבה חסה בצילם של ברנדון ג'נינגס  ( שלא בצדק )  וטייריק אוואנס  ( בצדק חלקי )  עד שמישהו שם לב שהבחור הוא אחד משלושת השחקנים המרכזיים בקבוצה שלו - קבוצה אומללה למדי אמנם ,  אבל היי ,  זה לא שמילווקי וסקרמנטו קורעות את הליגה .  קרי ,  שפתח את העונה בהיסוס  ( כל הזכויות שמורות לדון נלסון )  ,  נמצא עכשיו בעמדה לא רעה בכלל במירוץ לרוקי העונה ,  כשהוא שני רק לטייריק אוואנס ונראה שהוא רק ממשיך לסגור פערים מערב לערב .  ב-8 האחרונים עומד סטף על ממוצעים נדירים של 23 נקודות ,  5 ריבאונדים ,  6 אסיסטים וכמעט 3 חטיפות למשחק ,  ועם כל הכבוד לזה שהוא משחק בערך 47 דקות בממוצע תחת התקפת הראן אנד גאן של הווריורס ,  מדובר באחת השורות האישיות הטובות ביותר בליגה .  אבל כל המספרים האלה הם לא יותר מקישוטים לסיבה האמיתית לבחירה בו - הבנאדם אשכרה הצליח לקבל מקום  (  !  )  קבוע  (  !  !  )  ברוטציה  (  !  !  !  )  של נלסון (  !  !  !  !  )  .
 אמארה סטודמאייר :  
פיניקס נראית נורא ואיום עם 7 הפסדים מתוך 10 המשחקים האחרונים ,  ימי צמרת המערב העליזים של נובמבר נראים כמו חלום רחוק ,  והכוחות העולים במערב מעלים חשש מוחשי שהמקום בפלייאוף עלול בהחלט ללכת לעזאזל ,  או לממפיס .  אשמים לא חסרים ,  החל מג'יי ריץ' וברבוסה המאכזבים ,  ודרך סטיב קר ,  שהשאיר סגל בעובי ריזלה ,  אבל כל אלו הם אזובי הקיר ,  ומה הם יגידו כשבארזים ,  מפוקפקים ככל שיהיו ,  נפלה שלהבת ?  לא לגמרי ברור אם מדובר בשביתה איטלקית או בסתם חוסר מוטיבציה יוצאת דופן של שחקן טיפש בצורה יוצאת דופן ,  אבל אמארה רוצה טרייד והוא לא בוחל בלהכריז על כך בראש חוצות ולהשתין ממקפצות ,  וגם המשחק שלו נראה ככה :  ב-7 האחרונים עומד סטודמאייר על 18 נקודות נסבלות ,  אבל מגבה אותן בחמישה ריבאונדים עלובים למשחק ,  והגנה מהגיהינום שאין כל דרך סטטיסטית להציג אותה .  כפי שזה נראה כרגע ימיו של אמארה באריזונה ספורים ,  ובקרוב יצטרך ללמוד כיצד משחקים כדורסל ללא סטיב נאש .  לפרטים נוספים ניתן לפנות לשון מריון .
 סקרמנטו קינגס :  
חשבתם שפיניקס נראית רע ?  אז מה תגידו על סקרמנטו ?  מאז שקיבלו הקינגס את קווין מרטין בחזרה לשורותיהם ניצבת הקבוצה על מאזן מעורר רחמים של 8:1 ,  שתאמינו או לא ,  הוא הרבה יותר ממה שמגיע לה .  ערב חזרתו של מרטין לסגל החשש הגדול היה מיכולתם של השוטינג גארד הדקיק וטייריק אוואנס לתפקד זה לצד זה ,  אבל בינתיים נראה שהנפגעים העיקריים הם כל שאר השחקנים בסגל .  ב-9 המשחקים האחרונים אין ולו שחקן אחד למעט שני הגארדים שמתקרב אפילו לממוצע של דאבל פיגרס ,  או מפגין יכולת שניתן לכנותה סבירה למשך יותר ממחצית אחת ברצף .  מרטין עצמו התאושש אגב בשני המשחקים האחרונים ונראה כמו מרטין הישן וה ( כמעט )  טוב ,  אבל כאמור זה לא מספיק לכלום .  בינתיים הקבוצה ממשיכה כנגד כל הגיון להכחיש אפשרות לטרייד המתבקש על השוטינג גארד ,  כשהוא ואוואנס ממשיכים לריב על הכדור ושאר השחקנים מתוסכלים וחסרי מוטיבציה ,  עם דגש מיוחד על עמרי שלנו .  בהנהגתו של מרטין הפכו הקינגס מקבוצה של מלחמה ועבודה קשה לכזו המבוססת על כשרון ,  וככזו ,  המקום הראוי לה הוא הליגה האדריאתית .
 מייק ביבי :  
קצת מוזר להכניס לרשימת האכזבות שחקן חמישייה קבוע באחת מקבוצות הצמרת של הליגה ,  אלא שמייק ביבי הוא לא סתם שחקן .  עבור לא מעט מאוהדי הליגה ,  שנאלצו לסבול תחת שלטון העריצות של שאקובי והשופטים בתחילת העשור ,  מייק ביבי עומד בשורה אחת עם נלסון מנדלה ,  מהטמה גנדי ולוחמי חופש אחרים ,  שהובילו מהפכות חסרות סיכוי וזכו לתמיכת ההמונים המתוסכלים .  בשיאו ,  בפלייאוף 2002 ,  היה ביבי אחד מכוכבי העתיד הבטוחים של הליגה .  כמעט עשור לאחר מכן ,  בגיל 31 בסה"כ ,  זהה לזה של קובי ודירק וצעיר בהרבה מצ'ונסי וסטיב נאש הבלתי נגמרים ,  נראה גיבורנו כמו מועמד טבעי לאשפוז בבית אבות ,  ואפילו לא אחד מוצלח במיוחד .  אולי זה הגיל ,  אולי זה ג'מאל קרופורד המצוין שצובר המון דקות מעמדת השחקן השישי ,  אבל מייק ביבי נראה העונה כמו צל של עצמו ותורם ,  לראשונה בקריירה ,  מספר חד ספרתי של נקודות למשחק עם 9 בודדות ומצוברחות ,  שירדו בחודש האחרון לכדי 7 נקודות בלבד ,  כחצי מממוצע הקליעה שלו בעונה שעברה ובעונת הרוקי שלו .  לאחר הפרישה המוקדמת של וובר והפציעות הכרוניות של סטויאקוביץ' ,  נראה שגם הנציג השלישי של הטריו המופלא מ-2002 הולך לסיים את דרכו בטרם עת .
 הפינה הזו אימצה לה העונה מנהג לארח קבוצות כאוטיות שגורמות סבל צרוף לכל המעורבים בהם  החל מהבעלים שתוהה למה לעזאזל לא השקיע את הכסף במועדון חשפנות ,  דרך השחקנים שמייחלים לטרייד לקליפרס או לקרע ברצועת ה- ACL ,  וכלה באוהדים שלא מבינים למה זה מגיע להם .  והשבוע בפינתנו נערוך היכרות עם פילדלפיה 76' ,  עוד קבוצה שעם או בלי קשר  ( הפעם נראה לי שבלי ,  אם להיות כנים )  ,  התחילה לשקוע במצולות רגע אחרי שהחתימה את אלן אייברסון .  אל תבינו לא נכון ,  פילדלפיה נראתה רע ודשדשה בקרקעית עוד לפני שאייברסון הגיע ,  אבל מה שקורה שם בשבועיים האחרונים ניתן להגדיר אך ורק בתור טירוף מערכות .  לשיטתי ,  ישנם שני אשמים עיקריים למצבה של פילי :  הראשון הוא כמובן אדי ג'ורדן ,  המאמן המוערך שהבטיח להביא את  " התקפת פרינסטון "  המפורסמת לקבוצת הראן אנד ראן מור שהיתה שם אשתקד ,  ובמקום זה הביא רוטציה שבה 10 שחקנים משחקים מעל 15 דקות בממוצע למשחק ,  בהרכב שמשתנה באופן תדיר מרבע לרבע ,  מה שגורם למרבית השחקנים לירות מכל הבא ליד בטרם ישלחו שוב להיקבר מאחורי פרימוז ברזץ' .  לא צריך להיות מבין גדול באימון כדי לדעת שרוטציה קבועה היא הכרחית עבור תפקודם של השחקנים ,  אבל ג'ורדן ,  כך נראה ,  מעדיף ללמוד מדון נלסון .
 האשם השני במהומה הוא אד סטפנסקי .  המנג'ר הכושל ירש אך לפני שנתיים את מקומו של בילי קינג הכושל לא פחות ,  ונראה שהוא מתאמץ כהוגן כדי ללכת בדרכו של האחרון .  מה שהחל בתור גישושים מקובלים וניסיונות סבירים בהחלט לפרוק את החוזים העצומים של אלטון ברנד וסמואל דאלמבר ,  הפך השבוע למכירת חיסול מכובדת בערך כמו שיכור שמן ונטול חולצה שנרדם בחדר המדרגות שלכם . " כולם למכירה "  הכריז סטפנסקי ,  ששכח כנראה שאחד האמצעים לקיים קבוצה היא להחזיק כמה שחקנים בארגון .  מה ששבר את קש הגמל  ( אני אהיה הגמל לצורך העניין )  הוא הפיאסקו סביב החוזה של אנדרה איגודאלה .  בניגוד להרבה שחקנים אחרים בליגה ,  יושב איגי על חוזה סביר בהחלט ;  65 מיליון ל-5 עונות זה לא סכום נמוך ,  אבל מעטים השחקים בקליבר של איגי שיושבים על חוזים נמוכים מזה ,  בפרט כשמדובר בשחקן צעיר עם עבר בריאותי נטול רבב .  עד לפני מספר שבועות ניסתה פילי להשתמש בחוזה הסביר של איגי כדי לכרוך אותו בעסקת חבילה יחד עם החוזה של דאלמבר ,  אולם השבוע נראה שגם החוזה של איגי הפך מבחינת פילי למעמסה שיש להיפטר ממנה .  ההתנהלות המגוחכת הזו אופיינית למרבית קבוצות הליגה ,  שנראה שמעדיפות חוזים נגמרים על כל שחקן בסגל שלהן .  על מנת לפשט את העניינים נשתמש בתרשים הזרימה הבא :
 א .  מפנים כסף מתחת לתקרת השכר .
 ב .  מחתימים את הכוכב הצעיר של הקבוצה על חוזה ארוך טווח .
 ג .  שנה לאחר מכן נכנסים לפאניקה ומוכרים אותו בתמורה לחוזה נגמר .
 ד .  מפנים את החוזה הנגמר ומחתימים את הכוכב הבא של הקבוצה לחוזה ארוך טווח .
 ה .  וחוזר חלילה עד קץ הימים .
 מה שלא מובן כאן זה ,  ובכן - מה ההיגיון עבור קבוצת תחתית כמו פילדלפיה להעביר שחקן כמו איגודאלה ,  שאמור להוות חלק מהבסיס של הפרנצ'ייז בשנים הבאות ?  האם היא תוכל להחתים שחקן טוב יותר בכסף שיתפנה ?  האם יש איזשהו מודל ניהולי ,  למעט פאניקה ,  שמנחה את הקבוצות הללו ?  התשובה היא כמובן לא ,  ולכל מי שתהה איך זה שלמרות המודל השוויוני של הליגה ישנן מספר קבוצות שנמצאות בצמרת דרך קבע בזמן שכל השאר מתעקשות להסריח 90% מהזמן  הנה לכם התשובה .
 
שיעור בהתבגרות
בלי לשים לב נותן בילאפס את אחת העונות הגדולות בקריירה שלו ,  בעוד מייק ביבי נמוג .  עומר דיקמן מפרגן - גם ליוטה ולסטפן קרי

