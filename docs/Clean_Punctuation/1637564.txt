אין תשובות - והבנקים בצרות 
פיכחים וזהירים
 >  >  ב-2007 היתה בדאבוס אווירה עליזה ,  כמעט אופוריה .  ב-2008 היו עננים שחורים ,  עם ירידה חדה של השווקים דווקא ביום פתיחת הכינוס ,  אבל אף אחד לא נבהל .  ב-2009 באי דאבוס היו בפאניקה :  היה זה שיא המשבר הפיננסי ואיש לא ידע מה צופן העתיד .  הפעם דאבוס מתנהגת כמו אדם שהלך למסיבה ,  נדרס בדרך הביתה ועכשיו הוא מסיים את תקופת ההחלמה ויוצא בראשונה מבית החולים .  באי הכנס ענייניים ,  פיכחים ,  זהירים וחשדניים ,  אבל גם רוצים לחזור לשגרה ולעשייה .  החדשות הטובות הן שהפאניקה שראינו ב-2009 התפוגגה .  הנתונים שרואים המנכ"לים והכלכלנים כנראה באמת מציגים תמונה של כלכלה עולמית שיוצאת ממשבר ,  עם התאוששות כמעט בכל ממד אפשרי - ולא רק במחירי המניות בבורסות שמסביב לעולם .  אלא שיש גם חדשות רעות ,  ואיש אינו מנסה לגמד אותן :  ארה"ב סובלת מחוב ממשלתי אדיר ,  גירעון תקציבי עצום ומטבע הולך ונחלש .  אירופה ויפן לא במצב יותר טוב ,  ורק מדינות מתפתחות כמו סין ,  הודו וברזיל הן נקודות אור אמיתיות .  העולם סובל מחוסר איזון קיצוני שקיבל את הכינוי  " פעמיים עשר ":  10% אבטלה בארה"ב ,  מול 10% צמיחה בסין .  אבל החדשות הרעות באמת הן אלה :  לאיש אין פתרונות .  בכל הדיונים שבהם השתתפנו ביום הראשון ניתחו את העבר ,  ציינו את הסיכונים לעתיד ורבו על דירוג החשיבות של הבעיות - אבל הצעות לפתרונות משמעותיים לא עלו .  מפגשי הכלכלנים הגדולים אפילו יותר מדכאים :  שם מתווכחים על מותם של המודלים שכשלו ,  על חזרה לעקרונות הבסיסיים ביותר של התורה הכלכלית ועל הצורך להמציא אותה מחדש .  על כיוון ספיציפי או על כלי שיכול לסייע בפתרון הצרות אף אחד לא מדבר ,  ונראה כי שפת הגוף של הכלכלנים הוותיקים אומרת שאין להם כבר את היכולת להמציא אותו .  כנס דאבוס לא איבד מהחיות ומההשפעה שלו .  להפך :  הכנס גדול יותר מאי פעם ,  עם כ-2,700 משתתפים ועוד 1,000 עוזרים ,  אורחים ומשלחות מיוחדות .  בנאום המרכזי בסוף היום הראשון תקף נשיא צרפת ,  ניקולא סרקוזי ,  רבות מהאמיתות שלמדו אנשי דאבוס לאהוב בעשור האחרון : " אי אפשר להרוויח הון עתק רק מפעילת פיננסית ,  גם כאשר המצב טוב וגם כאשר המצב גרוע ",  הוא אמר .  במסדרונות יש אווירה של דחיפות ,  אנשים משתתפים בדיונים ולא מסתפקים בחיזוק הקשרים בחדרים צדדיים .  אבל התופעה הבולטת היא החולשה של הבנקאים ,  שעד לפני שנתיים היו המלכים של הכנס .  סרקוזי תקף אותם כמה פעמים : " בהתחלה לא הבנתי את הדו"חות של הבנקים ,  ולאחר שהבנתי - לא הייתי מוכן לקבל אותם ",  אמר .  וגם : " עד לא מזמן דיברו על סופה של המדינה ,  על עידן שבו ישלטו החברות בינלאומיות .  אבל כאשר הגיע המשבר ,  הבנקים ידעו היטב מאיזו מדינה הם - והם לא התבלבלו בתור לקופה ".  כשסרקוזי תוקף בנקאים בינלאומיים אף אחד ללא ממש מופתע ,  אך לא מעט מבאי דאבוס הופתעו מהנכונות של רבים מהכלכלנים ,  אנשי הממשל והמנכ"לים מכל העולם ללכת קדימה עם התוכניות לקצץ ולהגביל את הבנקים ואת הבנקאים .  אם האווירה בדאבוס מלמדת משהו ,  הרי שהבנקים יהיו בעתיד ארגונים שונים ממה שהם כיום :  סולידיים יותר ,  יזמיים פחות ,  שקופים יותר - ודומים הרבה יותר לחברות שירותים אפורות ומשעממות .
 
אין תשובות - והבנקים בצרות 
פיכחים וזהירים

