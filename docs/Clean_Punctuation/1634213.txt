משכל נסוג
הקוטביות בבית  " האח הגדול "  היא לא בהכרח על רקע פוליטי או חברתי .  מקורה דווקא בפער האינטליגנציה שבין סער לאלין
ההתפלגות בבית  " האח הגדול "  היא - בניגוד לתפישה המקובלת - לא רק תולדה של חילוקי דעות אידיאולוגיים או מאבקי כוח תגרניים ,  אלא בעיקר ברירת מחדל מחשבתית ;  שני המחנות שנוצרו מכילים בתוכם קטבים של אינטליגנציה ,  שמגולמים היטב בשניים מהחברים הבולטים בהם  סער ואלין .
 על פניו סער הוא טיפוס שקל לפענח ולפצח ;  ברנש נורמטיבי ,  בעל מקצוע חופשי  עורך דין פלילי  ועבר צבאי ;  איש שיחה עם דעות מגובשות ,  מנומקות ומוצקות ומאצ'יזמו לבנטיני קלאסי .  אלא שכל אלו ,  אם להשתמש בביטוי שבוודאי לא זר לסער ,  הם רק לכאורה ;  מדובר ,  כנראה ,  באחד האנשים הטיפשים שאי פעם נצפו על המרקע  בור נטול מחשבה עצמאית ,  תבונה ,  רצונות או כריזמה ,  שמובל ונשלט על ידי הסובבים אותו ,  שמזהים כי אופי ושכל  שני המרכיבים הבולטים של מה שמכונה  " אישיות "   אינם מנת חלקו .  גם בבה"ד 1 ,  בית מסוג אחר עבור קצינים כמו סער ,  ניתן לחלק את הצוערים הצעירים לשני מחנות .  אלה שמפקדיהם סומכים עליהם לקחת את החוויה ולצמוח ממנה ,  ואלה שנועדו לשנן את ספר החוקים הצה"לי ולהיצמד לכתוב .  הדמות של סער בבית האח ,  משתייכת לקבוצה השנייה ולמעשה לאחת הקבוצות החמקמקות באוכלוסיה ,  שמצליחה זה שנים לעבור מתחת לרדאר ללא השגחה או יירוט .  
קבוצה שכל מי שמשתייך אליה הוא אדם מתעתע ,  שהטיפשות שלו מוסתרת היטב בזכות כישורים חברתיים מינימאליים ,  חלקלקות ,  חנפנות ומראה מצודד .  סער הוא ,  באין הגדרה אחרת , " אשכרה טיפש ";  מי שלהבדיל מטיפש קלאסי כמו ארז נדמה ככשיר לניהול שיחה או יכול להיות שותף להרהור פילוסופי  הוא עצמו משוכנע בכך !  - אולם למעשה ,  לאחר בחינה מדוקדקת יותר ,  נגלה כבעל מבט שנותר חלול תמידית ,  עיניים מצועפות וריקניות ואל ראשו לא חודרת שום מחשבה או מסקנה ;  מי שברגע שהבחנתם בואקום שבמוחו אמרתם לעצמכם   " היי ,  הוא אשכרה טיפש !  ". 
ההכרה במוגבלותו של סער והקשיים שהתפתחו בשלושת השבועות האחרונים בבית  " האח הגדול "  הזכירו לי את הסרט  " ליבו של איינג'ל "  של אלן פארקר .  בסרט מגיע חוקר פרטי בשם הארי איינג'ל  ( מיקי רורק )  לעיירה בדרום ארצות הברית על מנת לפענח פרשיית היעלמות מסתורית של בחור בשם ג'וני פייבוריט .  הארי מובל הלוך ושוב על ידי מעסיקו לואיס סייפר  ( רוברט דה נירו )  רק כדי לגלות בסוף  ,  שהוא עצמו הרוצח והקורבן גם יחד ,  שנוצל ותומרן על ידי השטן  ( לואיס סייפר=לוציפר )  .  האנלוגיה כאן היא ברורה :  סער הוא הארי ,  לואיס סייפר הם תומר ושרה ואילו את תפקידה של ליסה בונה מאיישת איילה  בחורה שמרדדת את האינטליגנציה שלה ומתקשה ,  כמו רבים וטובים ,  לקלוט כי מולה עומד כסיל מוחלט ושבסופו של דבר תיפגע גם היא .
 מן העבר השני של הבית ניצבת אלין ,  מי שזכתה כבר לכינוי המעליב  " נעל בית ".  אלין ,  שחושבת שאוסטרליה היא באירופה ,  נתפשת בבית  " האח הגדול "  ואצל הצופים גם יחד - תודה מיוחדת לקשת - כטמבלולה חביבה ,  שנגררת אחרי הכריזמה של אלירז והמניפולציות של גואל .  גם אלין היא טיפוס מתעתע ;  היא נולדה בצד הלא נכון של פסי הרכבת ,  ההשכלה שלה מלאת חורים והדיבור שלה מלווה במבטא פרחי שאוטומטית מוריד לה את רמת האיי.קיו .  אבל אלין ,  בניגוד לסער - ובוודאי בניגוד לארז שלא מבין את המשמעות של המלים שיוצאות מפיו הכבד  היא יצור תבוני ואינטליגנטי ,  רגשית ושכלית .  
בעוד שסער מצטמק ככל שנמשכת השהות בבית המבודד ,  אלין רק מתעצמת ;  היא אולי לא בקיאה בגיאוגרפיה או מדברת עברית תקנית ,  אבל היא מבינה מה שמדברים אליה ובעלת רצונות משלה .  היא קוראת סיטואציות חברתיות בדיוק מפתיע ומנתחת בעילגות חיננית וחדות אבחנה את ההתרחשות בהן .  כך למשל הבחינה היטב באישיות הצבועה של תומר והיטיבה להסביר לו בבהירות שאי אפשר להתהפך בצורה קיצונית כל כך מבלי לעבור תהליך .  ותהליך ,  כך למדה אלין ,  לא עוברים בשבוע .  הלב של אלין נמצא בצד הנכון לא בגלל שהיא מובלת אליו בעל כורחה ,  כי אם בזכות יכולות שמשתכללות - כיאה למי שהגיעה ממעמד נחות - ובעזרת חבריה הולכת ומתפתחת ,  מגלה פוטנציאל שמתרגם למעשים ,  והופכת לבורג משמעותי יותר בקבוצה שלה .
 אלין היא הדיירת שעשתה את הקפיצה המלבבת והמשמחת של העונה בבית  " האח הגדול ".  מי שחשב שהיא סטיגמה מהלכת של בלונדינית מקולקלת ,  נתקל שוב ושוב בהבלחות חוכמה שבשפתה הדלה והגייתה הנאיבית נטענות גם בקסם .  עם כל הכבוד לאלירז  עוד שובר סטריאוטיפים יעיל - הסמסים שלי ילכו אליה בכל רגע נתון .  בכל מקרה ,  היא את שלה כבר הרוויחה .
 
משכל נסוג
הקוטביות בבית  " האח הגדול "  היא לא בהכרח על רקע פוליטי או חברתי .  מקורה דווקא בפער האינטליגנציה שבין סער לאלין

