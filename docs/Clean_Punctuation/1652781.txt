דרך האקזיט מול דרך הטבע 
פרישת אלי הורביץ הזכירה לנו עד כמה חשובה טבע למשק הישראלי ,  ועד כמה כדאי ללמוד ממנה  ?  בתיק ההשקעות החלטנו שמצבה של טאואר מצדיק את חידוש פוזיציית השורט עליה
 >  >  מה היה קורה אם לא היה מתגלה גז מול חופי ישראל ב-2009 ?  האם קבוצת דלק היתה חולקת את גורלה של אפריקה ישראל ?  לא בטוח .  האם בנק או שניים היו מאבדים את יציבותם ?  ייתכן .  האם שוק המניות התל-אביבי היה עולה ?  כן ,  אבל קצת פחות .  ומה היה קורה אם טבע היתה נמכרת לחברה זרה במאות מיליוני דולרים לפני כמה שנים ?  במקרה כזה גם עשרה מצבורי גז לא היו מחפים על האובדן .  בשנים האחרונות דובר רבות בנטיית היזם הישראלי לאקזיט מהיר .  היזמים מפתחים מוצר ,  מתחילים למכור ,  פורצים לחו"ל ,  מגיעים לתודעת חברות זרות מהתחום - ואז מוכרים את החברה .  לפי טענה שתומכת באקזיטים כאלה ,  בשל המיקום הגיאוגרפי של ישראל אנחנו לא יודעים מה יוליד יום ,  ולכן כדאי להנזיל את ההשקעה לפני שתגרום לצרות .  רק שהטענה הזאת נגועה בבעיית הביצה והתרנגולת ,  מפני שאם היינו מחזיקים בחברות האלה עד שלבי הבגרות שבהם ממקסמים מכירות ,  כולם פה היו מרגישים רגועים יותר לגבי העתיד .  גם הטענה שלפיה אין פה יכולות ניהול ושעדיף מבחינה כלכלית ליהנות מהרוח היזמית המקומית לא מחזיקה מים .  אם החברות יצמחו ,  הניסיון הניהולי ייצב .  ראו את התעשייה הביטחונית המקומית ,  המעסיקה אלפים רבים של עובדים ,  מייצאת בסכומים אדירים וברובה גם מרוויחה לא רע .  התרומה של טבע לכלכלת ישראל היא לא רק במסים שמשלמת החברה .  טבע מעסיקה כ-5,000 עובדים מקצועיים בישראל כך שהמדינה גובה עוד מסים ,  והעובדים חיים וצורכים בישראל ומפרנסים נותני שירותים רבים .  טבע גם רוכשת מוצרי גלם מקומיים ,  ומכאן שגם ספקים רבים נהנים מפעילותה - ושוב מתגלגל עוד כסף לקופת המדינה ,  אל נותני השירותים ואל מערכת הבנקאות ,  הממנפת עסקים מקומיים אחרים .  בנוסף ,  טבע היא מהחברות היחידות בישראל שבהן יכול עובד לצבור ניסיון ולהתמקצע בעבודה בחברת ענק .  זה עדיף בהרבה על אקזיט שממנו מתעשרים מעטים בצורה ישירה .  עם זאת ,  זכותו של אדם לעשות קודם כל לביתו - אם היינו במקומם של אותם יזמי סטארט-אפ ,  בהחלט היינו עשויים לנהוג כמוהם .  מגדלים באוויר עניין אחר לחלוטין :  בימים האחרונים החלטנו לחזור לפוזיציית השורט שלנו על מניית טאואר .  לא נחזור על כל הטיעונים וההסברים שהצגנו כאן בעבר ,  אבל בקצרה נאמר כך :  אם ימירו בנק הפועלים ,  בנק לאומי והחברה לישראל את כל הזכויות למניות טאואר שבבעלותם  ( הזכויות הן בבעלותן מפני שהחברה לא יכלה לפרוע את חובותיה כלפיהם )  ,  הרי שהון המניות הרשום של החברה יהיה כ-598 מיליון מניות לעומת כ-200 מיליון מניות כיום .  בהתחשב במחיר המניה הנוכחי ,  מדובר בשווי של מיליארד דולר .  לכך יש להוסיף את חוב החברה - כ-300 מיליון דולר - ומתקבל שווי תאגידי של 1.3 מיליארד דולר ,  שהוא מוגזם בהתחשב בהפסד הגולמי שלה .  עסקי החברה מתאוששים ,  וטוב שכך ,  אבל לא במהירות שמצדיקה את מחיר המניה .  - רן שחם הוא מנכ"ל משותף באלטשולר שחם .  יותם עירוני הוא אנליסט .  הכתבה אינה מהווה המלצה לרכישת ני"ע

דרך האקזיט מול דרך הטבע 
פרישת אלי הורביץ הזכירה לנו עד כמה חשובה טבע למשק הישראלי ,  ועד כמה כדאי ללמוד ממנה  ?  בתיק ההשקעות החלטנו שמצבה של טאואר מצדיק את חידוש פוזיציית השורט עליה

