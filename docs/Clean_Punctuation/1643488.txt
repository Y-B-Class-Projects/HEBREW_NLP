המבקר :  ישראל ביתנו - המפלגה הכי בזבזנית
בדו"ח מיוחד מתח מבקר המדינה ביקורת על ההוצאות המופרזות של המפלגות השונות בבחירות לכנסת .  כך ,  למשל ,  הוציאה מפלגתו של שר החוץ 212 אלף שקל על כנס בחירות ושילמה בונוס שמן ליחצ"ן .  ליברמן : " עוד דוגמה לשקרים ועיוותים "
  ( באדיבות הערוץ הראשון ) 
כמעט רבע מיליארד שקל - זהו הסכום ש-18 מפלגות הוציאו בבחירות לכנסת שנערכו לפני שנה .  האוצר מימן מתוך סכום זה 159 מליון שקל .  בנוסף ,  סך ההכנסות של המפלגות הגיע ל-190 מליון שקל .  כך עולה מדו"ח מבקר המדינה על הפעילות הכספית של המפלגות בבחירות האחרונות ובשנה שקדמה להן .
 הדו"ח העלה גם לא מעט הוצאות מופרזות .  מסתבר שסיעות שילמו לאנשי מקצוע  " דמי הצלחה "  בסכומים אסטרונומיים ,  אם אלה הצליחו להגיע למספר מסוים של מנדטים .  כך ,  למשל ,  מנהל מטה הבחירות של סיעת העבודה קיבל משכורת של כמעט חצי מליון שקל עבור העבודה במערכת הבחירות ,  ועוד 57 אלף שקל כ"דמי הצלחה ",  שהובטחו לו על כל מנדט החל מהמנדט ה- 13 שהסיעה תקבל .  
ישראל ביתנו היתה יומרנית יותר ,  ושילמה ליועץ התקשורת שלה 150 אלף דולר כתשלום בסיס ,  ועוד  " דמי הצלחה "  בסכום של 653 אלף שקל .  המפלגה לא הסתפקה בתשלום המופרך ליועץ התקשורת שלה והעסיקה גם חברת ייעוץ תקשורתי בעלות בסיסית של 90 אלף דולר ובונוס בגובה 336 אלף שקל כ"דמי הצלחה ". 
מבקר המדינה הביע חשש כי מתכונת  " דמי ההצלחה "  עלולה לפתוח פתח לתופעות שליליות עד כדי פגיעה בטוהר המידות . " אני סבור שראוי להימנע מתשלום תוספת בגין הצלחה בבחירות .  על הסיעות להימנע מלחתום על הסכמים ובהם הסדרים מסוג זה ,  ועליהן לקבוע תמורה הולמת עבור שירותים הניתנים שאינם מותנים בתוצאות הבחירות ",  אמר המבקר .
 אם לא די בכך ,  מסתבר שהסיעות היו בזבזניות גם בהוצאות אחרות .  על פי הדו"ח ,  ישראל ביתנו שוב מככבת בטבלת הבזבזנות .  המפלגה הוציאה 212 אלף שקל על כנס פתיחת מסע הבחירות ו-187 אלף שקל על כנס סיום מערכת הבחירות .  התירוץ של הסיעה : " ההוצאות הגבוהות היו דרושות כדי להפיק אירועים מכובדים שיהלמו את המעמד הייצוגי המיוחד ".  סיעת בל"ד רכשה דלק בסכום של לא פחות מ- 175 אלף שקל .
 מבדיקת מבקר המדינה עולה כי בסכום כזה ניתן היה לנסוע 300 אלף קילומטר בצריכת 33 אלף ליטר דלק 95 אוקטן .  סיעה נוספת רכשה שלושה מסכי טלוויזיה בעלות של כמעט 15 אלף שקל ,  ולאחר הבחירות היא מכרה אותם לפעילים בחצי מחיר . " אני רואה בחומרה שימוש בזבזני שעושות סיעות בכספי ציבור שהועברו להן על פי חוק לצורך מימון מערכת הבחירות ",  קבע המבקר . " הוצאות בלתי סבירות בעליל המעידות על בזבזנות ,  הינן תופעה חמורה שאין להשלים עימה ". 
לעומת 18 הסיעות שהגישו את חשבונותיהן למשרד מבקר המדינה ,  14 סיעות אחרות  כולן לא עברו את אחוז החסימה  לא מסרו את חשבונותיהן ,  למרות שהן חייבות בכך על פי חוק .  אלא שבשל העובדה שהן לא נכנסו לכנסת ,  החוק לא קובע סנקציות נגדן בשל כך .  הסיעות הן :  ברית עולם ,  דע"ם ,  כוח הכסף ,  כח להשפיע ,  לב ,  לזוז ,  לחם ,  לידר ,  אור ,  ניצולי השואה עם בוגרי עלה ירוק ,  עלה ירוק ,  צבר ,  צומת ורע"ש .  
עוד עולה מדו"ח המבקר כי אם סיעה שהיתה קיימת בכנסת הקודמת וקיבלה מימון מפלגות ללא ערבות ,  לא נכנסה לכנסת ,  אין למדינה יכולת להבטיח את השבת כספיהן .  המבקר קובע כי  " על המחוקק ליתן דעתו לנושא זה ". 
אלו ההוצאות וההכנסות של 18 הסיעות :  הליכוד ,  קדימה והעבודה נותרו בתום מערכות הבחירות לכנסת ולרשויות המקומיות עם גירעון גדול .  מובילה בטבלה היא מפלגת העבודה שנותרה עם גירעון של כמעט 88 מיליון שקל ,  אחריה הליכוד עם גירעון של קרוב ל- 55 מיליון שקל ,  ובסוף קדימה עם גירעון של 35 מליון שקל .  סיעה אחת שרדה את שתי מערכות הבחירות עם עודף  דגל התורה ,  שנותר לה עודף של שלושה מליון שקלים .
 אבל המבקר מותח ביקורת על כל הסיעות . " הסיעות לא ראו בתקציבי הבחירות מסגרת מחייבת אלא מסגרת גמישה לחלוטין שניתן לשנותה ",  נכתב בדו"ח המבקר , " ואכן במהלך מערכות הבחירות נעשו שינויים רבים ואושרו הוצאות הגדולות מהתקציבים המקוריים על פי פניות גורמים ממטות הבחירות של הסיעות ופעילים ברמת השטח ",  כתב המבקר . " כך נוצר פער גדל והולך בין ההוצאות שתוכננו בראשית מערכת הבחירות לבין ההוצאות בפועל עד ליום הבחירות .  יצוין ,  כי אילו מרבית הסיעות היו שומרות על המסגרת התקציבית הראשונית שנקבעה הן לא היו נמצאות במצב של גירעונות כה גדולים בסוף מערכות הבחירות ". 
קדימה היא זו שמככבת בדו"ח המבקר בהוצאות גדולות במיוחד בבחירות לרשויות המקומיות ,  דבר שהכניס אותה לגירעון גבוה במיוחד .  עם זאת ,  ראוי לציין כי קדימה ראתה בהוצאה על הבחירות ברשויות המקומיות  " הוצאה אסטרטגית ".  קדימה הוציאה יותר מכפול מהכנסותיה בבחירות לרשויות המקומיות שנערכו בנובמבר 2008 הכנסותיה הסתכמו בכ- 14 מיליון שקל וחצי .  והוצאותיה הגיעו לכמעט 33 מיליון שקל וחצי .  היא סיימה את מערכת הבחירות ברשויות המקומיות בגירעון של כמעט 19 מיליון שקל .  קדימה חרגה בכחמישה מיליון שקל מההוצאות שהיו מותרות לה על פי חוק .
" הסיעה ניהלה את מערכת חשבונותיה שלא בהתאמה מלאה להנחיות מבקר המדינה ",  נכתב בדו"ח . " הסיעה טענה כי היא כללה בחשבונותיה אך ורק הוצאות בגין פרסומים שהוזמנו על ידיה .  לטענה דומה שהועלתה בידי סיעות אם כבר במערכות בחירות קודמות התייחס מבקר המדינה בעבר ואין לי אלא לחזור ולהדגיש את אחריותה של סיעת האם על מעשיהן והוצאותיהן של סיעות הבת שלה ". 
מבקר המדינה נתן  " דו"ח לא חיובי "  לקדימה ואף המליץ להשית עליה קנס ,  ולשלול ממנה השלמת מימון הוצאות בחירות בסכום של כמעט 693 אלף שקל .  גם הליכוד הוציא כספים רבים בבחירות לרשויות המקומיות .  הכנסות המפלגה עמדו על 14 מליון שקל והיא הוציאה 26 מליון שקל ,  כך שהיא נותרה בגירעון של 12 מליון שקל .  אולם הליכוד זכה בדו"ח חיובי ממבקר המדינה .
 מקדימה נמסר בתגובה כי , " הדו"ח המדובר מתייחס למאמץ של מפלגת קדימה ,  דאז מפלגת השלטון בראשות ראש הממשלה אהוד אולמרט ,  לשמר את מעמדה כסיעה הגדולה בשלטון המקומי- מטרה בה עמדה התנועה בהצלחה .  התנועה תמכה בלמעלה מ-70 מועמדים ורשויות ברחבי הארץ ,  בעוד הדו"ח מתייחס לכ-5 חריגות עיקריות בלבד ,  כולן של מועמדים שנטלו על עצמם ,  ללא סמכות ,  ללא ידיעת התנועה וללא אישורה ,  התחייבויות כספיות נוספות על אלו שהוקצבו להם ואשר נוגדים את ההסכמים והחוזים שחתמו עם התנועה ". 
בקדימה הדגישו כי  " התנועה עשתה כל שמעמיד החוק לרשותה על מנת להימנע ממצבים אלו ,  כאשר החתימה את כל מועמדיה על מסמכים ותצהירים משפטיים האוסרים כל חריגה .  בקדימה הביעו תמיכה בהמלצת המבקר לקבוע שינוי חקיקתי אשר יטיל את הקנסות ,  ואת האחריות בחוק ,  על המועמדים החורגים ולא על מפלגת האם שנבצר ממנה בזמן אמת לשלוט בכל מעשיהן והוצאותיהן של סיעות הבת והעומדים בראשן ".  מלבד קדימה ,  גם סיעות מולדת ,  עלי"ה ,  גיל ואח"י קיבלו דו"ח שלילי והמבקר המליץ להשית עליהן קנסות .
 במהלך התקופה שבין ינואר 2008 לסוף פברואר 2009 ,  נרשמה בזבזנות בניהול כספי מימון המפלגות .  לדוגמה ,  סיעת ישראל ביתנו .  הסיעה הוציאה 118 אלף שקל על נסיעות לחו"ל של יו"ר הסיעה ושל בעלי תפקידים אחרים .  לטענת ישראל ביתנו ,  הדבר היה נחוץ לשמירת הקשר עם ציבור בוחרים פוטנציאלי ועם ארגונים יהודיים בחו"ל .  הנתון מעניין במיוחד על רקע העובדה שישראל ביתנו מקדמת את  " חוק היורדים "  שיאפשר לישראלים בחו"ל להצביע בבחירות הכלליות .
 סיעת הגמלאים כללה בחשבונותיה תשלומים עבור תספורת וחומרים דנטאליים בסכום של 500 שקל .  סיעת בל"ד מימנה הודעה בעיתון על תחילת לימודים אקדמיים בירדן .  לינדנשטראוס קבע כי , " שימוש במימון הממלכתי שאינו עולה בקנה אחד עם הגדרות חוק המימון ותכליתו ,  הוא פסול ומהווה הפרה של דיני המימון ". 
מדו"ח המבקר עולה ,  כי היו מקרים בהם סיעות השתמשו בכספי מימון מפלגות ,  שניתן עבור הוצאותיהן השוטפות ,  למתן תרומות לגופים שונים ,  לעמותות ולציבור .  כך ,  סיעה אחת תרמה 25 אלף שקל לעמותה למען ניצולי השואה ,  סיעה אחרת רכשה בשנת 2008 מזון לנזקקים בסכום של 200 אלף שקל .  אותה סיעה חילקה עופות בעלות של 25 אלף שקל במהלך חודשים ינואר ופברואר 2009 ,  סמוך לבחירות .  המבקר קובע כי  " בחלק מהמקרים נוצרת תחושה קשה ,  עד כדי חשש לפגיעה בטוהר המידות .  לא לשם כך נועד המימון הממלכתי ואין לאפשר סטייה מעקרונות יסוד אלה .  על המחוקק לתת דעתו לסוגיה זו ,  תוך שקילת האפשרות להטיל חיוב אישי על המאשרים תשלום הוצאות כאמור ". 
יו"ר ישראל ביתנו ,  אביגדור ליברמן ,  התייחס בפתח ישיבת סיעתו לממצאי דוח מבקר המדינה ואמר כי , " זו עוד דוגמה לשקרים ולעיוותים .  קיבלנו דו"ח חיובי וזה מה שחשוב מבחינתי .  אני לא דן על תשלומים שעשינו לכל ספק וספק .  הדו"ח היה חיובי ואני לא מתעסק בצהוב ,  אלא דברים יותר חשובים ". 
מסיעת ישראל ביתנו נמסר בתגובה : " אנו שמחים שגם הדו"ח הזה ,  כמו כל הדו"חות מבקר המדינה בעשור האחרון ,  הוא דו"ח חיובי מבחינת 'ישראל ביתנו' ולא מצא שום חריגה מן החוקים והכללים המותרים בהתנהלות המפלגה .  'ישראל ביתנו' תמשיך להוות דוגמה למפלגה היודעת לנצח בחירות תוך שהיא מקפידה על כללי המשחק כפי שנקבעו בחוק .  חבל שהתקשורת עוסקת בפיקנטריה במקום לשבח את 'ישראל ביתנו' על כך שהיא מקבלת דו"חות חיוביים פעם אחר פעם כולל בפעם הנוכחית ". 
מסיעת בל"ד נמסר בתגובה כי , " דו"ח מבקר המדינה לגבי בל"ד היה חיובי בכל חלקיו ,  וקבע כי בל"ד פעלה בהתאם לחוק מימון המפלגות ובהתאם להנחיות המבקר וכי התנהלותה הכספית תקינה וללא כל ליקויים או עבירות ".  לפי בל"ד , " הוצאות הדלק הינן תוצאה של פעילות ארצית מאומצת בתקופת הבחירות ,  ופעילות אינטנסיבית במיוחד ביום הבחירות להעלאת אחוז ההצבעה הנמוך אצל הציבור הערבי ,  זאת לאור הנתונים המדאיגים לגבי אחוז ההצבעה .  בל"ד מכבדת ומתייחסת ברצינות להנחיותיו והמלצותיו של המבקר ופועלת בהתאם ".  
מסיעת העבודה נמסר בתגובה כי , " המפלגה מכבדת את דו"ח המבקר .  הדו"ח קובע כי המפלגה פעלה על פי חוק ובהתאם להנחיות ולכללים כפי שמשתקף בו ". 
מנכ"ל סיעת הליכוד גדי אריאלי הגיב גם הוא לדו"ח ואמר כי , " מפלגתי מברכת על הדו"חות החיוביים שפרסם מבקר המדינה אודות התנהלות הליכוד בבחירות לכנסת ה-18 ,  בבחירות המוניציפליות ובהתנהלות השוטפת בשנתיים האחרונות .  בתוך שנה הניהול הכספי בליכוד הביא לצמצום הגרעון המפלגתי באופן משמעותי בהשוואה למפלגות אחרות ".  גם ראש הממשלה בנימין נתניהו בירך על דו"ח המבקר .  לדברי נתניהו : " שוב הוכח שהליכוד מתנהל בשקיפות ובנקיון שצריכים להוות דוגמה גם למפלגות אחרות ". 

המבקר :  ישראל ביתנו - המפלגה הכי בזבזנית
בדו"ח מיוחד מתח מבקר המדינה ביקורת על ההוצאות המופרזות של המפלגות השונות בבחירות לכנסת .  כך ,  למשל ,  הוציאה מפלגתו של שר החוץ 212 אלף שקל על כנס בחירות ושילמה בונוס שמן ליחצ"ן .  ליברמן : " עוד דוגמה לשקרים ועיוותים "
 
