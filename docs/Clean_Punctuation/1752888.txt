פלאי אינסוליין 
BenchMarker
 >  >  ביום רביעי בשבוע שעבר דיווחה חברת הביוטכנולוגיה אינסוליין על הקצאה פרטית של 5 מיליון מניות - כ-9% ממניות החברה לפני דילול וכ-7% מהן בדילול מלא - תמורת 5 מיליון שקל .  אינסוליין גייסה כסף באמצעות הנפקת מניותיה רק לפני שלושה חודשים ,  כך שההקצאה הפרטית בתוך פרק זמן כה קצר היא מפתיעה .  המחיר שבו נקבע כי ההקצאה תיעשה היה גבוה ב-20% מהמחיר הממוצע של המניה ב-30 הימים שקדמו לה ,  כך שמשתתפי ההקצאה היו אמורים להרוויח רק בעתיד אם המניה היתה סוגרת את הפער .  השקעה בהקצאה הפרטית של מניות אינסוליין - חברת סטארט-אפ מפסידה ,  העוסקת בפיתוח ייצור ושיווק של אינסולין הניתן לחולי סוכרת בהזרקה תת-עורית - אמורה להיות הימור מסוכן .  מניות הביוטכנולוגיה מתנהגות בצורה בלתי צפויה ,  והיכולת לתזמן אותן ,  להעריך את מגמתן ולרכוש אותן כשהן בדרך למעלה - אינה נחלת רבים .  בנוסף לכך הקצאת מניות היא לא תמיד סימן טוב למניה .  משמעות ההקצאה לשוק תלויה במחיר שבו היא נעשית ,  אבל מדובר במהלך האמור לייצר לחץ על מחיר המניה כלפי מטה ולדלל את בעלי המניות .  ואולם מסתבר כי יודעי הסוד שזכו להשתתף בהקצאה הפרטית ,  יכולים לראות את עצמם בני מזל .  הנה ,  מניית אינסוליין רשמה בשבוע האחרון שלפני ההקצאה זינוק של 30% .  ביום חמישי ,  יום אחרי ההקצאה ,  היא זינקה ב-8.5% למחיר הגבוה ב-10% מזה שבו נעשית ההקצאה .  לעומת אלו שהשקיעו במניית אינסוליין בשבוע שעבר ועשו עסקה מצוינת ,  מי שהשקיע בהנפקה בתחילת אוגוסט יכול היה לראות עצמו כחסר מזל עד לאחרונה .  המניה סבלה ממומנטום שלילי ,  ייתכן בשל העובדה שחמישית מההנפקה המקורית נלקחה בהתחייבות חיתומית ,  שהביאה לכך שהיה בשוק לחץ על מחיר המניה .  עד לשבוע האחרון של אוקטובר איבדה אינסוליין כרבע משוויה ,  אך באותה עת יצאה המניה לראלי בדרך לשוויה הנוכחי .  המשקיעים בבורסה עשויים להסיק כי יש מקרים שבהם הקצאות פרטיות מביאות לעלייה קרובה במניה .  במקרה הנוכחי ,  המשקיעים צריכים גם לחשוב מה המשמעות של העובדה שהחברה הקצתה 2.5 מיליון כתבי אופציה ,  שעשויים להזרים לחברה עוד 5 מיליון שקל בעתיד .  זאת במחיר של 1.93 שקלים למניה - 70% יותר ממחירה הנוכחי .
 
פלאי אינסוליין 
BenchMarker

