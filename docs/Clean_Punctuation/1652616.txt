איטליה :  הנחמה של פיורנטינה
אחרי ההדחה מהאלופות ,  פיורנטינה חזרה מנאפולי עם 1:3 דרמטי .  בראנקה על הפסד אינטר : " לא חשבנו על הצ'מפיונס "
 ארבעה ימים אחרי ההדחה הכואבת מליגת האלופות וגל שמועות לגבי עתידו של המאמן צ'זארה פראנדלי ,  פיורנטינה רשמה נחמה קטנה עם ניצחון חוץ דרמטי 1:3 על נאפולי במשחק היחיד שהתקיים היום  ( שבת )  במסגרת המחזור ה-28 בסרייה A .  היה זה ניצחון חוץ ראשון לויולה אחרי למעלה מחודשיים כשבמועדון מפירנצה יודעים שכרטיס לליגה האירופית ,  דרל הליגה או הגביע ,  יהווה סיום מתוק לעונה מאוד מאכזבת .  
אחרי מחצית מאופסת דווקא המארחים עלו ליתרון משער נגיחה של אזקיאל לאבצי בדקה ה-47 .  לפיורנטינה הייתה תשובה בשם אלברטו ג'ילארדינו .  בדקה ה-60 נגח החלוץ את השוויון לאחר בישול של סטבן יובטיץ' והתרגיל חזר על עצמו במדויק שלוש דקות לסיום .  ג'ילארדינו העלה את מאזנו ל-13 שערים וראה את יובטיץ' מצטרף גם הוא לחגיגה אחרי שני בישולים עם השער השלישי בתוספת הזמן .  הצמד ג'ילארדינו את יובטיץ' סגר לנאפולי משחק שביעי ברציפות ללא ניצחון .  הפרטנופי של וולטר מצארי מתרחקים מאוד מהמקום הרביעי המוביל למוקדמות ליגת האלופות .
 ארבעה ימים לפני שתתארח אצל צ'לסי ותנסה להציל את כבודו של הכדורגל האיטלקי ,  נכנעה אמש  ( שישי )  אינטר 3:1 נגד קטאניה מהתחתית במשחק שפתח את המחזור ה-28 בליגה האיטלקית .  הנראזורי הגיעו אחרי ארבע תוצאות תיקו בחמשת המשחקים האחרונים ,  המשיכו להציג כדורגל לא טוב ונטול השראה ,  וניצחון של מילאן נגד קייבו ביום ראשון יוריד את הפער של אינטר בפסגה לנקודה אחת בלבד .  
ז'וזה מוריניו המשיך לשבת ביציע בגלל הרחקה והוא ראה משחק היה שקול ברובו ,  אבל אם לקבוצה מסוימת היה יתרון במגרש ,  הרי שזו קטאניה .  הסיציליאנים לא הראו כל חשש מהאלופה ,  יזמו ,  ניסו והיו קרובים יותר ,  אבל מריאנו איסקו ואדריאן ריקיוטי לא הצליחו למצוא את הרשת של ז'וליו סזאר במחצית הראשונה .  
בדקה ה-54 החליטו האורחים להראות למארחים שלהם כיצד לעשות זאת נכון ,  כשסמואל אטו קיבל כדור ארוך ,  נכנס לרחבה לבדו מול מריאנו אנדוחאר ,  אבל החליט לפרגן ,  מסר כדור רוחב למיליטו וזה גילגל לרשת החשופה .  0:1 לאינטר .  השער הזה הביא את קטאניה לתקוף אפילו יותר ובדקה ה-74 היא זכתה לשוויון שכל כך הגיע לה כשמקסי לופז ,  שנולד מחדש תחת סיניסה מיכאלוביץ' ,  ניצל כדור רוחב של פאבלו אלברז .  אלא שהשוויון הזה לא הספיק למארחת ,  שהגיעה למשחק כשהיא עדיין רחוקה מלהבטיח את הישארותה בליגה .  
בדקה ה-79 החל המופע של סולי מונטארי ,  שבסיומו גם נכבש שער היתרון .  הקשר הגנאי נכנס במקומו של אסטבן קמביאסו 11 דקות לסיום ובתוך דקה ביצע עבירה של חורחה מרטינז שזיכתה אותו בכרטיס צהוב .  ג'וזפה מסקארה בעט את הכדור החופשי שפגע בידו של מונטארי ,  זה ראה צהוב שני וקטאניה זכתה לפנדל .  
מסקארה עצמו ניגש לבעוט ,  ביצע פאננקה מושלמת  ( הקפצה בפנדל - על שמו של אנטונין פאננקה הצ'כי )  והכניע את סזאר בדרך למהפך ו-1:2 .  דקה לסיום דפקו המקומיים את המסמר האחרון בארון של המשחק כשמרטינז כבש מקרוב .  1:3 גדול לקטאניה ,  אינטר חייבת להתעורר .
" עד השוויון ,  נראינו חזקים ושלטנו במשחק ",  סיכם מרקו בראנקה ,  המנהל הטכני של אינטר ,  שעמד על הקווים במקום מוריניו . " אני חושב ששיחקנו טוב כדי להוביל אחרי המחצית ,  אבל אז הריכוז שלנו ירד וסבלנו מזה בחלק האחורי .  לא היו לנו מחשבות על המשחק נגד צ'לסי בליגת האלופות ,  והיינו מודעים לאיום שקטאניה מעמידה ". 
על האווירה בקבוצה לנוכח היכולת הלא טובה לאחרונה ,  הוא אומר : " האווירה בחדר ההלבשה היא אותה אווירה כמו אחרי הפסדים ,  אבל יש לנו דחף אדיר להיות מוכנים למשחק ביום שלישי ". 

איטליה :  הנחמה של פיורנטינה
אחרי ההדחה מהאלופות ,  פיורנטינה חזרה מנאפולי עם 1:3 דרמטי .  בראנקה על הפסד אינטר : " לא חשבנו על הצ'מפיונס "
 
