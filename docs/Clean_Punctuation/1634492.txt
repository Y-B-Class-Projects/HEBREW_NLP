קברי מוסלמים הושחתו ליד שכם
לטענת הפלסטינים ,  מספר מצבות הושחתו לאחר ביקור של קבוצת מתנחלים וחיילים אמש בבית הקברות של כפר עוורתא .  על אחת המצבות רוססה הכתובת  " ערבים הומואים "  ונעשה גם שימוש בקוד צבאי
שלוש מצבות הושחתו אמש  ( שלישי )  בבית הקברות של כפר עוורתא ,  שנמצא מדרום לשכם .  כך טוענים מקורות פלסטינים .  עדי ראייה מסרו לסוכנות הידיעות  " מען "  כי עשרות מתנחלים הגיעו אמש להתפלל בבית הקברות בלוויית עשרות חיילים .  לטענת הפלסטינים ,  המתנחלים ריססו על חלק מהקברים כתובות גרפיטי שבהן נאמר  " מוות לערבים "  וציירו מגן דוד .  עוד אמרו הפלסטינים כי המתנחלים השאירו במקום בקבוקי אלכוהול ואריזות חטיפים .
 מארגון  " בצלם "  נמסר כי  " המתנחלים נכנסו לכפר תחת אבטחה צבאית לצורך תפילה במקום .  מדיווחי התושבים עולה ,  כי אמש בסביבות השעה 22:30 בלילה ,  התמקמו חיילים במרכז הכפר .  לא הוטל עוצר על התושבים ,  אולם הם הסתגרו בבתיהם .  מאוחר יותר באותו הערב ראו תושבי הכפר קבוצה של מתנחלים שהגיעה להתפלל באתר הנמצא בפאתי הכפר .  הם שהו שם עד השעה ארבע לפנות בוקר .  עם יציאת החיילים ,  הבחינו תושבים בשלוש מצבות שבורות בבית הקברות שבפאתי הכפר .  על הקברים נותרו שאריות מזון ובקבוקי מים ריקים .  לדברי התושבים ,  המצבות היו שלמות לפני כניסת הישראלים ". 
כמו כן ,  נמסר מארגון  " בצלם "  כי בנוסף להשחתת המצבות רוססו גם כתובות גרפיטי באזור . " במוקד אחר ,  בסמוך למקום בו שהו החיילים ,  נכתבו מספר כתובות גרפיטי בהם אמירות בוטות כנגד התושבים הפלסטינים בעברית ,  אנגלית ורוסית ,  כמו גם הכיתוב 'פלחוד' "   ( פלוגת חוד )  .  על אחת המצבות נכתב ברוסית  " ערבים הומואים ". 
במערת 70 הזקנים ,  שעל פי המקורות קבורים בעוורתא ,  נערכה אתמול הילולה לזכרם .  מארגני ההילולה ,  שצה"ל אישר את קיומה ,  מכחישים כל קשר לאירוע . " הגענו קרוב לאלף איש בליווי מלא של כוחות צה"ל שפיקחו על הנעשה ",  אמר בנימין מחלב ,  חבר ועד שוכני שומרון המארגנת כניסה לקברי צדיקים הנמצאים באזורים פלסטיניים . " מעבר לפיקוח הזה ,  מרבית הנכנסים אמש היו חרדים שאין להם דבר וחצי דבר עם השמועה הזאת של הריסת קברים .  לא ידוע על אירוע כזה .  מעבר לכך ,  לפני הכניסה לקברים אנחנו תמיד מודיעים לאנשים שאין להזיק או להרוס דבר ,  אלא רק להגיע ,  להתפלל ולעזוב את המקום ". 
מדובר צה"ל נמסר בתגובה לטענות : " אמש אפשר צה"ל למתפללים יהודים לעלות לקברי אלעזר ואיתמר ולקבר 'שבעים הזקנים' בכפר עוורתא ,  כפי שנהוג מדי חצי שנה .  היום התקבלה תלונה על חילול קברים פלסטינים .  הנושא נמצא בבדיקת מפקד החטיבה .  הנושא נבחן על ידי הפרקליטות הצבאית ,  אשר תנחה על המשך הצעדים בנושא ". 
גורם צבאי מסר כי  " מפקד חטיבת שומרון ,  אל"מ איציק בר ,  יגיע בימים הקרובים לכפר על מנת לבדוק את הטענות באופן אישי .  אם יימצא שאכן חיילים ביצעו את המעשה ,  הטיפול יועבר לגורמים הרלבנטיים ". 

קברי מוסלמים הושחתו ליד שכם
לטענת הפלסטינים ,  מספר מצבות הושחתו לאחר ביקור של קבוצת מתנחלים וחיילים אמש בבית הקברות של כפר עוורתא .  על אחת המצבות רוססה הכתובת  " ערבים הומואים "  ונעשה גם שימוש בקוד צבאי

