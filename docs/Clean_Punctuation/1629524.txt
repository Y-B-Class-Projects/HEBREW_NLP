בישראל לא עושים ,  אז גם לא טועים 
התחממות כדור הארץ
 >  >  עיני כל העולם היו נשואות לקופנהאגן בציפייה לבשורה שיביא הכינוס העולמי לתושבי כדור הארץ ההולך ומתחמם .  מנהיגים רבים ,  כולל משלחת נכבדה מישראל ,  פקדו את הכינוס והשמיעו משם את הצהרותיהם .  השאלה שעלינו כישראלים לשאול את עצמנו היא מדוע מדינת ישראל נמצאת במקום כה נמוך בסולם המדינות התורמות להקטנת גזי החממה .  התשובה נעוצה בתרבות ,  או יותר נכון בחוסר התרבות ,  שכל כך השתרשה בישראל - תרבות של חוסר מעש ואי קיום החלטות של הרשות המבצעת  ( הממשלה )  על ידי אותה רשות עצמה .  ממשלת ישראל קיבלה עוד ב-2002 החלטה הקובעת שבתוך חמש שנים יעמוד ייצור החשמל בישראל מאנרגיה חלופית על שיעור של לפחות 2% מסך כל הצריכה ,  וששיעור זה יעלה בהדרגה ב-1% בכל שש שנים .  אבל דבר אחד לא עשתה הממשלה - קביעת תוכנית עבודה עם אבני דרך ברורות למימוש החלטה זו .  אמנם בשנה האחרונה החלה לפעול תוכנית שיזם שר התשתיות לשעבר ,  בנימין בן אליעזר ,  לייצור חשמל ממתקנים פוטו-וולטאים קטנים ,  אך עשייה זו היא קטנה בהיקפה והססנית ,  ובוודאי שאינה מתקרבת ליעדי התוכנית המקורית .  עניין זה וענייני תשתיות אחרים ,  כמו התפלה והפרטת שוק האנרגיה ,  סובלים משיתוק ביורוקרטי המונע ומתודלק בקביעות בחשש משגיאות ומכשלים .  כל מי שמנהל עסק כשהו יודע שהדרך היחידה לא לטעות היא לא לעשות .  בגופים עסקיים קיים כוח מאזן הנובע מהרצון החזק לפיתוח העסקי ולעשיית רווחים .  ואולם במנגנון הציבורי ,  בהיעדר כוח מאזן כזה ,  הכיוון הוא ברור ועקבי ומוביל לשיתוק מוחלט .  דלק נוסף המניע את מנגנון השיתוק נובע מהעובדה שבתחום התשתיות מתקיים קשר הכרחי בין משאבי המדינה  ( תמריצים ,  קרקעות וזיכיונות )  לבין בעלי ההון המעוניינים לרתום את הונם לקידום אותם פרויקטים ,  מתוך מניע של עשיית רווחים .  קשר כזה נתפש כמעט באופן אינטואיטיבי כנגוע בשחיתות ,  מה שמביא אנשי ציבור הנושאים באחריות לביצוע ההחלטות להימנע מקידום נמרץ מדי של הביצוע ,  כדי להבטיח שלא ידבק בהם רבב .  כדי לצאת מהמלכוד נדרשת מנהיגות נחושה ואמיצה הפועלת ללא פשרות לקיום ההחלטות המתקבלות .  כמו כן ,  נדרשת ראייה כוללת המציבה את היעדים ,  מתווה את הדרכים להשגתם ועוקבת אחר הביצוע .  חובה ליצור מערכת פשוטה ושקופה של תמריצים שתאפשר מנגנון יעיל ומהיר של הליכים מכרזיים למימוש הפרויקטים .  כך ,  פרויקטים גדולים הנמצאים על הנייר זה זמן רב ,  כמו אלה המתוכננים באשלים ובתמנע ,  יתממשו בתוך חודשים ולא ייגררו לאורך שנים .  הכותב הוא מנכ"ל קבוצת ההנדסה ברן

בישראל לא עושים ,  אז גם לא טועים 
התחממות כדור הארץ

