פקק באוזן
קובי אוז הביא פעם את קול השכונות להמונים .  אבל במזמורי נבוכים ,  אלבומו החדש ,  הוא זונח אותם לטובת אינדיבידואליזם אטום 
" דמעות וים ",  אלבום הסולו הראשון של קובי אוז ,  שיצא ב-2004 ,  היה יפה ובעיקר מפתיע .  בלי מעטפת האג'נדה החברתית-מוזיקלית של טיפקס ,  שהיתה חמה אך גם מחייבת ,  התגלה אוז ככותב מדויק ,  חם ואפילו מרגש לעתים ,  שצל גירושיו מאשתו הראשונה הוציא ממנו מיץ מדכא איך יצירתי ומרענן .  גם מוזיקלית ,  אוז הרשה אז לעצמו להתנסות בז'אנרים שעליהם תמיד דיבר בהופעותיו הציבוריות ורק ב"דמעות וים "  קיבלו ביטוי - ביטוי שחלחל בזמנו לשירים מאוחרים יותר של טיפקס ,  למשל באלבום האולפן האחרון שלהם , " רדיו/מוזיקה/עברית ".  
אבל  " מזמורי נבוכים "  הוא מכתב ההתפטרות של קובי אוז מכל הדברים החיוביים שהיו לטיפקס להציע למוזיקה הישראלית .  הגיוון המוזיקלי ,  האג'נדה החברתית והכריזמה של אוז ,  שהביא את קול השכונות להמונים  כולם נעלמו והתאיידו לטובת ההארה של המוזיקאי בשילוב של משבר גיל ה-40 והתגלית הקרויה ארון הספרים היהודי .  ה"אנשים מגולגלים בתוך נייר עיתון "  התגלגלו להם בתוך עוד ספר תורה עתיק ,  שנחת על המוזיקה הישראלית ,  גם בתור טקסטים מקוריים של אוז .  אותה מוזיקה שהולכת ומצטופפת בתוך ארון קודש במקום להתערבב ברחוב הפתוח של השיח הציבורי בישראל ,  כפי שאוז ידע לעשות היטב בעבר .
 איכויות מספר הסיפורים של אוז ,  שהגיעו לשיא ב"דיסקו מנאייק "  והפכו שיר כמו  " התחנה הישנה "  לפס הקול של כל כתבת טלוויזיה בנושא אובדן הנוסטלגיה ,  היו לאוויר בין שלל הביטויים ,  הפתגמים וההרמזים לטקסטים שונים מכתבי הקודש .  כמי שכתב את  " רבי ג'ו כפרה "  המבריק ,  שהקדים את זמנו באבחון תופעת הקמעות ומנהיגי הדת בעלי התשובות לכל השאלות ,  נזהר קובי אוז מלהטיף .  הוא שר ב"מדרגות נעות "  על שביל הזהב שבין המוארות הדתית לנאורות החילונית ,  בלי באמת לקחת עמדה ;  הוא מספר ב"אלוהיי "  על כך שתודותיו לבורא עולם הן למעשה קיטש ,  אך נשאב בעצמו לתוך אותו קיטש בלי להאיר את הנושא בזווית חדשה או מעניינת ;  הוא לוקח את הטקסט הנפלא גם היום של  " רבי ג'ו כפרה "  ועוקר ממנו כל עקיצה מוזיקלית ,  רק כדי להבהיר שזהו אכן לא אלבום  " התחזקות "  ושאף אחד לא יגיד לו איך להתנהג .  
אבל הפסיחה על שני הכיוונים אינה נובעת מתפיסת עולם מורכבת ,  כפי שזו מובעת למשל בשני האלבומים האחרונים של שי גבסו ,  אלא מאותה דבקות מעייפת בסיפורים מתמשכים בשילוב מזמורים מבית סבא .  וכך ,  מבחינה מוזיקלית מדובר בחוויה המשעממת ביותר שאוז הוציא תחת ידיו מאז יצא כישרונו לאור ב"שביל קליפות הגרעינים ",  אלבום הבכורה של טיפקס .
 ואולי הדבר המאכזב ביותר ב"מזמורי נבוכים "  הוא היותו יצירה אינדיווידואלית לחלוטין ,  שקשה לשאוב ממנה מסקנות על החיים עצמם ,  וזאת בניגוד לאיכויות של  " דמעות וים "   אלבום שנכתב בשפה היומיומית ביותר לכל אדם שחווה משבר אישי קשה .  אוז כותב בקומוניקט האלבום החדש שלא מדובר בעוד אלבום פיוטים וחזרה בתשובה .  זה נכון ,  מכיוון שהוא נזהר מאוד לבחור באורחות החיים של הדת דרך השירים ,  ומסתפק ברחצה באור הטקסטים של עולם היהדות .  מצד אחר ,  אין לאותם אנשים מגולגלים בתוך נייר עיתון מה לחפש כאן .  אוז העניק בזמנו לאנשים האלה זכות קיום ,  אבל באלבום החדש הוא נפטר מהם ושולח אותם למעשה לרבי ג'ו כפרה .  שהוא יסביר להם איך לצאת מזה .
 

פקק באוזן
קובי אוז הביא פעם את קול השכונות להמונים .  אבל במזמורי נבוכים ,  אלבומו החדש ,  הוא זונח אותם לטובת אינדיבידואליזם אטום

