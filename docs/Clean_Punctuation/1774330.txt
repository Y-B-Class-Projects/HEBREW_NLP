חולמים על קריירה אקדמית ?  לפני שאתם רצים לעשות דוקטורט - כדאי שתדעו מה מחכה לכם
אם אתם לא בטוחים שקריירה אקדמית היא שאיפתכם הגדולה ,  כדאי שתשקלו שוב את המסלול הארוך ,  היקר והמתסכל בדרך לדוקטורט ■ האקדמיה צפופה ,  התנאים עלובים והתחרות עיקשת ■ גם בחוץ התואר המכובד לא בהכרח יקנה לכם יתרון ■ האם זה שווה את המאמץ ? 
בערב שלפני חג כל הקדושים ב-1517 ,  הצמיד מרטין לותר 95 תיזות לדלת הכנסייה בוויטנברג .  באותם הימים ייצגה תיזה עמדה כלשהי שכל אחד יכול היה להביע .  לותר ,  כומר אוגוסטיני ,  טען שהנוצרים לא יכולים לקנות את דרכם לגן עדן .  כיום מייצגת תיזה גם רעיון של מחקר מקורי .  כתיבתה היא מטרתם של מאות אלפי סטודנטים ,  שמתחילים את לימודיהם לתואר דוקטור  ( phd )  מדי שנה .  ברוב המדינות תואר דוקטור הוא דרישה בסיסית לקריירה באקדמיה .  זאת היכרות עם עולם של מחקר עצמאי - סוג של יצירת מופת אינטלקטואלית ,  שנוצרת על ידי התלמיד בשיתוף פעולה צמוד עם מנחה .  הדרישות להשלמת דוקטורט משתנות בין מדינות ,  אוניברסיטאות ואפילו בין תחומי המחקר .  חלק מהסטודנטים יצטרכו בתחילה לבלות שנתיים בעבודה על תואר שני .  חלקם יקבלו מלגה ,  בעוד שאחרים ישלמו בכוחות עצמם .  בחלק מהתחומים ,  לימודי התואר השלישי מחייבים מחקר בלבד ,  אחרים דורשים נוכחות בקורסים ובבחינות ,  ויש תוכניות המחייבות את תלמידיהן ללמד סטודנטים לתואר ראשון .  תיזה במתמטיקה יכולה להיות בהיקף של עשרות עמודים ,  ואילו תיזה בהיסטוריה עשויה להשתרע על מאות עמודים .  כתוצאה מכך ,  דוקטורנטים יכולים להיות בשנות ה-20 לחייהם ,  או בני 40 פלוס בעלי ניסיון חיים .  בכל זאת ,  יש דבר אחד שמשותף לדוקטורנטים רבים :  חוסר שביעות רצון .  יש המתארים את עבודתם כ"עבודת פרך ".  שבעה ימים בשבוע ,  עשר שעות ביום ,  בשכר נמוך ובאי ודאות .  ישנה אימרה שגורסת כי אתם יודעים שאתם סטודנטים לתואר מתקדם כשהמשרד שלכם מעוצב יותר מביתכם ויש לכם טעם מועדף של  " מנה חמה ".   " התואר עצמו אינו מה שמייאש ",  אמר סטודנט אחד לדוקטורט . " מה שמייאש הוא ההבנה שהאור לא נראה בקצה המנהרה ".  דוקטורנטים בכיינים אינם בגדר תופעה חדשה ,  אך יש בתלונותיהם כדי להצביע על בעיות אמיתיות הטמונות במערכת שמייצרת דוקטורטים מחקריים רבים ,  אולי רבים מדי  ( ל"דוקטורטים המקצועיים ",  בתחומים כמו משפטים ,  מינהל עסקים ורפואה יש ערך ברור יותר )  .  כך קורה ,  שעל אף שהדוקטורט נועד להכין אנשים לעבודה באקדמיה ,  אין קשר בין בעלי הדוקטורט לבין מספר המשרות הפנויות .  מנהיגים עסקיים מתלוננים על מחסור בבעלי כישורים גבוהים ,  מה שמעלה את ההשערה שאולי בלימודי הדוקטורט לא נלמדים הדברים הנכונים .  המבקרים החריפים ביותר משווים את תארי הדוקטורט במחקר להונאות פונזי . " הבטן הרכה והמכוערת של האקדמיה"לאורך מרבית ההיסטוריה ,  אפילו תואר ראשון באוניברסיטה היה פריווילגיה למיעוט עשיר בלבד ,  וגם חברי סגל אקדמי לא החזיקו בתארי דוקטור .  ואולם עם התרחבות ההשכלה הגבוהה לאחר מלחמת העולם השנייה ,  גדלו הציפיות שמרצים יהיו בעלי תארים מתקדמים .  האוניברסיטאות האמריקאיות היו הראשונות :  ב-1970 ייצרה ארה"ב קצת פחות משליש מהסטודנטים בעולם ,  וכמחצית מהדוקטורנטים במדע ובטכנולוגיה  ( באותה עת היוותה האוכלוסיה בארה"ב 6% מאוכלוסיית העולם )  .  מאז הוכפלה תפוקת הדוקטורטים השנתית של ארה"ב ל-64 אלף .  מדינות אחרות הדביקו במהירות את הקצב של ארה"ב .  בין 1998 ל-2006 גדל מספר הדוקטורטים שחולקו בכל מדינות ה-oecd ב-40% ,  בהשוואה ל-22% בארה"ב .  תפוקת הדוקטורטים הואצה בקצב החד ביותר במקסיקו ,  בפורטוגל ,  באיטליה ובסלובקיה .  אפילו ביפן ,  שבה מספר הצעירים קטן והולך ,  נרשמה עלייה של 46% .  חלק מהגידול נבע מהתרחבות החינוך האוניברסיטאי מחוץ לארה"ב .  ריצ'רד פרימן ,  כלכלן עבודה בהרווארד ,  אמר כי ב-2006 רק 12% מהסטודנטים שנרשמו ללימודים בעולם היו בארה"ב .  ואולם האוניברסיטאות גילו שדוקטורנטים מהווים כוח עבודה זול ,  פנוי ובעל מוטיווציה גבוהה .  עם מספר גדול יותר של דוקטורנטים אפשר לבצע יותר מחקרים ,  ובחלק מהמדינות ללמד יותר ,  בפחות כסף .  עוזר מחקר בייל עשוי להרוויח 20 אלף דולר עבור תשעה חודשים של הוראה .  השכר הממוצע לפרופסורים מן המניין בארה"ב היה 109 אלף דולר ב-2009 - יותר מהשכר הממוצע לשופטים ,  למשל .  מספר בעלי הדוקטורט עלה כבר מזמן על הביקוש למרצים באוניברסיטאות .  בספר שפירסמו לאחרונה אנדרו האקר וקלאודיה דרייפוס ,  אקדמאי ועיתונאית ,  כתבו השניים כי מארה"ב יצאו יותר מ-100 אלף בעלי דוקטורט בין 2005 ל-2009 .  באותה התקופה היו רק 16 אלף משרות הוראה חדשות .  שימוש בדוקטורנטים להוראת תלמידי תואר ראשון מקצץ את מספר המשרות המלאות .  אפילו בקנדה ,  שבה תפוקת הדוקטורטים גדלה באופן צנוע יחסית ,  אוניברסיטאות העניקו 4,800 תוארי דוקטור ב-2007 ,  אך גייסו רק 2,616 מרצים במשרה מלאה .  רק במעט מדינות שמתפתחות מהר ,  כמו ברזיל וסין ,  נראה שיש כיום מחסור בבעלי תואר דוקטור .  התמונה דומה למדי בתחום המחקר .  דוקטורנטים ופוסט-דוקטורנטים ,  שתוארו על ידי אחד הסטודנטים כ"בטן הרכה והמכוערת של האקדמיה ",  עושים את רוב עבודת המחקר בימים אלה .  ישנה גם בועה של פוסט- דוקטורנטים .  ד"ר פרימן הסיק מנתונים מלפני 2000 ,  כי אם מספר המשרות בפקולטות למדעי החיים בארה"ב היה גדל ב-5% בכל שנה ,  רק 20% מהסטודנטים היו מקבלים משרה .  בקנדה 80% מהפוסט-דוקטורנטים מרוויחים 38,600 דולר ברוטו או אף פחות מדי שנה - שכר זהה לשכרו הממוצע של פועל בניין .  עלייתם של הפוסט- דוקטורנטים יצרה מכשול נוסף בדרך למשרה אקדמית .  בחלק מהמדינות חמש שנים כפוסט-דוקטורנט הן כיום דרישה מוקדמת להבטחת משרה אקדמית מלאה .  גדודי החוקרים והפוסט-דוקטורנטים ,  המשתכרים שכר נמוך ,  מגבירים את יכולות המחקר של אוניברסיטאות ,  ומכאן של מדינות .  אך אין זה בהכרח דבר טוב .  מוחות מבריקים ומיומנים עלולים להתבזבז כשהאופנות משתנות .  העידן שאחרי הספוטניק עודד צמיחה מהירה במספר הדוקטורנטים לפיסיקה ,  אך הצמיחה נעצרה בחדות לאחר שהתקציבים הופנו למלחמת וייטנאם .  בריאן שוורץ ,  פרופסור לפיסיקה באוניברסיטת סיטי בניו יורק ,  אומר כי בשנות ה-70 נאלצו כ-5,000 פיסיקאים למצוא עבודה בתחומים שאינם תחומי ההתמחות שלהם .  בארה"ב משקפת עליית איגוד מרצי ה-phd את התפוררות החוזה הבלתי כתוב בין האוניברסיטאות ובין הסטודנטים ל-phd :  שכר נמוך כעת בתמורה למשרה אקדמית טובה מאוחר יותר .  מרצים באוניברסיטאות הציבוריות ,  דוגמת אוניברסיטת וויסקונסין-מדיסון ,  הקימו איגודים כבר בתחילת שנות ה-60 ,  אך קצב ההתאגדות עלה באחרונה .  האיגודים מתפשטים כעת לאוניברסיטאות הפרטיות ,  אך האוניברסיטאות ייל וקורנל - שם מנהלי האוניברסיטה וחלק מהמרצים טוענים כי הדוקטורנטים המלמדים אינם עובדים אלא מתמחים - הצליחו להתנגד למאמצי ההתאגדות .  ב-2002 היתה אוניברסיטת ניו יורק האוניברסיטה הפרטית הראשונה שהכירה באגודת מרצי ה-phd ,  אך המשא ומתן מול האגודה הופסק שלוש שנים לאחר מכן .  במדינות מסוימות ,  כגון בריטניה וארה"ב ,  השכר הנמוך והזדמנויות התעסוקה משתקפים במספר הדוקטורנטים הזרים .  ד"ר פרימן מעריך כי ב-1966 רק 23% מהדוקטורנטים למדעים ולהנדסה בארה"ב נולדו מחוץ למדינה .  ב-2006 עלה שיעור זה ל-48% .  הסטודנטים הזרים נוטים לקבל את תנאי השכר הנמוכים יותר ,  ומספקים כוח עבודה זול ומבריק שתורם לרמת השכר הנמוכה .  חסידי הדוקטורט טוענים כי יש בו טעם גם אם הוא אינו מוביל למשרה אקדמית קבועה .  לא כל סטודנט שלומד לתואר דוקטורט מעוניין במשרה אקדמית ,  ורבים עוברים בהצלחה למשרות במגזר הפרטי כמו מחקר תעשייתי .  זה נכון ,  אך שיעורי הנטישה הגבוהים מעידים על כך שסטודנטים רבים מתייאשים בדרך .  בארה"ב ,  רק 57% מהדוקטורנטים משיגים את התואר הנכסף תוך 10 שנים מיום הירשמם ללימודים .  במדעי החברה ,  שם מרבית הסטודנטים משלמים עבור התואר ,  שיעור זה יורד ל-49% .  חמור מכך ,  בעוד בתחומים אחרים מרבית הסטודנטים נוטים לנטוש בשלב מוקדם ,  במדעי החברה הם נוטים להתמיד בתחילה ולנטוש בשלבים מאוחרים של התואר .  מדובר בסטודנטים שהחלו כעילית האקדמית במדינה .  חוקרים באוניברסיטאות אמריקאיות גילו כי אלה שמסיימים את התואר אינם בהכרח חכמים יותר מאלה שנוטשים .  הנחיה גרועה ,  הזדמנויות עבודה לא מפתות ומחסור בכסף הם הגורמים שתורמים לתחושת הייאוש .  גם בוגרים שעובדים מחוץ לאוניברסיטאות אינם תמיד מצליחים .  קורסי הדוקטורט הם כה ספציפיים ,  עד שמשרדי ההשמה באוניברסיטאות מתקשים לסייע לבוגרים המחפשים עבודה ,  והמנחים אינם מגלים עניין בסטודנטים שעוזבים את האקדמיה .  אחד ממחקרי ה-oecd מצא כי חמש שנים לאחר קבלת התואר ,  יותר מ-60% מבעלי תואר הדוקטורט בסלובקיה ויותר מ-45% בבלגיה ,  בצ'כיה ,  בגרמניה ובספרד עדיין מועסקים בחוזים זמניים .  כשליש מבוגרי תואר הדוקטורט באוסטריה בוחרים בעבודות שאינן קשורות לתואר שלהם .  בגרמניה ,  13% מבוגרי תואר הדוקטורט עובדים במקצועות פשוטים .  בהולנד עומד שיעור זה על 21% .  עדיף למצוא בעל עשיר בוגרי תואר הדוקטורט לפחות מרוויחים יותר מאלה שמחזיקים בתואר ראשון .  מחקר שפירסם ברנרד קייסי ב"ג'ורנל אוף הייר אדיוקיישן פוליסי אנד מנג'מנט "  קובע כי גברים בריטים בעלי תואר ראשון מרוויחים 14% יותר מאלה שהיו יכולים ללמוד באקדמיה אך בחרו שלא לעשות כן .  פרמיית השכר לבעלי תואר הדוקטורט היא 26% .  אך הפרמיה לבעלי תואר שני ,  שאפשר להשיג בשנה אחת ,  היא 23% .  בחלק מהתחומים נעלמת הפרמיה לחלוטין .  בעלי תואר דוקטורט במתמטיקה ובמחשבים ,  במדעי החברה ובשפות אינם משתכרים יותר מבעלי תואר שני .  למעשה ,  הפרמיה לבעלי תואר דוקטורט נמוכה יותר מבעלי תואר שני בהנדסה ובטכנולוגיה ,  באדריכלות ובחינוך .  רק ברפואה ,  במדעים אחרים ,  בעסקים ובכלכלה נהפכת הפרמיה למשתלמת .  בממוצע כללי ,  זוכים בעלי תואר הדוקטורט לפרמיה הגבוהה ב-3% מזו של בעלי תואר שני .  שוורץ טוען כי אפשר לרכוש את המיומנויות הנלמדות בקורסי הדוקטורט במהירות רבה יותר בקורסים קצרים יותר .  לפני 30 שנה ,  לדבריו ,  הבינו חברות בוול סטריט שפיסיקאים יכולים לנסח משוואות דיפרנציאליות וגייסו אותם לתפקידי  " קוונטים ",  אנליסטים וסוחרים .  כיום מוצעים קורסים קצרים שמלמדים מתמטיקה מתקדמת לצורך יישום פיננסי . " פיסיקאי בעל תואר דוקטורט שלקח קורס אחד במשוואות דיפרנציאליות אינו תחרותי ".  סטודנטים רבים טוענים כי בחרו ללמוד מתוך אהבה ,  וכי החינוך הוא מטרה בפני עצמה .  חלקם אינם מקדישים מחשבה ליום שאחרי התואר .  במחקר אחד של בעלי הדוקטורט בבריטניה ,  כשליש הודו כי אחת הסיבות לכך שבחרו בנתיב זה היא כדי שיוכלו להמשיך להיות סטודנטים ,  או כדי לדחות את חיפוש העבודה .  כמעט מחצית מהסטודנטים להנדסה הודו בכך .  מדענים יכולים להשיג מלגות בקלות ,  ומשום כך מגיעים למסלול הדוקטורט .  אך יש מחיר ,  כמו גם תגמול ,  לשהייה הממושכת באוניברסיטה .  עובדים בעלי  " השכלת יתר "  - משכילים יותר מדרישות התפקיד שלהם - צפויים לחוש פחות סיפוק בעבודה ,  להיות פחות פרודקטיבים ולחוש כי ברצונם לעזוב את עבודתם .  אקדמאים נוטים להתייחס לשאלה מהו ערך הדוקטורט כמקבילה לשאלה אם יש יותר מדי אמנות או תרבות בעולם .  הם סבורים כי הידע זולג מהאוניברסיטאות לחברה והופך אותה לפרודקטיבית ובריאה יותר .  ייתכן שיש אמת בכך ,  אך אין בזה כדי להפוך את מסלול הדוקטורט למסלול מתגמל אישית .  האינטרסים של מוסדות ההשכלה הגבוהה ,  אל מול האינטרסים של הדוקטורנטים ,  אינם תואמים .  סטודנטים מבריקים שנשארים במסגרת האקדמיה תורמים למוסדות .  הסטודנטים מושכים מלגות ומפרסמים מאמרים שתורמים למספר הפרסומים של המנחים שלהם .  האקדמיות בוחרות סטודנטים מצטיינים ומטפחות אותם כדוקטורנטים לעתיד .  המוסדות מעוניינים למנוע נטישה של הסטודנטים ,  לפחות בהתחלה .  אחת הסטודנטיות סיפרה כי כשהחלה את לימודיה ,  שמעה על אפשרויות העבודה הנוצצות ,  אך אחרי שבע שנות לימודים מפרכות כבר שמעה מהמנחים שלה שכדאי לה  " למצוא בעל עשיר ".  פרופ' מוניקה הארט ,  מרצה לפסיכולוגיה באוניברסיטת קנטאקי ,  היא אחת מהיוצאות מן הכלל .  היא סבורה שיש עודף של בעלי תואר דוקטורט ,  ולכן הפסיקה לקבל אותם .  אך פיקוח ילודה אקדמי נוקשה שכזה אינו דבר שכיח .  נשיא של אחת מאוניברסיטאות ליגת הקיסוס ,  שנשאל באחרונה לגבי היצע היתר של בעלי הדוקטורט ,  ענה כי אם האוניברסיטאות המובילות יצמצמו את מספר הסטודנטים ,  יהיו אחרות שישמחו להשלים את הפער .  מערכת כפויית טובה רבות מהמגרעות של תואר הדוקטורט ידועות היטב .  כחלק מהניסיון האירופי לשפר את החינוך הגבוה ,  דוחקים חלק מהמוסדות למעבר לשיטה מובנית יותר ,  כמו זו הנהוגה במסלולי הדוקטורט בארה"ב .  הארגונים שמשלמים עבור המחקר הבינו שבעלי דוקטורט רבים מתקשים ליישם את המיומנויות שרכשו בשוק העבודה .  כתיבת דו"חות מעבדה ,  העברת מצגות אקדמיות וביצוע סקירות ספרות ממושכות ,  לא תמיד מסייעים בעולם שבו יש להטמיע ידע טכני במהירות ולהציגו בפשטות לקהל הרחב .  חלק מהאוניברסיטאות מציעות כעת לדוקטורנטים קורסים קלים המתרגלים מיומנויות כמו תקשורת ועבודת צוות ,  שעשויות להיות שימושיות בשוק העבודה .  גם אמות המידה והתמריצים אינם אחידים .  חלק ממחלקות האוניברסיטאות מתייחסות למספר בוגרי תואר הדוקטורט כאל מדד להצלחה ומתחרות על השגת בוגרים נוספים .  הסטודנטים יעדיפו מדדים הבוחנים את המהירות שבה בוגרים אלה משיגים עבודה קבועה ואת השכר שהם מקבלים .  כשמוטלים קנסות על מוסדות אקדמיים שמותחים יתר על המידה את משך התואר ,  עולה בחדות מספר המסיימים ,  מה שמעיד על כך שהמוסדות איפשרו לסטודנטים למשוך את התואר עוד ועוד .  רבים מהסטודנטים שמתחילים את לימודי הדוקטורט שלהם הם אלה שהיו התלמידים החכמים ביותר בכיתה והצטיינו בכל מה שעשו .  מרביתם עטורי תעודות ופרסים .  סטודנטים חדשים יתקשו להסכים למצב שבו עמיתיהם המוכשרים והנמרצים לא יוכלו להגיע לקו הסיום ולהשיג עבודה .  אולי מוטב שאותם סטודנטים ישתמשו בכישורי החקר שלהם כדי לבחון את מצבם של בעלי תואר הדוקטורט העודפים .  מישהו צריך לכתוב על כך תיזה .
 
חולמים על קריירה אקדמית ?  לפני שאתם רצים לעשות דוקטורט - כדאי שתדעו מה מחכה לכם
אם אתם לא בטוחים שקריירה אקדמית היא שאיפתכם הגדולה ,  כדאי שתשקלו שוב את המסלול הארוך ,  היקר והמתסכל בדרך לדוקטורט ■ האקדמיה צפופה ,  התנאים עלובים והתחרות עיקשת ■ גם בחוץ התואר המכובד לא בהכרח יקנה לכם יתרון ■ האם זה שווה את המאמץ ? 

