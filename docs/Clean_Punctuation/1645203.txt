הפרמיירליג דחתה את בקשת פורטסמות למכור שחקנים
נועלת הטבלה התחננה לאישור מיוחד על מנת לחסוך כסף לקראת הדיון הגורלי על עתידה ב-1 במרץ ,  אך נתקלה בסירוב
שעון החול של פורטסמות ממשיך לאזול עם כל יום שחולף ,  ולקבוצתו של אברהם גרנט מתחילים להיגמר הרעיונות היצירתיים על מנת להציל את המועדון השוקע .  הבוקר  ( שבת )  נסתם הגולל על ניסיון הצלה נוסף ,  כשהנהלת הפרמיירליג דחתה רשמית את בקשתה החריגה של פומפי לקבל אישור למכור שחקנים מחוץ לחלון ההעברות כדי לשפר במקצת את מצבה הכלכלי האנוש .
 רגע לפני משחקה הערב מול סטוק  ( 19:30 )  ,  התאכזבה פורטסמות מהתשובה השלילית ,  שתציב אותה במצב בעייתי מאוד בדיון המשפטי בסוגיית הכרזתה כפושטת רגל בבית המשפט העליון ב-1 במרץ ,  בו עלולה נועלת הטבלה לספוג עונש של הורדת תשע נקודות ,  שיחרוץ כמעט סופית את גורלה לרדת לצ'מפיונשיפ בסיום העונה .
 בהודעה שמסר דובר הפרמיירליג הבוקר נכתב : " הנהלת הליגה שקלה את בקשתה של פורטסמות תוך התייעצות עם פיפ"א ועם ההתאחדות האנגלית ,  ולאחר שקלול כל הגורמים החלטנו שלא יהיה נכון לאשר אותה נכון לעכשיו ". 
על פי חוקי הפרמיירליג ,  קבוצות הליגה רשאיות לרכוש או לשאול שוערים בלבד בתקופה שבין חלונות ההעברות וגם זאת רק במקרי חירום ,  אבל בעבר נרשמו תקדימים למקרים דומים לבקשתה של פורטסמות .  ב-1997 קיבלה האל סיטי רשות למכור את רוי קארול לוויגאן תמורת 350 אלף ליש"ט ,  מה שסייע לה להימנע מפשיטת רגל .  יחד עם זאת ,  קארול לא הורשה לשחק בוויגאן עד העונה שלאחר מכן .
 בינתיים לא אחרו להגיע תגובות שונות לבקשתה החריגה של פורטסמות ,  ובריאן לואוס ,  מאמנה של ברנלי שנאבקת מול קבוצתו של גרנט נגד הירידה  ( ומדורגת לפני אחרונה עם שבע נקודות מעל פומפי )  ,  זעם : " זה היה מגוחך לאפשר להם למכור שחקנים עכשיו .  עם כל הסימפטיה למועדון שנקלע לקשיים כלכליים ,  הם הכניסו את עצמם למצב הזה והם יצטרכו לצאת ממנו לבד .  זה יהיה אבסורדי אם הם ימכרו שחקן לקבוצה אחרת ,  ואז אותו שחקן יבקיע נגדנו את השער שיוריד אותנו ליגה .  זה מצב בלתי מתקבל על הדעת ". 

הפרמיירליג דחתה את בקשת פורטסמות למכור שחקנים
נועלת הטבלה התחננה לאישור מיוחד על מנת לחסוך כסף לקראת הדיון הגורלי על עתידה ב-1 במרץ ,  אך נתקלה בסירוב

