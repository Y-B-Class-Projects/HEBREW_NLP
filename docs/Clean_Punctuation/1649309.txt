ביהמ"ש :  הדירקטורים בלאומי ייבחרו בקיץ
שופטת המחוזי קיבל את עמדתה של היועצת המשפטית של בנק ישראל ופסקה כי האסיפה השנתית לבחירת יו"ר חדש תתכנס רק בעוד כארבעה חודשים
מועמדותו של דוד קליין לתפקיד יו"ר בנק לאומי תובא לאישור האסיפה השנתית בעוד כארבעה חודשים - כך פסקה היום נשיאת בית המשפט המחוזי במחוז מרכז ,  השופטת הילה גרסטל .  בכך קיבלה השופטת את עמדתה של היועצת המשפטית של בנק ישראל ,  עו"ד טידה שמיר ,  כפי שהובאה במהלך הדיון שנערך אתמול .  הנפגע המרכזי מההחלטה הוא שלמה אליהו שביקש לכנס את האסיפה כבר ב-11 במארס .  
לדברי השופטת גרסטל , " יש לזכור כי לעת הזו אין כל מקום פנוי בדירקטוריון ומקום כזה יווצר רק עם התפטרות 1/3 מחברי הדירקטוריון באסיפה השנתית שתתקיים בעוד מספר חודשים .  ראוי שיתאפשר למועמדים ראויים להתמודד על מקום בדירקטוריון הבנק באופן שוויוני והולם ,  ולא תמנע מהם אפשרות זו בשל מחסומים דיוניים מעורפלים ,  לא חד-משמעיים וספק תקפים ".  
בכך איפשרה השופטת למעשה למדינה ולמחזיקי מניות אחרים להציג מועמדים נוספים מטעמם שעניינם יידון באסיפה שאמורה להתכנס ביוני .  השופטת הוסיפה כי  " עניין ציבורי המשותף לכולם הוא שלא תהיה התעסקות בלתי פוסקת בנושא הדירקטוריון והמינויים אליו משך כל השנה ובכל עת ,  אלא רק פעם בשנה כדי לא לפגוע בפעילותו ובהתנהלותו השוטפת והתקינה של הבנק ".  
אתמול ,  במהלך הדיון ,  הבהירה לראשונה היועצת המשפטית של בנק ישראל ,  עו"ד טידה שמיר ,  כי חוק החברות קובע במפורש שדירקטורים יתמנו באסיפה כללית שנתית וכי תקנון בנק לאומי אינו קובע אחרת . 
" בבנק ישראל יש דאגה בגלל שאנחנו חורשים בקרקע בתולה וזה לא משהו שצריך לעשות תאגיד בנקאי ",  אמרה שמיר .  לדבריה , " מה שמתחולל פה - זה שהזכויות אינן ברורות .  המועמדות של גליה מאור הוסרה ,  ונראה כי שוכחים שמדובר על מרוץ ליו"ר דירקטוריון הבנק .  לאחר שמאור ירדה כיום אין בחירה בין מועמדים ליו"ר הבנק .  חייבים לאשר הליך נכון שיציע תמהיל ממנו ייבחר יו"ר ".  
שמיר הוסיפה כי שלמה אליהו מבקש למנות כיום יו"ר דירקטוריון שעתיד להיכנס לתפקידו בעוד חצי שנה .  לדבריה , " אנחנו בפיקוח על הבנקים לא יכולים לאשר מחסנית של דירקטורים ".  
בשבוע שעבר עתרו עורכי דינו של שלמה אליהו ,  ברק טל ושירי שחם ,  בבקשה כי בית המשפט יורה לכנס אסיפה כללית בבנק לאומי כדי לבחור את פרופ' דוד קליין כיו"ר דירקטוריון הבנק . " התנהלותו של דירקטוריון הבנק בכל הנוגע לאסיפה זו משקפת בלבול ומבוכה בקבלת החלטות ובייעוץ המשפטי במקרה הטוב או נובעת מטעמים אחרים השמורים עם הדירקטוריון במקרה הפחות טוב "  כתבו בבקשתם .
 
ביהמ"ש :  הדירקטורים בלאומי ייבחרו בקיץ
שופטת המחוזי קיבל את עמדתה של היועצת המשפטית של בנק ישראל ופסקה כי האסיפה השנתית לבחירת יו"ר חדש תתכנס רק בעוד כארבעה חודשים

