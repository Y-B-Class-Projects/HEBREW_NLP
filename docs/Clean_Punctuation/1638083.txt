סיפור כיסוי
פרויקט הצד החדש של אדי ארגוס נכנס באמא של אמנים כמו דילן ,  ג'קסון ,  קנייה ווסט ואבריל לאבין ,  אבל מתחמק מתחושת הגימיק הנלווית .  אלון עוזיאל הפוך על הפוך
אין טיפוס מעצבן יותר מהאלפא-מייל ששומר הכל בבטן ולא מפגין רגשות .  בעולם הגיוני האבולוציה הייתה מטפלת בטיפוס החד-גוני ,  הפרימיטיבי והפסבדו-חזק ,  אך בגלל שיש יותר מדי נשים שנמשכות אל הקור הלא כיפי הזה ,  נוצרה איזושהי הילה סביב הנכים רגשית .  הסיפור הזה מוביל אנשים אינטליגנטיים ומלאי אמוציות להרשות לעצמם להיות פחדנים - שכן הפחדנות תתפרש כעוצמה - או גרוע מכך ,  לשחק אותה עצורים ומלאי רבדים .  והרי זה בדיוק מה שבוב דילן עשה כשהוא כתב את  " Dont Think Twice Its Alright "  ואמר לבחורה שעזבה אותו משפטים כמו  " את סתם מבזבזת את זמני היקר ,  אז אל תחשבי על זה פעמיים ,  זה בסדר ".  את אדי ארגוס ,  איש שתמיד דואג להסתכל על התמונה הגדולה ולחשוף בלופים ,  זה ממש הרגיז .  הוא החליט לעשות משהו בקשר לזה ולכפר על העוול שאמנים כמו דילן עשו לגברים .  
ככה הגיע הרכב הצד החדש של ארגוס Everybody Was In The French Resistance ..  .  Now !   ( להלן :  EWITFRN )  .  הפרויקט הזה ,  שמונה את ארגוס  ( הסולן של ארט ברוט )  ואת דיאן ואלדס  ( בת הזוג של ארגוס וחברה בהרכב Blood Arm )  ,  מציג בימים אלו את האלבום הכי מתקתק ושמח של השנים האחרונות , " Fixing the Charts ,  Volume 1 ",  בו השניים מתקנים את המצעדים  ( זה נשמע טוב יותר באנגלית )  ומחזירים להיטים ישנים למרכז הבמה ,  רק בזווית חדשה :  ניתוח אחר של הסיטואציה ,  גרסה נגדית של מושא השיר ,  או הוצאה לאור של פרטים שלכאורה נעלמו מהמקור .
 בעזרת מוזיקת Twee חמודה להפליא שלווה המון משנות השישים ופיל ספקטור ,  כמו גם מלהקות מחויטות משנות החמישים ,  EWITFRN עונים או יורים על קנייה ווסט ,  אבריל לאבין ,  פרנק סינטרה ,  מייקל ג'קסון ועוד .  וכן ,  הם צודקים בכל הטיעונים שלהם ועל הדרך נשמעים מדהים ,  בעיקר כשארגוס מדקלם הברקות בקול הכל-כך מזוהה שלו וכשדיאן עושה קול שני ,  שלישי ורביעי .
 זו לא הפעם הראשונה שארגוס הולך נגד האלילים והערכים של הסצנה שהפכה אותו ליותר מסתם עוד גיק של מוזיקה וקומיקס ;  ב-"Bang Bang Rock  &  Roll ",  שיר הנושא מאלבום הבכורה של ארט ברוט ,  הוא שר  " אני לא סובל את הסאונד של הוולווט אנדרגראונד/ אני לא סובל את הסיבוב השני של הסאונד הזה/ פעם אחת זה היה מספיק ";  בבי-סייד  " Weird Science "  הוא מביע סלידה מסמי הזיה כשהוא אומר  " הייתי שמח כשרק שתיתי ,  ואז מישהו ערבב לי בפנים מדע בדיוני ",  ובראיונות שונים הוא הביע זלזול מוחלט בהערצה כלפי פיט דוהרטי ואופרת הסבון שהיא חייו .
 את  " Dont Think Twice Its Alright "  של דילן למשל ,  EWITFRN החליטו לכתוב מחדש ,  באופן שבו הוא היה צריך להיכתב .  עם משפטים כמו  " תחשבי ,  בבקשה ,  תחשבי שוב ,  את לא רואה שאנחנו עדיין מאוהבים "  ו"אני מקווה שלא תמצאי דרך לגלות כמה פעמים ביקרתי בעמוד הפייסבוק שלך ",  הם הצליחו לרגש הרבה יותר מאשר דילן ופוזת הטו-קול-פור-סקול שלו ;  למסר המעוות שמעביר מייקל ג'קסון ב"Billie Jean "  בז הצמד בשיר התגובה שכאילו נכתב על ידי הבן שג'קסון מתכחש לו : " היא בטח שלא הייתה היחידה/ ילדים לא חוקיים בכל העולם/ יום אחד יתפסו אותך/ וזה ממש הרבה מזונות ";  גם החיבה לגברים מסוכנים שעולה מ"Hes A Rebel "  של הקריסטלס נפתחת לדיון מחודש ,  כשארגוס צוחק על כל הנשים שנופלות בקלישאת המורד ומסביר שהעובדה שהוא לא בכה בקזבלנקה זה לא כי הוא קשוח ,  אלא כי הוא פשוט לא הבין את הסרט .
 כרגיל ,  ארגוס גם מתכתב עם טקסטים ישנים שלו עצמו ,  ומרחיב לשיר שלם את המשפט  " אתה לא משנה הרבה כשאתה משנה את שמך/ אתה רק מרגיש טוב יותר בקשר ללהיות אותו הדבר ",  שאמר בשיר  " Glam Casual "  של הרכב צד אחר שלו ,  הבלק ארטס .  הפעם מגיע המשפט הזה בהקשר לשיר  " Waldo P .  Emerson Jones "  של הארצ'יס ,  שכן במקור ,  וולדו פי אמרסון ג'ונס הוא דמות חדשה שמלהיבה את כל בנות השכונה .  לפי הגרסה של EWITFN ,  ג'ונס הוא אחד החנונים השקופים שתמיד היה בסביבה אך החליט לעשות מייק אובר בכדי להיות פופולרי יותר ,  ובכך ארגוס נותן תקווה לכל ילד כאפות עם מודעות :  תלבש את הג'ינס הנכון ,  תמצא ספר מוצלח ושים לב להליכה שלך - המראה הוא לא מטעה ,  המראה הוא מה שמשייך אותנו לחברה .
 גם מוכר המטוגנים שקנייה ווסט צופה לו גדולות ב"Gold Digger "  מתארח - בקולו של ארגוס כמובן - בשיר  " Coal Digger ",  ומנסה להסביר לבחורה שאיתו שיש לו המון שאיפות והוא רק מנסה לארגן את החיים שלו כרגע ;  ב-"G.I.R.L.F.R.E.N "  פונים EWITFRN אל אברלין לאבין  ( ובעקיפין גם אל טיילור סוויפט )  ומנסים להסביר לה בשם הבחור שהיא מנסה להשיג ב"Girlfriend "  שהיא צריכה להמשיך הלאה ,  ושבכלל ,  זה ממש לא לעניין לנסות ולגנוב חבר של מישהי אחרת ,  אפילו אם היא כל כך וואטאבר .
 אבל אל תתנו לפלרטוט עם המוזיקה הפופולרית לבלבל אתכם - EWITFN הם הרבה יותר מגימיק .  המוזיקה באלבום היא לא סתם ערימה של בדיחות וקאמבקים מוצלחים .  הקטעים לחלוטין עומדים בפני עצמם ,  וגם מבלי להכיר את שירי המקור אפשר ליהנות מהאווירה המעולה והשנינויות .
 היות ובשם האלבום כתוב  " ווליום 1 ",  אנחנו יכולים לנחש שלא מדובר ביציאה חד פעמית וש-EWITFR עוד הולכים לתקן לא מעט להיטים  ( ואולי אפילו לתקן את עצמם ולכתוב שירי תגובה לשירי התגובה שלהם )  .  כל זאת כמובן בהנחה שארגוס וואלדס לא ייפרדו ויסיימו את הרומן שלהם .  אבל אני לא מודאג .  לפי הטוויטים שארגוס כותב על ואלדס ,  האיש מאוהב עד מעל הראש ,  ואם היא תהיה זו שמחליטה לעזוב ,  ברור שארגוס יילחם עליה ויוכיח לה שהם צריכים להיות ביחד .  הרי בניגוד לבוב דילן בשיר ההוא ,  אדי ארגוס לא פחדן .  הוא האיש הכי אמיתי במוזיקה העכשווית .
 
סיפור כיסוי
פרויקט הצד החדש של אדי ארגוס נכנס באמא של אמנים כמו דילן ,  ג'קסון ,  קנייה ווסט ואבריל לאבין ,  אבל מתחמק מתחושת הגימיק הנלווית .  אלון עוזיאל הפוך על הפוך

