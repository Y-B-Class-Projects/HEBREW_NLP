לנוח מהציד
אחרי יותר מ-40 שנות פעילות ,  חנות התיקים סאפארי בתל אביב סוגרת את שעריה ורחוב דיזנגוף מאבד עוד נקודת זכות .  רוויטל מדר נפרדת
יום שישי ,  29 באוקטובר ,  11 בבוקר .  אני נכנסת לחנות התיקים סאפארי ,  בדיזנגוף תל אביב וצופה במחזה שלא נראה כמותו :  לקוחות עוטות על החנות ,  כשהגישה אל מעבר לדלפק המכירה ,  מותרת כאילו לא היתה אסורה מעולם .  בזמן שבעלי המקום ,  ציפי ,  קובי וגלי ,  בני משפחת ורשאי ,  מנסים לעמוד בקצב המכירה ,  מחלחלת ההבנה שהסיבה להמולה קשורה לעובדה שבעוד כשבוע תסגור סאפארי את דלתותיה ,  אחרי יותר מ-40 שנות פעילות .
 הסיפור מתחיל ב-1968 בפינת הרחובות דיזנגוף וז'אן ז'ורס .  יונה ויצחק ורשאי ז"ל ,  ניהלו במקום חנות לממכר בונבונירות וקפה טחון ,  עד שיום אחד מאס יצחק בדברי המתיקה ,  ובהחלטה רגעית ולא מבוססת החליט לפנות לעולם התיקים .  כשאני שואלת את בנו קובי למה אביו בחר למכור דווקא תיקים ,  הוא שולף את התשובה של אביו ,  שהיה אומר למתעניינים ,  שלאמא שלו היה תיק .  
עם פתיחתה התמחתה החנות בעיקר בייבוא תיקים מאיטליה .  ייאמר לזכות משפחת ורשאי ,  שלמרות שבעשר השנים האחרונות ,  הניסיון לספק גם לקוחות שמעדיפות להחליף תיקים כמו גרביים ,  הוביל לכניסה מואצת יותר של תיקי סקאי לחנות ,  הרי שעדיין רוב רובם של התיקים בסאפארי הגיע מאיטליה ,  ונשא תג מחיר לא עממי במיוחד .
" תוך שבוע ,  העמיד אבי חנות לתיקים ,  שעוצבה על ידי דיאמנט ,  מעצב הפנים של התקופה ",  מספר קובי בגאווה .  החנות זכתה מיד לתגובות חמות .  ככלות הכל ,  היא הוקמה בתוך עיר שבה היו לה רק שני מתחרים נוספים . " בזמנו היו שתי חנויות גדולות נוספות לתיקים :  היה את צנטנר ,  שמכר מתוך דירה ברחוב פינסקר ,  מעל רחוב נוגה ,  והיה את פיינר בשדרות בן גוריון ,  שהיא סוחר רומני ממזר ".  ממזר ,  בלשונו של קובי ,  למי שתוהה ,  זו מחמאה .
 כשפגשתי את אמו של קובי ,  יונה ,  בחנות בשנת 2006 ,  שלוש שנים לפני שנפטרה ,  היא סיפרה לי שבאותם ימים השוק היה כל כך קטן ,  שהם אפילו קיבלו לחנותם זר פרחים מצנטנר ,  שביטא את הערכתו על תרומתה לענף זה .  גורלם של שני המתחרים היה שונה מזה של סאפארי .  בשלב כלשהו פיינר מכר את חנותו ,  שבהדרגה נעלמה מהנוף המקומי ,  ואילו הבן של צנטנר ניסה להפוך את החנות של אביו לרשת ,  נכשל ונעלם גם כן .
 בראיון שמתקיים באמצע ההמולה ,  בזמן שקובי מתפנה לשאלותיי בין גל אחד של קליינטיות וקליינטים למשנהו ,  הוא מפרק את מושג הטרנד לביטוי בסיסי של היצע וביקוש . " כשיש עליית מחירים של עורות ,  ניתן לראות שהרצועות מתקצרות .  זה לא באמת כי מישהו חושב שזה יותר יפה ,  זה פשוט כי זה מה שכדאי לייצר ביחס לעלויות ;  וכשאת פוגשת גל של תיקים עם רצועות נחושת ,  כנראה שיש ירידה חדה במחירי הנחושות ".  אני לא מתפלאת ,  אבל מופתעת מהתכליתיות של מי שחי את העולם הזה כל כך הרבה שנים ,  מתפרנס מהתנודות שלו ,  ונותר חיצוני אליו .
 קובי ממשיך לחזק את הטיעון שלו בעודו מספר כי אחרי מלחמת יום כיפור היה מחסור גדול של נפט שהוביל לעלייה במחירי הסקאי ,  אותו חומר שבימים כתיקונם אנו רואים כנחות ביחס למוצרי העור . " תמיד היו בחנות מוצרי סקאי ",  מספרת ציפי ,  בת זוגתו של קובי , " אבל בשנים האחרונות התחלנו לייבא יותר תיקי סקאי בצבעים רבים ,  ללקוחות שמעוניינות להחליף את התיק לעתים קרובות ".  
מעבר לשינוי הזה ,  קובי מסמן גם את מלחמת ששת הימים ,  כנקודת זמן שהשפיע עליהם . " אחריה אנשים התחילו להעמיס סחורות על משאיות ולנסוע עמן בכל רחבי הארץ .  פתאום ,  מי שגר במטולה לא היה צריך להגיע לתל אביב כדי לקנות את שחשקה בו נפשו ".  התופעה הזו הובילה לירידה קלה במכירות ,  אבל זו התמתנה לדברו בעקבות האופוריה שהגיעה עם תום המלחמה .
 מעבר למהפכים שעברו על עולם התיקים והתפתחות השוק במציאות משתנה ,  קובי מציין את הופעתם של הקניונים כתופעה שלדעתו אין לרחוב כלים להתמודד עמה .  מי שעוזב את רחוב דיזנגוף אחרי יותר מ-40 שנה ,  מבטא סקפטיות מפתיעה ביחס לאפשרותו של הרחוב להתעורר .  עם זאת ,  באותה נשימה ,  הוא לא שוכח לציין שהבעיות של הקניונים הן שהם תמיד מציעים את אותה התכולה .
 בינתיים ,  אני לא ממש מצליחה להבין ,  למה לסגור עסק שעובד ,  ויעידו על כך הלקוחות הרבים שהגיעו לקנות פריט אחרון לפרידה ,  בעוד הזמנות של דגמים מסוימים ממשיכים להתבצע .  קובי מסביר את הנונשלנטיות היחסית שמלווה את דבריו בצורך של האדם להיות בתנועה ,  ולא להיצמד לדבר אחד .  תכונה ותפיסת חיים שלמד מאביו ,  שברח מאירופה כבר בשנות ה-20 ,  ושעבר למכור תיקים בלי לחשוב על כך יותר מידי .
" החנות בבעלותנו בדמי מפתח .  אחרי שחזרתי מנסיעה לבולגריה בחודש אוגוסט האחרון ,  נכנסתי עם בעל הנכס למשא ומתן על רכישתה של החנות ",  מספר קובי בשלווה , " אבל הוא סירב למכור .  את יודעת ,  בוכרים לא מוכרים נכסים ,  והחיים בדמי מפתח הובילו ליחסים סימביוטיים מידי ,  אז זהו ,  החלטנו לסגור ".  
במקביל להסבריו הקורקטיים של קובי ,  עסוקות ציפי וביתה במכירות שנמשכות ללא הפסקה .  קובי מצטרף אליהן כשהלחץ דורש .  כשאנו מתחילים לדבר על הסוף ,  ואני תרה אחרי העצב של הסגירה ,  ציפי מתקרבת אלינו .  אני שואלת אותה ,  מה היא מרגישה .  היא מגיבה אחרת , " קשה לי לדבר על זה עכשיו ",  היא אומרת בשקט ובקול עצור , " אני מנסה לא לחשוב על הריקנות שתתקוף אותי עוד שבוע ". 

לנוח מהציד
אחרי יותר מ-40 שנות פעילות ,  חנות התיקים סאפארי בתל אביב סוגרת את שעריה ורחוב דיזנגוף מאבד עוד נקודת זכות .  רוויטל מדר נפרדת

