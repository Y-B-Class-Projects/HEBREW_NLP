הערכות :  ענת לוין עשויה לנהל השקעות ריאליות בהפועלים 
 >  >  שלשום בערב הגיעה ענת לוין ,  לאחר שמונתה באותו בוקר למשנה למנכ"ל בנק הפועלים ולאחראית על פעילות הנוסטרו והמסחר בבנק ,  לאירוע שערכה חברת המידע העסקי דן אנד ברדסטריט במוזיאון תל אביב .  לוין ,  ששימשה בתפקידה הקודם מנהלת השקעות ראשית בחברת הביטוח מגדל ,  קיבלה ברכות מכל עבר על המעבר מענף הביטוח לענף הבנקאות .  הצטרפותה של לוין לבנק הפועלים חותמת ,  למעשה ,  את החלפת ההנהלה הוותיקה והחזקה של הבנק בהנהלה חדשה .  אתמול בערב חזרה ההנהלה של הפועלים מיומיים של גיבוש בצפון ,  לעבודה הקשה בצל פרשת חקירתו של היו"ר הקודם ,  דני דנקנר .  ואולם ,  גיבוש ההנהלה החדשה ,  למעשה ,  עדיין לא התחיל ,  ובחודשים הבאים בכירי הבנק יצטרכו ללמוד לעבוד ביחד ויבחנו זה את גבולתיו של זה .  שתי שאלות עולות לאחר הצטרפותה של לוין לבנק ;  האחת - האם בואה מסמן שינוי במדיניות ההשקעות של הבנק ?  והשנייה - כיצד תשתלב בהנהלה החדשה של הבנק ?  בשוק מעריכים כי דווקא הבחירה בלוין ,  בעלת ניסיון בהשקעות ריאליות ,  יכולה להיות חלק מבניית התשתית לקראת החלטה להיכנס לתחום זה .  עוד מעריכים בשוק כי העניין עלה במסגרת המו"מ לקבלת התפקיד שקיימה לוין עם ראשי הפועלים .  רק לפני כמה חודשים ציינו בבנק כי נבחנת אפשרות להיכנס להשקעות ריאליות .  הכניסה להשקעות ריאליות כוללת בדרך כלל השקעה בחברה יצרנית באופן ישיר ויכולה להיעשות גם כחלק מעסקה כוללת למתן אשראי לחברות באמצעות החטיבה העסקית ,  כפי שביצע לאומי בעסקת מתן האשראי לאיש העסקים אילן בן דב שרכש את פרטנר .  בנק הפועלים אינו פעיל כיום בהשקעות ריאליות ,  ויש לו כמה אחזקות היסטוריות ובהן כלל ביטוח ודלק נדל"ן המנוהלות בפועלים שוקי הון ,  זרוע ההשקעות של הבנק .  מי שפעיל מאוד בתחום ההשקעות הריאליות הוא דווקא המתחרה העיקרי של בנק הפועלים - בנק לאומי .  על אף שנערכו כמה דיונים בעניין ,  עדיין לא התקבלה החלטה בדירקטוריון הפועלים להיכנס לפעילות בתחום ההשקעות הריאליות .  ואולם עם בואו של היו"ר החדש ,  יאיר סרוסי ,  החל הבנק בבדיקת האפשרות להיכנס לתחום זה .  פועלים שוקי הון ,  שבה סרוסי משמש יו"ר ,  מחפשת השקעות עבור הבנק . " גם אם הפועלים יחליט לא להיכנס לתחום ההשקעות הריאליות ,  ללוין יש מוניטין בכל סוגי ההשקעות ",  אמר מנהל מחלקת המחקר בלידר שוקי הון ,  אלון גלזר . " אשת השקעות ברמה של ענת לוין היא חיזוק משמעותי לבנק .  לבנק הפועלים ודאי זה טוב שיש מישהי שעושה בקרה על ההשקעות של יחידות הבנק בארה"ב ובלונדון ,  כדי למנוע מקרים כמו ההשקעות באג"ח מגובות משכנתאות ".  מוקדי הכוח החדשים לגבי השתלבותה של לוין בהנהלה החדשה ,  אמר גלזר : " ציון קינן התחיל לפעול רק עכשיו ,  ובוודאי עדיין לא מסמנים לו יורש .  עדיין אין חצרות ,  ואין מוקדי כוח .  בהנהלת הפועלים יש עוד מקום לאנשים חזקים ".  ואולם ,  כבר עתה ברור כי שני מוקדי כוח המתהווים בהנהלת הפועלים הם לוין ,  שלגביה מעריכים בשוק שקיבלה עליה את התפקיד מתוך שאיפה להתקדם בבנק ,  ושמעון גל ,  מנהל החטיבה העסקית שהגיע ממזרחי טפחות .  אחת השאלות המעניינות היא השתלבותה של לוין בהנהלה לצדו של גל . " לוין אינה מאיימת על גל .  הוא יישפט לפי התוצאות .  יש לו הרבה קילומטראז' ,  ולענת לוין יש עוד הרבה מה ללמוד .  היא אולי אשת השקעות מעולה ,  אבל בנקאות היא תתחיל ללמוד מהתחלה ",  אמר מקורב לבנק . " לוין היא רכש טוב לבנק והמשך למגמה של המנכ"ל קינן ,  לחזק את ההנהלה .  ההנהלה כיום היא חזקה מאוד ובעלת תחומי התמחות ",  אמר מנהל מחלקת המחקר של כלל פיננסים ברוקראז' ,  יובל בן זאב . " על פניו זה נראה צוות מנצח .  האם הם יידעו לעבוד ביחד ?  ימים יגידו ". 

הערכות :  ענת לוין עשויה לנהל השקעות ריאליות בהפועלים 
nan
