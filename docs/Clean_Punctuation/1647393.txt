משלוח מנות מוזיקלי :  המיקסטייפ המושלם לפורים
אין כמו פורים כדי להתיידד עם הילדים בשכונה ,  אז דוד אלון התחפש לאיש נחמד והכין להם משלוח מנות גדוש ומושקע

הרגע המרגש של השבוע היה כשצפיתי בדוקו החדש על בלר , " No Distance Left To Run ".  הסרט לא רק חידד אצלי במוח את מה שכבר ידעתי - כמה שבלר היא להקה חשובה ,  פורצת דרך ומדהימה ;  הוא גם הוכיח את הטענה הנצחית של הילדים שדיימון אלברן אף פעם לא יעשה משהו טוב כמו בלר .  הגורילאז ,  מוזיקה אפריקאית או פרויקטים לא ראויים אחרים אולי יימכרו כמו כדורים סגולים ,  אבל לא יפעילו בראש את הכימיקלים שמסוגלים להרים או להפיל תקופה שלמה .  בגלל זה ,  אם כבר אלברן מתעקש להתלכלך ,  עדיף שיעשה זאת בדרך שהכי רחוקה מבלר - ורימיקס היפ-הופי במיוחד של צ'ידי בנג לסינגל האחרון וההיפ-הופי מלכתחילה של הגורילאז הוא בדיוק מה שאני מתכוון אליו .
 ממש בדומה לאיש הפח ,  גם לכל ילד שמכבד את עצמו אין לב .  לב מוביל לרגשות ,  רגשות מאפשרים לך להיפגע ,  וכשאתה פגוע כל הכיף הולך .  והרי ילדים אוהבים כיף ,  כי בניגוד לאיש הפח ,  שכל דווקא כן יש להם .
 
איים פרום ברצלונה זו להקה שקרנית ויחסית מוכרת משוודיה המכילה 27 חברים .  ברוב שנות קיומה נשאלה השאלה  " מה לעזאזל עושים בה כל האנשים האלו ?  "  ובדיחות לא מצחיקות בסטייל  " בטח אחד אחראי על הבירה ,  אחד על הסמים ,  אחד מכין אוכל וכיוצא בזה "  הסתובבו להן ברשת .  לשוודים הללו נמאס ;  הבדיחות הסחיות הגיעו להם עד למצח והם הכינו את  " 27 Songs from Barcelona "  כתגובה - אלבום המכיל קטע בודד מכל אחד מחברי ההרכב .  כיאה לפרויקט שכזה  ( שדלף ממש השבוע )  ,  חלק מהשירים סתמיים לחלוטין וחלק לא פחות ממבריקים .  הגיוון מן הסתם הוא חלק מהותי בפרויקט ,  ובאופן רנדומלי בחרתי ממנו את אחד מהשירים המוצלחים יותר ,  שנעשה על ידי חברת הרכב שלרוב רק תורמת קולות ,  קורניליה נורגרן .
 הצ'יל-ווייב ,  גלו-פיי או איך שלא תרצו לקרוא לז'אנר החדש הזה כבר תפח למימדים מספיק גדולים כדי שההרכבים השונים שמוגדרים תחתיו יזהו זה את זה ויעבדו ביחד .  ככה הגיע לו מה שהוא ככל הנראה הספליט הראשון של הז'אנר ,  הכולל רימיקס של סמול בלק לוושט אאוט וההיפך .  ואיך זה נשמע ?  צ'יל-ווייב שכזה .
 אחד מהסמסים השכיחים ביותר שמגיעים לאייפון שלי הוא משהו בסגנון  " אני תמיד מתעוררת עם משהו בראש/ השעה היא שש בבוקר ואני במיטה של מישהו אחר/ כמה שאני רוצה שהוא יהיה אתה ",  ככה שאני לא אמור להתרגש מכל להקת בנות שמפנה אליי שורה בסגנון .  אך כשזה מגיע מהבסט קוסט - כנראה ההרכב הנשי החם ביותר של הרגע - אני מודה שמשהו בתוך הלב הלא קיים שלי  ( ראו כמה פסקאות מעל )  זז לו מהתרגשות .
 דיוויד ואנדרוולדה פונה לכל הילדים ומבקש שילמדו פשוט להירגע ,  כמו גם איך להציג עצמם  - " טו הנג ",  במילים הדו-משמעותיות שלו .  הבעיה היא שכשהוא בסביבה כולם ממש לחוצים שהם לא יצליחו להגיד את השם שלו כראוי .
 בכדי להדגיש את הגיוון באלבום החדש של איים פרום ברצלונה היה צורך להכניס עוד שיר ממנו למיקס .  אין ברירה - הילדים תמיד דורשים לבחון את התמונה המלאה .  אי אפשר למכור להם לוקשים .  צריך להוכיח ,  לפרט .  אז הנה שיר של ווקאליסטית אחרת מההרכב ,  אמה אונל .
 מתישהו בתחילת העשור ,  קימיה דוסון וג'פרי לואיס - הורי האנטי-פולק והאנשים שבעתיד יכניסו את ההשפעות הכי שמחות לפולק של שנות ה-2000 ,  התחילו להקה בשם הבאנדלס ,  הקליטו חמישה שירים ועברו לעיסוקים אחרים .  אחת לכמה שנים הם כתבו עוד קטע ורק שנה שעברה הם החליטו שצריך להכנס לאולפן עם כל החומרים .  התוצר הוא דיסק הבכורה הנושא את שם הלהקה ,  ויש בו את כל מה שעשה את דוסון ולואיס גדולים כל כך - טקסטים מוצלחים ,  רוח שטות ,  אווירה טובה והצליל הכל כך ייחודי שלהם .
 
זה כנראה היה השבוע של קולקטיבים ענקיים ,  כי בצד האלבום של איים פרום ברצלונה הגיע גם הסינגל הראשון מתוך האלבום החדש של ברוקן סושיאל סין ,  ההרכב הקנדי שבתקופת שיא מנה 19 חברים  ( ובהם אמלי היינס ,  קווין דרו ,  פייסט וג'ייסון קולט )  .  בפועל ,  לא הייתם מנחשים שמאחורי  " World Sick "  עומדים כל כך הרבה אנשים - מדובר בשיר רוק יפה וסטנדרטי למדי .  השאלה היא מה כל חברי ההרכב עושים שם - קונים סמים ?  מכינים אוכל ? 
על פני השטח ,  מתכת שבאה במגע עם עור הגוף אינה דבר מאיים .  אך מה אם המתכת חדה במיוחד או לוהטת ברמה כזו שהיא קצת אדומה ?  כשאמלי ראו מצמידה מתכות לגוף היא לא בוחרת בדרך הפשוטה - היא הרי באה בכדי להכאיב .  זה עובד לה .
 האלבום החדש של מחלקת הרדיו , " Clinging to a Scheme ",  דלף סוף סוף במלואו והוא יפהפה כמצופה .  הדבר היחיד בו שלא ברור לי הוא השיר הנ"ל ,  שפונה אל בחורה בטענה שהיא הפסיקה להיות הגיונית .  הרי כולם יודעים שהאיש היחיד בעל הגיון בעולם הזה הוא אני ,  ולכן ,  לא ברור לי מה הם מופתעים כל כך מאובדן ההיגיון המדובר - שיגידו תודה שמתישהו היא כן היתה הגיונית .  זה מספיק מיוחד .
 
זו כנראה לא תהיה הגזמה להגיד ש-"End Of The World ",  השיר שסקיטר דיוויס הוציאה ב-1962 ,  הוא אחד השירים הכי יפים שאי פעם הוקלטו .  הגירלס כנראה מסכימים עם זה ושחררו קאבר מקסים שמתווסף לעוד טריליון גרסאות כיסוי - מוצלחות יותר ופחות - ללהיט הסיקסטיז .  ביחס לקאברים אחרים ,  הגירלס נמצאים די גבוה ,  אך  " End Of The World "  הוא מסוג השירים הללו ששום דבר לא ישתווה למקור שלהם .  בגלל זה למיקס של השבוע נכנסו גם הקאבר וגם הגרסה המקורית ,  תחת הפינה של  " מה שהמבוגרים אוהבים ". 

בום !  זה כאן .  עותק דיגיטלי ,  עותק פיזי .  הכל פה ,  ממש לידי .  כשהאלבום החדש והמשולש של ג'ואנה ניוסם הגיע בדואר התרגשתי כמו שלא התרגשתי שנים .  האריזה שלו מרשימה  ( וצועקת  " קנו אותי יא קמצנים ")  והמוזיקה שעליו מושלמת .  מיד התחלתי לצלם את האלבום ולהעלות את התמונות לפליקר ,  לטוויטר ולבאז .  הרגשתי כמו אבא שרואה את התינוק שלו בפעם הראשונה ,  רק טוב יותר - כי האלבום הזה הגיע בכדי לעשות לי טוב ולא בשביל לשתות לי את הדם .  בשבוע הבא אכתוב ביקורת מלאה ומפורטת על היצירה הזו - עד אז ,  נשאיר אתכם עם שיר הנושא .
 

משלוח מנות מוזיקלי :  המיקסטייפ המושלם לפורים
אין כמו פורים כדי להתיידד עם הילדים בשכונה ,  אז דוד אלון התחפש לאיש נחמד והכין להם משלוח מנות גדוש ומושקע

