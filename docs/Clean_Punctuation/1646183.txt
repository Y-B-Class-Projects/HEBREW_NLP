מחמם את הלב לגלות פוליטיקאים לא ציניים 
 >  >  מרוב ציניות שכחנו כבר איך זה להיות בני אדם .  בעיקר ,  שכחנו איך זה כשעושים מעשה טוב ובאמת מתכוונים לכך ,  ולא לשום דבר אחר .  כנראה שזוהי הסיבה מדוע אמות הסיפים לא רעדו והתקשורת לא יצאה מכליה לנוכח הדיווחים לפיהם שר התקשורת ,  משה כחלון ,  מתכוון להפוך את עצמו למובטל .  קרי ,  כחלון מתכוון לוותר על משרת השר ,  לסגור את המשרד שתחת ניהולו ולהפוך את משרד התקשורת לרשות תקשורת עצמאית ,  א-פוליטית .  הייתכן ששר בישראל יוותר על המעמד ,  הכיבודים ובעיקר הכוח והעוצמה הכרוכים בתפקיד ?  הייתכן ששר שפוי בדעתו יוותר על השליטה הפופולרית בערוצי הטלוויזיה ,  הכבלים והלוויין ,  ויותר מהכל - ברשות השידור האימתנית ?  הייתכן ששר בישראל יעשה כל זאת רק משום שטובת הציבור מחייבת - על אף שהדבר עומד בניגוד גמור לטובתו שלו ?  לא ייאמן ,  אבל מתברר שייתכן .  ההצעה להקים רשות תקשורת אינה של כחלון .  משרד האוצר שב והעלה הצעות ברוח זו כמעט לפני כל חוק הסדרים בעשור האחרון ,  ותמיד חזה בהצעות נגנזות על רקע התנגדות שרי התקשורת לדורותיהם .  למעשה ,  יש אפילו הצעת חוק ממשלתית כתובה ומוכנה - הצעה לסגירת משרד התקשורת והפיכתו למטה מקצועי העוסק בפיקוח על תחום הטלקום והטלוויזיה גם יחד .  בימינו טלקום הוא הרי כבר המשך ישיר של אינטרנט ,  שהוא המשך ישיר של טלוויזיה .  כבר אי אפשר להפריד בין הדברים .  רק שגם הצעת החוק הזה ,  שכבר גובשה למעשה ,  הוקפאה ,  מאחר שלא נמצא שר שיסכים להוציאה לפועל .  בינינו ,  גם לא נמצא ראש ממשלה שיסכים לכך .  כאשר ראשי ממשלה ממציאים תפקידים כדי להצדיק את כל השרים הרבים שהם מינו לממשלתם ,  ויתור על משרה אטרקטיבית כמו זה של שר התקשורת - השר השולט בפיקוח על הטלוויזיה ,  שומו שמים - אינה עולה בקנה אחד עם תבונה פוליטית .  לכן ,  הצעה להפיכת משרד התקשורת לרשות תקשורת נחשבה לאחת מאותן הצעות שכל הדרגים המקצועיים גומרים עליהן את ההלל ,  אבל הפוליטיקה מחסלת כל סיכוי שאי פעם יתממשו .  זאת ,  עד שמגיע שר כמו כחלון ,  מניח את הציניות בצד ,  ומבטיח להתגבר על הפוליטיקה כדי לעשות מה שנכון .  אין מחלוקת ממשית שרשות תקשורת היא מה שנחוץ למדינת ישראל .  למשרד התקשורת ,  אף כי הוא נחשב למשרד מקצועי וטוב יחסית ,  קשה מאוד להפעיל פיקוח אפקטיבי על תחום התקשורת .  חלק מהקשיים נובעים מהביורוקרטיה הממשלתית המנוונת ,  שאינה מאפשרת גמישות בשכירת עובדים ואינה מאפשרת תמרוץ עובדים כדי להגביר את הישגיהם .  חלק אחר נובע מחוסר היציבות ההרסני בניהול הממשלתי - שר ומנכ"ל מתחלפים בממוצע כל שנה וחצי ,  ועמם מתחלפת גם המדיניות של המשרד .  בתחלופה כזאת אין כל סיכוי לנהל מערכות מורכבות ,  תוך ראייה אסטרגית ארוכת טווח של טובת המערכת .  הדברים בוודאי נכונים בתחום כל כך טכנולוגי ,  המתקדם במהירות גבוהה כל כך כמו תחום התקשורת .  עד שמנכ"ל אחד מתחיל להבין מה קורה סביבו ,  גם הטכנולוגיה וגם המנכ"ל כבר התחלפו .  הכשלים הללו מאפיינים את עבודתם של מרבית משרדי הממשלה - והם ההסבר העיקרי לאפקטיביות הירודה מאוד של ממשלת ישראל בתחום קבלת ההחלטות ,  ביצוע ההחלטות והפיקוח על הביצוע שלהן .  על אלה צריך להוסיף את הרגישות הפוליטית המיוחדת של משרד התקשורת .  בכל זאת ,  זהו המשרד שאמור לפקח על יצרני התוכן הגדולים - טלוויזיה ,  רדיו ואינטרנט - שבהם תלוי עתידו של כל פוליטיקאי .  מה הסיכוי ששר ,  החי במערכת פוליטית ,  ירהיב עוז לצאת למאבק נגד יצרני התוכן ?  לפיכך ,  הנחיצות של רשות תקשורת היא רבה .  רשות כזו תוכל לפקח על כל תחום הטלקום והטלוויזיה בראייה רחבה .  היא תוכל לשכור עובדים מקצועיים ולתגמל אותם כמו שצריך .  היא תוכל לקבוע מדיניות ארוכת טווח ,  מאחר שמנהליה לא יתחלפו חדשות לבקרים .  היא תוכל גם להיאבק במפוקחיה ולהביא לכך ששניים מסעיפי ההוצאה הכבדים ביותר של המשפחה הישראלית - על הסלולר ועל הטלוויזיה הרב ערוצית - יתחילו להתנהל יותר כמו שווקים תחרותיים ,  ולא כמו שווקים שבהם שניים-שלושה ספקים עושים הכל חוץ מלהתחרות .  רשות תקשורת תוכל לקדם את טובתו של הציבור -  ( כמובן ,  אם לא ייעשו טעויות בהקמה שלה ,  ראו טעויות שנעשו ברשויות סטטוריות כמו רשות השידור או רשות שדות התעופה )  - וכחלון יכול לוודא שזה יקרה .  מחמם את הלב לגלות שיש עדיין פוליטיקאים שאינם ציניים ושבאמת חשוב להם לקדם את טובת הציבור בישראל .  בבחירות הבאות צריך לזכור זאת .
 
מחמם את הלב לגלות פוליטיקאים לא ציניים 
nan
