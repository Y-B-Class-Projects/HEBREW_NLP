קרנות הנדל"ן :  יותר פיזור משכל
אפיק הנדל"ן הוא אחד מאפיקי ההשקעה היחידים שבהם מצליחות קרנות הנאמנות להכות את מדד היחס שלהן .  זה לא קורה בזכות כישרונם של המנהלים ,  אלא הודות לריכוזיות של המדד עצמו
 >  >  כבר כתבנו כאן לא פעם על כך שקרנות הנאמנות מתקשות לרוב להכות את מדדי היחס שלהן לאורך זמן .  ואולם הפעם אציג קבוצת קרנות שהצליחה לעשות זאת כמעט באופן גורף - קרנות נאמנות שמשקיעות בחברות נדל"ן ישראליות .  בבורסה בתל אביב נסחרות תשע קרנות המתמחות במניות נדל"ן שהיו קיימות גם לפני שלוש שנים  ( איני מביא בחשבון קרנות ששינו התמחות )  .  כשמרחיבים את תקופת הבדיקה לחמש שנים מצטמצם מספרן לשש .  שלוש השנים האחרונות היו קשות מאוד למשקיעים בנדל"ן .  התשואה השנתית החציונית של תשע קרנות הנדל"ן היתה -10.1% .  למעשה ,  אף אחת מהקרנות לא הצליחה לספק למשקיעים תשואה חיובית .  בראש טבלת התשואות ניצבת קרן מיטב נדל"ן ,  עם תשואה שנתית ממוצעת של -2.5% ,  ואילו בתחתיתה נמצאת מגדל נדל"ן אקטיבית עם -17.7% .  מדד ת"א נדל"ן 15 ,  שכולל את 15 המניות בעלות שווי השוק הגבוה ביותר בתחום הנדל"ן שנסחרות בבורסה ,  הוא אלטרנטיבה לקרנות נאמנות שמשקיעות בנדל"ן .  משקיעים יכולים להשקיע במדד זה באמצעות מגוון של תעודות סל .  ואולם מתברר שהשקעה במדד זה הניבה תשואה גרועה בהרבה משל כל הקרנות - -18.2% .  כשמרחיבים את תקופת המדידה לחמש שנים ,  ההשקעה בקרנות הנדל"ן כבר אינה נראית כה גרועה :  התשואה החציונית של שש הקרנות בקבוצה היא 5.2% .  בראש טבלת התשואות עומדת שוב קרן מיטב נדל"ן עם תשואה של 12.5% ,  ואילו בתחתיתה נמצאת קרן כלל נדל"ן עם תשואה של 4.1% .  ההשוואה למדד נדל"ן 15 מראה שוב שכל הקרנות הניבו תשואה גבוהה יותר - התשואה השנתית הממוצעת של המדד בחמש השנים האחרונות היתה 1.6% בלבד .  מכיוון שתעודות הסל שעוקבות אחר מדד הנדל"ן הן חדשות יחסית ,  לצורך ההשוואה השתמשתי במדד עצמו .  בפועל המשקיעים במדד היו מקבלים תשואה נמוכה יותר עקב דמי הניהול שגובות תעודות הסל .  האם קרנות הנדל"ן הצליחו להניב תשואות גבוהות יותר באמצעות הגדלת הסיכון ?  בחינה של סטיות התקן של הקרנות ביחס לסטיית התקן של מדד נדל"ן 15 מראה שהתשובה היא שלילית .  סטיות התקן של מדד נדל"ן 15 ,  הן לשלוש שנים  ( 43.4% )  והן לחמש שנים  ( 38.2% )  ,  היו גבוהות יותר מסטיות התקן של רוב הקרנות .  כדי לבחון מיהן הקרנות שהניבו תשואה מותאמת לסיכון גבוהה יותר השתמשתי במדד שארפ ,  שמחושב באמצעות הפחתת התשואה של נכס חסר סיכון מתשואת הקרן - וחלוקת התוצאה בסטיית התקן של הקרן .  לאחר מכן השוויתי את התשואה המותאמת לסיכון של הקרנות לתשואה המותאמת לסיכון של הנכס שמהווה אמת מידה במקרה שלנו ,  מדד נדל"ן 15 .  ההפרש בין התשואה המותאמת לסיכון של הקרן לבין התשואה המותאמת לסיכון של אמת המידה נקרא תשואה יחסית מותאמת לסיכון .  כשהתשואה היחסית המותאמת לסיכון היא אפס ,  אין לקרן שום יתרון מול אמת המידה ;  כשהיא גדולה מאפס ,  ביצועי הקרן טובים יותר משל אמת המידה ;  ואילו ערך שלילי משמעו שאמת המידה עדיפה על הקרן .  לכל הקרנות היתה תשואה יחסית מותאמת לסיכון גבוהה מאפס ,  כלומר כולן היו עדיפות ביחס למדד נדל"ן 15 גם כשהובאה בחשבון התנודתיות שלהן .  שתי הקרנות הבולטות ,  הן לתקופה של שלוש שנים והן לתקופה של חמש שנים ,  היו מיטב נדל"ן ורמקו נדל"ן ותשתיות .  המדד ריכוזי מדי ממה נובעת ההצלחה של קרנות הנדל"ן ?  ההסבר הסביר ביותר הוא האפשרות לפיזור רחב .  בבורסה בתל אביב נסחרות 136 חברות נדל"ן ובינוי ו-86 חברות השקעה ואחזקות ,  שלחלקן אחזקות בתחום הנדל"ן .  קרנות הנדל"ן חופשיות לבחור מניות להשקעה מתוך קבוצה רחבה מאוד של חברות ,  ואילו מדד נדל"ן 15 מוגבל ל-15 החברות בעלות שווי השוק הגבוה ביותר .  לכן ,  המדד מושפע מאוד מירידה חריפה באחת החברות ,  כפי שקרה עם אפריקה ישראל באחרונה .  יתרה מזאת ,  המשקל המירבי של חברה בקרן נאמנות הוא 10% ,  בעוד שהמשקל המירבי לחברה במדד נדל"ן 15 הוא 15% - כך שכל חברה משפיעה על המדד הרבה יותר מאשר על קרן נאמנות .  כדי לבדוק אם האפשרות לפיזור אחראית לעודף התשואה של הקרנות בדקתי את התשואות של שני מדדים שמפרסמת הבורסה :  מדד נדל"ן ובינוי ומדד השקעה ואחזקות .  התשואה השנתית הממוצעת של מדד נדל"ן ובינוי היתה -11.6% לשלוש שנים ו-9.6% לחמש שנים .  התשואה הממוצעת של מדד השקעה ואחזקות היתה -3.3% לשלוש שנים ו-12.2% לחמש שנים .  תיק שהיה מורכב משני המדדים בחלקים שווים היה מניב תשואה של -7.5% לשלוש שנים ו-10.9% לחמש שנים .  התשואה של תיק כזה היתה עדיפה על התשואה של רוב הקרנות ,  הן לתקופה של שלוש שנים והן לחמש שנים .  רק ארבע קרנות הצליחו לרשום תשואה ממוצעת גבוהה יותר מזו של שני המדדים במשך שלוש שנים .  לעומת זאת ,  בתקופה של חמש שנים רק קרן אחת מתוך שש מציגה תשואה גבוהה יותר מזו של שני המדדים .  לרוע המזל ,  אין למשקיעים אפשרות להשקיע במדד נדל"ן בעל פיזור רחב .  לכן ,  בקטגוריית הנדל"ן יש לקרנות הנאמנות יתרון - לא ממש בשל יכולת המנהלים לבחור מניות ,  אלא יותר בגלל אפשרויות הפיזור שעומדות בפניהם .  - הכותב הוא עורך האתר inbest

קרנות הנדל"ן :  יותר פיזור משכל
אפיק הנדל"ן הוא אחד מאפיקי ההשקעה היחידים שבהם מצליחות קרנות הנאמנות להכות את מדד היחס שלהן .  זה לא קורה בזכות כישרונם של המנהלים ,  אלא הודות לריכוזיות של המדד עצמו

