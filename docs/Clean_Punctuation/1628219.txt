יו"ר חברת הייעוץ אקסנצ'ר ,  ויליאם גרין : " 68 כללים להצלחה ?  מספיקים שלושה שאפשר גם לזכור "
 יו"ר ומנכ"ל חברת הייעוץ הגלובלית אקסנצ'ר ,  מספר מדוע נאלץ לחזק את הצד האנליטי שלו ולמה הוא מזיז ללא הרף אנשים מתפקיד לתפקיד ■ הוא גם מנדב הסבר מדוע עובדיו חוששים כשהוא יוצא לחופשה 
" אני בנו הגאה של שרברב ממערב מסצ'וסטס ",  אומר ויליאם גרין ,  יו"ר ומנכ"ל חברת הייעוץ הגלובלית אקסנצ'ר  ( accenture )  בחמש השנים האחרונות . " במשפחה שלי ,  עבודה עם כלים היא הכבוד הגדול ביותר .  השאלה היא לא כמה תארים אקדמיים יש לך .  השאלה היא מה אתה יכול לעשות .  זה מאוד השפיע עלי .  פירוש הדבר הוא שלא משנה איך אתה נראה ,  איך אתה מדבר ,  איפה למדת או מאיפה באת - מה שחשוב באמת הוא מה שאתה מסוגל לעשות . " בצעירותי לא הייתי תלמיד טוב .  לקחתי שנת הפסקה בלימודים ,  'לחפש את עצמי' ,  כמו שאומרים ,  ובסופו של דבר חזרתי למסלול של שנתיים בקולג' .  מתלמיד עם ביצועים גרועים נהפכתי לתלמיד עם ביצועים יציבים ,  בהשראת כמה מהמרצים שלי .  הדבר השפיע עלי רבות ,  כשהבנתי כמה כישרון גולמי יש לנו שאותו אפשר לגלות ,  למנף ולנצל ,  וכמה בעלי כישרון יש בארגונים מבלי שהם מטפחים אותו ,  קוטפים את פירותיו ,  בלי שהם משיגים את המיטב ממנו - בגלל המבנה ,  בגלל האסטרטגיה ,  בגלל הכללים ".  איך הצלחת להתגבר על המשוכה הזאת בארגון שלך ?   " השתתפתי בסמינר הכשרה של שלושה ימים שהיה מיועד למנהלים חדשים בחברה שלנו .  ספרתי במהלך שלושת הימים לא פחות מ-68 דברים שאמרנו להם שהם צריכים לעשות כדי להצליח ,  החל באופן שבו אתה מאמן ומדריך את העובדים ועד לדו"חות השנתיים ,  מילוי הטפסים וכל השאר . " כשקמתי לשאת דברי סיכום ,  חשבתי שזה בלתי אפשרי שהאנשים האלה יזכרו את כל מה שנאמר .  לכן אמרתי שיש שלושה דברים חשובים .  הראשון הוא מיומנות - פשוט להיות טוב במה שאתה עושה ,  ולהתמקד בעבודה שיש לך ,  לא בעבודה שאתה חושב שאתה רוצה שתהיה לך .  השני הוא ביטחון .  אנשים רוצים לדעת מה אתה חושב ,  וצריך להיות לך מספיק ביטחון עצמי להביע את נקודת המבט שלך .  השלישי הוא אכפתיות .  הכל מתחיל ונגמר בעבודה משותפת וחשוב לחוש אכפתיות כלפי הלקוחות שלך ,  החברה שלך ,  האנשים סביבך ,  ולהבין שהם אלה שגורמים לך להיראות טוב .  אלה שלושת הכללים שאני חוזר ומשנן לעובדי ".  מהם האתגרים בניהול חברה בינלאומית גדולה בתקופה הכלכלית הקשה הזאת ?   " אנחנו מפעילים את החברה עם רגל אחת בהווה ורגל אחת בעתיד ,  בלי קשר למה שקורה מסביב .  במצב כלכלי כזה ,  כולם רוצים פשוט לשבת ולבהות בנעליים שלהם .  אי אפשר לעשות זאת .  אנחנו חייבים לפעול למען המחר ,  באותה מידה שאנחנו פועלים למען היום .  אנחנו פועלים לפי פילוסופיה שאומרת 'לעולם אל תפחד משינוי ,  גם אם אתם נמצא בפסגה' . " בחברה שלנו ,  בדרך כלל בקיץ ,  אנשים מתחילים לשאול אותי ,  'מתי תצא לחופשה ? ' הם יודעים שבמהלך שבוע של חופש יש לי זמן להרהר לגבי שינויים אסטרטגיים ".  האם זה מה שקורה בדרך כלל ?   " זה קורה בכל פעם .  אנשים אפילו מתבדחים על זה קצת .  אפילו במועצת המנהלים החיצונית שלנו החברים שואלים 'מתי אתה יוצא לחופש ,  ביל ? ' השנה ,  בעיצומו של המשבר הכלכלי ,  בנינו אסטרטגיית הון אנושי לעתיד ,  ריעננו את האסטרטגיה שלנו בכל דרגי הארגון ,  ביצעתי שינויים במצבת המנהלים הבכירים וקידמתי מספר אנשים חדשים לתפקידים ניהוליים כדי להכניס אנרגיה חדשה ".  מתי הנקודה שבה צריך להיעשות השינוי ? "בדיוק כשאתה חושב שהמנגנון עובד והכל מתנהל כשורה .  אם אתה נח ,  זה יעלה לך ,  מאחר שהתחרות הבינלאומית רק הולכת ומתגברת ,  וכבר לא מדובר בתחרות קונוונציונלית .  זאת תחרות חדשה שמעולם לא שמעת עליה .  צריך פשוט להתרגל לנורמלי החדש ,  כפי שמכנים זאת ".  מדוע אתה מעביר אנשים לתפקידים שונים בארגון ?   " הכל ,  לדעתי ,  מתחיל ונגמר בהנעת אנשים ,  באפשרות לתת להם אופקים רחבים יותר וחוויות חדשות .  אם בוחנים את הסיבות שבגללן אנשים עוזבים חברות ,  מגלים שהראשונה היא שעמום .  אנשים בעלי ביצועים גבוהים הם אנשים לומדים מטבעם .  כל עוד הם לומדים ,  הם יישארו במקומם .  אם הם מתחילים לשקול עזיבה ,  אם הם מתחילים להגיב לפניות מצד ציידי ראשים ,  זה מכיוון שהם הפסיקו ללמוד .  כל עוד אנשים לומדים ועובדים למען מטרה מסוימת ,  הם לא מרגישים צורך להיות מנכ"לים .  הם רק צריכים להיות חלק מהמערכת האקולוגית שמנהיגה את החברה ".  אילו עוד מסרים בסיסיים אתה מעביר לכל העובדים שלך ? "עוד אחד מהעקרונות שלנו הוא שאנשים מצליחים הם אלה שמבקשים עזרה .  זה נשמע פשוט ,  אבל לגרום לארגון לחשוב שבקשת עזרה מעידה על כוח ,  ולא על חולשה ,  זה דבר גדול .  צריך לוודא שאנשים לא יחששו שימתחו עליהם ביקורת אם יבקשו עזרה . " אתה רוצה לאתגר אנשים להיות מעורבים יותר ,  ולא למתוח עליהם ביקורת ,  מה שרק גורם להם להיכנס למגננה .  זה כמו למידה .  עם אדם לומד שהוא בעל מוטיווציה ,  אפשר לעשות פלאים ,  כמו גם עם חברות שמוכנות ונחושות להשתנות .  קיימות גם חברות שאוהבות את הסטטוס-קוו ,  אבל בסופו של דבר ,  זה ההבדל בין הזוכים למפסידים באמריקה התאגידית ובכל רחבי העולם .  זהו השוני - הנכונות ללמוד ".  האם היה משהו שהפתיע אותך כשהגעת למשרתך הבכירה ? "כמות האחריות שאתה נושא על גבך היא פשוט עצומה .  לא היה לי מושג שאחוש ככה .  זה לא שאתה נהפך לקדוש מעונה - זה פשוט חלק מהתפקיד .  בחברה שלנו קורים דברים ברחבי העולם כל הזמן ,  24 שעות ,  שבעה ימים בשבוע ,  ותחושת האחריות שאתה חש כלפי כל אותם אנשים ומשפחותיהם היא אדירה .  אני אדם שבקושי היה אחראי לחיים של עצמו בתחילת הדרך ,  וכעת 177 אלף איש תלויים בי .  לקח לי קצת זמן להתרגל לזה ".  כיצד התפתח סגנון המנהיגות שלך ?   " פעם הייתי זה שמושך בחוטים מאחורי הקלעים .  יכולתי לגרום לדברים לקרות ,  אבל לא רציתי לעשות זאת בגלוי .  יכולתי לחבר בין נקודות ,  לזרז פעילות ,  לגרום לאנשים לעשות דברים מבלי שעמדתי בחזית .  אפשר לומר שתיכננתי הכל מהעורף .  באותם ימים חשתי בנוח לגבי זה ,  משום שלא הרגשתי בנוח תחת אור הזרקורים .  שאבתי הנאה וגאווה רבה כשראיתי שהדברים בוצעו וידעתי שאני זה שגרם לכך לקרות ,  וכשהגיע הזמן להשתחוות ,  אנשים אחרים היו שם במקומי .  הרגשתי טוב לגבי עצמי ,  כי ידעתי שזה המקום שממנו אני מגיע .  עכשיו אני מוביל יותר מהחזית .  יש לי הבנה טובה יותר לגבי מה אנשים מצפים ממני ומה הם סומכים שאעשה ".  איך שינית את סגנון ההנהגה שלך בהתבסס על המשובים שקיבלת ? "הייתי צריך לחזק את המיומנויות האנליטיות שלי ,  כי אני טיפוס שפועל לפי אינסטינקטים ואינטואיציה .  אני מקשיב ,  אני עושה סינתזה ,  אני מעבד ,  אני מסיק מסקנות .  יש אסכולה נוספת - האנליטיים .  הייתי צריך לשפר את הצד הזה ולרדת קצת מהניהול האינטואיטיבי ,  ועשיתי זאת .  ניסיתי במודע לבסס את קבלת ההחלטות על ניתוחי מידע ,  והשתמשתי בזה כדי לבדוק עד כמה גדול ההבדל בין מה שהאינסטינקטים שלי אמרו לי לבין מה שעלה מניתוח הנתונים ".  בוא נדבר על גיוס עובדים .  איך אתה עושה זאת ? "זאת אחת ממיומנויות הליבה באקסנצ'ר .  אנחנו מקבלים 2 מיליון קורות חיים בשנה ובסופו של דבר אנחנו מגייסים בין 40 ל-60 אלף עובדים .  אני תמיד אומר ,  במלים פשוטות ,  שאנחנו צריכים אנשים שחושבים באופן אנליטי ,  שיש להם הגיון בריא ,  יכולת שיפוט טובה ויכולת להסתדר עם אנשים אחרים ,  כי אנחנו בעסקי האנשים . " אנחנו נוקטים גישה מדעית יותר לאופן שבו אנחנו מגייסים ;  אנחנו עושים משהו שמכונה 'ראיונות התנהגות קריטית' .  הראיון מבוסס על ההנחה שהתנהגות העבר היא המדד הטוב ביותר להתנהגות עתידית .  ביסודו של דבר אנחנו שואלים את המרואיין אם הוא נקלע לקושי כלשהו ,  ומה הוא עשה בנוגע לכך .  אנחנו גם יודעים מה הפרופיל של האנשים שמצליחים באקסנצ'ר ולומדים מאנשים שנשארו ,  למדו ,  צמחו ונהפכו למנהיגים גדולים ,  אילו תכונות נדרשות כדי למצוא את האנשים המתאימים ביותר לנו ".  בזה הכל מסתכם ? "גייסתי עובדים בקולג' מסוים ב-91' .  המגויס האחרון של אותו יום - קיבלתי את קורות החיים לידי ,  רזומה דל יחסית - בלי מועדוני חברים ,  בלי ספורט ,  בלי כלום .  למד כלכלה .  ניסיון בעבודה :  סמ'ס דיינר ,  המלצות לפי דרישה .  לפניו ראיתי המון אנשים שמתפארים בקורות החיים שלהם ומראים תיקי עבודות ומתגאים שלמדו סמסטר בחו"ל . " והנה מגיע הבחור הזה .  הוא יושב .  שמו סם ,  ואני שואל :  'מה עוד עשית בזמן שלמדת פה ? ' הוא אומר :  'ובכן ,  סמ'ס דיינר ,  זה העסק המשפחתי שלנו ,  ואני יוצא מהלימודים ביום שישי כשהשבוע נגמר ועובד עד הסגירה .  אני עובד בכל יום שבת עד הסגירה ,  ואז אני עובד בראשון עד הסגירה ,  ואז אני נוסע בחזרה ללימודים' .  כתבתי מיד :  'גייסו אותו' .  הוא עדיין אתנו ,  משום שיש לו אופי .  הוא התמודד עם אתגרים .  הוא הצליח להבין כיצד לעשות את שני הדברים בהצלחה ".  אז מהי האיכות הזאת שתיארת ? "זה מוסר עבודה .  אפשר לראות שלבחור הזה יש אופי והוא התווה לעצמו את הנתיב המוצלח בהתאם למצב .  הוא לא ביקש עזרה .  הוא לא נהפך לקורבן של הנסיבות .  הוא פשוט אמר , " זה העסק של אבא שלי ,  ואני עובד שם ".  ביטחון .  גאווה .  מה שראיונות התנהגות קריטית עושים הוא להראות את האופי של האדם ,  ואפשר לראות כיצד העבודה משתלבת במערכת הערכים שלו ;  היכן הגאווה נמצאת במערכת הערכים שלו ,  היכן קבלת החלטות קשות או הקרבה נמצאות במערכת הערכים שלו .  כלומר ,  אתה מקריב ואתה קורבן ,  או שאתה מקריב כי זה הדבר הנכון לעשות ואתה גאה בכך .  הבדל עצום .  דבר פשוט .  הבדל עצום ".  nihul@themarker.com אקסנצ'רשנת הקמה :  1989 תחום פעילות :  ייעוץ ניהולי ,  שירותי טכנולוגיה ומיקור חוץ בכל העולם עובדים :  יותר מ-177 אלף  ( כולל 4,700 מנהלים בכירים )  מיקום :  200 ערים ב-52 מדינות  ( כולל ישראל )  הכנסות :  21.6 מיליארד דולר *  הנפקה :  2001 בניו יורק עוד משהו :  נמצאת ברשימת 100 החברות הטובות בעולם לאמהות עובדות ויליאם גרין :  בחברה מ-77' ,  שותף מ-86' ,  מנכ"ל מ-2004  * לשנת הכספים שהסתיימה ב-31 באוגוסט 2009  *  *  * קורנר אופיס הוא מדור פופולרי המופיע בעיתון  " ניו יורק טיימס "  ומארח מנכ"לים אמריקאים מן השורה הראשונה .  המנכ"לים נשאלים על האג'נדה הניהולית והתובנות שצברו במשך השנים .  מעתה ,  אחת לחודש גם במדור ניהול של themarker

יו"ר חברת הייעוץ אקסנצ'ר ,  ויליאם גרין : " 68 כללים להצלחה ?  מספיקים שלושה שאפשר גם לזכור "
 יו"ר ומנכ"ל חברת הייעוץ הגלובלית אקסנצ'ר ,  מספר מדוע נאלץ לחזק את הצד האנליטי שלו ולמה הוא מזיז ללא הרף אנשים מתפקיד לתפקיד ■ הוא גם מנדב הסבר מדוע עובדיו חוששים כשהוא יוצא לחופשה

