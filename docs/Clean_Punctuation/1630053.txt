רחוקים מהטופ
אנדרסון מנומנם ,  פרקינס מפזר ,  פישר ישן ,  ועוד מעט מכבי ת"א תתחיל לפגוש קבוצות כדורסל אמיתיות ,  והסימנים לא מעודדים
חזרה של מכבי תל אביב ליורוליג אחרי פגרת חג המולד עוררה כאן פעם התרגשות מסוימת .  היה מסקרן לראות שינויים טקטיים שהוכנסו במהלך החופשה ,  שחקנים שמתאוששים ממשבר ובעיקר יריבה מאתגרת יותר מזו שפוגשים הצהובים בדרך כלל בליגה .  הפעם נעלמה התחושה הזאת כלא היתה ,  בלי שום קשר לעננת מוני פנאן שמרחפת כל העת מעל מכבי תל אביב .  
המשחק אתמול  ( חמישי )  אמנם התקיים במסגרת האירופית המכובדת ,  אבל למרות העטיפה הנוצצת אי אפשר להתייחס אליו כאל התמודדות שמשתייכת לרמות הגבוהות .  רומא היא קבוצת תחתית בליגה האיטלקית החלשה ,  שזוכה לשלוש קבוצות ביורוליג רק עקב הסכמי עבר ,  עוד מהימים בהם ארץ המגף היתה מעצמת כדורסל .  על אף כמה נסים שקרו לה בתחילת העונה ,  אין לה כלים לגבור בחוץ על קבוצת כדורסל סבירה .  ומכבי תל אביב ,  למרות ההפרש הגבוה בסיום ,  עונה בדיוק להגדרה הלא-מלהיבה הזאת .  
המשחק אתמול התפתח בצורה דומה לכל משחקי הבית של מכבי מול קבוצות הדרג השני בבית שלה :  התחלה מגומגמת ,  שנובעת בעיקר מהיעדר כלים התקפיים - לפחות כל עוד אלן אנדרסון לא חוזר לכושר ,  דורון פרקינס לא מרכז אלא מפזר ודיאור פישר לא נזכר שהעונה התחילה כבר לפני מספר חודשים - ומהגנה אישית בינונית ,  שם מתקשה מכבי לעצור שחקני פנים כמו אנדרה האטסון .  
במחצית השנייה ,  בחסות הספסל הארוך והמאמנים היריבים שאינם מצליחים להתמודד עם הגנות המץ'-אפ-זון של פיני גרשון ,  הקבוצה האורחת מרימה ידיים וקורסת .  כמו תמיד ,  גם אתמול היה מעורב במהלך הבריחה גיא פניני ,  שסיפק אנרגיות בהגנה ועשה גם שתי שלשות קריטיות .  יחד עם הידיות המאופסות של אנדרסון ובלות'נטאל ,  מכבי ניצחה בסיום בקלות .  
אפשר ללמוד מההישג הזה בערך מה שניתן להסיק מניצחון ליגה על אשקלון .  במלים אחרות ,  כלום .  אחרי המשחק במארוסי יסתיימו הטיולים ויחל השלב שאליו שייכות רק קבוצות כדורסל אמיתיות .  המאזן העגום של מכבי מול הקבוצות היחידות ברמה גבוהה שפגשה העונה ,  צסק"א מוסקווה וקאחה לבורל ,  עומד על 3:1 .  שום דבר שהיא עשתה אתמול לא העיד שכשתפגוש שוב קבוצות מהדרג הזה ,  בטופ-16 ,  משהו ישתנה .  

רחוקים מהטופ
אנדרסון מנומנם ,  פרקינס מפזר ,  פישר ישן ,  ועוד מעט מכבי ת"א תתחיל לפגוש קבוצות כדורסל אמיתיות ,  והסימנים לא מעודדים

