 " אולי אנחנו לא מצליחים לסגור כי אין לנו את הקשרים הנכונים "
 מה תוקע את עיסקת מברואידיס ,  שהיה אמור לנחות במכבי תא ?  סוכנו מספר כי אוים על ידי שותפו של אריק קריין ,  סוכנו של פיני גרשון ,  ואמר לו לגרסתו :  רק לנו יש את הקשרים לסגור הכל .  גורם במכבי אישר :  פיני משך את המומ .  קריין בתגובה :  זה מגוחך "
 מדוע נתקעה עסקת דימיטריוס מברואידיס ?  עו"ד אריס לקניאראס ,  בא-כוחו וסוכנו של השחקן ,  חושד כי הסיבה היא שסירב לשתף פעולה עם סוכן השחקנים הישראלי אריק קריין ושותפו של קריין ביוון ,  דימיטריס בוראס .
 עו"ד לקניאראס ,  המייצג את מברואידיס בשנים האחרונות ,  טוען כי לאחרונה אוים בידי הסוכן בוראס כי אם לא יזכו הוא וקריין לנתח כספי מן העסקה ,  ההעברה לא תצא אל הפועל . " השותף של קריין התקשר אלי ,  אל המשפחה של מברואידיס ואל המועדון ",  חושף עו"ד לקניאראס בשיחה עם וואלה !  ספורט . " הוא אמר :  'רק לנו יש את הקשרים לסגור הכל .  המגעים לעולם לא יסתיימו בלעדינו' .  מכבי דיברה איתנו על השחקן כבר לפני חודש .  אולי באמת אנחנו לא מצליחים לסגור את זה כי אין לנו את הקשרים הנכונים ". 
- אתה בוודאי מודע לכך שקריין משמש כסוכנו של פיני גרשון .
" כולם יודעים את זה .  כולם יודעים שבוראס וקריין עובדים ביחד .  הם הביאו ביחד את פיני לאולימפיאקוס .  זהו ,  אני לא מעוניין לענות על שאלות נוספות ". 
מברואידיס ,  יש לציין ,  מנהל מגעים עם מכבי תל אביב זו תקופה ארוכה .  מקורות ביוון מסרו כי השחקן אמור היה לנחות בישראל כבר בתחילת השבוע ,  לאחר שהושג סיכום עקרוני בפגישה שנערכה לאחר משחק היורוליג בין מכבי למארוסי ביום חמישי שעבר ,  בה לקחו חלק שמעון מזרחי ,  עו"ד לקניאראס ,  נשיא מארוסי ארמודיוס וובוס וכן ג'נרל מנג'ר הקבוצה סטאברוס איליניאדיס  ( שימש ג'נרל מנג'ר אולימפיאקוס לפני שלוש שנים ,  ופוטר יחד עם פיני גרשון מהמועדון )  .
 לפי התכנון אמור היה מברואידיס לחתום על חוזה לשנתיים וחצי במועדון .  אלא שנכון להיום ,  העסקה נמצאת בהמתנה .
 המגעים הראשונים בין מכבי למברואידיס נערכו לאחר המפגש הראשון בין הקבוצות ,  שנערך בישראל . " הייתה בעיה לדבר איתו על כסף ,  כי קודם היינו צריכים להיפטר מלאמפה ",  מספר גורם במכבי תל אביב . " הבנו כבר בהתחלה שהמחיר לא אמור להיות גבוה .  למארוסי יש בעיות כלכליות ,  הם בקושי יכולים לשלם משכורות .  ידענו שהם היו מתפשרים על ביי-אאוט נמוך ,  מה גם שסכום הפיצוי הוא עוד פחות משמעותי אם מדובר בחוזה לכמה שנים ,  כי אז אתה כאילו פורס אותו .
" פיני השאיר את נושא מברואידיס אצלו במשך הרבה זמן ",  ממשיך הגורם במכבי ואומר . " פתאום ,  כמה ימים לפני המשחק נגד מארוסי ,  התחיל לחץ על השחקן שיעבור סוכן .
" פיני משך את המו"מ למצב של ייאוש ",  מוסיף הגורם . " מצד אחד פיני מתעלם או עונה לטלפון לעיתים רחוקות .  מצד שני בוראס ,  יחד עם קריין ,  מתקשרים להורים של השחקן ולסוכן המקורי שלו ומבקשים לקבל אחוזים ,  אחרת אין עסקה .  זה משהו שאמור היה להסתיים כבר מזמן .  ההורים של מברואידיס התחילו לאבד תקווה .  הם אמרו שאולי עם קריין זה יקרה ,  כי השותף של קריין יושב על הראש של כולם ,  ואומר להורים של מברואידיס 'אני חבר של פיני ,  ובלעדי פיני לא יסגור את העסקה' ". 
ההתנהלות התמוהה ,  מספר אותו גורם ,  החלה עוד בקיץ ,  בטרם הוחתם בקבוצה מאצ'יי לאמפה . " ההחלטה שלנו הייתה לצרף בוסמן .  הבוסמנים עולים יותר כסף ,  כי בספרד וביוון הם מצרך חשוב ,  אבל החלטנו להביא בכל זאת שחקן פנים אירופאי .  עלו הרבה שמות שרצינו .  ידענו שפישר נשאר ,  אז חיפשנו שחקן מאסיבי בצבע ,  שיכול לשמור ,  כי פישר לא מסוגל להתמודד עם שחקנים מאסיביים .  עלתה האופציה של לאברינוביץ' .  דיברנו גם עם נוביצה וליצ'קוביץ' ,  הרבה לפני שריאל מדריד נכנסה לתמונה .  חשבנו על יאבטוקאס ,  ועל ג'ואל פרילנד ,  שעושה ביורוליג דברים נהדרים עם מלאגה .  עם כולם המו"מ פוצץ ,  מכל מיני סיבות מסתוריות .  לכולם פיני סירב .
" מההתחלה פיני רצה את לאמפה ",  מוסיף הגורם . " אנחנו שאלנו :  אם הוא עשה מספרים טובים ברוסיה ,  למה הקבוצה שלו לא רצתה להשאיר אותו ?  אבל פיני אמר שלאמפה הוא הסנטר המודרני .  הוא הפך את הבדיחה לעצובה עוד יותר ,  כשהוא אמר אחר כך שהוא רוצה להחתים ליד לאמפה שחקן שהוא יותר 4 ,  כי כל הקיץ פיני נלחם על זה שלאמפה הוא 5 ,  למרות שקיבלנו דעות נחרצות מאנשי מקצוע שהוא לא מספיק פיזי לרמות האלה .  הדבר היחיד שכן היה לו זה דרכון אירופאי .  התנהל קשר של שתיקה סביב הסיפור הזה ". 
גורם אחר במכבי מספר כי  " המו"מ מול לאמפה נוהל מול פיני ישירות .  קריין ,  אגב ,  נסע איתנו ליוון בשבוע שעבר .  על דעת מי הוא הגיע ?  הוא הגיע מטעם עצמו .  אני לא יודע מה הוא עשה שם .  בוא נגיד שבמערכת לא ממש רואים בעין יפה את המעורבות של קריין בכל מיני עסקאות ". 
אריק קריין ,  44 ,  תושב ראשון לציון ,  הוא סוכן מורשה מטעם פיב"א ב-10 שנים האחרונות .  בתו החורגת של קריין התחתנה בקיץ האחרון עם שחקן מכבי תל אביב ,  רביב לימונד ,  המיוצג על ידו .  בין ההעברות הבולטות שעליהן היה חתום ניתן למנות את המעבר של יותם הלפרין ופיני גרשון לאולימפיאקוס ,  את מעברו של רביב לימונד ללה מאן ושל גיא פניני לז'לז'ניק .  בין היתר מייצג קריין מספר שחקנים ישראלים בולטים נוספים כדוגמת עידו קוז'יקרו ,  יובל נעימי ,  גור פורת ,  ליאור ליפשיץ ועמית תמיר .  קריין עובד עם מספר סוכניות שחקנים בחו"ל ובדף הבית שלו מצוין כי הוא מייצג גם שחקני NBA כדוגמת לואל דנג ,  קווין מרטין ,  קורטני לי וקריליו פסנקו .  בשנת 2001 נקשר קריין לפרשה חמורה ,  לאחר שנעצר בחשד למרמה ,  זיוף ,  גניבה על ידי מנהל והפרת אמונים בתאגיד .  על פי החשד קריין ניהל החל משנת 1997 את עמותת אליצור  " נוצצי כדורסל בת ים ",  בה עשה כרצונו ,  כך עלה מבקשת המשטרה להארכת מעצרו .  החשד היה כי קריין העביר כספים מהעמותה לחשבונו הפרטי בסך של 540 אלף שקל ,  ובנוסף השתמש במוצרי חשמל שהיו שייכים לעמותה לטובתו האישית .  לפי הנטען ,  זייף קריין פרוטוקולים שונים של העמותה ,  על מנת להכשיר בדיעבד את מעשיו ,  וכן כדי להצדיק את מעשיו בפני הרשויות השונות .  בסופו של דבר חויב קריין בידי ביהמ"ש להשיב סכום כסף מסוים לקופת העמותה .
 בשנתיים האחרונות החתים קריין במכבי את גיא פניני ,  רביב לימונד ומאצ'יי לאמפה ,  כאשר במהלך העונה שעברה היה קרוב גם להחתמתו של לורן וודס .  
תגובת קריין ,  השוהה בחו"ל : " מגוחך .  אני באופן אישי מעולם לא דיברתי ו/או פגשתי את מברואידיס .  כמו כן אני לא עובד עם שותף ביוון אלא ישירות מול הקבוצות ".  - מה לגבי דימיטריס בוראס ?   " קשה להאמין ,  זה נשמע מופרך .  איך ייתכן שהדברים נכונים ?  מכבי נפגשו אחרי המשחק ביוון עם השחקן ונציגו ,  ובנוסף עם הנהלת המועדון ". 
פיני גרשון ובמכבי תל אביב לא הגיבו לידיעה .

" אולי אנחנו לא מצליחים לסגור כי אין לנו את הקשרים הנכונים "
 מה תוקע את עיסקת מברואידיס ,  שהיה אמור לנחות במכבי תא ?  סוכנו מספר כי אוים על ידי שותפו של אריק קריין ,  סוכנו של פיני גרשון ,  ואמר לו לגרסתו :  רק לנו יש את הקשרים לסגור הכל .  גורם במכבי אישר :  פיני משך את המומ .  קריין בתגובה :  זה מגוחך "
 
