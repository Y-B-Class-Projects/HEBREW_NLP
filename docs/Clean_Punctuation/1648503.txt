 " שחר רוברג מזכיר לי את ג'ימי וויט "
 מאמן הסנוקר האירי ,  פי.ג'יי נולאן ,  הגיע לארץ כדי להכין את ילד הפלא של הסנוקר הישראלי לאליפות אירופה לנוער במלטה
ההכנות לאליפות אירופה לנוער בסנוקר מתקיימות בחלקן בדירת סטודיו במרכז תל אביב .  שולחן תקני ומטופח תופס את רוב השטח ,  כשמעליו ארבע מצלמות שתופסות את אימוניו של שחר רוברג מכל זווית אפשרית .  רוברג בן ה-15 וחצי ,  שנחשב לילד הפלא של הסנוקר הישראלי ,  מתכונן לאחת מתחרויות המטרה שלו השנה .  העובדה שהאליפות שתתקיים בסוף החודש במלטה מיועדת לגילאי 19 ,  לא מפריעה לו להציב כמטרה עלייה לרבע הגמר ,  כלומר לסיים באחד משמונת המקומות הראשונים .  
בכלל ,  הפנטזיה הגדולה והמטרה הסופית של רוברג היא להפוך לשחקן הסנוקר המקצוען הישראלי הראשון .  לצורך העניין ,  הוא נהנה מתמיכה כספית של אביו ,  וחוץ מהדירה המיועדת לאימונים בלבד הוא נהנה מההכנות המקצועניות ביותר וזה כולל מנהל אישי ,  שני מאמנים שמגיעים לכאן כמה פעמים בשנה מהאי הבריטי ,  ונסיעותך תכופות לתחרויות בחו"ל במטרה לצבור נסיון .  
בזמן שהחברים שלו מנצלים את חג הפורים למסיבות ובחורות ,  רוברג עובר מחנה אימונים אינטנסיבי ,  עם מאמן ההתקפה פי.ג'יי נולאן האירי .  נולאן שימש בעבר כמאמן נבחרות אירלנד וקטאר ,  וכיום הוא בעלים של אקדמיית סנוקר יוקרתית באירלנד ,  ממנה צמח אלוף אירופה האחרון לנוער .  כמו כן ,  הוא מאמן את נבחרת הנוער האירית שתהיה לה נוכחות מרשימה במלטה . 
" שחר מזכיר לי את ג'ימי וויט ",  אומר לנו פי.גיי נולאן ,  ומתכוון לאחד משחקני הסנוקר הבולטים של שנות השמונים והתשעים ,  שזכה בעשרה טורנירי דירוג במהלך הקריירה המקצוענית שלו . " כמו וויט ,  גם שחר שמאלי ונוטה למשחק התקפי עם הטבעות משוגעות ",  מוסיף נולאן שלא מפסיק לפרגן לחניכו הישראלי ,  ומציין כי סגנון המשחק שלו מאפיין את כוכבי הסנוקר החדשים כמו מארק סלבי ,  ניל רוברטסון וג'יימי קופ .  עם זאת ,  מי כמו נולאן יודע שהדרך לפסגת הסנוקר העולמית ארוכה מאוד ,  ולפעמים כמעט בלתי אפשרית .
 איגוד הביליארד הישראלי ,  שמאגד בתוכו את משחקי הסנוקר והפול ,  הוא גוף קטן יחסית שעושה מאמצים אדירים להגברת המודעות של הענף בארץ .  מצד שני ,  הוא לא יכול לספק את כל הכלים הדרושים כדי להפוך את רוברג לשחקן הסנוקר המקצוען הישראלי הראשון .  פי.ג'יי נולאן מאמין שהפוטנציאל כבר קיים בגדול ,  וכעת נותר לעבוד על הטכניקה ,  ולא פחות חשוב האמונה .  בניגוד לטניס למשל ,  בסנוקר חייבים לרשום הישג אישי מרשים מאוד כדי להתקבל לזירה המקצוענית ,  ולהתחרות במוקדמות של הטורנירים הגדולים שאנחנו רואים ביורוספורט .  רק מי שזוכה באליפות העולם לחובבנים ,  אליפות אירופה ,  אליפות העולם לנוער או אליפות אירופה לנוער - יכול להגיע לשם .  
המאמן האירי מסביר : " אם שחר רוברג היה גר באירלנד ,  כבר היו מסמנים אותו מסביב כאחד מהכוכבים הבאים של הסנוקר במדינה .  בגלל שהוא רחוק מהאיזור הזה ,  הוא לא תמיד יכול להרגיש את הציפיות וההתלהבות ממנו ,  ואולי בגלל זה חסרה לו אמונה עצמית .  זה אחד הדברים שהוא חייב לשפר ,  יכולת הריכוז שמקורה בבטחון ובאמונה שהוא אכן שחקן טוב .  זה בדיוק כמו שכדורגלן תמיד יפרח בסביבה טובה יותר מבחינה מקצועית ".  
מנהלו האישי של רוברג ,  אלברט זנפט ,  דואג שבמקביל לייבוא המאמנים לארץ ,  רוברג יטוס לאימונים באקדמיות הנחשבות באי הבריטי ,  וישתף פעולה עם מקצוענים כמו ג'ון היגינס ,  קן דוהרטי ואיאן מקאלוק .  הוא מתלווה אליו לכל תחרות או סדרת אימונים ,  ואחראי לכל צרכיו האישיים .  אם השחקן הצעיר הזה יגיע באמת רחוק ,  זה יהיה בעיקר בזכות המעטפת הזאת ,  שמספקת לו את התנאים הטובים ביותר .  
לקראת היציאה למלטה אמר אלברט זנפט : " זה יהיה טורניר גדול עם המתחרים הטובים ביותר ביבשת .  העובדה שיש לו נסיון בתחרויות מהסוג הזה מעניקה לו בטחון .  המאמן האירי תורם לו הרבה ,  וחוץ ממנו הוא עובד גם עם מאמן אנגלי בשפ פול סווינק שמתמקד בעיקר בחלק ההגנתי של המשחק .  אנחנו מקווים לטוב ,  ובכל מקרה אני מודה ליו"ר האיגוד ,  שי אייזנברג ,  שהעמיד משלחת ראוייה לקראת האליפות במלטה ".  
פרט לתחרות הנוער במלטה ,  תתקיים שם במקביל אליפות אירופה לנבחרות ,  כשישראל תשתתף בגברים וגם בנשים .  נבחרת הגברים תורכב מאלוף ישראל רועי פרננדז ,  דוד וייצמן ושי ארמה .  נבחרת הנשים תחסר את אלופת ישראל רונה ברקת ,  שנעדרה מתחרות הקריטריון למלטה בגלל פציעה .

" שחר רוברג מזכיר לי את ג'ימי וויט "
 מאמן הסנוקר האירי ,  פי.ג'יי נולאן ,  הגיע לארץ כדי להכין את ילד הפלא של הסנוקר הישראלי לאליפות אירופה לנוער במלטה

