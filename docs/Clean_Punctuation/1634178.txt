לא פשוט לפשט את חוקי המס 
פקודת מס הכנסה
 >  >  נשיא לשכת רואי החשבון קרא באחרונה להקמת צוות שיכתוב מחדש את פקודת מס הכנסה ,  המנוסחת בלשון בלתי מובנת לציבור .  מדובר בעיקרון שנחשב למרכיב בסיסי במדיניות מסים נכונה ,  אך בישראל אינו זוכה לתשומת לב ציבורית מספקת :  פשטות מערכת המסים .  חקיקת מסים מסובכת יוצרת חוסר ודאות לגבי חבות המס ,  פותחת פתח להתמקחויות בין האזרח לפקיד השומה ומגדילה את העלויות הכרוכות ביישום חוקי המסים .  הניסיון מלמד שפישוט חוקי המס אינו יעד קל להשגה .  ברוב העולם היקף חקיקת המס גדל באופן דרמטי בעשורים האחרונים ,  בעקבות הפיכת הפעילות העסקית למורכבת ומתוחכמת ורצון רשויות המס לסגור פרצות ולסכל תכנוני מס .  לדוגמה ,  באוסטרליה חוק מס ההכנסה המקורי מנה 126 עמודים בלבד ,  אך בעקבות רפורמה בשנות ה-80 החל החוק להתנפח בקצב מואץ עד שהגיע ל-6,000 עמודים ,  וביחד עם שאר חוקי המס ל-13 אלף עמודים .  מאז סוף שנות ה-90 משקיעה אוסטרליה מאמצים גדולים בפרויקט שמטרתו לנסח מחדש את חוק מס הכנסה בלשון ידידותית ,  אך עד כה היעד לא הושג והחקיקה נותרה ארוכה ומסובכת .  גם בארה"ב יש גידול נמשך בהיקף החקיקה ובסיבוכה .  לדוגמה ,  מתחילת העשור הנוכחי ועד 2006 גדל מספר עמודי חקיקת המס ב-42% .  ניסיונות של המחוקק לפשט את מערכת המס האמריקאית נתקלים בקשיים .  למשל ,  חוק שקבע יעדים כמותיים להפחתת איסוף המידע בנושאי מס נכשל ובמקום ירידה חל גידול של 80% בהיקף המידע הנדרש .  הכישלון לא נבע ממחדל של רשות המסים בארה"ב ,  אלא מכך שקצב סיבוך חוקי המס הוא מהיר מיכולת הפישוט של רשויות המס .  תמונת המצב בבריטניה לא שונה בהרבה ,  ומ-2001 עד 2007 חל גידול של כ-50% במספר העמודים הכלולים במדריך המס הרשמי .  בישראל נעשה בשנות ה-80 ניסיון לנסח מחדש את פקודת מס הכנסה באמצעות צוות מומחים שישב על המדוכה במשך יותר משנתיים ,  אך הפרויקט נכשל וחוקי המס הישנים נותרו על כנם .  לכן ,  חשוב שהיעדים שייקבעו בעניין זה יהיו ריאליים .  ניתן בהחלט למנות צוות מומחים שיבחן את הניסוח של חוקי המס וינסה לפשטם .  עם זאת ,  כדי שהשיפור לא יהיה חד-פעמי ,  נדרש שינוי בסיסי בקונצפט החקיקה הקיים החותר להסדיר בחוק במפורש כל פרט ולסגור כל פרצה .  בצרפת לדוגמה ,  הגידול בחקיקת המס בעשורים האחרונים היה מתון מאוד בזכות קונצפט שונה ,  הגורס שחקיקת מס צריכה להסתפק בקביעת עקרונות כלליים שניתן ליישמם במגוון סיטואציות ,  תוך השלמת החסר באמצעות הנחיות מנהליות ופרשנות שיפוטית .  קונצפט כזה כרוך אמנם בהימנעות מודעת מסגירה הרמטית של כל הפרצות ,  אך ניתן לצמצם את הבעייתיות באמצעות שיתוף פעולה מצד בתי המשפט ,  המפרשים את החקיקה ברוח כוונת המחוקק בלי לדרוש שכל פרט ייקבע מפורשות בחוק .  במקביל ,  חשוב להקים מערכת בקרה במתכונת הקיימת בארה"ב ,  לצורך מעקב אחרי היקף החקיקה ואיסוף נתונים על רמת הסיבוך .  פרסום שוטף של אומדנים ביחס לעלויות הכרוכות בסיבוך חקיקת המס ,  יגביר את מודעת מנסחי החקיקה ובתי המשפט לחשיבות עקרון הפשטות ,  והדבר יביא בהדרגה לפישוט החקיקה .  הכותב היה הממונה על הכנסות המדינה באוצר ומתאם מדיניות מקצועית בתחום oecd

לא פשוט לפשט את חוקי המס 
פקודת מס הכנסה

