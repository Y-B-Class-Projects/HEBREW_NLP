עושים CTRL Z
הגולש האנונימי היה מוחק את אהבת חייו ,  רק בגלל הדיכאון שאחרי ,  שהותיר אותו אדם אחר
כשאני מביט לאחור אני רואה אותך ,  מתמלא ברגשות של שמחה ,  התרגשות ,  ואז שוקע בדיכאון .  הכל התחיל לפני כשלוש שנים ,  היינו שני זרים שבאו מעולמות כל כך שונים ,  מנוגדים בכל היבט אפשרי אך כל כך משלימים זה את זה .  כבר מהרגע הראשון ידעתי שאין מישהי שהייתי רוצה לבלות איתה את התקופה הקרובה בחיי יותר מאשר איתך .  היית מצחיקה ,  מרגשת תומכת ופשוט מילאת אותי באושר אינסופי .
 שנה שלמה היינו בלתי נפרדים .  מעלות השחר ועד חצות היינו דבוקים זה לזה .  הלכנו לכל מקום ביחד ,  עשינו הכל ביחד והיינו הצמד הכי טוב שיכול להיות .  אני זוכר שכולם היו בטוחים שאנחנו בקשר רומנטי ,  זוג לכל דבר .  מה שהיה נכון כביכול ,  פרט לעובדה שלא באמת היינו חברים .  הקשר האפלטוני הטהור והמדהים היה יותר טוב מכל קשר שהיה לי עם כל אחת מחברות העבר שלי .  את הכרת אותי הכי טוב בעולם ואני יכולתי לספר לך כל פרט על חייך ,  כאילו הכרתי אותך מיום היוולדך .  הכל היה מושלם ולא היינו צריכים שום אישור חברתי שיגדיר אותנו כחברים ,  כל שרציתי הוא להיות איתך .
 הפכת להיות הסם של חיי .  לא יכולתי להעביר יום בלי לראות אותך ,  בלי לשמוע אותך ,  להרגיש אותך .  כל רגע בלעדייך נראה לי חסר משמעות ורק חיכיתי לחזור לקרבתך .  פיתחתי תלות כלפיך והייתי בטוח שזה הדדי .  אך אז ,  לאחר תקופת קצרה שלא התראינו בעקבות אילוצים שונים ,  גיליתי שהתחיל להתפתח משהו בינך לבין בחור אחר .  לא הבנתי באותו רגע עד כמה חיי הולכים להשתנות בשנתיים הקרובות .
 עדיין הייתי בטוח שהקשר הוא אפלטוני וייחסתי לך חשיבות של חברה הכי טובה .  אחת שתישאר לצידי לעולם .  בהתחלה נוצר ריחוק מסוים בעקבות רצונך לשהות בקרבת חברך החדש .  ניסיתי להבין אך לא הסכמתי לוותר עלייך .  היית כל חיי והייתי זקוק לך .  התעקשתי שנבלה יותר זמן ביחד אך זה לא עבד ולאט לאט הרגשתי שאני מאבד אותך .  עם הזמן הבנתי שאני מאבד לא רק אותך אלא גם את עצמי .
 שקעתי בדיכאון ולא רציתי לראות אף אחד .  כל הקשרים שלי התערערו והרגשתי שאני לא יכול להתקרב לאף אחד ולתת לו להפוך לחלק מחיי .  המציאות הפכה להיות כואבת מתמיד והבנתי שעשיתי טעות שלא אמרתי לך אף פעם כמה אני אוהב אותך וכמה את חשובה לי .  הפכתי להיות אדם בודד ,  סגור ומופנם וכל שנותר לי הוא לחכות שאשכח אותך ואוכל להמשיך בחיי .  אך למרות כל הניסיונות לשכוח ,  כל פעם שאני רואה אותך הרגשות צפים שוב ושוב ומשאירים עוד שריטה כואבת על ליבי השבור .
 עכשיו כבר עברו כמעט שנתיים ואני מתחיל להתאושש למרות שאני מרגיש שאני אדם אחר .  אני צריך ללמוד להכיר את עצמי מחדש ויותר מכל להכיר את עצמי לאחרים ,  בתקווה שהם יבינו .  
לפעמים אני שואל את עצמי האם היה עדיף שלא היינו מכירים .  אני מייחל ליום שיבוא ואוכל להתגבר ,  למחוק את השנתיים המרות שעברו עליי ולהשאיר רק זיכרון נפלא על השנה המדהימה שעברנו יחדיו .  לצערי אני מבין שזה ככל הנראה לא יקרה ,  לפחות לא בקרוב .  את צרובה אצלי עמוק בלב .  למדתי לקח בחיים ,  אך לא למדתי איך להתגבר על הכאב .  אוהב אותך לנצח החצי החסר שלי .  אוהב אותך תמיד .
 נכון שבכל פעם שאתם לוחצים CTRL+Z אתם ממש מתבאסים שאי אפשר לעשות גם בחיים האמיתיים את אותה הפעולה ?  כמה מאושרים יותר היינו כולנו אם היה אפשר ,  בלחיצה אחת ,  לבטל ולמחוק את כל הדברים הנוראים שעשינו ושעשו לנו .  

זאת הבמה שלכם - שלחנו לנו סיפורים ,  שירים ,  ציורים ,  תמונות או כל מה שיצרתם ,  שמספר על רגע בחיים שלכם שהייתם מתים למחוק .  אנחנו נעלה את המוצלחים ביותר לאתר ,  ויש לנו גם פרסים !  בכל חודש ,  בחצי השנה הקרובה ,  היצירה ששמערכת וואלה !  zone הכי תאהב ,  תזכה את השולח באייפוד שאפל מתנה .
 
עושים CTRL Z
הגולש האנונימי היה מוחק את אהבת חייו ,  רק בגלל הדיכאון שאחרי ,  שהותיר אותו אדם אחר

