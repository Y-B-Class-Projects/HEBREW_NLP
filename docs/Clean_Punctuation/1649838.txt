אין סיבה לגאווה
דניס ויטצ'בסקי מתעצבן על אנשים שמורידים משחקי מחשב ומתגאים בזה ,  כיוון שהם הורסים את התעשיה
יופי ,  הרגתם את חווית המשחק במחשב האישי .  כן ,  כן ,  אתם ,  הרוב הקולני שאוהב להסביר בטוקבקים שהמשחקים יקרים מדי ,  שמי שקונה משחק הוא פראייר ,  שאפשר להוריד בחינם ובכלל ,  פחח .  במו ידיכם ,  אותן הידיים שהקלידו את שמות המשחקים במנוע החיפוש של מינינובה או של אימיול ,  הרסתם את חווית המשחק עבור כולם .
 כי ברור שחברות משחקים היו צריכות להגיב .  עד עכשיו ,  התגובות שלהן היו בדרך כלל יחסית מתונות ,  אבל בעוד מספר שבועות כל זה ישתנה .  אם הניסוי הקטן והמעניין של חברת Ubisoft יצליח ,  כולנו נסבול .  לא רק האנשים שמורידים משחקים ,  גם אלה שקונים אותם .  
מערכת הנז"ק של Ubisoft ,  שנחשפה לפני מספר חודשים וזוכה לתיאורי אימה ,  תגיע לא רק ל-Assassin's Creed 2 בגרסת המחשב האישי שלו ,  כי אם גם לשאר משחקי המחשב של החברה השנה .  ושלא יהיה לכם ספק ,  במקרה והיא תתברר כיעילה ,  גם חברות הפצה גדולות אחרות תחלנה להשתמש בה .  
הסבר קצר :  אם תקנו את Assassin's Creed 2 למחשב האישי ,  תגלו שאתם לא יכולים לשחק בכותר בלי חיבור רשת תמידי .  החיבור התנתק ?  אופס ,  המשחק ייעצר ,  ועד שהחיבור לא יוחזר לא תוכלו לשחק .  עד לפני מספר שעות גרסה החברה כי במקרה של ניתוק ממושך גם תצטרכו להתחיל שוב מנקודת השמירה הקודמת ,  ועכשיו הם טוענים כי המנגנון שונה וכן תוכלו להמשיך לשחק מהנקודה בה הפסקתם .
 אבל זה לא הכל .  מנגנון שמירת המשחקים בכותרי Ubisoft מפסיק להיות מבוסס-מחשב .  במקום זה ,  כל השמירות שלכם מועלות לרשת ,  כשבחברה טוענים כי זה דבר שנעשה לטובת השחקן ,  ויאפשר לו לשחק בכותר על כל מחשב עליו הוא מותקן .  
מצד שני ,  הדרישה הזו ,  לחיבור רשת ,  הינה דרקונית .  משמעותה היא שלפטופים מפסיקים להיות מכונות משחקים כשאתם לא נמצאים במקום עם אינטרנט ,  וכל פגיעה זמנית בחיבור הרשת הביתי  ( ויש לא מעט אנשים שסובלים מפגיעות כאלה ,  אתם יודעים )  תוקעת את המשחק .
" לא נורא ,  נשיג גרסה פרוצה "  אתם עלולים להגיד לעצמכם .  ובכן ,  הסיפור לא כל כך פשוט .  הסיפור עם מנגנוני השמירה המקוונים אומר שהפורצים ייאלצו לא רק לבטל את המנגנון שמצריך חיבור רשת ,  אלא גם לשכתב את החלק בקוד שאחראי על השמירה .  
זה אולי לא יעצור אותם ,  אבל בהחלט עלול לעכב .  וכך ,  הודיעה היום חברת Ubisoft כי מי שיוריד את הגרסה הפיראטית של Assassin's Creed 2 או Silent Hunter 5 יקבל חוויה לא מלאה .  יכול להיות שמדובר בספין תקשורתי ,  אבל רוב הסיכויים הם שנכון לעכשיו מדובר בהצהרה מבוססת .  
וכן ,  המשחקים ייפרצו בסופו של דבר ,  בדיוק כמו כל משחק אחר .  רק שזה ייקח זמן ,  והשבועות הראשונים הם הקריטיים ביותר מבחינת מכירות ,  כך שהחברות עלולות לראות בעיכוב הפריצה הזה הצלחה כבירה .  ואם זה יקרה ,  כפי שכבר אמרתי ,  כולנו נסבול .
 מה שמציק לי בכל הסיפור ,  מעבר לפגיעה האנושה בחווית המשחק עבור חלק ניכר מהשחקנים ,  הוא הזחיחות .  משחקים הם לא מים ,  לא מדובר במוצר שבלעדיו אנחנו נמות ,  והתירוץ  " הוא יקר מדי "  לא באמת תופס .  כי עם כל הכבוד ,  אם הוא יקר מדי ,  אז תחכו שנה עד שיהיה זול מספיק ,  או תקנו פחות .  או ,  לפחות ,  אם אתם גונבים ,  אל תתגאו בכך ,  כי אתם גורמים לי לשנוא אתכם אישית על זה שהרסתם לי את חווית המשחק .  זה מעצבן .
 
אין סיבה לגאווה
דניס ויטצ'בסקי מתעצבן על אנשים שמורידים משחקי מחשב ומתגאים בזה ,  כיוון שהם הורסים את התעשיה

