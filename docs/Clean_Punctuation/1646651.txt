תמונת מצב 
סיפור מהחיים
 >  >  שכרו של מתווך מקרקעין לא תמיד נמדד באחוזים .  לפעמים הרווח שלו הרבה יותר גדול גם אם לא נחתמת עסקה והוא לא רואה גרוש אחרי כל ההתרוצצויות שלו .  לפני 20 שנה התקשר אלי עו"ד סילבר ממשרד סילבר את שוטנפלס וביקש שאבדוק לו שווי של בניין מימי הטורקים ברחוב הגידם .  כשנכנסתי לאחת הדירות בקומה הראשונה התנפל עלי ישיש מופלג וחיבק אותי בשמחה : " מה שלומך ,  פקיד שלי מונשיין ?  "  לא היה לי מושג מי זה . " איך אתה יודע מי אני ?  ",  שאלתי . " לפי התמונה ",  הוא ענה .  הזקן גרר אותי לחדר הסמוך והצביע על הקיר .  לתדהמתי ראיתי שם תצלום מעודכן להפליא של הפנים שלי ,  מחייכות מעל חצי גוף של ילד קטן שאוחז בידו עט-ציפורן . " קלמן וייס הצלם ",  צעקתי בהתרגשות .  קלמן וייס היה בעל החנות הראשונה בארץ שפיתחה תמונות צבע תוך 24 שעות ,  וזה היה עוד לפני קום המדינה .  הוא לא היה מוכן לגלות את השיטה הסודית שלו ,  אבל פעם שמעתי אותו לוחש לאשתו שנגמר לו הצבע ושתיגש מיד לגלנטריה של טובולסקי להביא חבילת עפרונות אדומים וכחולים .  כשהיא חזרה ,  ראיתי איך וייס לוקח תצלום שחור-לבן של אישה וצובע לה את העיניים ,  את השפתיים את החולצה והשמלה .  הפתעתי אותו ואמרתי שאם הוא ירשה לי לצבוע בכחול את הזקן של המורה השנוא עלי מבי"ס שילה ,  הרב שטוקהאמר ,  לא אגלה למתחרה שלו פוטו קובץ' שהוא מבלף את כולם .  כשהייתי בכיתה א' הכריחה אותי אמא שלי להצטלם עם מחברת ,  עט-צפורן וקסת ,  כדי שתוכל להשוויץ בי בפני הדוד בצרפת שאני ילד מחונך .  הצלם וייס עשה קופי מהתמונה ושם אותו בויטרינה ,  אחרי שצבע את העיניים שלי בכחול ואת הלחיים בוורוד .  כל פעם שהייתי עובר ליד החנות הייתי מסתכל על עצמי קצת וממשיך לשער מנדלבאום .  עם הזמן הוויטרינה התיישנה וגם הצבע בתמונה דהה .  בבוקר יום הגיוס שלי ראיתי אותה בפעם האחרונה ." אבל רגע ",  אמרתי לוייס , " איך זה שהפנים שלי בתמונה הישנה נראות בדיוק כמו שאני נראה היום ?  "  וייס סיפר שכאשר סגר את החנות ברחוב מאה שערים ,  החליט לשמור על התמונה ולעדכן אותה . " פקיד שלי ",  הוא הסביר , " כל שנה ,  ביום ההולדת שלך ,  אני מחזק את הצבע בשפתיים ,  מדלל קצת שיער ומוסיף לך שנה לחיים .  ככה אני ממשיך להתראות איתך בלי שאתה יודע ".   " ולמה אתה קורא לי פקיד שלי ?  ",  שאלתי .  וייס פרץ בצחוק : " כשכל מיני נודניקים היו שואלים בחנות למה התמונות שלהם לא מוכנות ,  הייתי מצביע על הוויטרינה ואומר להם -  ? תשאלו את הפקיד שלי ".  לפני שנפרדנו הוא חיבק אותי חזק ,  דחף לי כמה נגטיבים ישנים למעיל ואמר : " כל פעם שתרצה לדעת איך אתה נראה באמת ,  תבוא לבקר אותי ".  לפני שלוש שנים אני הולך לקופת חולים ברחוב הגידם ורואה שלט גדול עם הדמיה של בניין בן שבע קומות ופנטהאוז .  במרכז השלט כתוב  " דירות מפוארות 4 ,  5 ו-6 חדרים ".  אני מתקרב לאתר הבנייה ורואה שהמבנה היפהפה בו התגורר קלמן וייס הפך לעי חורבות .  שוטטתי בין ההריסות כשלפתע ביצבץ מתחת לאבן תצלום מאובק :  המורה השנוא עלי שטוקהאמר בזקן כחול .  - הכותב הוא מתווך נדל"ן ירושלמי ,  מחבר  " אגדות מונשיין ".  davidmoonshine@gmail.com

תמונת מצב 
סיפור מהחיים

