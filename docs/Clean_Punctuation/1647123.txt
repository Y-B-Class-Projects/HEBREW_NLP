עדיין מוקדם לדבר על מגזר רביעי 
כלכלה וחברה
 >  >  אם עד כה היה נהוג לחלק את מגזרי המשק והחברה לשלושה מגזרים - ציבורי ,  פרטי וללא כוונת רווח - כיום מתחיל להתגבש בעולם ובמידה מועטה גם בישראל ,  קיומו של מגזר רביעי  ( "נעים להכיר :  המגזר הרביעי ",  themarker ,  24.1 )  .  יש המכנים כל עסק המצהיר על מטרות חברתיות כנכלל במגזר הרביעי ,  אך מוחמד יונוס ,  זוכה פרס נובל לשלום ואבי שיטת המיקרו-פיננסים ,  מגדיר את רעיון  " העסק החברתי "  כעסק לכל דבר ,  למעט העובדה כי הבעלים אינם מעוניינים בחלוקת דיווידנדים .  אמנם על פי יונוס ,  בעלי העסק רשאים לקבל בחזרה את סכום השקעתם בחברה ,  אבל ככלל ,  המשקיעים בעסק חברתי אינם מקבלים את רווחיהם בצורת דיווידנדים והרווחים נשארים בחברה כדי שישמשו להרחבת אספקת המוצרים או שירותים ופיתוח חדשים ,  שייעודם הבאת תועלת ורווחה חברתית .  לכאורה ,  מדובר כאן בהמצאה חדשנית שבה כולם מנצחים - מצד אחד הארגון חופשי לפעול למען קיומו הכלכלי האיתן בכל דרך שבה יחפוץ במסגרת השוק החופשי ,  ומצד שני התוצרים והעשייה שלו יועילו לחברה כולה .  אמנם הוא לא זכאי להטבות שמקבלים ארגונים ללא כוונת רווח כגון פטור ממס הכנסה והכרה בתרומות לצורך זיכוי מס ,  אך הוא ייהנה מהיכולת לקזז מע"מ ולהיות זכאי למענקים שונים .  ואולם לנוכח האופטימיות וההבטחה הטמונים במגזר הרביעי ,  עלינו לנקוט משנה זהירות .  לא כל הנוצץ זהב ולא כל מיזם שמפריח סיסמאות ברוח  " קהילה וחברה "  אכן מחויב לטובת הציבור .  על אף כל ההצהרות היפות של יזמים ושל עסקים בדבר  " חברתיותם ",  הרי שבהיעדר עיגון במסמכי היסוד של אותם חברות ועסקים ומנגנונים המבטיחים את קיום ההצהרות והמטרות החברתיות ,  סדר העדיפויות עשוי או עלול להיות עסקי לחלוטין - העסקים והרווח יבואו לפני תועלת הציבור ורווחתו .  כך ,  שבמקום מגזר רביעי חדשני נקבל מגזר שני בתחפושת ,  שכן מבחינה הצהרתית אפשר להפוך כל עסק לעסק חברתי .  לדוגמה ,  גם את חברת קוקה קולה ניתן להגדיר כעסק חברתי שמטרתו הרוויית צמאונם של תושבי העולם .  בהיעדר הגדרה לעסק חברתי והקריטריונים להיותו כזה ,  הרי שכל עסק יכול להצהיר על עצמו כחברתי ,  ומכיוון שאינו נתון לפיקוח רגולטורי מהותי ,  בניגוד לעמותות ולחברות לתועלת הציבור ,  הרי שנכונות הצהרתו לא תיבדק ומידת עשייתו החברתית לא תאומת על ידי המדינה .  לאור מצב המשק הישראלי כיום ,  עדיין מוקדם מדי לדבר על קיומו של מגזר רביעי .  לצערנו ,  כרגע מדובר בעשרות בודדות של מיזמים לכל היותר .  אכן ,  מסעדת לילית היא דוגמה מצוינת לעסק חברתי שבעליו מחויב לערכים החברתיים ומממש אותם על ידי העסקת נוער בסיכון ,  אך נדמה כי לילית ודוגמאות בודדות נוספות הן בבחינת סנונית שאינה מבשרת את בוא אביב העסקים החברתיים .  בכדי שיהיה אפשר לקבוע כי מיזם עסקי הוא גם מיזם חברתי והוא בבחינת  " עסק חברתי ",  צריך שתהיה מחויבות במסמכי היסוד לגבי אי מקסום הרווח ועיגון הערך החברתי ודרכי מימושו ,  וכן שקיפות של דרכי מימוש הערך החברתי .  אם על ידי הצגה במאזן של סכומי הכסף המועברים לקהילה ,  אם על ידי ביאור לגבי היקף המועסקים מאוכלוסיות מוחלשות או מיוחדות או בכל דרך מחייבת ומשקפת אחרת המציגה את פועלה החברתי של החברה .  בכל מקרה אחר ,  יכול להיות שמדובר רק בהתקף זמני של מצב רוח חברתי במקרה הטוב ,  או ספין תקשורתי ציני במקרה הרע .  כל יוזמה עסקית אותנטית המעניקה ערך לציבור ולחברה ולא רק לבעלי מניותיה היא מבורכת ,  אך כשם שעשרות אלפי חברות בעולם ניסו בשנים האחרונות להציג עצמן כאקולוגיות רק לצורך שיפור תדמיתן בלבד ,  כך גם הכרזה מוקדמת מדי על היווצרותו של מגזר רביעי עלולה להביא לגל של חברות שיכריזו על עצמן כ"עסקים חברתיים "  רק לצורך שיווק וקידום מכירות לצרכנים בעלי מצפון .  הכותב הוא שותף במשרד עורכי הדין בוגט-קידר והיה ראש רשות התאגידים ורשם העמותות

עדיין מוקדם לדבר על מגזר רביעי 
כלכלה וחברה

