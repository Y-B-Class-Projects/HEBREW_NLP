סיכום 2009 :  מזהמים את הים ,  אבל פחות
עמותת צלול פרסמה את מפת המזהמים לשנת החולפת .  לפי הנתונים ,  שנת 2009 התאפיינה בירידה בכמות החומרים המזהמים אשר אושרו להזרמה לים 
מזהמים לנו את הים ,  אבל פחות :  עמותת  " צלול "  פרסמה היום  ( רביעי )  את מפת המזהמים לשנת 2009 .  המפה ,  המפורסמת זו השנה השלישית על ידי העמותה ,  מציגה מידע אודות הגופים והגורמים המזרימים שפכים וקולחין בהיתר אל חופי הים בישראל .  המידע כולל את כמות החומרים ,  כפי שאושרו להזרמה לים על ידי הועדה הבין משרדית למתן היתרים ,  וכן התייחסות לסיכונים הבריאותיים והסביבתיים הטמונים בהזרמתם .  
החדשות הטובות הם כי על פי הנתונים ,  שנת 2009 התאפיינה בירידה בכמות החומרים המזהמים אשר אושרו להזרמה לים ע"י הועדה הבין-משרדית למתן היתרי הזרמה ,  זאת לעומת שנת 2008 .  החדשות הרעות הן כמות שפכים יומית של 350 אלף מ"ק ליום העוברת בחופי גוש דן ,  כאשר תקלה במערכת הביוב עלולה להוביל לזיהום ים קשה .  לראיה מציינים בדו"ח את אירוע הזיהום שהתרחש בחופי תל- אביב והרצליה בחורף 2009 ,  בעקבות קריסת צינור ראשי שהוביל את שפכי בקעת אונו ואזור העיר אור יהודה .
 מממצאי מפת המזהמים לשנת 2009 עולה כי חמשת מוקדי הזיהום העיקריים לאורך חופי הים התיכון בארץ הם :  מפרץ עכו ,  מפרץ חיפה ,  תל אביב- גוש דן ,  פלמחים ואשדוד .  עוד עולה מממצאי המפה ,  כי ביחס לחומרים המזהמים את הסביבה ,  אשר הותרו להזרמה לים ע"י הועדה למתן היתרים ,  חלה ירידה בכמות המתכות הכבדות מ- 114 ל-101 טון לשנה ,  וכן חלה ירידה בכמות המזהמים האורגניים מ- 93,000 ל-81,558 טון לשנה ,  כמו כן חלה ירידה בכמות האמוניה מ-224 ל-155.46 טון לשנה .  סך הכול ניתנו בשנת 2009 110 היתרי הזרמה לים לעומת 112 בשנת 2008 .
 מפת מוקדי הזיהום של שנת 2009 מסכמת את מוקדי ההזרמה לים ומרכזת את נתוני ההיתרים ,  שהיו בתוקף במהלך שנת 2009 או בחלקה ,  לחופי הים התיכון בלבד .  אולם ,  הוועדה למתן היתרים מאשרת הזרמת שפכים וקולחין גם לים סוף ולים המלח .
 הוועדה למתן היתרי הזרמה לים היא ועדה בין-משרדית הממונה על ידי השר להגנת הסביבה .  יושב ראש הוועדה הוא איש המשרד להגנת הסביבה וחברים בה נציגים ממשרד הביטחון ,  משרד הבריאות ,  משרד התעשייה והמסחר ,  החקלאות ,  התיירות ,  התחבורה וגם חבר נוסף המשמש כנציג הציבור .  
בוועדה מדגישים כי היתרי הזרמה לים ניתנים רק כאשר לא נמצא פתרון חלופי אחר המועדף מבחינה סביבתית .  לפי הוועדה ,  היתרי ההזרמה לים משמשים אמצעי לפיקוח ,  בקרה ואכיפה בכל הקשור להזרמת פסולת/שפכים לים ,  ואמצעי להצבת דרישות מהמפעלים המזרימים לפעול לשיפור איכות השפכים ,  לצמצום כמותם ,  ובמידת האפשר - להפסקת הזרמתם לחלוטין .
 במרץ 2009 החל מנכ"ל עמותת  " צלול "  יריב אברמוביץ לשמש כנציג הציבור בוועדה .  ב"צלול "  מציינים את השתתפותו של אברמוביץ בוועדה כאחת הסיבות לירידה בהיקף החומרים שאושרו להזרמה לים  .  בנוסף ,  משבח הדו"ח את פעולות האכיפה והבקרה של המשרד להגנת הסביבה כנגד בעלי היתרים אשר הפרו לכאורה את תנאי ההיתר שבידם .  הדו"ח מציין מספר מקרים שבהם נקט המשרד להגנת הסביבה ביד קשה כנגד מזהמים .
 עזר פישלר ,  סמנכ"ל עמותת  " צלול ",  אמר כי  " המידע המוצג במפת המזהמים נועד לסייע למקבלי ההחלטות למקד מאמצים בהפחתת הזיהום ובהגנה על בריאות הציבור וכן על מנת לחשוף את המידע החשוב בדבר עומסי החומרים המזהמים שאושרו להזרמה לים ".  
לדבריו , " הירידה בהיקף המתכות הכבדות והעומס האורגני ,  שאושרו להזרמה על ידי הועדה ,  התבצעה הודות להחמרת תנאי ההיתרים על ידי הועדה .  החמרה זו נובעת ,  בין היתר ,  מפעילותה האינטנסיבית של עמותת 'צלול' בנושא זה ". 

סיכום 2009 :  מזהמים את הים ,  אבל פחות
עמותת צלול פרסמה את מפת המזהמים לשנת החולפת .  לפי הנתונים ,  שנת 2009 התאפיינה בירידה בכמות החומרים המזהמים אשר אושרו להזרמה לים 

