התשמע קולי
פורד אדג' רענן את פניו ,  העמיס 20 כ"ס נוספים ,  והפקיד אותנו לצליליה המענגים של בקרה משוכללת .  יצאנו למבחן
בחודש ספטמבר האחרון 13,000 אמריקנים הצטיידו בפורד אדג' חדש - זינוק לא מבוטל של 186 אחוזים לעומת התקופה המקבילה אשתקד ,  אז בתקופת המיתון .  קצב המסירות מתקרב אל כ-100 אלף יחידות בשנה והצטבר עד כה לכדי 400 אלף מאז הושק 4 שנים קודם לכן .  אז אל מי מופנות המחמאות ?  
לא באופן שווה מחלקים את הקרדיט :  70 אחוזים מהצלחתו של האדג' נזקפים לאלן מולאלי ,  מנכ"ל פורד ,  על כושר ההבחנה והתזמון בזכותם עומדת היום פורד על רגליה .  אילולא מינויו בשעות המצוקה הפיננסיות היה חובר היצרן לשתי המשטות הנחשלות מדטרויט - GM וקרייזלר ,  ואף נאלץ היה להסתמך בהלוואות האוצר כדי לבלום את המפולת .  
את יתר האחוזים ,  קשה להאמין ,  קוטף הציבור האמריקני .  אותה אוכלוסייה שחרטה על דגלה את סמל החזירות בענפי הצריכה ,  החלה להפנים שקרוסאוברים אינם חייבים להיות בממדיה של ספינת תענוגות ,  והמנוע להסתפק יכול גם בחצי מהנפח .  ההתפכחות שלהם הוטמעה מסתבר רק לאור ההשלכות ;  דומה שהייתה מתאחרת בכמה שנים לולא קריסתה של התעשייה האמריקנית על מגדלי האשליות שקמו במשך 40 שנה .  הסטירה המצלצלת .
 לכן ,  פרט להיותו רב-מכר ,  פורד אדג' מסמל תפנית חדה בדפוסי הרכישה של האמריקנים :  משהו שם בתוך הגלגלים הפסיק לחרוק וארה"ב הכתירה את האדג' לרכב הפנאי המועדף עליה בשנים האחרונות .  כעת ,  4 שנים מאוחר יותר ,  חושפת פורד את פניו של דור ההמשך ואת מבטחם שמים שוב בידיו של מולאלי .  כי מי אם לא המשחרר מכבלי המשברים לזהות נוסחה שעובדת ,  ולעשות אותה טובה עוד יותר .
 מתיחת פנים או דור חדש ?  נסתפק במה שעינינו רואות .  מה שניצב מולנו הוא רכב פנאי נאה וגדול ,  בעל קווים ריבועיים ונוכחות מודגשת ומאיימת על יתר משתמשי הכביש .  מחד ,  אם מדובר במתיחת פנים הרי שזו בהחלט ראויה לצרור שבחים ;  השבכה הקדמית הסרגלית עטופת הכרום בוטלה לטובת חזות קשוחה המשווה לו סגנון של מיני-משאית ;  התריס המוכסף והמדורג בחוטם משתלב היטב עם גוון הלבן 'פלטינה' של רכב המבחן .  זו חזות מעוררת בהלה לראותו דלק אחריך במראה הפנימית .  
אולם בהמשך ,  מבחינים שבעצם נשאר האדג' נאמן לצורתו המקורית ביתר חלקיו .  התוספות החיצוניות במהדורת ה-SEL פלוס דקות ,  אך נמנה ביניהן חישוקים מעוצבים בחיפוי כרום ושימוש בדלת תא מטען נפתחת אלקטרונית .  ישנם תוספים שהיינו מסכימים לוותר עליהם כמו הכנף האחורית שאינה אלא קישוט ,  אבל בשורת הסיכום האמריקני הזה משדר התחדשות ועומד כיורש מיופייף לאדג' הראשון .
 ואם בחוץ קטן השינוי ,  הרי שבפנים זו כבר מהפכה בולטת - בקנה מידה מפואר .  בדגם מ-2006 עוצבה האווירה הפנימית ביד דלה ובהעדר דמיון יחד עם חומרים שאיכותם אכזבה .  אבל ,  מתברר שהתהודה הציבורית שהובאה בפני פורד הגיעה לאוזניים קשובות ,  שכן חלל התא לאחר מתיחת הפנים מקרין ומרגיש כמכונית פרמיום מקלאסה גבוהה בהרבה ממה שמקובל בגזרת המחיר הזו .  
חיפויי הפלסטיקה שזכו לביקורות שליליות נעקרו החוצה ,  ואת מקומם תופסים משטחים גמישים הדומים בתרכובתם לאלה המשרתים את המשפחתית הגדולה מונדאו .  העברנו דקות ארוכות בנגיעות ובמישושים ואכן התרשמנו שלמרות היותם מטעים ממבט ראשון כאילו היו זולים ,  מדובר בטקסטורות ספוגיות ,  רכות ,  שגם שמש ישראלית קופחת לא תצלה או תקמט את אחידותן .  
מושבי העור רחבים מאוד ונעימים ,  ויעטפו נהגים בגובה ממוצע והן גדולים מהם בכמה וכמה מידות .  למרות שבתחילה ישנה תחושה של ריווח בשטח האחורי של הגב והצלעות ,  מיד עם הכניסה לפיתולים תמיכה חלקית של דפנותיהם לופתת את פלג הגוף העליון היטב - מעלה שכמעט ולא מוצאים בכלי-רכב אמריקניים בגודלו ,  בהם מוטחים מצד אל צד בעמדת הפיקוד .  
המרחב באדג' עשיר ומשתרע על שטח עצום :  1.93 מ' בין קורות B  ( מרכזיות )  .  שתי השורות מרווחות דיו כדי להפריד בין הנוסעים ,  כך שגם ההורים יוכלו להרוויח ממנה ארוכה של שקט זמני ,  בעוד הילדים נלהבים מתאורת האמביינט לרגליהם ועוד אי-אילו מכשירים שניתן לחבר למערכת המתוחכמת  ( עליה נרחיב בהמשך )  .  
ביתר מידותיו השימושיות נותרה בעינה - מצוינת ,  כפי שהייתה ואף השתפרה בהשוואה לעבר .  נפח המטען עומד על 912 ל' ללא קיפול ועד 1,951 ל' כאשר המושבים מופנים לרצפה .  עוד בעניין נשיאה מורכב תא אחסון ענקי בין שני המושבים הקדמיים ,  בו ניתן לאפסן מוצרים בגדלים מגוונים .
 בקרת הסינק הייתה קדימון למה שמתחולל כעת ,  שכן קפיצת המדרגה הטכנולוגית שוכללה אל מערכת ה-MyFord Touch שהותאמה לרכב בשיתוף חברות הענק סוני ומייקרוסופט .  הפיקוד על המערכת מתבצע בשני אופנים :  זיהוי קולי ,  או על ידי ניווט פקדים מגלגל ההגה ובסיס המערכת במרכז הקונסולה ,  שמפאת עיצובו דורש ליטוף אלגנטי על מתגי מגע רגישים .  העיצוב עצמו אתם יכולים להתרשם - עתידני וסלוני ולא מותיר סימן לבקרות המיושנות והמשעממות .  
וויזואלית הותקנו 3 צגים :  2 בתוך לוח המחוונים ואחד גדול במרכז התפעול .  את התכונות השכיחות ניתן לבצע ממסך האינדקס הימני עבור מערכת השמע ,  האקלים ,  ויתר תכונות הבידור ;  השמאלי חולש על מחשב הדרך ומבחינת החומרים המוקרנים בו לא נחסך משם ולו הפרט הקטן ביותר .  הניווט מאוד אינטואיטיבי וזורם בין התפריטים .  
בחירה ב-voice command  ( הפעלה קולית )  הייתה אצלנו בימי המבחן לדבר שבשגרה ,  ולא רק בשל הפן הבטיחותי אלא - ובעיקר ,  גרמה לנו להרגיש כמו סוכן הוד מלכותה 007 ג'יימס בונד .  המנגנון קם לחיים אחרי הקלקה על בקר התפעול בהגה ,  ומיד תאזין בקשב-רב אל גרונכם ובקשותיכם באנגלית  ( אין עברית )  הבחורה מאחרי הצגים : " מה תרצה לומר "?  המממ ..  .  הפעילי את בקרת האקלים  ( AC ON )  . " בקרת האקלים הופעלה .  לאיזו טמפרטורה תרצה לכוונה "?  קבעי אותה ל-22 מעלות . " 22 מעלות - האם זה נכון "?  כן . " מכוונת טמפרטורה ל-22 מעלות ".  
באורח דומה ניתן לשלוט על מערכת השמע ,  הטלפון ,  ניווט  ( בימים אלה מותאם )  ועוד מאפיינים .  שלל כניסות מרוכזות באדג' - USB כפולים ,  לאייפונים ,  RCA ,  מחשבים ,  נגנים וכלה בכל גאדג'ט שאתם יכולים לדמיין - הסנכרון גם מהיר וידידותי .  הבטיחות היא האלמנט הממוקד במערכת הווקאלית ,  אולם חווית הנסיעה משודרגת לאין שיעור בצירוף ממשק זה .  מומלץ בחום לא לוותר על כך ,  גם כי לטעמנו הפערים מול המפרט הבסיסי מורגשים  ( עיצוב הפנים פחות מושך )  .
 צריך להודות :  פורד אדג' הקודם לא היה בשיאו על הכביש - המנוע היה בסדר ,  התיבה פחות ,  כנ"ל ההגה והבלימה .  פרנסי פורד הבינו זאת לאחר שקיבלו פניות באמצעות סקרי דעת קהל מהם התחברה תמונה מתונה מאוד אודות ביצועיו .  אבל עד כאן .  
השילוב החדש ,  המשודרג ,  משנה לטובה את כל התמונה השלילית דלעיל .  פורד מוסיפה למתכונת הבסיסית 20 כ"ס נוספים ומעלה את הספק יחידת ה-3.5 ל' ל-285 כ"ס ב-6,000 סל"ד ו-34.98 קג"מ הזמינים מתחום של 4,000 סל"ד .  
בארה"ב אף ציידו אותו במנוע של המוסטאנג - 3.7 ל' עם 305 כ"ס בחבילות ספורט נוצצות ומהודרות כשלב משני של הקמפיין ,  ומנגד פורד השמישה מנוע עממי מסוג אקו-בוסט 2.0 ל' טורבו  ( 203 כ"ס )  שישתלב במונדאו החדשה .  אולם לדברי היבואן המקומי סביר שלא ינחת בישראל בדגם האדג' ,  כל עוד מחיר הייבוא שלו אינו משתלם .   ( עלול להזניק ערך החבילות )  .  
השליטה על העוצמה עוברת אל כל הגלגלים  ( AWD )  דרך תיבה אוטומטית 'סלקטשיפט' בעלת שישה יחסי העברה עם תפעול ידני מהבורר .  יש להדגיש שמא ייוצר הרושם המוטעה - לא מדובר באותה תיבה רובוטית 'פאוורשיפט' כפולת מצמד 6 מהירויות שהותקנה בקרביה של המונדאו ובקבוצת וולוו .  הטכנולוגיה מאותה הקדנציה אך התכנון שונה וכן גם הביצוע .  
ואיך מרגיש האדג' על הכביש ?  נו ,  אמריקנסקי .  מערכת ההינע שלו חרישית ,  חלקה ,  גמישה בתחומים נרחבים ,  ועם רגל לא כבדה בכלל על הגז תוכלו להאיץ ב-1.96 הטונות שלו ל-100 קמ"ש בתוך 8.2 ש' .  בתחומים גבוהים יותר תאוצות הביניים מרימות את הפרונט קמעה באוויר להמראה עם נעיצה הדוושה ברצפה ,  ועדיין ,  תחושת השליטה במנוע הדוקה .  
מנוע כה גדול טוען לכאורה שצריכת הדלק תרושש את משאבינו ,  במיוחד אם משווים אותו לכלי-רכב בקבוצת המחיר שלו  ( ואין הרבה שדומים לו )  .  אלא שלא כך התברר :  ממוצע של 8.6 ק"מ לליטר  ( 9 מחוץ לעיר )  מיחידת ה-V6 המהוקצעת  ( 71 ל' נפח מיכל )  היא תוצאה מצטיינת וראויה בספר שלנו ,  שעה שבעבר מנועים בסדר גודל כזה רוקנו לנו את הכיסים בשעתיים נסיעה .
 מי שמורגל לכלי-רכב אמריקניים עלול להסיק שהאדג' תוכנן באירופה - לפחות מרכיבים חלקיים בהיערכות המתלים שלו על הכביש .  אורך מהלכי הבולמים קצר מאוד ומיד מרגישים זאת במעברי מפלסים בין סוג כביש אחד לאחר - קפיצות קטנטנות בירידות ועליות חזרה ,  מזמנות תגובה זריזה של הבולם לשינויים במתאר הדרך .  
אין באלה יותר מגורם זניח משל היו חרק מעופף שהתאבד/חוסל על השמשה הקדמית .  האדג' בנוי לתלפיות על כל צדדיו ומגהץ את נתיבי הנסיעה בכבישי ישראל בצורה בוגרת ,  מרוסנת ,  וכפי שההתרשמות ממנו רומזת - על גבול אירופה המערבית .  נוח ורך ,  אך בפרוש לא נכנע לקרקס הסלילות פה .  
גם בתחום הנהיגה יש לו מה להציע ,  ולא מעט בכלל .  למרות ממדיו העצומים האחיזה בכביש נוכחת ,  זווית הגלגול לא מפחידה  ( אך דורשת יד מבוקרת על ההגה )  הבלימה השתפרה ברמה חלקית  ( דיסק מאוורר מלפנים ומלא מאחור )  וההיגוי - כבד בתמרונים עירוניים אך מחזיר עם נתונים על מה שמתרחש שם למטה - המשוב אינפורמטיבי דיו לספר לכם לאן ואיך להכניס את החרטום לפיתול .  
על שטח לא סלול מובן שלא צריך לוותר מעצם היותו רכב-פנאי ,  אבל משבילים פתוחים ברחבי הארץ ובין פארק לשמורות טבע ,  דומה שהוא לא מחפש יותר מהרפתקאות מעין אלה - מרווח גחון של 20 ס"מ וחישוקים יקרים שוללים כל אפשרות לנסות משהו אמיץ ,  שלא לומר חסר אחריות .  תשאירו את הכביש כשטח המרעה היחידי עבורו .
 אחת הסיבות שפורד אדג' היה ונותר חבילה כל-כך משתלמת היא תמחור מרסק ביחס למתחרים :  ב-250 אלף שקלים לדגם הנבחן ברמת מפרט SEL פלוס  ( 219 אלף לבסיס )  ,  הכוללת את מערך מיי-פורד טאץ' יחד עם כל העולם בכף ידכם או בקולכם - אין לו אח ורע בז'אנר רכבי-הפנאי .
 אם חייבים למצוא לו מקביל ראוי כנראה שנשארים בקצה העימות עם ניסאן מוראנו .  אלא שזה היפני עלותו גבוהה ב-100 אלף שקלים ובהיבטים של ביצוע ,  אבזור ,  נוחות וכל פרט אחר שמרכיב תמורה הולמת לקניית רכב - אין בו יתרונות מול האדג' אלא בעיקר חסרונות .  
האדג' היה כלי-רכב משפחתי טוב בדגם הקודם והוא מוכתר בסיום מבחן זה למצוין מסוגו ;  הוא נוח יותר ,  מעודן ,  ממוקד בפרטים הקטנים ,  מעוצב היטב ,  שימושי ונגיש ,  והטכנולוגיות שבו הן השפיץ של הקצה בטווח העלות שלו ואף מעבר לכך .  
נוסיף כי בעתיד הלא רחוק ,  יחבור אליו האקספלורר החדש  ( 7 מושבים )  או אז תעמוד פורד עם שני כלי-רכב מפותחים שלפצח את תמורתם זו משימה שמעטים יצליחו לעמוד בה .  לעת זו ,  מסתמן איפוא שהאדג' שב אלינו במעמד שנתפר למהותו - הדיל הכי טוב בסביבה .
  .
 
התשמע קולי
פורד אדג' רענן את פניו ,  העמיס 20 כ"ס נוספים ,  והפקיד אותנו לצליליה המענגים של בקרה משוכללת .  יצאנו למבחן

