לוטוס חוזרת לפורמולה 1
יצרנית הרכב הבריטית חוזרת לפורמולה 1 לאחר שהתמזגה עם בעלי קבוצת רנו .  מה יעלה בגורל קבוצת לוטוס הקיימת ? 
בשנה האחרונה חזר השם לוטוס לפורמולה 1 .  תחת קבוצת משקיעים ממלזיה בראשות בעליה של חברת התעופה 'אייר אסיה' טוני פרננדס ,  התייצבו על הגריד בתחילת העונה שתי מכוניות חדשות בצבעי הירוק-צהוב ההיסטוריים .  אלא שמאחורי הקלעים התנהל מאבק מול יצרנית הרכב הבריטית לוטוס ,  שבמקרה אף היא כיום בבעלות מלזית  ( פרוטון )  ,  ועיקרו בידי מי נמצאות הזכויות לשימוש בשם .  כעת מקבל המאבק תפנית והוא יוכרע כנראה רק על המסלול .
 לוטוס היצרנית מודיעה היום  ( רביעי )  על חזרתה למסלול במשותף עם בעלי קבוצת רנו .  כזכור ,  לפני כשנה מכרה היצרנית מצרפת 75 אחוזים מקבוצת הפורמולה 1 שלה לחברת ג'ניי קפיטל ולעומד בראשה ג'רארד לופז ,  שלאחרונה רכש את יתר מניות הקבוצה .  מהלך זה איפשר את המיזוג עם לוטוס שעל פי המידע ,  תחזיק במחצית מהבעלות .  כמו כן ,  שמה יתנוסס על המכונית כנותנת החסות הראשית בעוד שם הקבוצה הרשמי יהיה 'לוטוס רנו GP' .  
ההסכם החדש יחזיר את צבעי השחור-זהב שהתנוססו על מכוניות לוטוס בשנות השמונים ,  אז גם השתמשה במנועי רנו .  בשנים 1986 ו-1987 השיגו השתיים חמישה נצחונות ,  ארבעה מהם של איירטון סנה .  החוזה הנוכחי יימשך עד סוף עונת 2017 ועד אז מקוות השתיים לשפר את המאזן ,  כמו גם לשוב ולזכות בתואר אליפות העולם .  את עונת 2010 סיימה רנו במקום החמישי והשותפות החדשה כבר מסמנת כמטרה לשפר זאת בעונה הקרובה ,  דבר שיהיה קשה מול קבוצות רד בול ,  מקלארן ,  פרארי ומרצדס .
 לאחר הפרידה המלאה מרנו ,  צירופה של לוטוס מעניק ללופז רשת בטחון של יצרנית רכב בעלת מסורת ארוכה בסבב הפורמולה 1 .  מנגד ,  לוטוס תקבל גישה לטכנולוגיות של מכוניות המירוץ שתגענה למכוניות הסדרתיות .  בתערוכת פריס האחרונה היא הציגה חמישה דגמים חדשים איתם תגדיל באופן ניכר את ההיצע שלה ,  ותמיכה של קבוצת מירוצים תעשה לה טוב גם לתדמית .  רנו היצרנית הודיעה כי תמשיך לתמוך ולספק מנועים בשנים הקרובות ,  אולם אין מניעה מכך שלוטוס תשתלט גם על תחום זה בעיקר לקראת עונת 2013 אז צפויים שינויי תקנות קיצוניים בכל הקשור למנועים .
" אני שמח להכריז רשמית ולהדגיש אחת ולתמיד :  לוטוס זה אנחנו וחזרנו לפורמולה 1 ",  כך לדברי מנכ"ל לוטוס דני בהר בהתייחסו לקבוצת לוטוס שכבר נמצאת בסבב .  תגובתו של פרננדס טרם התקבלה ,  וכל שידוע נכון לכעת כי הוא אינו מתכוון לשנות את שם קבוצתו בעונה הבאה .  מבולבלים ?  זה לא הכל .  לוטוס של פרננדס הכריזה בתום עונת 2010 כי גם היא תחזיר את שילוב השחור-זהב ובנוסף ,  רנו תספק גם לה מנועים החל מהעונה הבאה .  אלא שייתכן והמלזי בכל זאת יוותר וישנה את שם קבוצתו ל'אייר אסיה' עם צביעה שונה למכוניות .
 רוברט קוביצה שהשיג עבור רנו שלושה פודיומים בעונה האחרונה ואף הוכתר לנהג העונה של וואלה !  רכב ,  ימשיך לנהוג בשורותיה גם תחת המיזוג עם לוטוס .  טרם נמסר אם ויטלי פטרוב הרוסי ימשיך ,  אולם כל הסימנים מלמדים על עזיבתו .  עוד נציין כי בעונה שעברה הצטרפה לוטוס לסבב האינדיקאר האמריקני כנותנת חסות ,  ובעונת 2012 היא מתכוונת להציג קבוצה חדשה עם שלדות ומנועים מפיתוח עצמי .  בכך ,  היא תסגור מעגל עבור מייסדה קולין צ'פמן ששינה בשנות השישים את פני עולם מירוצי המכוניות .
 
לוטוס חוזרת לפורמולה 1
יצרנית הרכב הבריטית חוזרת לפורמולה 1 לאחר שהתמזגה עם בעלי קבוצת רנו .  מה יעלה בגורל קבוצת לוטוס הקיימת ? 

