לעקוץ את מוריניו :  על הפרק החדש בקריירה של מנואל פלגריני
ראמוס נרמס ,  שוסטר נדחק .  האם במלאגה מנואל פלגריני ימנע מהגורל הנורא של מודחי ריאל ויוכיח משהו למי שתקע לו סכין בגב ,  ועוד עם יו"ר משוגע
ב-1999 רצה איל ההון האקוודורי רודריגו פז לקחת את ליגה דה קיטו צעד אחד קדימה ולהפוך אותה לשם דבר בכדורגל הדרום אמריקאי .  לשם כך השקיע הטייקון כסף רב ברכישת שחקנים ומינה למאמן את מנואל פלגריני כדי שיספק לו תוצאות מיידיות .  המאמן הצ'יליאני הצליח לזכות באליפות ולהצעיד את ליגה דה קיטו לקמפיין מוצלח בליברטדורס .  היה זה קמפיין שנתן לקבוצה את הדחיפה לקראת הזכיות בתארים היבשתיים בעשור האחרון ,  ובמקביל סלל לפלגריני את הדרך לתהילה .  ביוני 2009 הוצבה בפני פלגריני דרישה דומה ,  רק באחד המועדונים הגדולים והלחוצים בעולם .  גם בריאל מדריד ציפו לקבל תוצאות מיידיות ,  אך פלגריני סיים עונה ללא תואר ולא עזרו לו גם 96 הנקודות שהשיג בליגה והשיאים הרבים ששברה הקבוצה תחת הדרכתו .  במקרה זה ,  הפרויקט של 'המהנדס' נקטע באיבו .
 פיטוריו של פלגריני מריאל שנה לפני סיום חוזהו לא הפתיעו אף אחד .  עיתוני מדריד ,  כבר מהרגע הראשון ,  קרעו אותו לגזרים חדשות לבקרים ועשו הכל ,  במיוחד 'מארקה' ,  כדי לאמלל את חייו של המאמן הקפדן והאפרורי ולהחליפו בשם גדול ונוצץ הרבה יותר .  קמפיין האנטי התעצם בעקבות התבוסה המשפילה לאלקורקון וההדחה מליגת האלופות בידי ליון ,  ובסיום העונה פלגריני נזרק מהאולימפוס כדי לראות אם יוכל לגשש חזרה את דרכו מעלה .  10 מאמנים עבדו בריאל מדריד מאז 2003 ועד מינויו של ז'וזה מוריניו ,  ורובם הגדול נותר עם תחושת החמצה צורבת ולמעשה איבד את הדרך .  האם פלגריני יוכל לשנות את הסטטיסטיקה באמצעות הפרויקט הקטארי במלאגה ? 
פלגריני הוא אדם שקול ומחושב ,  כזה שחוכך בדעתו לפני שהוא מביע אותה באופן פומבי .  לכן דבריו הקשים נגד הנשיא פלורנטינו פרז לאחר פיטוריו מריאל מדריד יצרו כזו תהודה . " למאמן אין זכות דיבור בריאל ,  הוא נטול סמכויות ",  הסביר פלגריני את מה שעבר עליו בהתנהלות מול פרז ולמעשה הודה שהיה מעין בובה של ההנהלה . " הכל נקבע על פי הנשיא והתקשורת ,  ולא על ידי המאמן .  פרז דיבר איתי פעם אחת באוגוסט ,  בתחילת העונה ,  ומאז לא שמעתי ממנו .  אין לו מושג בכדורגל .  מה שעשו לי לא היה אתי .  לא מצד המועדון שסיכם עם מאמן מאחורי גבי ,  ולא מצד מוריניו שדיבר עם קבוצה שיש לה מאמן ". 
עם תחושת הבגידה שליוותה את פלגריני ודאי הזדהו מאמנים קודמים של ריאל ,  בראשם ויסנטה דל בוסקה .  מאמנה הנוכחי של אלופת העולם ספרד הצעיד את ריאל לתקופה המוצלחת ביותר שלה בהיסטוריה המודרנית ,  עם שתי זכיות בליגת האלופות ושתי אליפויות ספרד ,  אך ב-2003 נזרק מהמועדון לתדהמת האוהדים עקב  " תשישות וחוסר התאמה לתכנית העתידית של המועדון ",  כפי שטען פרז בקדנציה הראשונה שלו כנשיא ריאל .  דל בוסקה הפגוע ניסה להשתקם בבשיקטאש הטורקית ,  אך רשם קדנציה כושלת למדי ורק המינוי למאמן הנבחרת הספרדית ב-2008 סייע לו לחזור לתודעה בגדול אחרי ארבע שנות שבתון .
 גם פלגריני יודע שהמקרה של דל בוסקה הוא היוצא מן הכלל שאינו מעיד על הכלל .  דל בוסקה זכה בפיס כשנקרא לאמן את ספרד .  אחרת גם הוא היה נמצא היום במצבם של ברנד שוסטר וחואנדה ראמוס ,  שנאלצים להסתפק רק בכסף הגדול ובמשרות אימון הרבה פחות נחשקות ,  בידיעה שימיהם בפסגת הכדורגל האירופי כנראה לא ישובו עוד . " הוא נראה חסר חשק במוסקבה ,  כמו בלון שהוציאו לו את כל האוויר .  כל כך חבל ",  נכתב בסביליה לאחר פיטוריו של חואנדה ראמוס מצסק"א מוסקבה .  המאמן שעשה חצי שנה טובה עם ריאל אך קרס בעקבות התבוסה 6:2 לברצלונה ושילם את המחיר ,  המשיך לדניפרו האוקראינית וגם שם מתקשה להשיב לעצמו את המוטיבציה .  כמו קודמיו ,  ובניגוד למשל לפאביו קאפלו שפיתח חסינות הודות לקדנציה הראשונה שלו בריאל ,  ראמוס נכנע לייאוש .  
כדי להימנע מסיטואציה דומה ,  בחר פלגריני להמתין חצי שנה לפני שהשיב בחיוב להצעת עבודה כלשהי .  המאמן בן ה-57 כבר היה על סף סיכום בליברפול וניהל מגעים גם עם נבחרת מקסיקו ,  אך הבין שכדי לשמור לעצמו סיכוי לחזור לטופ הוא חייב לקחת צעד אחורה מרצון ולא מתוך אילוץ .  לכן ,  בניגוד לאחרים ,  הוא החליט לשוב לקונספט שבנה את שמו באירופה  פרויקט סטייל ויאריאל .  רק במלאגה ,  ועם הרבה יותר כסף .
 עוד בטרם החליף פלגריני את ז'סואלדו פריירה בתפקיד המאמן בתחילת נובמבר ,  נחשבה מלאגה לאחת הקבוצות המסקרנות בליגה הספרדית שלא כוללת את ברצלונה וריאל מדריד .  המועדון ,  שלא זכה מעולם בתואר והישג השיא שלו בליגה הוא המקום השביעי  ( 1972 ו-1974 )  ,  נרכש על ידי השייח' הקטארי עבדולה בין נאסר אל תאני .  נציג משפחת המלוכה הקטארית השקיע בקיץ יותר מכל קבוצות הליגה האחרות  ( שוב ,  להוציא את בארסה וריאל )  אבל בחירת השחקנים הייתה מוטעית וחסרת ברק .  לפיכך ,  חלון ההעברות של ינואר מאפשר למלאגה להיבנות מחדש ואל תאני נתן למאמנו צ'ק פתוח ויד חופשית . " אם יש שחקן מתאים ,  המחיר שלו לא יהווה שום מכשול ",  הבהיר השייח' . " פלגריני הוא מאמן גדול ברמה בינלאומית ,  ובעזרת הפילוסופיה שלו נגיע אל היעדים שהצבנו .  הוא האיש המתאים להניח את היסודות ובהמשך גם להוביל אותנו לליגת האלופות ". 
התקציב הבלתי מוגבל שניתן לפלגריני הוביל לצירופם המהיר של מרטין דמיקליס ,  אנצו מארסקה ,  סרחיו אסנחו ואיגנסיו קמאצ'ו עוד בטרם נפתח רשמית חלון ההעברות .  והיד עוד נטויה .  בתחילת העונה חלמו בקבוצה על כרטיס לאירופה ,  אך כרגע רק רוצים להישאר בליגה ולהשכיח את הפתיחה הגרועה שמציבה אותם כרגע מתחת לקו האדום .  בהמשך ?   " המטרה שלי היא לקדם את הקבוצה ולא סתם לקחת כסף ",  הסביר פלגריני את החלטתו לחתום על חוזה לשנתיים וחצי למרות שהוצע לו חוזה לחמש שנים . " אם אראה שאנחנו לא על המסלול הנכון ,  לא תהיה לי בעיה לעזוב .  השייח' רוצה להתחרות עם ריאל וברצלונה ?  בשביל זה אני כאן ". 
פלגריני יודע שחובת ההוכחה עליו אחרי התקופה בריאל ,  וגם הציפיות שהוא עצמו מציב הן שאפתניות למדי .  מלאגה היא כמובן פרויקט בנייה ,  אבל בשבילו מדובר קודם כל בפרויקט שיקום ,  במיוחד כשגם הפעם הוא עובד מול נשיא שהבנתו בכדורגל מוטלת בספק ואיתו אין לו כל קשר אלא רק באמצעות מתווכים דוגמת המנהל המקצועי אנטוניו פרננדז והיו"ר עבדולה גובן .  סוג של חוויה מתקנת ?  יכול להיות . " אין לי בעיה בצורת העבודה ",  אמר פלגריני ל'דיאריו סור' . " אני משוחח עם היו"ר גובן מדי יום והכל מתנהל כשורה .  לשייח' יש עוד הרבה דברים להתעסק בהם ". 
בניגוד לתקשורת במדריד שהפכה אותו לגבר מת מהלך ,  במלאגה רוחשים כבוד רב לפלגריני ומאמינים כי בעזרת הסדר שכבר הכניס לקבוצה יוליך אותה בדרכה של ויאריאל . " אני רוצה לראות את מלאגה מתפתחת בצורה טבעית ,  כמו שקרה עם ויאריאל ",  התייחס פלגריני להשוואה המתבקשת . " אם כשהגעתי לוויאריאל הייתי אומר שאסיים במקום השני ,  אקח נקודות מברצלונה ואהיה במרחק פנדל מגמר האלופות ,  היו קוראים לי משוגע .  אני אדם שמאמין במה שהוא עושה ולכן יש לי אמונה שאפשר לקחת אליפות גם עם מלאגה .  זכיתי באליפויות במקומות העבודה הקודמים שלי ולכן אלו תמיד הציפיות ממני .  השארתי את ריאל מאחור ,  יש לי אתגר גדול יותר עכשיו ". 

לעקוץ את מוריניו :  על הפרק החדש בקריירה של מנואל פלגריני
ראמוס נרמס ,  שוסטר נדחק .  האם במלאגה מנואל פלגריני ימנע מהגורל הנורא של מודחי ריאל ויוכיח משהו למי שתקע לו סכין בגב ,  ועוד עם יו"ר משוגע

