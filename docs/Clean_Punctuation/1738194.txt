למה אתם חמוצים ? 
פתיחת ליגת העל הייתה די חיובית ,  עד שההתנהגות המעוותת של הקהל הרסה אותה וחשפה את חוסר התרבותיות בכדורגל הישראלי .  פז חסדאי שורק בוז לאוהדים
תקלה בטלפון הנייד זו אחת הקללות הכי נוראיות שניתן להטיל על אדם בימינו .  ביקרתי בלא מעט מקומות מדכדכים בחיי ,  אך לא אהסס לקבוע שמרכז שירות הלקוחות של החברות הסלולריות הוא תופעת הלוואי הכי מדכאת שיצרה התרבות המודרנית .  ספק אם בבתי הכלא באפריקה תצליחו להיתקל באוסף כל כך מרוכז של טיפוסים אומללים :  תהלכו בין הפינות ,  תהפכו כל אבן ,  ולא תמצאו שם ולו חיוך אחד .  בין אם זה אנשי השירות עצמם או הלקוחות המסכנים ,  כולם עצבניים וחסרי סבלנות ,  לכולם עצבים מרוטים ,  כולם מבכים את מר גורלם ,  כולם מייחלים שהסיוט רק ייגמר .  ניתן אומנם להעריך את הקורבנות הסלולריים שמגייסים את כל האנרגיות הנפשיות שלהם על מנת לא להתפרץ ולהכות איש את רעהו ,  אך התופעה הזו בעיקר גוררת רחמים ,  רחמים על המין האנושי .
 לצערנו ,  לפחות על פי השבוע האחרון ,  גם מגרשי הכדורגל בישראל הפכו למוקד אנושי מדכדך ,  כזה שמרכז אך ורק טיפוסים נרגנים .  הפעם ,  בניגוד לגיהינום שזכה לכינוי האירוני  " שירות לקוחות ",  אין מדובר בגזירה משמים או בכורח המציאות ,  אלא באצטדיוני הכדורגל החגיגיים ,  אלה שמגיעים אליהם מבחירה ובמטרה לאהוב ולצהול .  מה שאמור להיות זירת שעשועים ,  הפך עבור רבים לסיוט מתמשך .  המקום שאמור להשכיח את כל הצרות ,  המקום בו אמורים לשיר באחווה ולגלות אהבה ללא תנאים ,  הפך למפלטם של אנשים מרירים וחסרי שמחת חיים .  רבים מתייחסים לכדורגל כאל פלאפון מקולקל ,  כאל צרה צרורה .  מבחינתם השחקנים הם אך ורק אנשי שירות ,  שחובתם לספק לך את צרכיך .  לא עשו זאת כהלכה ,  וחובתך לגעור בהם .
 הכוונה היא כמובן לשריקות הבוז שהגיעו מאוהדיהן של שתיים מהקבוצות המובילות בישראל ,  הפועל ת"א ומכבי חיפה .  האחת דאבליסטית ,  ששחקניה נישאו על כתפיים כגיבורים רק לפני מספר חודשים ,  והשנייה היא הסגנית ,  שפתחה את העונה עם שלושה ניצחונות ותיקו .  מה מקור הכעס ?  כמובן ששריקות בוז היא לא תופעה ייחודית לישראל ,  כמובן שמדובר במשחק אמוציונלי סוחט רגשות ,  ואין ספק שהמעורבות הרגשית גוררת לעתים אהבה ולפעמים כעס .  כל זה ברור ומוסכם .  ועדיין ,  גם אחרי שיוצאים מנקודת הנחה שמותר לקהל להביע מחאה מפעם לפעם ,  נדמה שמשהו בגישה של האוהד הישראלי למשחק מעוות ביסודו .  
בעבר נהוג היה להאשים את האצטדיונים .  הנחת היסוד הייתה שכל עוד המתקנים בישראל כל כך עלובים ,  כל עוד האוהד הממוצע נאלץ לשבת על טריבונות מלוכלכות והנשים נאלצות להטיל את מימיהן באחת הפינות ,  המגרשים בישראל יתמלאו אך ורק באספסוף .  אף אדם תרבותי לא ירצה להעביר אחר צהריים בכזה מקום ,  והכדורגל יוזנח אך ורק למכורים לדבר ולפנאטים אלימים .  לצערנו ,  לא זו המציאות .  התופעות השליליות הללו קורות גם בבלומפילד ובטדי ,  גם בקרית אליעזר ובאצטדיון רמת גן .
 כמו כן ,  אפשר להקל בראש בתופעה ולטעון שמדובר בקומץ .  הרי קולם של כמה מאות מאוהדי חיפה שקראו לאלישע לוי להתפטר  ( אחרי ניצחון !  )  הוא חזק הרבה יותר משל אלפים שהביעו מחאה חרישית בלבם ,  וגם בבלומפילד רבים העדיפו שלא לשרוק בוז לשחקנים ובחרו להרכין ראש בשקט ,  אך גם פה זו תהיה טעות לפטור את האוהדים .  המחאות היו קולניות ,  קולניות מדי .  העובדות הן ברורות :  לאלישע קראו ללכת הביתה ,  אלי טביב לווה על ידי שוטרים למכוניתו .  השבוע במקרה אלו היו האוהדים של הפועל ת"א וחיפה ,  אבל המחלה הזו מאפיינת את רוב האוהדים בארץ .  כולם זוכרים את שריקות הבוז של אוהדי מכבי ת"א לרן בן שמעון כבר במחזור הראשון  ( כשהקבוצה הובילה !  )  ,  את חוסר הסבלנות של אוהדי בית"ר  ( כמה יפה היא לשון המעטה )  ,  וגם בנתניה ,  באשדוד ובבאר שבע שומעים בעיקר רטינות מהיציעים .  נדמה שהמשחק הפופולרי בעולם ,  זה שמטרתו לספק בידור להמונים ,  מקבל אצלנו פרשנויות מעוותות .  מה פשר החמיצות הזאת ? 
את חלק מהאשמה ניתן להטיל על הפופולריות הגואה של הכדורגל העולמי ומגוון אפשרויות הצפייה .  בזמן שצפייה בכדורגל אנגלי וספרדי נתפסת כחוויה אסתטית ונעימה ,  הכדורגל המקומי הפך למעין שק חבטות .  אותם אנשים שמשלמים מאות דולרים לנסיעה למסעות כדורגל באנגליה ויתנהגו בלונדון כמו ג'נטלמנים ,  יגיעו למשחק בארץ ולא יהססו להשליך קליפות גרעינים על גב האוהד שלפניהם .  הם יעריכו את הנשים המהודרות שפוקדות את יציעי ברצלונה ויחשבו כמה נעימה התופעה ,  אך לעולם לא יחשבו להביא את הבת זוג שלהם ליציעי בלומפילד .  בישראל לא באים ליהנות מכדורגל ,  אלא כדי לשחרר קיטור .  
נכון שהכדורגל הישראלי הוא האח הקטן והמפגר של הכדורגל העולמי ,  וזה טבעי ובלתי נמנע להתייחס אליו ככזה ,  אבל אולי קצת הגזמנו בדרך .  פתיחת העונה הזו דווקא הייתה די אופטימית ,  עם כמה הפתעות נחמדות ,  עם נציגה בליגת האלופות ,  עם קבוצות כמו בית"ר ונתניה שמבוססות על שחקני בית ,  ועם תחושה שליגת ה-16 קצת מתייצבת .  קצת .  זה לא נוצץ כמו אירופה ,  אבל עדיין יש פה את האפשרות לפתח משהו קטן ואותנטי ,  שמקורו בפינה נעימה בלב ובאהבה צנועה .  כמה חבל שברקע יש זמזום בלתי פוסק מהיציעים ,  מין רטינה והתמרמרויות שמעיבות על החגיגה ,  ומאיימות להרוס אותה שוב ושוב .
 
למה אתם חמוצים ? 
פתיחת ליגת העל הייתה די חיובית ,  עד שההתנהגות המעוותת של הקהל הרסה אותה וחשפה את חוסר התרבותיות בכדורגל הישראלי .  פז חסדאי שורק בוז לאוהדים

