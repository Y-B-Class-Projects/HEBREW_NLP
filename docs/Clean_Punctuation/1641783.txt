מלחמות היהודים
כספי נלחם באדישות הניו יורקית ובניקס הלוזרים ,  וכבש את הגארדן עם צבא של 5,000 חיילים .  אלעד רבין היה עד להיסטוריה
כחמש דקות לפני תחילת המשחק ,  המנון  " התקווה "  מתנגן ברחבי האולם המפורסם ביותר בעולם ,  כמו שהאמריקאים אוהבים לכנות אותו כאן  ( באנגלית זה נשמע יותר טוב )  .  ביציעי  " המכה של הכדורסל "  כ-5,000 איש .  האמריקאים לא מבזבזים את זמנם לריק ,  וחמש דקות הן נצח במונחים של התפוח הגדול .  הם עוד יגיעו .  בינתיים היציעים מאוכלסים בעיקר על ידי בני עמנו ,  אשר מניפים דגלים כחול לבן .  אפילו הקשוחים ביותר מביניהם מחסירים פעימה נוכח ההופעה ראשונה אי פעם של השחקן הישראלי הראשון ב-NBA במדיסון סקוור גארדן .  מוכרי הנקניקיות כבר מבינים כי יום המורשת היהודית של הניקס ,  לא ייטיב עם מרכולתם ולו בשל האופי היהודי החסכן .  
בזמן שריקת הפתיחה היציעים כבר יותר מלאים ,  הטבעת הקרובה למגרש התמלאה בניו יורקרים עשירים ובשאר פונקציונרים ,  הטבעת המרכזית ריקה להחריד והטבעת הרחוקה מלאה כמובן על ידי אותם אלו שפסחו על דוכני הנקניקיות ,  כאילו היו רעה חולה .  על המגרש מתכונן עמרי כספי למה שהולך להיות אולי השבוע המשמעותי ביותר בקריירת ה-NBA הקצרה שלו ,  שבוע שמתחיל היום  ( שלישי )  ואמור להסתיים בהופעה היסטורית באולסטאר והתמודדות במשחק חיובים עם שניים מטובי בניה של הליגה הטובה בעולם .  האם הקשיחות האופיינית לכספי תעמוד לצידו גם הערב כשישחק אל מול קהל אוהד ואוהב ? 
כבר בתחילת המשחק מבהיר כספי כי הגיע לעוד יום עבודה רגיל ,  כשהוא מוליך את קלעי קבוצתו בבטחה ,  אבל ככל שהדקות חולפות ,  הניקס מגלים שמולם עומדת קבוצה בעייתית כמותם ,  ואולי אף גרועה מהם .  וזה קשה ,  אתם יודעים .  המשחק מתנהל לו על מי מנוחות כאשר הניקס דואגים לשמור על הפרש קטן .  קווין מרטין דואג להזכיר בפעם המי יודע כמה ,  שאפשר לשחק בליגה הזו גם בלי להכיר את המושגים הגנה ומסירה ,  והצופים מתגוששים ביציעים בניסיונות לתפוס עוד חולצה מכוערת שעולה שני דולר אצל המוכר הסיני בקאנאל סטריט .  דקות שלמות ונראה כאילו השחקנים מנסים בעיקר לשמור על עצמם ,  מי למען משחקי האולסטאר והתחרויות השונות ,  ומי בשל הרצון להגיע בריא לחופשה הקצרה שנכפית על הליגה באותו סוף שבוע .  מי מנוחות ,  כבר אמרנו ?  
לקראת סיום המשחק ,  מחליט טייריק אוונס לנסות ולהוציא את סקרמנטו מרצף ששת ההפסדים האחרון ומתחיל לקחת את המשחק על עצמו .  קווין מרטין מיודענו ,  שבתקופה האחרונה קולע באחוזים של סיכויי זכייה בלוטו ,  מחמם את הידית ,  ופתאום יש משחק אמיתי ,  כזה עם מתח ושאר האלמנטים שאמורים להימצא באופן טבעי בהתמודדות ספורטיבית .  אפילו האוהדים הרבים מסיטים את מבטם מהמסך הענק שתלוי מעל למגרש ,  אל המגרש עצמו ,  אירוע נדיר כשלעצמו שבאמת מסמן שמשהו מעניין מתרחש ,  והוא לא משודר ב"טלוויזיה ".  סל לפה ,  סל לשם וכספי ,  גם אם לא זוכה לגעת יותר מדי במגע העור של הכדור ,  כן זוכה להיות על המגרש במשך כל דקות ההכרעה .  כנראה שככה זה כשאתה משחק עם שני גארדים שהפעם האחרונה שהם מסרו הייתה אי שם בשנה הראשונה שלהם בקט-סל ,  לפני כחמש עשרה שנה .  כדקה לסיום מתחילים ידידינו האמריקאים שביציעים לעשות את דרכם אל היציאה ,  התוצאה צמודה להחריד ,  אבל מה לעשות ,  הם הגיעו לראות משחק של 48 דקות ושום דבר לא ישכנע אותם להישאר דקה נוספת ,  גם לא הארכה שכמובן הייתה .  יו נואו ,  זה רק משחק ,  לא מלחמה .  דרמה ?  מאבק על הפרקט ?  הפנים שלהם נראים מודאגים ,  אולי מפני שנפוצה שמועה על פקק כבד ברחוב 42 מזרח .  
תחילת ההארכה .  ביציעים שוב כ-5000 צופים ,  מרביתם מבינים עברית .  הטבעת הראשונה עדיין מאוכלסת ,  אך כעת הטבעת השנייה מאוכלסת אף היא במשפרי דיור מבית היוצר שלנו .  מוכרי הנקניקיות אינם מחכים לסיום המשחק ומקפלים את מרכולתם ,  לקוחות פוטנציאליים כבר לא נשארו והם יודעים שאת הנקניקייה האמיתית הם אלה שקיבלו הפעם .  בהארכה כבר ברור שהלוזריות של הניקס תנצח ,  ואכן כספי ,  שכמובן לא ירד מהפרקט אפילו לשנייה ברגעים הללו ,  וחבריו ,  עושים את העבודה לקול קריאות  " עומ-רי כס-פי ",  שמרעידות אם לא את האולם ,  אז לפחות את לבבות הצופים המתמידים שנשארו בתוכו .
 בסיום המשחק ,  נלקח כספי לראיון המסורתי שעושים בדרך כלל עם השחקן המשפיע של המשחק .  טייריק אוואנס היה מצוין ,  ווילסון צ'נדלר קלע שיא קריירה של 35 נקודות עבור הניקס ,  אבל כולם באולם יודעים מי הכי השפיע על הערב .  טוב ,  אולי עשו לו פה הנחה קטנה בגלל יום המורשת היהודית ,  אבל האמת היא שהוא נתן משחק מצוין .  ביציאה אל הסאבווי ,  מלווים בשירה של  " עוד אבינו חי "  ובעשרות דגלים ישראלים ,  שמעתי בחורה אמריקאית מסבירה לאמא שלה בהתלהבות בטלפון שהרגע עבר לידה איזה  " פארייד "  ישראלי .. .יש לכספי עוד כמה מלחמות לנצח .
 
מלחמות היהודים
כספי נלחם באדישות הניו יורקית ובניקס הלוזרים ,  וכבש את הגארדן עם צבא של 5,000 חיילים .  אלעד רבין היה עד להיסטוריה

