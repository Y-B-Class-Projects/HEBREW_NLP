הליגה האירופית :  מנצ'סטר ויובנטוס חילקו את הנקודות
המשחק המסקרן הסתיים ב-1:1 מאכזב באנגליה .  סביליה גברה על דורטמונד 0:1 ,  אוטרכט-ליברפול 0:0 ,  אתלטיקו-לברקוזן 1:1
המחזור השני של שלב הבתים של הליגה האירופית יצא הערב  ( חמישי )  לדרך ,  ומביא איתו 24 משחקים במספר .  במוקד עמד המפגש המרתק בין מנצ'סטר סיטי ויובנטוס בבית א' ,  אלא שה-1:1 בסיום לא ממש סיפק את הסחורה .  משחק מסקרן נוסף ,  בין אתלטיקו מדריד ובאייר לברקוזן בבית ב' ,  הסתיים בתוצאה זהה .  בבית י' הפתיעה סביליה עם 0:1 בדורטמונד ,  בעוד ליברפול שוב פישלה עם 0:0 באוטרכט ונאפולי חילצה באותו בית 3:3 דרמטי ברומניה מסטיאווה בוקרשט .
 מנצ'סטר סיטי - יובנטוס 1:1
המשחק בין מנצ'סטר סיטי ליובנטוס היה אמור להיות אחד מהמסקרנים והמבטיחים של שלב הבתים של הליגה האירופית ,  אבל בפועל אף אחת מהקבוצות לא הראתה יכולת יוצאת דופן ושתיהן חילקו את הנקודות .  וינצ'נזו יאקווינטה כבש בדקה ה-11 ,  בבעיטה ממרחק שג'ו הארט היה חייב לבלום ,  אבל אחר כך המשחק קיבל כיוון אחד ,  לעבר השער של אלכס מאנינגר .  הכדורים של סיטי שרקו ליד המסגרת ,  נעצרו בקורה ועוד ,  עד שבדקה ה-37 תנועה גדולה של אדם ג'ונסון לרוחב הביאה אותו למרכז הרחבה והוא ניצל מסירת פז של יאיא טורה כדי להכניע את השוער האוסטרי ולהשוות .  המחצית השנייה הייתה יותר שקולה ,  אבל המשחק לא התעלה לרמה גבוהה .  דל פיירו עוד הצמיד כדור למשקוף בדקה ה-86 ,  אבל יותר מזה לא היה שם .  1:1 בסיום .  
לך פוזנאן - רד בול זלצבורג 0:2ללך פוזנאן :  מנואל ארבלודה  ( 47 )  ,  סלבומיר פשקו  ( 80 )  .
 אתלטיקו מדריד - לברקוזן 1:1
מחזיקת הגביע ,  שהפסידה לאריס סלוניקי במשחק הראשון ,  הייתה חייבת ניצחון כדי לחזור לעצמה ,  אבל השיגה רק נקודה והיא עשויה לשלם על זה ביוקר בהמשך .  המאמן האורח ,  יופ היינקס ,  הצהיר שקבוצתו תגיע על מנת לנצח והקבוצה שלו ביצעה ,  כשבדקה ה-39 אתלטיקו לא הצליחה להרחיק את הכדור אחרי קרן וארן דרדיוק כבש מקרוב .  אלא שלברקוזן ידעה גם לירות לעצמהב ברגל וטעות חמורה של סמי היפייה ,  שהכשיל את פראן מרידה בצורה רשלנית בדקה ה-50 ,  אפשרה לסימאו להשוות בפנדל .  הקולצ'יונרוס המשיכו לתקוף במטרה למצוא שער ניצחון ,  אבל לא הצליחו והם עם נקודה בלבד .
 רוזנבורג - אריס סלוניקי 1:2לרוזנבורג :  מורטן מולדסקרד  ( 37 )  ,  ראדה פריקה  ( 68 )  לאריס :  קרלוס רואיז  ( 43 ) 
ספורטינג ליסבון - לבסקי סופיה 0:5
ספורטינג פתחה את העונה בצורה בינונית להחריד בליגה ,  אבל השיגה הערב ניצחון שני מתוך שניים בליגה האירופית ולפחות שם היא עושה חיל .  הקפטן דניאל קאריסו נגח פנימה אחרי כדור קרן של מאתי פרננדז בדקה ה-30 ומאניש הוותיק הכפיל כעבור 13 דקות ,  גם כן בנגיחה .  דיוגו סלומאו הצעיר הוסיף את השלישי בדקה ה-53 ,  הלדר פוסטיגה כבש את הרביעי בדקה ה-61 ופרננדז חתם 11 דקות לסיום המשחק .
 גנט - ליל 1:1
סטין דה סמט כבש עבור הקבוצה הביתית בדקה החמישית ,  אבל פייר אלאן פרו השווה בדקה ה-21 ,  אחרי מבצע אישי יפה ובעיטה חזקה מחוץ לרחבה .  שלומי ארבייטמן נכנס במקומו של דה סמט בדקה ה-84 .
 ויאריאל - קלאב ברוז' 1:2
אחרי הפסד מפתיע לדינמו זאגרב במחזור הראשון ,  בויאריאל ידעו שהם חייבים להביא את הכושר הנהדר מהליגה ולנצח כדי שהעלייה לשלב הבא לא תאבד מוקדם מהצפוי .  הספרדים עוד החמיצו לפני שג'וזפה רוסי כבש מקרוב בדקה ה-41 אחרי בישול מצוין של ז'ואן קאפדוילה ,  אבל חוסר עירנות בהגנה עלה להם בספיגה ,  כשריאן דונק דוחק מקרוב בתוספת הזמן של המחצית .  שער השוויון העיר את הצוללת הצהובה ,  שלמחצית השנייה עלתה בחמת זעם ובתוך 10 דקות הצליחה להשיב לעצמה את היתרון ,  בזכות נגיחה חזקה ומדויקת של גונזאלו ,  שער שגם חתם את התוצאה .
 פאוק סלוניקי - דינמו זאגרב 0:1
שער של ולדימיר איביץ' בדקה ה-56 העניק לפאוק ניצחון ראשון אחרי ארבעה משחקים ללא ניצחון בכל המסגרות ,  ואולי הוציא את היוונים לדרך חדשה .  דינמו גילתה שלמרות ה-0:2 המרשים על ויאריאל במחזור הראשון ,  צפויים לה חיים קשים בהמשך .
 שריף טיראספול - דינמו קייב 0:2
שריף השיגה את אחד מהתוצאות המפתיעות של הערב ואת אחד מהניצחונות הגדולים בתולדותיה ,  כשמבחינתה מדובר במשחק עם המון יוקרה .  אלכסנדר ארוחין כבש עבור שריף בדקה השמינית אחרי שהרחקה של השוער האורח ,  דניס בויקו ,  פגעה בו .  דינמו ניסתה להשוות ,  אבל הזדמנות טובה של אולג גוסב הורחקה מהקו על ידי שחקן הגנה ובדקה ה-37 שריף ביססה את היתרון עם פנדל מוצלח של ג'ימי פרנסה .  דווקא דינמו קייב הגדולה היא הקבוצה האוקראינית הראשונה שמפסידה ליריבה מולדובית במפעלים של אופ"א ,  ובחבל טרנסניסטריה כנראה יחגגו כל הלילה .
 באטה בוריסוב - אלקמאר 1:4
גם במשחק השני של הבית הושגה תוצאה מפתיעה משהו ,  אם כי לא בסדר הגודל של הניצחון של שריף .  המשחק היה עמוס באקשן ונשרקו בו שלושה פנדלים ,  אבל הקבוצה המקומית יצאה ממנו כשידה על העליונה .  ויטאלי רודיונוב  ( 5 )  ,  ארטום קונטסבוי  ( 49 )  ,  רנאן  ( 77 ,  פנדל )  ואדגר אולגנוביץ'  ( 83 )  כבשו עבור המארחת ,  לפני שקולביין סיגת'ורסון צימק בדקה ה-90 .  קונטסבוי  ( 17 )  וז'ונתאס  ( 58 )  החמיצו פנדלים בכל צד .
 צסק"א מוסקבה - ספרטה פראג 0:3
אחת הקבוצות הלוהטות כרגע באירופה עלתה למאזן של 13 ניצחונות ב-16 משחקיה האחרונים .  הסגל עתיר הפוטנציאל של צסק"א התקשה במחצית הראשונה וצבר תסכול אחרי פסילת שער של ואגנר לאב ,  אבל בדקה ה-72 סיידו דומביה המשיך לרשת מקרוב נגיחה של אלכסיי ברזוצקי ופתח את הסכר .  מארק גונזאלס הצ'יליאני שם את השני מהנקודה הלבנה בדקה ה-84 ,  ודומביה השלים צמד בחלוף שתי דקות .
 פאלרמו - לוזאן 0:1
אחרי שנכנעו לספרטה פראג במחזור הראשון ,  האיטלקים המשיכו לא היו יכולים להמשיך לאכזב נגד יריבה נחותה מהם בהרבה על הנייר ושער נגיחה של ג'וליו מיליאצ'יו בדקה ה-80 העניק לה שלוש נקודות חשובות .
 זניט סט .  פטרסבורג - א.א.ק אתונה 2:4
הקבוצה של לוצ'יאנו ספאלטי ממשיכה להוכיח כי היא אחת המועמדות הבולטות ללכת עד הסוף בליגה האירופית .  אלכסנדר קרז'אקוב אמנם קיבל מנוחה וישב על הספסל ,  אבל גם בלעדיו השיגה זניט ניצחון שני במפעל .  כבר אחרי פחות מדקה הצ'כי תומאש הובוקאן מצא את הרשת בבעיטה ממרחק ,  בעזרתו האדיבה של השוער היווני .  א.א.ק אתונה ,  עם המאמן הזמני בלדר קולה על הקווים ,  לא הספיקה להתאושש ,  ובדקה ה-13 ברונו אלבש הפורטוגלי נגח את השני .  ניקוס ליברופולוס הוותיק צימק בבעיטה מסובבת בדקה ה-37 ,  אך דנקו לאזוביץ' הסרבי הגיב בצמד  ( 43 בפנדל ו-57 )  .  כריסטיאן נאסוטי הורחק משורות היוונים ,  שצמצמו מפנדל של פנטליס קאפס  ( 83 )  .
 היידוק ספליט - אנדרלכט 0:1להיידוק :  אנטה ווקושיץ'  ( 90+6 ) 
אודנסה - שטוטגרט 2:1
אודנסה פיטרה את כל הצוות המקצועי שלה יומיים לפני המשחק נגד חטאפה לפני שבועיים ,  אבל הפסידה לספרדים 2:1 .  אחר כך הגיע הפסד נוסף בליגה ,  אבל בעשרת הימים האחרונים הקבוצה הצנועה התאוששה והשיגה שני ניצחונות ליגה .  כל זה לא הספיק מול שטוטגרט ,  נועלת הטבלה בבונדסליגה ,  שעקצה עם שער של זדרבקו קוזמנוביץ' בדקה ה-72 .  אחרי שש דקות הגיע השוויון מרגלי אנדראס יוהאנסון ,  אבל טעות משותפת של שני שחקני מנצ'סטר יונייטד לשעבר ,  אריק ג'מבה ג'מבה והשוער רוי קארול ,  סידרה למרטין הרניק המחליף את שער הניצחון של שטוטגרט בדקה ה-86 .
 יאנג בויס ברן - חטאפה 0:2
שערים ראשונים ונקודות ראשונות לשוויצרים במפעל .  חטאפה נראתה רע ושילמה על כך מהר ובמזומן .  הבינלאומי דויד דגן הבקיע בדקה ה-11 אחרי בישול של האנגלי סקוט סאטר ,  והשלים צמד אישי מרשים בדקה ה-64 .  ניצחון מפתיע ליאנג בויס .
 מטאליסט חארקוב - פ.ס.וו איינדהובן 2:0
אחרי החמישייה הפנטסטית מול דברצן ,  חזרה מטאליסט חרקוב לגודל טבעי במשחק מול ההולנדים .  עבירה ברחבה של כריסטיאן ויז'אגרה על אולה טויבונן זיכתה את איינדהובן בפנדל ואת המגן הארגנטינאי בכרטיס אדום בדקה ה-27 .  באלאש דז'ודז'אק ההונגרי כבש מהנקודה הלבנה ,  ושלוש דקות לאחר מכן הכפיל מרכוס ברג את התוצאה .
 סמפדוריה - דברצן 0:1
מאז מחזור הפתיחה של הסרייה A לא טעמה סמפדוריה טעמו של ניצחון .  עד שהגיעה דברצן לביקור במראסי .  שחקני המארחת הבטיחו כי אין סיבה להיכנס לפאניקה ,  ובדקה ה-18 הרגיע ג'אמפאולו פאציני את האווירה כשנתפס ברחבה ודייק מהנקודה הלבנה .  דברצן יכולה להתנחם בהפסד המינימלי ,  אחרי החמישייה שחטפה ממטאליסט במחזור הקודם .
 דורטמונד - סביליה 1:0
אחד המשחקים המסקרנים של הערב ,  בין שתיים מהקבוצות היותר טובות במפעל ,  הסתיים בניצחון חוץ של האנדלוסים ,  שחזרו לתמונת העלייה בבית י' .  סביליה הגיעה מעמדת נחיתות ברורה למפגש מול דורטמונד שניצחה שבעה משחקים ברציפות ,  אבל שחקניה העניקו למאמן החדש גרגוריו מנזאנו ניצחון גדול במשחק הבכורה .  דורטמונד הייתה עדיפה במחצית הראשונה ולוקאס באריוס סחט הצלה גדולה מאנדרס פאלופ ,  אלא שבתוספת הזמן של המחצית דווקא לוקה צ'יגאריני האיטלקי כבש לזכות האורחים ,  שציינו את שער ה-100 שלהם באירופה .  בדקה ה-49 הורחק מרסל שמלצר בצהוב שני אחרי התחזות ,  וב-10 שחקנים לא הצליחה דורטמונד להשיג את השוויון ,  למרות כמה מצבים מצוינים .
 פריז סן ז'רמן - קרפטי לבוב 0:2
הצרפתים המשיכו בהתאוששות שלהם מפתיחת העונה הצולעת ,  ושמרו על שער נקי משחק חמישי ברציפות בכל המסגרות .  המגן כריסטוף ז'אלה הפציץ מ-30 מטרים לפינה הימנית של השוער כבר בדקה השנייה ,  וננה הברזילאי כבש גם הוא מחוץ לרחבה עם השמאלית שלו בדקה ה-20 .  ניצחון שני לפ.ס.ז' ,  הפסד שני לקרפטי .
 אוטרכט - ליברפול 0:0
מה יהיה עם ליברפול ?  הקבוצה של רוי הודג'סון יצאה להולנד ללא הקפטן סטיבן ג'רארד ,  ושוב הציגה יכולת מאכזבת כשלא הצליחה למצוא את הרשת של מישל פורם .  פרננדו טורס וחבריו החמיצו מול שערה של אוטרכט במחצית הראשונה ,  אבל לאחר ההפסקה איבדו את רסן המשחק וכמעט חזרו הביתה ללא נקודות .  ליברפול עם ארבע נקודות בראשות הבית ,  אבל גם עם הרבה דאגות לקראת המשך העונה .
 סטיאווה בוקרשט - נאפולי 3:3
וולטר מצארי השאיר במפתיע את מארק האמשיק ואזקיאל לאבצי על הספסל ,  ורק כשהכניס אותם הצליח להציל נקודה בצורה דרמטית .  שער עצמי של הבלם אמילסון קריבארי איפשר לרומנים להשתחרר ,  ובדקה ה-12 טעות נוספת בהגנה האיטלקית ,  הפעם של השוער מורגן דה סנטיס ,  סידרה לכריסטיאן טנאסה את ה-0:2 בבעיטה חופשית מ-40 מטרים .  הבליץ של סטיאווה נמשך בדקה ה-16 עם שער מצוין של חלוץ נבחרת יוון ,  פנטליס קפטאנוס ,  שהורחק רבע שעה לאחר מכן ,  במהלך ששינה את המשחק .  לואיג'י ויטאלה צימק בדקה ה-44 ,  מצארי הכניס את הכוכבים והאמשיק ירה מרחוק לחיבורים וקבע 3:2 בדקה ה-73 .  נאפולי הפעילה מכבש לחצים ,  ובדקה ה-97  (  !  )  קבע אדינסון קבאני תיקו דרמטי .
 צסק"א סופיה - פורטו 1:0
מי יעצור את פורטו ?  הקבוצה הפורטוגלית האריכה את רצף הניצחונות שלה ל-11 ,  עם קצת עזרה מצוות השיפוט הישראלי בראשות אלון יפת .  צסק"א סופיה ,  שניצחה 0:3 בשני משחקי הבית הקודמים שלה ,  ידעה שהפעם תוצאה כזו לא תחזור על עצמה .  בדקה ה-16 קיבל פלקאו כדור ברחבה כשהוא בעמדת נבדל קטנטנה ,  יפת אישר את המהלך והחלוץ הקולומביאני המשיך לרשת .  
ראפיד וינה - בשיקטאש 2:1
הקבוצה האוסטרית הובסה 3:0 על ידי פורטו לפני שבועיים ,  וגם על הבית היא לא הצליחה לשמור .  ראפיד החזיקה מעמד במחצית הראשונה ואף עלתה ליתרון משער של ולי קבלאק בדקה ה-51 .  אולם המחליף פיליפ הולושקו  ( נכנס במקום ריקרדו קווארסמה שנפצע בדקה ה-32 )  ניצל טעות של ריימונד הדל בשער המארחת ואיזן אחרי ארבע דקות .  בובו הברזילאי השלים מהפך עבור בשיקטאש בדקה ה-64 .
 
הליגה האירופית :  מנצ'סטר ויובנטוס חילקו את הנקודות
המשחק המסקרן הסתיים ב-1:1 מאכזב באנגליה .  סביליה גברה על דורטמונד 0:1 ,  אוטרכט-ליברפול 0:0 ,  אתלטיקו-לברקוזן 1:1

