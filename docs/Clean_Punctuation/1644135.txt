תחרות לטובת הציבור 
המאבק על היבוא
 >  >  שלשום חייכנו בסיפוק .  חשבנו ששר התחבורה ,  ישראל כץ ,  הצליח לשבור את מונופול יבואני הרכב ולהעביר את הרפורמה - אבל לאחר מכן התברר שיש מי שמנסה לקלקל את החגיגה .  לא הערכנו נכון את כוחן של משפחות יבואני הרכב הוותיקות .  כי בניסיון נואש של הרגע האחרון למנוע את כניסת הרפורמה לתוקף ,  הגיש ח"כ נחמן שי הסתייגות לוועדת הכלכלה של הכנסת .  שי מנסה להביא את הסוגיה להצבעה נוספת ,  על אף שהרפורמה כבר זכתה לרוב ואושרה .  כך גם התברר ששי נהפך למומחה גדול ליבוא רכב ,  למוסכים ,  לערבויות ולחלקי חילוף .  סיפור הרפורמה די פשוט .  הכוונה היא לפתוח את השוק לתחרות כך שיהיה יותר מיבואן אחד לכל מותג .  היבואן המקביל  ( החדש )  יוכל לייבא למשל מאזדה 6 ,  ולהתחרות בדלק רכב שבבעלות יצחק תשובה .  תשובה לא אוהב את הרעיון .  אני כן .  היבואנים הוותיקים אומרים שהם לא דואגים לרווחיהם ,  אלא רק לטובת הציבור .  הם חוששים ממצב שבו היבואן המקביל לא יעניק שירות ראוי למכוניות שהוא מייבא .  כל כך נוגע ללב .  אבל אנחנו מוכנים לקחת את הסיכון ,  כי אנחנו רוצים מכוניות בזול ,  וגם רוצים שגיל המכוניות יירד כדי שרמת הבטיחות תעלה .  אנחנו גם רוצים לראות בישראל דגמים שעד כה לא יובאו ,  עקב שיקולי שיווק של היבואנים הרשמיים .  צריך לזכור שרמת המינוע בישראל די נמוכה .  היא מגיעה כיום לכ-300 מכוניות לאלף איש ,  שזה נמוך משמעותית מהמקובל בארה"ב ובאירופה .  כך שלשוק המכוניות יש עדיין לאן לגדול .  כניסת היבוא המקביל תעורר ותרחיב את השוק כולו .  היא תפעל לטובת היבואנים הוותיקים ולטובת החדשים .  העיקר שהיא תפעל לטובת הציבור .
 
תחרות לטובת הציבור 
המאבק על היבוא

