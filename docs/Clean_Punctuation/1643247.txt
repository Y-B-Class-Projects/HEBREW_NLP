הרווחיות של חברת החשמל - שליש מהרווחיות הממוצעת בעולם 
דו"ח שהכין הבנק העולמי טוען כי החברה צימצמה השקעותיה בגלל מצבה הפיננסי ,  ותזדקק לייקור תעריפים של 3%-5% כדי לממן ההשקעות
 >  >  תעריפי החשמל הנמוכים ,  המינוף הגבוה של חברת החשמל ביחס להונה העצמי ועלויות השכר הגבוהות גרמו לחברת החשמל לצמצם את השקעותיה במשק החשמל בישראל ,  כך שתידרש בשלוש השנים הקרובות להגדילן פי 1.6 - מ-3 מיליארד שקל בשנה ל-8 מיליארד שקל בשנה - כך קובע הבנק העולמי בדו"ח הביניים שפירסם אתמול בנוגע למצבה הפיננסי של החברה ומדיניות התעריפים במשק .  שיעור הרווח הנקי של חברת החשמל מההכנסות הסתכם ב-2008 ב-3% - שליש הרווחיות הממוצעת של החברות המקבילות לה בעולם ,  שהסתכמה לפי חישוב הבנק העולמי ב-9% .  להערכת הבנק ,  חברת החשמל תזדקק לייקור תעריפים בשיעור של 3%-5% על פני ארבע השנים הבאות ,  כדי לממן לפחות מחצית מתוכנית ההשקעות באמצעות גיוסי הון נוספים .  כפי שנחשף אתמול ב-themarker ,  מצא הבנק העולמי כי כמות העובדים המועסקים בחברת החשמל עומדת בטווח כוח האדם בחברות דומות לה בעולם ,  ואולם עלות השכר הממוצעת בחברת החשמל גבוהה בכ-38% מהממוצע בחברות אלה .  הבנק העולמי השווה את חברת החשמל לשש חברות הדומות לה מבחינה תפקודית .  כלומר ,  חברות המוכרות את אותם מוצרים ושירותים על ידי טכנולוגיות ייצור וחלוקה דומות ובסביבה זהה של היצע וביקוש .  זאת ,  תוך הסתייגות בלתי נמנעת בשל הבדלים בסביבה המאקרו-כלכלית ,  הפיסית וסביבת השוק של כל חברה .  לפי קריטריונים אלה נבחרו לבסוף חברות החשמל של קוריאה  ( kepco )  ,  צ'כיה  ( cez )  ,  אירלנד  ( esb )  ,  מלזיה  ( tnb )  ,  יוון  ( ppc )  ופורטוגל  ( edp )  .  הערכת הבנק לגבי התעריפים של חברת החשמל והמצב הפיננסי שלה חולקה לארבע קטגוריות :  תעריפים ,  ביצועים טכניים ,  ביצועים פיננסיים ותחזיות פיננסיות  ( הכנסה נדרשת )  .  בחינת תעריפי החשמל העלתה כי התעריף הממוצע של חברת החשמל ב-2008  ( הכנסה ליחידת אנרגיה נמכרת )  היה גבוה מעט מהתעריף הממוצע של שש החברות המושוות  ( בשערי חליפין נומינליים )  .  ואולם בהשוואת שווי כוח הקנייה  ( ppp )  התעריף הממוצע של חברת החשמל היה נמוך בכ-20% מהתעריף הממוצע של החברות המושוות .  ההשוואה לפי תעריפי החשמל שנערכה בסוף 2009 הצביעה על תעריפי חשמל נמוכים בכ-55% למגזר הביתי לעומת החברות האחרות ,  בעוד התעריף ביחס לעולם במגזר המסחרי-תעשייתי היה גבוה בשיעור של עד 12% .  באשר לביצועים הטכניים של חברת החשמל בייצור נמצא כי אלה טובים ביחס לעמיתיה בעולם ,  אך ייתכן שהסיבה לכך נעוצה ,  בין היתר ,  בעלויות התפעול והתחזוקה הגבוהות יחסית של החברה בישראל .  שיעור הפסקות החשמל המאולצות בישראל  ( 2.1%-5% )  נמוך מהממוצע הגלובלי  ( 7.8% )  .  יעילות צריכת הדלקים ותחנות הכוח של החברה רשמה אף היא יתרון יחסי .  באשר לנתוני כוח האדם ,  הרי שמספר העובדים המועסקים בחברת החשמל נמצא בטווח חברות החשמל המושוות .  ואולם עלות העסקת עובד בחברת החשמל גבוהה ב-38% מעלות העסקת עובד ממוצעת בחברות המושוות  ( בשער חליפין נומינלי )  .  הערכת הביצועים הפיננסיים של החברה הצביעה על רווחיות של נמוכה מדי .  זאת ,  כתוצאה מהמינוף הגבוה יחסית של החברה שגרר השפעה דומיננטית יחסית של הוצאות המימון .  בשל מצבה הפיננסי הקשה של החברה ,  מעיר הבנק העולמי ,  נאלצה חברת החשמל להפחית את רמת ההשקעה הנדרשת ממנה מתחת לרמה הרצויה ,  ולכן תידרש להגדיל השקעותיה ב-2010-2013 מ-3 מיליארד שקל בשנה ל-8 מיליארד שקל בשנה .  באשר לתחזית הפיננסית של החברה ,  הרי שזו חלוקה לשני תרחישים אפשריים - למקרה שבו תוקם התחנה הפחמית הנוספת באשקלון  ( פרויקט d )  ולמקרה שלא .  אם תוקם ,  תידרש החברה לגייס 37 מיליארד שקל בשלוש השנים הבאות ,  מה שידרוש ממנה לייקר את תעריף החשמל ב-5% .  במידה שלא תוקם התחנה הפחמית ,  תידרש חברת החשמל לגייס 30 מיליארד שקל ולייקר התעריף ב-3.5% .
 
הרווחיות של חברת החשמל - שליש מהרווחיות הממוצעת בעולם 
דו"ח שהכין הבנק העולמי טוען כי החברה צימצמה השקעותיה בגלל מצבה הפיננסי ,  ותזדקק לייקור תעריפים של 3%-5% כדי לממן ההשקעות

