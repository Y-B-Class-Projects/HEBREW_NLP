כן היא יכולה
רק היא יכולה ללמד את סער על ערכים ,  את אלירז על אג'נדה ,  את פותנה על פתיחות ואת גואל על עמוד שדרה .  דוריה למפל מצדיעה ומצביעה למלכה האמיתית של הבית  אלין לוי
לפני שלושה חודשים וחצי נכנסה לבית האח הגדול דוגמנית מראשון לציון .  היה לה חמצון רציני ומגפיים עם תוספת פרווה באווירת פסאז' רמלה .  התבאסתי .  לזה ההפקה קוראת דוגמנית ?  עוד אחת שמנסה לפרוץ מגיל 12 ללא הצלחה ?  עוד קלישאה שחושבת שהאויב הכי גדול של העולם המערבי הוא שוקולד חלב ?  עוד אחת שתשתרמט שם עם כולם עד אובדן הכרה כדי שלא ידיחו אותה ?  עוד אחת שתלך חצי ערומה רק כדי להסוות את זה שהיא לא באמת מסוגלת לחבר משפט שלם ? 
ובכן ,  טעיתי .  
כבר מהפרק הראשון ,  עם משימת העמדת הפנים ,  שבמסגרתה נאלצה לוי לכהן כחברה של מוטי חודדה ולספוג ממעיין חודדה כמויות ג'ורה ונוזלים אחרים לפרצוף ,  היה ברור שאלין היא לא מה שחשבנו .  הבחורה שאמרה בקליפ תעודת הזהות שלה שהיא מקבלת שיחות מאלוהים ,  היא ממש לא דוגמית של שרי אריסון ,  כזו ששומעת קולות וחיה בהזיות .  בניגוד לאויביה המרים סער ואיילה ,  אלין לא הגיעה לבית האח מהדובדבן שעל הקצפת שעל המרשמלו .  אלין עברה הרבה חרא ,  ובזמן שארז דה דרזנר ניצל את מטען חייו כדי לתרץ למה הוא מוסרט וחשדני ,  לוי הפכה לבחורה מפוכחת ,  ערנית ונטולת מרירות לחלוטין .
 התמימות של אלין מגיעה קומפלט עם הגמגום הקבוע וחוסר הביטחון הטבוע בה .  טוב הלב שלה התפרש אצל כמה מדיירי הבית הפחות אינטליגנטיים כטיפשות או נאיביות .  אלין לא פשוטה לעיכול - רק מי שמוכן להשתחרר מהשיפוטיות של אופן הדיבור והלבוש שלה ,  יכול להבין עד כמה לוי מורכבת ,  בניגוד לחזות נערת הקניון שלה .  רק מי שיוותר על הסטיגמות שתחובות לו עמוק בראש ישכיל לראות שהשיחה האחרונה בה אלין הסבירה לארז למה הוא פספס את המטרה שלו ,  היתה שווה ואפקטיבית יותר מכל החלקת כיפים בינו לבין סער ומכל סצנת בכי סמי-הומו-ארוטית עם אלירז במקלחת .  
אלין לוי היא לא סתם דוגמנית מראשל"צ .  אלין לוי בת ה-19 יכולה ללמד את סער שיינפיין ,  עורך דין ילדותי ואגרסיבי בן 37 ,  הרבה מאד דברים על צדק וערכים ;  היא הבחורה שיכולה ללמד את איילה רשף ,  כוסית-נמל-תל-אביב ,  מתי אשה חייבת לקום וללכת ;  היא יכולה ללמד את אלירז שדה ,  אדון קסם אישי ,  איך שומרים על אג'נדה אחידה ולא מחליטים להתנחמד לפתע למתמודדים שסלדת מהם יום קודם ;  היא יכולה ללמד את פותנה ,  אשה שיכולה להיות אמא שלה ,  מתי כדאי לשחרר ,  להירגע ולהיפרד מהאטימות שלה ;  היא יכולה ללמד את גואל פינטו ,  האינטלקטואל המפוכח של האח ,  לא ללכת על עיוור עם כל עווית ומצב רוח משתנה של פותנה .  אלין לוי בהחלט יכולה .  הפריחה האיטית של אלין היא מה שהופך את טענתו של מנכ"ל קשת אבי ניר ,  לפיה הוא  " מציע להסתכל על ´האח הגדול´ כעל תכנית דוקו על הטבע האנושי והחברה הישראלית ",  לקצת פחות מופרכת .  כי בלי האח ,  לא היינו חולמים שמאחורי הבלונד המזויף הזה יש כל כך הרבה אמת .
 
כן היא יכולה
רק היא יכולה ללמד את סער על ערכים ,  את אלירז על אג'נדה ,  את פותנה על פתיחות ואת גואל על עמוד שדרה .  דוריה למפל מצדיעה ומצביעה למלכה האמיתית של הבית  אלין לוי

