פתאל מתרומם באירופה
ארבע שנים אחרי שהוקמה ,  נחשפים הדו"חות של זרוע המלונות האירופית של דוד פתאל .  32 מלונות ,  250 מיליון ש"ח הכנסות פתאל :  לא ננפיק ב-2010
בסוף 2007 חשף דוד פתאל את חזונו לגבי רשת התיירות שלו .  פתאל הציג תוכנית לפיה רשת מלונות לאונרדו באירופה תכלול 80 בתי מלון עד סוף 2009 .  
אלא שחזון זה לא צלח - שכן הוא פורסם ערב המשבר הגדול שטרף גם לדוד פתאל את הקלפים .  נכון לתחילת 2010 הרשת כוללת בחו"ל 32 מלונות בלבד .  רוב המלונות הם בבעלות מלאה של הקרן אך עם זאת ,  בחלקם היא רק שותפה ולעתים באחוזים נמוכים .  
את המימון לרשת בחו"ל השיג פתאל במהלך 2006 באמצעות קרן שהקים וגייס אליה שותפים גדולים כמו מגדל ביטוח  ( 20% )  ,  מבטחים  ( 20% )  ,  מנורה  ( 6% )  וכן חברות דוראה ודלק נדל"ן .  המטרה היתה להקים רשת מלונות גדולה בחו"ל .  חברת מלונות פתאל שבשליטת דוד פתאל  ( ובה משקיעה גם מגדל ביטוח )  מחזיקה ב-21% מהקרן .  
הקרן הבטיחה אז גיוס של כ-100 מיליון יורו ומתוכו קראה עד כה לכ-30 מיליון יורו  ( קרנות השקעה עובדות כך שהן קוראות לכסף מהמשקיעים כשנוצרת הזדמנות השקעה )  לצורך רכישה והשקעה בבתי המלון .  
ל-themarker הגיעו דו"חות הקרן לסוף הרבעון השלישי של 2009 .  מהדו"חות עולה כי הקרן הפסידה מאז תחילת 2008 כ-9.5 מיליון יורו  ( כ-47.5 מיליון שקל )  .  לצד הפסדים אלה מונה הקרן גם הפסדים שלא נכללים בדו"ח הרווח והפסד - למשל הפסדים מפעולות גידור והפסדים מעסקות מט"ח שהגיעו לגובה של 1.8 מיליון יורו בתשעת החודשים הראשונים של 2009 ,  לעומת 2.8 מיליון יורו .  
אלא שההפסדים של הקרן הם בעיקר חשבונאיים ונובעים ממחיקה גדולה של 2.5 מיליון יורו בגין המלונות של הקרן בבלגיה בעקבות יישום התקינה החשבונאית החדשה - ה-ifrs .  
כשבוחנים את ה-ebitda  ( רווח תפעולי בניכוי פחת הפחתות ומיסים )  של החברה מגלים כי המצב נראה טוב יותר :  בתשעת החודשים הראשונים של 2009 רווח ה-ebitda של הקרן הסתכם ב-4.9 מיליון יורו - שיפור של 26% לעומת שלושת הרבעונים המקבילים .  
ברמה השנתית מדובר על רווח ebitda שעשוי להגיע ל-6.5 מיליון יורו ,  או בשקלים כ-33 מיליון שקל .  זאת לעומת רווח ebitda של 5.7 מיליון יורו ב-2008 כולה .  
השיפור החל בשורה העליונה ,  כשהכנסות הקרן מעשרות המלונות הפרושים באירופה - בגרמניה ,  שוויץ ובלגיה - הניבו הכנסות של כ-12.2 מיליון יורו ברבעון השלישי של השנה לעומת כ-11 מיליון יורו ברבעון המקביל ב-2008 והכנסות של 42.7 מיליון יורו ב-2008 כולה .  בצד ההוצאות - הקרן משלמת דמי ניהול לחברה מקבוצת רשת פתאל העומדים על כ-1.7 מיליון יורו בשנה .  אם נשליך מתוצאות הרבעון השלישי על השנה כולה - הרשת האירופית של פתאל צפויה להניב כ-250 מיליון שקל בשנה בסיכום 2009 .  
ההון העצמי של הקרן הגיע בסוף הרבעון השלישי של השנה ל-62.5 מיליון יורו ,  כשהמאזן שלה מסתכם בכ-210 מיליון יורו .  עד כה השקיעה הקרן כ-171 מיליון יורו בנדל"ן ובציוד דרוש .  
בצד ההתחייבויות - נטלה קרן פתאל אשראי בהיקף של כ-44 מיליון יורו שאת חלקו  ( 27 מיליון יורו )  היה עליה להחזיר ברבעון הרביעי של השנה .  מלבד זאת יש לה הלוואות נוספות מהבנקים לטווח ארוך בהיקף של כ-77 מיליון יורו .  על פי הערכות ,  קרן פתאל עובדת עם מספר בנקים - בעיקר גרמנים ,  ועם בנקים ישראליים להם יש סניפים בלונדון ,  בעיקר דיסקונט והפועלים .
 קרן פתאל מוחזקת בשרשור על ידי רשת מלונות פתאל שהוקמה לפני כ-12 שנה על ידי דוד פתאל .  לקראת סוף 2009 ביצעה הרשת ,  שמנתה עד אז 17 מלונות ,  קפיצת מדרגה .  פתאל השלים עסקת רכישה גדולה של חברת אזורים תיירות שבבעלותה היו 12 בתי מלון ברחבי הארץ .  בתמורה לרכישה שילם פתאל 270 מיליון שקל ונטל התחייבויות בגובה של 700 מיליון שקל ,  והפך לרשת המלונות הגדולה בישראל עם נתח שוק של כ-20% .  
במחצית הראשונה של 2007 תכנן פתאל הנפקה ראשונה לציבור של רשת המלונות שלו .  החתמים בשוק דיברו אז על שוויים של 600-800 מיליון שקל .  פתאל אמר אז כי  " לאור המצב בבורסה ולאור עלויות הגיוס האטרקטיוויות - אנחנו בוחנים אפשרויות לגיוס ,  בהן גם הנפקה ,  אבל נכון לעכשיו אין כל החלטה .  בכל מקרה ,  מתישהו תהיה הנפקה - זו לא בעיה בשבילנו להכין תשקיף ,  במיוחד כשאנחנו עובדים בסטנדרטים של חברה ציבורית גם ככה ".  
אלא שהמשבר שוב טרף את הקלפים .  פתאל הצליח לבצע אקזיט מסוג שונה כשמכר 10% מהרשת לחברת הביטוח מגדל ,  לפי שווי של כ-570 מיליון שקל .  מחזור ההכנסות של פתאל עמד אז על כ-700 מיליון שקל והוא נשאר בגודל דומה גם כיום - לפני הרכישה של אזורים תיירות .  
בעקבות סימני ההתעוררות המחודשת בשוק ההנפקות הראשוני בחודשים האחרונים ,  החלו בשוק ההנפקות לדבר שוב על הנפקה אפשרית של פתאל .  אלא שפתאל עצמו אמר אתמול ל-themarker : " לא ננפיק ב-2010 ".  על פי הערכות ,  החברה תרצה לגייס כשיהיו ברשותה דו"חות שנתיים מאוחדים הכוללים גם את אזורים תיירות .  כלומר היא תבחן הנפקה רק ב-2011 על בסיס דו"חות 2010 .
 
פתאל מתרומם באירופה
ארבע שנים אחרי שהוקמה ,  נחשפים הדו"חות של זרוע המלונות האירופית של דוד פתאל .  32 מלונות ,  250 מיליון ש"ח הכנסות פתאל :  לא ננפיק ב-2010

