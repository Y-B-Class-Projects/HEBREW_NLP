בין אנדרסון לאוברדוביץ'
השחקן ,  המאמן ,  ההפתעה ,  האכזבה והתחזית להצלבה .  כמה נציגים שלחה מכבי תל אביב לסיכום הטופ 16 חוץ מאנדרסון ?  
" מוב אווי ,  אנד פליי אופן טו אלן ".  המשפט הזה ,  שמתנגן שוב ושוב בפסקי הזמן של מכבי תל אביב ,  הוא אולי תמצית העונה כולה של הצהובים .  התלות הגדולה לאין שיעור של מכבי באלן אנדרסון ,  יחד עם היכולת הבינונית-להחריד בשלב הבתים ,  גרמו להרבה אנשים להספיד את הצהובים עוד בטרם שיחקה משחק אחד בבית המוות שהזדמן לה בטופ 16 .  
אבל אנדרסון ,  בדיוק בזמן הנכון ,  הרים את היכולת שלו בעשרות אחוזים ,  ובכלל זה ,  הרים את הצהובים יחד איתו ,  כל הדרך לשלב רבע הגמר ,  מהמקום הראשון בבית .  18 נקודות באחוזים נהדרים מכל הטווחים ,  21.8 נקודות מדד ו- 4.8 ריבאונדים היו מנת חלקו של אנדרסון בטופ 16 .  אם זה לא מצטיין השלב ,  אז מה כן ? 
נדמה שהרבה זמן לא נראה כאן שחקן עם אישיות דו-קוטבית שכזו .  כשהדברים לא הולכים לו יש ביכולתו לחרב את משחק ההתקפה של מכבי  ( שגם ככה לא מציע פתרונות חלופיים לערבים הללו )  ,  אך כשהוא טוב ,  כפי שהיה במשחקי הטופ 16- הוא נמצא בכל מקום על המגרש .  אנדרסון בפוקוס הוא לא רק סקורר בלתי ניתן לעצירה ,  אלא גם הופך לשומר טוב בהרבה ,  לקבוצתי יותר ,  בוחר זריקות טובות ומקבל החלטות נבונות .  מנהיג שסוחב קבוצה על גבו ,  במובן הכי פשוט של המילה .
 הבעיה ,  אם כן ,  טמונה בחוסר היציבות של היהלום הזה .  מכבי כבר עשתה את החשבון שלה ומנסה בכל כוחה להבטיח את הישארותו של אנדרסון גם בעונה הבאה .  גם היא יודעת- באנדרסון אצורות יכולות ששוות יותר מכוכבות ביורוליג .  כשכל הברגים במקום ,  כן ? 
את התואר המפוקפק הזה ,  ובכן ,  גם בית דין לא יכול היה לקחת מאוברדוביץ' ופנאתינאייקוס המאכזבת שלו .  מה לא אמרו על אוברדוביץ' ואיזו תכונה מאגית לא ייחסו לו ?  דיברו על כך שהמזימה הפסיכולוגית שלו ,  שטומנת בחובה הפסדים  " מכוונים "  בשלבים מוקדמים ,  מכה שנית ושבסופו של יום ,  המשברים שלו יזומים וידועים מראש .  שאיכשהו תמיד ,  אבל תמיד ,  השועל הסרבי חוזר מתהומות הנשייה ,  אל הטופ של היורוליג .
 אוברדוביץ' ,  ובצדק גמור ,  הוא אגדה מהלכת ביוון ובאתונה בפרט ,  אבל למען האמת- בשנים האחרונות מפעל החיים שלו באתונה מתחיל לחרוק ,  וזו לא הפעם הראשונה בה חווה אוברדוביץ' כישלון עם הירוקים .  איך כמעט אותו הסגל שהוליך את פאו לזכייה נהדרת ביורוליג ,  רק בעונה שעברה ,  מודח בבושת פנים כזו בשלב מוקדם יחסית של העונה ? 
האמת היא שלצניחה החופשית של הירוקים בטופ 16 היו נסיבות מקלות .  אוברדוביץ' היה עד העונה לסדרת פציעות בהיקף גדול במיוחד ,  שערערה כל שביב היררכיה שרק התחיל להתהוות .  כל זה גרם לאוברדוביץ' להניח את המפתחות של הקבוצה בידי פרסונה נוספת ,  בריאה בדרך כלל ,  שאכזבה בגדול העונה- ואסיליס ספאנוליס .  לאחר יורובאסקט מצוין בקיץ ,  בו סחב את נבחרת יוון על גבו בדרך למדליית ארד ,  ובמצבם הבריאותי של יאסיקביצ'יוס ודיאמנטידיס ,  זו היתה מעין עונת מבחן עבור הגארד התזזיתי .
 אך עם יכולת ירודה ורפיון כללי ,  ספאנוליס המוכשר לא ענה על הציפיות ,  נתן חומר נוסף למבקריו הרבים .  אוברדוביץ' ,  אם שאלתם ,  הבין את המסר ובשבועות האחרונים שב להציב את דיאמנטידיס ,  במקומו של ספאנוליס ,  במרכז העניינים .  מעל לכל תואנה מקצועית שתעלה ,  הבעיה של פאו נראתה מנטלית .  אוברדוביץ' נכשל בלהצית מחדש את התשוקה של השחקנים שלו ,  שנראו שחוקים ובעיקר בעיקר- שבעים .  פאו נראית כמי שצריכה לרענן את השורות במהירות .  לאחר שאיבד את הגביע היווני לאולימפיאקוס ,  האם כסאו של המאמן המוערץ יכול להתחיל להתנדנד ? 
מצידו השני של המתרס ,  למאמנה של יריבתה המושבעת של פאו ,  שלב הטופ 16 נתן רק סיבות לחייך .  את ההוקרה על עונה נהדרת ,  עד כה ,  של צ'אבי פסקואל הצעיר עם ברצלונה ,  כבר נתנו בסיום שלב הבתים ,  ולכן הפרס הנכסף ילך הפעם לקואץ' ינאקיס - ולו בזכות הסוויץ' המחשבתי הקטן שעשה המאמן היווני .
 ינאקיס כנראה לעולם יסיר ממנו את תדמית המאמן השמרן וההגנתי ,  שלא לומר הבונקריסט ,  שדבקה בו ,  אך העונה נראה שינאקיס סוף סוף מצליח לצאת מעצמו במקצת ,  ולהוציא את המקסימום מסגל שחקנים בעל אוריינטציה התקפית יותר .  ינאקיס עדיין שם דגש על ההגנה ,  לא זנח את הקשיחות הבלתי מתפשרת שלו בכל הקשור לצד הזה של המגרש ,  ובהחלט אפשר לומר שההתקפה המעולה של אולימפיאקוס היא נגזרת ישירה של שחקני ההתקפה הנהדרים שינאקיס מחזיק ברשותו .
 כבר בקיץ תיכנן ינאקיס שינוי קונספציה קטן .  ההחתמה של לינאס קלייזה הליטאי לעמדה הפאוור פורוורד ,  היתה ,  אם תרצו ,  רמז לבאות .  כבר מתחילת העונה השתדלה אולימפיאקוס לשחק כדורסל מהיר ,  עם קלייזה וצ'ילדרס יחד בכנפיים ,  והביאה לידי ביטוי גם את היכולת של מילוש תאודוסיץ' הסרבי ,  שפורח העונה .
 מבט בנתונים היבשים של אולימפיאקוס מראה קבוצה שקשה להאמין שנמצאת בבעלותו של קונטרול פריק כמו ינאקיס - למעט סטיית תקן אחת ,  הקבוצה לא ירדה מתחילת העונה מ-80 נקודות באף משחק .  היא מובילה את הליגה בנקודות ובאסיסטים .  קבוצה התקפית לעילא .
 אז היווני עדיין לא הפך למאמן התקפי משובח ,  וההתקפה של אולימפיאקוס איננה מלאכת מחשבת של תרגילים גאוניים ,  אלא פשוט נדמה שינאקיס לומד להעניק לשחקנים חופש פעולה שלא היה בעבר .  בינתיים ,  אין ספק ,  זה משתלם לו - דרכה של אולימפיאקוס לפיינל-פור ,  עם כל הכבוד לפרוקום גדיניה החביבה עד-מאוד ,  נראית חצי סלולה .
 הנה שם שכדאי לאוהדי מכבי תל-אביב להתחיל לשנן .  וסלי עקף בפוטו-פיניש את בויאן בוגדנוביץ' מציבונה ,  מועמד חזק ביותר למלא קטגוריה זו ,  אך גם זה שנשאר בסופו של יום מחוץ לרבע הגמר .  בתחילת העונה הצגנו כאן בכתבה נרחבת את היהלום הצ'כי ,  שעל פי כל התחזיות מתעתד להיות הדבר הגדול הבא מבית היוצר של פרטיזן בלגרד .  לאחר עזיבת הקוורטט המוביל של פרטיזן- טפיץ' ,  וליצ'קוביץ' ,  לאזמה וטיפקוביץ'- סומן הפורוורד הצעיר בקיץ כמי שצריך לקחת את המושכות באולם פיוניר .
 פתיחת העונה של וסלי היתה מהוססת למדי .  הוא הרבה לצבור עבירות מהירות ששלחו אותו מוקדם לספסל ,  התקשה לייצר פעולות חיוביות ובכלל- נראה עדיין בוסרי מדי מכדי להוות בורג מרכזי בפרטיזן .  
אט אט וסלי בנה לעצמו ,  בעיקר בליגה האדריאטית ,  מעמד של ממש בקבוצה ,  ובטופ 16 סוף סוף הדבר השתקף גם במסגרת היורוליג .  את השלב פתח וסלי הצעיר בשתי תצוגות נהדרות ,  עם 23 ו-27 נקודות מדד ,  ובהיעדרו של אלכס מאריץ' ,  ה-כוכב עד לשלב זה ,  הוליך את פרטיזן לשתי הפתעות ענק מול פנאתינאייקוס וברצלונה .  הניצחונות הללו ,  כפי שהתברר בדיעבד ,  היו גם אלו שהעלו את פרטיזן בסופו של דבר ,  שוב ,  לשלב ההצלבה .
 ההמשך היה סולידי גם כן ,  ובשלב הטופ 16 המספרים של וסלי קפצו ל-9.5 נקודות ו-6.8 ריבאונדים לערב ( רביעי בטופ 16 )  ,  אבל גם מעבר למספרים- הכול יכלו להבחין בכישרון הענק של וסלי ,  שמבלי להיכנס להשוואות יומרניות- נראה כמי שעשוי להתפתח לאול-אראונד-פלייר משובח .  מעל לכל ,  מהווה וסלי ציר חשוב ביותר בהגנה של הקבוצה הסרבית .  חובבי היורוליג לא יזכו לראות את וסלי מכדרר עוד הרבה שנים ביבשת הישנה ,  אבל עד אז- לאלן אנדרסון יש ממה לחשוש .
 טוב ,  קצת קשה להגדיר סטטוס של שחקן מוכר ומעוטר שכזה  " מתחת לרדאר ",  אבל בכל זאת נראה שהצלף מאלסקה לא מקבל את תשומת הלב המגיעה לו .  דיברו על העונה של חריאפה ,  של קאון ושישקאוסקאס ,  אך למעשה מי שמוביל באמת את האימפריה הרוסית בעידן שלאחר אטורה מסינה הוא לא אחר מטראז'ן לנגדון .
 ממרומי 33 שנותיו ,  נותן לנגדון את העונה הטובה בקריירה שלו .  זה כבר מעבר לתפקיד מרכזי במכונה כמו צסק"א בימי מסינה- העונה לנגדון מוכיח כי יש ביכולתו לסחוב את צסק"א על גבו .  תקופת פוסט-מסינה קטעה באחת מגמות שנרקמו לאורך מספר שנים- הולדן חזר לימיו הפרועים כסקורר חסר מצפון ,  שישקאוסקאס מרשה לעצמו לחפף יותר בהגנה ,  ורק לנגדון נשאר נאמן למקור .
 הוא שומר באינטנסיביות ,  מקבל החלטות שקולות בהתקפה ולצד כל זה מתפקד כסקורר הבולט של הקבוצה .  14.9 נקודות לערב בשלב הבתים התחלפו ל-15.3 באחוזים נהדרים  (  65% משתיים ,  54% משלוש )  בטופ 16 ,  שמובילות את צסק"א שוב ,  למרות הכול ,  לעמדת זינוק טובה לפיינל-פור .
 ברצלונה- ריאל מדריד
כבר בשלב זה של העונה הספיקה ברסה להכות את ריאל שוק על ירך פעמיים ,  ונראה שגם מסינה לא יוכל לעצור את צ'אבי פסקואל וברצלונה בעונה יוצאת דופן .  ברסה עם יתרון ביתיות ,  איכותית ומחוברת יותר .
 תחזית- 1-3 לברסה
מכבי תל אביב-פרטיזן בלגרד
אחרי שהגיעה לטופ 16 עם הגב לקיר ולקחה את כל הקופה ,  הפעם עומדים הצהובים כפייבוריטים ברורים .  פרטיזן ,  מצדה ,  עשתה את שלה בעצם הגעתה למעמד ,  ויתרון הביתיות במקרה הזה עשוי לעשות את ההבדל .
 תחזית- 2-3 למכבי
צסק"א מוסקבה- קאחה לבוראל
הנה מפגש של אנטי-תיזות - צסק"א היא קבוצה שהמאמן שלה ,  פשוטין ,  רוקד לפי החליל של השחקנים שלו ,  בעוד שהבאסקים נשלטים על ידי  " העריץ "  הטוטליטרי דושקו איבנוביץ' .  ללבוראל יותר עומק ,  אבל הווינרים של צסק"א אמורים לעשות את העבודה .  
תחזית- 1-3 לצסק"א
אולימפיאקוס- פרוקום גדיניה
נכון ,  הקבוצה מגדיניה היא המרענן הרשמי של עונת היורוליג הנוכחית ,  אבל גם אם תצליח לגנוב משחק או שניים ,  אין ביכולתה לעמוד אל מול הכישרון והעומק של אולימפיאקוס ,  בטח כשמדובר בסדרה ולא בערב נתון .
 תחזית- 0-3 לאולימפיאקוס

בין אנדרסון לאוברדוביץ'
השחקן ,  המאמן ,  ההפתעה ,  האכזבה והתחזית להצלבה .  כמה נציגים שלחה מכבי תל אביב לסיכום הטופ 16 חוץ מאנדרסון ? 

