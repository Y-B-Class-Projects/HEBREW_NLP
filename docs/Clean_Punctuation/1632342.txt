משקשקים אבל עדיין מקווים
המשחק האחרון מול הפועל ת"א בבלומפילד השאיר צלקת בלב אוהדי באר שבע .  דודו עזריה מתפלל שביום שני זה ייגמר אחרת
המשחק האחרון של הפועל באר שבע נגד הפועל תל אביב בבלומפילד התקיים ב-15 במאי 2005 ,  והיה מיקרוקוסמוס של אותה עונה .  בדקה ה-54 של המחצית הראשונה  ( זו לא טעות )  וביתרון 0:1 איבד עוז יפרח באגף כדור שהיה אמור להרחיק ,  הפועל תל אביב השוותה ובאר שבע התרסקה מנטאלית .  בחדר ההלבשה עסקו כולם בניחומו של יפרח ,  עד שלא היה מי שיבחין בכך שהשוער רונן דהאן סובל משבר ביד .  קרב התחתית הסתיים ב-1:3 לתל אביב ,  תוצאה שלא סגרה את הסיפור טבלאית או אפילו מעשית .  אבל מנטאלית באר שבע לא חזרה מחדר ההלבשה בבלומפילד לפחות עד לסיומה של אותה עונה מסויטת ,  אולי אפילו עד היום .   יש בבלומפילד משהו שהופך אותו לכל כך אהוב על אוהדי באר שבע ,  שיגיעו בשני בערב בכמויות שרק קבוצה גדולה באמת מביאה .  אולי זו העובדה שבלומפילד הוא כל מה שווסרמיל לא - קרוב וצפוף עם ראות מצוינת מכל מקום כמעט - ואולי כי בעבר היותר רחוק הוא היה הבמה לכמה מההצגות היותר גדולות של הקבוצה מהדרום .  אל המשחק הזה אנחנו  ( או לפחות אני )  מגיעים בתחושה שהייתה שמורה בעבר למשחקים מול מכבי תל אביב דווקא .  
תקווה מהולה בחשש ,  או שאולי ,  בעצם ,  חשש מהול בתקווה .  שהרי לפחות לכאורה ,  אם יש קבוצה שמולה אנחנו לא בנויים להתמודד זו הפועל תל אביב .  הרי אנחנו מציגים את החוליה האחורית האיטית ביותר שידעה הפועל באר שבע ,  ויש הטוענים שידע משחק הכדורגל בכלל .  החוליה הזו כל כך איטית ,  שאני לא בטוח שבשבוע שעבר ,  לאחר שגדי חזות ,  שמעון ביטון ואפרים דוידי הוצגו בהיכל התהילה ,  עזורי לא שקל להשאיר אותם על המגרש .  תסמכו עליהם שהיינו רואים שיפור דרמטי במשחק ההגנה ,  ולבטח לא היינו הופכים לאיטיים יותר .  והם ,  עם השכטרים והוורמוטים ,  יטוסו לנו מול העיניים בצורה שגורמת אפילו לערל לב שכמותי לקום מפוחד באמצע הלילה .   ואולי זו בדיוק הסיטואציה הכי נכונה מבחינתו להגיע למשחק הזה ,  דרוכים ומודעים לעובדה שלראשונה מזה חמש שנים ,  הפועל באר שבע מגיעה למשחק כדורגל כאנדרדוג מוחלט ,  נטול אפילו אלמנט ביתיות שמאזן במקצת .  אולי אני משכנע את עצמי ,  אולי זו תהיה ההזדמנות של מליקסון ,  האיש שכבש או בישל חצי משערי הפועל באר שבע העונה ,  לתת את ההצגה שתצדיק את הקבוצה שקוראת בפייסבוק לזמנו לנבחרת ישראל .  אולי דוד רביבו ידביק איזה כדור חופשי לחיבור או סתם ככה לראש של יוסי אופיר ,  ואולי אחרי ארבע וחצי שנים פחות מחצית שהתחבאה שם ,  תצא הפועל באר שבע מחדר ההלבשה של בלומפילד ותיתן הצגה .  אולי .
 
משקשקים אבל עדיין מקווים
המשחק האחרון מול הפועל ת"א בבלומפילד השאיר צלקת בלב אוהדי באר שבע .  דודו עזריה מתפלל שביום שני זה ייגמר אחרת

