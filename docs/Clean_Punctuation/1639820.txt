עכשיו זה רשמי :  אל על תטוס לאילת
שר התחבורה החליט לאמץ את המלצות רשות התעופה ולאשר לחברה לבצע לראשונה טיסות סדירות בין נתב"ג לאילת לצד חברות ארקיע וישראייר
מהפכה בתחום התעופה הפנים ארצית בישראל :  שר התחבורה והבטיחות בדרכים ישראל כ"ץ ,  החליט היום  ( חמישי )  לאמץ את המלצות רשות התעופה האזרחית  ( רת"א )  ולאשר לחברת אל על לבצע לראשונה טיסות סדירות בין נתב"ג לאילת לצד חברות ארקיע וישראייר .
 על פי החלטת השר ,  תוכל אל על להפעיל עד שלוש טיסות יומיות לכל כיוון בין נתב"ג לאילת בחמישה מתוך שבעת ימי השבוע ובהיצע שאינו עולה על 430 מושבים ליום לכל כיוון .  בנוסף ,  אל על תחויב להפעיל בין נתב"ג לאילת טיסה יומית אחת לפחות לכל כיוון ,  חמישה ימים בשבוע ולספק היצע של 100 מושבים לכל כיוון ,  לפחות בכל אחת מהטיסות .
 עוד נקבע בהחלטה כי אל על תידרש להפריד בין פעילות מועדון  " הנוסע המתמיד "  שהחברה מפעילה בקווים הבינלאומיים לבין הקווים הפנים ארציים .
 במקביל להחלטה לאפשר לאל על לטוס לאילת ,  החליט שר התחבורה לשחרר את חברת ישראייר ממחויבותה ללוח הטיסות והיצע המושבים להם היא מחוייבת ולאפשר לה לקבוע את לוח הטיסות בקווים בין שדה דוב-אילת -שדה דב ובין נתב"ג-אילת-נתב"ג בהתאם להחלטתה .
 החלטת שר התחבורה נקבעה למשך שישה חודשים מיום התחלת הטיסות על ידי חברת אל על .  בתום התקופה תבחן השפעת כניסת אל על לקו ובהתאם לכך יוחלט באשר לשינויים הנדרשים במידה ויתבקשו .  
השר כ"ץ ציין כי מינויה של אל על כמוביל נקוב שלישי לאילת עשוי להביא לירידה במחירי הטיסה ויסייע לממש את פוטנציאל הביקוש הקיים בקו .  כיום פועלות בקו כ-20 טיסות יומיות המובילות כמיליון נוסעים בשנה . " הליברליזציה בענף שמנהיג משרד התחבורה ומתן האפשרות לחברת תעופה נוספת לפעול בקו לאילת עשויה להגדיל את החשיפה של אילת ומדינת ישראל כיעד תיירותי "   ,  אמר כ"ץ .
 מחברת אל על נמסר בתגובה : " החלטתו של שר התחבורה ישראל כ"ץ לאפשר לאל על להפעיל קו סדיר פנים ארצי לאילת ,  היא בשורה לאזרחי מדינת ישראל ,  ליהודים ברחבי העולם ,  לתיירים מחו"ל בכלל ולתושבי אילת ".  בחברה הוסיפו כי  " מתן האישור יחזק את התיירות הנכנסת לישראל ואת תיירות הפנים ,  מאפשר גידול צפוי בהיקף התיירים לאילת ויתרום לשיפור השירות ולוח הזמנים הקיים ".  
באל על אף ציינו כי הוספת הטיסות טומנת בחובה יתרון משמעותי גם עבור תושבי אילת ותתרום להגברת התעסוקה בעיר לרווחת התושבים - תושבי פריפרייה מרוחקים שעבורם שירות הטיסות למרכז הארץ הוא שירות חיוני ומרכזי .
 
עכשיו זה רשמי :  אל על תטוס לאילת
שר התחבורה החליט לאמץ את המלצות רשות התעופה ולאשר לחברה לבצע לראשונה טיסות סדירות בין נתב"ג לאילת לצד חברות ארקיע וישראייר

