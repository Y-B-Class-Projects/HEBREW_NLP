ארוך טווח :  חודש שני עם גרנד סניק
בחודש השני רכב מבחן שלנו צובר 5,780 ק"מ מכובדים ורושם לזכותו אפס ביקורים במוסך .  משפחתי במשרה מלאה
החודש השני עם הרנו גרנד סניק שנמסר לנו למבחן ארוך טווח ,  מחבר אותו ישירות אל המשפחה והוא הפך להיות הרכב הראשון בבית לביצוע כל משימה מתבקשת .  החודש גמאנו עמו רק מעט יותר מ-1,700 קילומטרים ,  אך מרביתם נצברו בתחומי העיר והוא כמעט לא נח באף יום במהלך השבוע .  
עד כה ,  למרות השימוש הכבד ,  גם החודש הוא לא נזקק אף לא לביקור אחד במוסך .  הכל מתפקד בו כשורה ,  אין תקלות או ליקויים והבדיקות השבועיות שלנו לא גילו שום צריכת שמן מכיוון המנוע .  גם החודש יש לנו אליו המון תשבחות אודות השימושיות המצוינת שלו בתא הנוסעים והגמישות בהסעת כל בני המשפחה ,  קטנים וגדולים ,  בכיסאות בטיחות או בלעדיהם .
 השימוש הנרחב העיר ,  גרם לנו לא פעם להודות על כך שברכב המבחן הותקנו חיישני נסיעה לאחור .  אורכו הרב והשטחים המתים הרבים מסביבו  ( בייחוד לאחור )  עלולים היו להסב לו לא מעט צלקות על הפגושים אילולי אותם חיישנים אחוריים .  במחשבה שניה ,  היינו שמחים אם גם מלפנים היו לנו כאלה .
 נקודת החולשה העיקרית של הגרנד סניק המשיכה להטריד אותנו גם החודש וזו צריכת הדלק .  בנסיעה משולבת  ( עירוני ובינעירוני )  הגרנד סניק מציג באדיקות צריכה של כ-7.4 ק"מ לליטר וזה בהחלט לא מעט בהתחשב בשימוש הרגוע בו .  בנסיעה עירונית בלבד ,  עולה צריכת הדלק לכדי ליטר אחד לכל שישה קילומטרים וזה נעים עוד פחות .
 מוטרדים מהעניין ,  החלטנו לארגן למיניוואן הצרפתי מרתון חיסכון שבו ננסה לצרוך את המינימום האפשרי .  המבחן התחלק לשני מדדים - שיוט בינעירוני ונסיעה עירונית .  כדי להשיג את הנתון הטוב ביותר ,  לא רק שהקפדנו על כל כללי הנהיגה החסכונית ,  אלא גם רוקנו אותו מתוכנו לגמרי - הוצאנו את מושבי התינוקות ,  מתא המטען הוצאו העגלות והבינבה ובתא הנוסעים יש אדם אחד בלבד ,  הנהג .
 המבחן הבינעירוני כלל נסיעה מתחנת הדלק 'פז' בסיירים עד לבאר שבע  ( צומת הכניסה הראשית )  וחזרה אל התחנה ,  בבוקר יום שישי כשהכבישים ריקים כמעט לגמרי .  הממצאים היו כך :  בנסיעה עדינה זו ,  צרך הגרנד סניק ליטר דלק לכל 13.5 ק"מ בלבד ולמעשה השלים את נסיעה זו עם צריכה של 16 ליטרים .  נתונים אולי לא מעולים אבל טובים מאלה שמושגים בנסיעה שאינה משתדלת כל כך .  
המבחן העירוני נעשה בתנאים דומים וכלל נסיעה של 126 קילומטרים בתוך גוש דן ,  בנתיבי איילון ובפקקי היומיום שוב ,  כשאנו מקפידים על כל כללי הנהיגה החסכונית .  בתנאים אלה הציג הסניק צריכה של ליטר דלק לכל 8.1 קילומטרים ובסך הכל צרך בבדיקה זו 15.5 ליטרים .  שוב ,  לא נתון מעודד ,  אך עדיין טוב יותר מזה של הנהיגה היומיומית .
 בחודש השלישי למבחן הארוך טווח של הגרנד סניק ,  מתוכנן לו אתגר נוסף בו הוא יצטרך להוכיח עצמו מול מתחרנו הישיר ,  אז תמשיכו לעקוב אחרינו .
 
ארוך טווח :  חודש שני עם גרנד סניק
בחודש השני רכב מבחן שלנו צובר 5,780 ק"מ מכובדים ורושם לזכותו אפס ביקורים במוסך .  משפחתי במשרה מלאה

