אליס מילר שוב מנסה לגעת בשמיים
מילר ,  שנחרתה בזיכרון כאשה שסללה את דרכן של נשים לקורס טיס - היא כיום יזמת נמרצת המקימה יחד עם בעלה כפר נופש אקולוגי באזור ההימלאיה בצפון הודו .  את הרווחים היא תשקיע בפעילות ציבורית כשתשוב לישראל .  המיזם הבא :  פוליטיקה
 >  >  הרבה מים זרמו בנהר הגנגס מהיום שבו הגישה אליס מילר ,  אז עתודאית וצוערת בקורס קצינות ,  עתירה לבג"ץ בתביעה לחייב את חיל האוויר לפתוח את המבדקים לקורס טיס גם לנשים .  השנה היתה 1994 ,  ומילר ,  שסיימה לימודי אווירונאוטיקה בטכניון ,  אמנם לא צלחה את המבדקים מעולם ,  אך החלום שהתפוגג לא ריפה את ידיה .  הוא רק הדגיש שאל מול הגבות המתרוממות בספקנות ,  כדאי לעבוד קשה למען חלומות שמתגשמים .  בימים אלה חיה מילר ,  38 ,  יזמת בנשמתה ושוברת מוסכמות מולדת ,  בכפר שיווננדי שבאזור ההימלאיה בצפון הודו .  שם ,  יחד עם בעלה ההודי שאלב גאלוט ,  מומחה בעל שם עולמי בתחום הקיאקים והרפטינג ,  ובתם בת השלוש מאיה ,  היא בונה במו ידיה את החלום הבא :  כפר נופש אקולוגי המיועד לחובבי ספורט מים והרים מרחבי העולם . " תמיד רציתי מקום עם פרה ותרנגולת ",  אומרת מילר ,  שמחלקת את זמנה בין הבית בהודו לביתה בישראל ,  בקהילה האקולוגית שבקיבוץ חוקוק . " גם שאלב מחפש כבר 15 שנה פינה בלתי נגועה ,  שבה יוכל לנשום אוויר נקי ,  לשתות מי מעיין ,  לאכול בריא ,  ולעשות את כל זה בבית שישמש גם את המשפחה וגם את חובבי ספורט המים .  במשך שבע שנים חיפשנו את האדמה הזו ברחבי ההימלאיה ,  עד שבמסגרת משלחת רפטינג שבה השתתף ,  מצא שאלב את המקום הכי טהור והכי לא נגוע שהייתי בו אי פעם ,  ואמר 'בואי ,  כאן בונים' ".  בהימלאיה עם נמר נאמנה לדרכה בחיים ,  מתחילה מילר כל פרויקט מאפס .  כשהגיעו לפני שנה בדיוק לכפר הקטנטן שיווננדי ,  השוכן במרחק שש שעות נסיעה בג'יפ ארבע על ארבע מהעיר רישיקש ,  היו בארבעת הדונם שרכשו רק שתילי אורז . " לא היה כלום ",  היא מספרת . " לא מבנים ,  לא חשמל ,  לא מים זורמים .  רק נהר זורם ,  אוויר נקי וג'ונגל פעיל ".  לדבריה ,  ספרה לאחרונה במקום לא פחות מ-14 מיני פרפרים ,  ציפורים מכל הסוגים ,  דורבנים שמשרכים את דרכם באין מפריע ואיילות רבות שמקפצות מכל עבר .  ויש גם בעלי חיים נוספים באזור .  דוב שחור ,  למשל ,  כבר נצפה מצדו השני של הנהר ,  והטריטוריה שבמרכזה ניצב כפר הנופש של מילר ,  שייכת בעצם לנמר . " בהתחלה פחדנו ,  אבל אחר כך למדנו לחיות אתו ",  מספרת מילר . " הוא לא באמת מתעניין בנו ,  וכשהמקום הומה אדם הוא גם לא מתקרב ".  הסיבה הראשונה שבגללה נבחר המקום הוא כמובן הנהר .  אלקננדה הוא אחד ממקורות הגנגס .  מי הקרחונים הממלאים אותו כל השנה הופכים אותו לקר וצלול .  חופו חולי ,  דק ולבן והאשדות שלאורכו מזמנים פעילות קיאקים ורפטינג ברמות שונות ,  ממתחילים ועד מתקדמים מאוד  ( שלבים 4-5 )  .  ההרים סביב הנהר מזמנים מסלולי הליכה עוצרי נשימה .  את ההשקעה של כ-300 אלף שקל להקמת כפר הנופש תרם אביו של גאלוט ,  שהיה בעבר מפקד בכיר בצבא ההודי ומשמש כיום טייס בחברה פרטית .  הסכום ,  שנראה נמוך עד כדי גיחוך ליזמים מערביים ,  נחשב הון עתק במושגים הודיים .  3 מיליון רופי הם כסף רב מאוד בג'ונגלים של ההימלאיה .  היזמים לא מתכננים להפריע לסביבה ,  אלא להשתלב בה באופן אופטימלי . " קל להיות אקולוגי בהודו ",  אומרת מילר בעיניים נוצצות .  גגות צפחה ומרפסת לנהר ככל ההתחלות ,  גם זו של משפחת מילר-גאלוט לא היתה קלה .  במשך שלושה חודשים חיו באוהל ,  עד שהוקם מבנה קבע ראשון ,  ובמשך לא פחות מתשעה חודשים לא היו חשמל או מים זורמים בנמצא .  בינואר הם סבלו מקור מקפיא עצמות ,  במאי מהחום הכבד ובמשך חודשי המונסון נשטפו שוב ושוב בגשמים המקומיים .  מילר היתה המערבית היחידה ברדיוס של מאות קילומטרים מאתר הבנייה של ביתה ,  שנהפך מוקד עלייה לרגל למקומיים ,  שאינם נהנים משירותי בריאות באזור ,  ובאו לבקש כדור להורדת חום או תחבושת .  את הבגדים כיבסו בני המשפחה בנהר .  כל מקלחת ארכה שלוש שעות וכללה הבערת מדורה לחימום מי הנהר הקפואים .  והחיים לא דרשו שעון ,  כי הם התעוררו עם הזריחה והלכו לישון קצת אחרי השקיעה .  כל אלה נתפשים כהרפתקה מופלאה בעיני מילר . " פתאום אתה מגלה כמה מעט אתה צריך באמת ",  היא אומרת . " כשאין חשמל ,  מגלים את הכוכבים .  כשאין הסחות דעת ,  אפשר לגלות שוב את הילדים - זו שלי נהפכה למוגלי אמיתי בשנה הזו .  כשלא רצים למשרד ,  אפשר לחבוץ חמאה וגבינה וגם להשתתף בקציר ובזריעה יחד עם המקומיים . " נכון שפעמיים הרגשתי שאני צריכה לצאת מהג'ונגל לעיר ",  מודה מילר . " אז נסעתי עם מאיה לדלהי ואכלנו במקדונלד'ס .  חזרנו נורא מהר .  למרות הקשיים האובייקטיביים מדובר בחוויה משפחתית מחזקת מאוד ".  הזוג ההרפתקני לא היה לבד .  נוסף לעשר המשפחות החיות דרך קבע בכפר ,  גויסו להקמת כפר הנופש עשרות פועלים שנהפכו לחלק מהמשפחה .  בני הזוג התעקשו כי את הבקתות יבנו כמו פעם - מאבנים מקומיות ,  טיח שנעשה בעזרת חומרים טבעיים ,  תקרות עץ וגגות צפחה .  בזכות כך זכו בנאים ,  נגרים וסתתים ,  שהיו מובטלים במשך שנים  ( מכיוון שכיום גם בהודו בונים בעיקר מבטון )  ,  לפרויקט גדול ומשמח .  במקום ארכיטקט גייסו השניים את השכל הישר וגם את הפנג שווי ההודי כדי להחליט איפה בדיוק ימוקמו פתח הבית ,  החלונות וכל השאר . " לא באנו עם תוכניות מוכנות ",  אומרת מילר . " עמדנו על האדמה וחשבנו מה אנחנו רוצים .  לאנשים לוקח המון זמן לתכנן בית ,  כי קשה להבין איך הוא ייראה על הנייר .  אבל כשאתה עומד במקום עצמו ,  אתה רואה בדיוק איפה כל דבר צריך להיות ".  כיום ,  שנה בדיוק מרגע שהחלה הקמת הכפר ,  הוא עומד על תילו ,  המים הזורמים מגיעים ממעיין טבעי מקומי וששת בתי נופש הגדולים צופים כולם אל הנהר .  במקום נבנתה גם בריכת שחייה טבעית גדולה ,  שבה יוכלו המבקרים להשתעשע .  המזון בכפר הנופש יורכב כולו ממוצרים אורגניים שאותם מגדלים במקום .  ב-10 באוקטובר ייפתח רשמית כפר הנופש ,  שייקרא  " ווייט ווטר ריזורט ",  והזוג בטוח שבמהלך חודשי העונה  ( מארס-אפריל ,  ספטמבר-אוקטובר )  יפקדו אותו לא מעט יחידים ומשפחות מרחבי העולם ,  וייצרו לו תזרים מזומנים נאה .  מקור לפעילות ציבורית למרות אהבתה הרבה למקום ,  לא מתכננת מילר להישאר שם לאורך זמן .  ברגע שהמיזם יעמוד על רגליו  ( עוד כשנה להערכתה )  ,  היא מתכננת להעביר את ניהולו לידיה של חברה טובה  ( "היא עוד לא יודעת מזה ")  ולשוב עם בעלה ובתה לקהילה שאליה היא משתייכת בחוקוק . " יש הרבה מה לעשות בהודו ",  היא אומרת , " אבל המקום הזה לא שלי .  מרכז חיי ופעילותי הם בישראל ".  לא סתם היא רוצה לשוב ארצה .  לנגד עיניה של מילר עומדת מטרה ברורה - לשנות ולהשפיע ,  ולשם כך היא מתכננת להשתלב בעתיד בפעילות ציבורית ופוליטית בישראל .  מיזם כפר הנופש בהודו משתלב גם הוא בתוכנית הגדולה . " ווייט ווטר ריזורט אמור להיות מקור ההכנסה שלנו ",  היא אומרת בפשטות . " הוא יאפשר לי לקחת חלק בפעילות ציבורית מבלי לדאוג כיצד אוכל לשלם חשבונות בסוף החודש .  כשאהיה שקטה כלכלית ,  וכשמאיה תגדל קצת ,  אצא לדרך ".  כיצד ואיפה בדיוק תשתלב בפוליטיקה הישראלית היא עדיין לא יודעת ,  אבל היא מאמינה שהמקום היחיד להשפיע הוא  " המקום שבו מחולקת העוגה ",  קרי - כנסת ישראל .  לאחרונה הגיעה מילר מהודו לביקור קצר בישראל כדי להגשים חלום נוסף .  לפני שיצאה להימלאיה ,  היתה מילר שותפה בחברת הידרוס ,  שמקימה בריכות שחייה טבעיות המטוהרות בעזרת מערכות סינון ביולוגיות .  כמה בריכות פרטיות כבר הוקמו על ידי החברה בישראל ,  אך כשביקשו מילר ושותפותיה להקים בריכה ציבורית בחוקוק ,  נתקלו באיסור חד משמעי של משרד הבריאות ,  הדורש שימוש בכלור לטיהור הבריכה . " זה מדהים ",  אומרת מילר ,  שהגיעה לישראל כדי להגיש את הבג"ץ השני בחייה כנגד גזירה ציבורית עתיקה . " אנחנו נותנים לילדים שלנו לשתות מים מינרליים ומאכילים אותם ירקות אורגניים ,  ובמקביל שולחים אותם לטבול בבריכת רעל .  חיידקים נהפכים עמידים לכלור ,  כך שנדרשת רמת ריכוז שרק עולה ועולה .  מדובר בחומר לא בריא ,  בלשון המעטה - חומר שכיום פשוט אין בו צורך ".  ברחבי העולם ,  ובעיקר באירופה ,  קיימות כבר מאות בריכות שחייה ציבוריות המטוהרות בעזרת מערכות אקולוגיות .  בישראל ,  אם בגלל החלטות היסטוריות ,  חוסר מחשבה או סתם חשש לקחת אחריות ציבורית ,  עדיין שומרים בתוקף על הסטנדרט המסורתי . " בבג"ץ הזה הושקעו 150 אלף שקל ",  אומרת מילר . " לא כואב הלב על בזבוז הכסף ,  הזמן והאנרגיה רק כדי להכריח את משרד הבריאות לצעוד עם הזמן ?  ".  בינתיים בג"ץ נתן למשרד הבריאות 60 יום להגיש את תשובתו .  מה יהיה אם לא תזכו בבג"ץ  " אליס מילר 2 "?   " אני לא רואה סיבה להיכשל ,  ממש כמו שבבג"ץ הקודם לא העליתי בדעתי כישלון .  אני מאמינה שבית המשפט יבטל גם הפעם תקנה שאבד עליה הכלח ,  ויאפשר לכולנו לשנות את החוויה המוכרת של דשדוש באמבטיית כלור לשחייה במי מעיין ".  yazam@themarker.com

אליס מילר שוב מנסה לגעת בשמיים
מילר ,  שנחרתה בזיכרון כאשה שסללה את דרכן של נשים לקורס טיס - היא כיום יזמת נמרצת המקימה יחד עם בעלה כפר נופש אקולוגי באזור ההימלאיה בצפון הודו .  את הרווחים היא תשקיע בפעילות ציבורית כשתשוב לישראל .  המיזם הבא :  פוליטיקה

