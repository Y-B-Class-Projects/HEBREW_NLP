 " חייבים לעצור את הליגה עד להודעה חדשה "
 בכיר בעולם הכדורסל קורא להפסקת הליגה עד לסיום פרשת בכר ,  שצפוי להיות מושעה .  שני : " זו עלולה להיות רעידת אדמה "
 לילה קשה עבר אמש  ( שני )  על הכדורסל הישראלי עם מעצרו של השופט הבינלאומי סמי בכר בחשד להעלמות מס ומעורבות בפרשת מוני פנאן .  בכר נעצר לאחר שנלקח לחקירה ברשות המסים בשעות אחר הצהריים ,  במהלכה הודה בהעלמות מס בסכומים שמעורכים בכמה מאות אלפי שקלים .  בכר נעצר ,  ושוחרר בערבות כוללת של 550 אלף שקל ,  מתוכם 50 אלף שקל במזומן .  לאחר מכן חזר בכר לביתו בגבעתיים ,  שם סירב להגיב לפרשה .
 פרקליטו ,  עו"ד דוד פורר ,  אמר הבוקר לגלי צה"ל : " הוא שוחרר תוך התייצבות לחקירה כשיידרש .  חשוב לציין כי החקירה שמתנהלת נגד בכר אינה משטרתית ,  אלא על ידי מס הכנסה .  לא היה לו שום קשר לבנק של פנאן ,  הוא לא השקיע שם אגורה .  לגבי הכסף שהוא הפקיד ביוון ,  עולות שאלות של ניכוי כפול ,  אבל יש הבדל בין דיווח כוזב לבין אי מסירת דיווח .  המקרה של בכר לא מתלבש על המודל של פנאן ,  כיוון שניתן לבדוק שכל הכסף המדובר עדיין נמצא בחשבונות בחו"ל ". 
אחרי שאמש עוד סירבו באיגוד הכדורסל ובאיגוד השופטים לפעול כנגד בכר ,  הבוקר כבר חלה התפתחות בנושא .  יו"ר איגוד השופטים ,  ראובן וירובניק ,  פנה ליועץ המשפטי של איגוד הכדורסל ,  עו"ד שוקי קרמר ,  וביקש ממנו חוות דעת משפטית בנוגע למעמדו הנוכחי של בכר כשופט .  וירובניק ימתין לתשובתו של קרמר ,  שעשויה להכריע אם בכר יושעה משיפוט עד אשר תוכח חפותו .
" חובה לעצור את הליגה עד שהמשטרה לא תודיע שסמי בכר לא קשור לפעילות הבנק של מוני פנאן בצורה מפורשת ",  אמר הבוקר בכיר בעולם הכדורסל , " בעבר הועברו למשטרה קלטות מחשידות שמתעדות כביכול שופט שמתעניין בהשקעה בסכומים גדולים ,  וכעת נעצר שופט כדורסל פעיל בחשד להעלמות מס .  צירוף המקרים הזה הוא גדול מדי ,  ועד שהמשטרה לא תגיד כי אין קשר בין בכר לפרשת פנאן ,  אי אפשר להמשיך .  בכר שפט ביותר מדי משחקי אליפות של מכבי תל אביב בשנים האחרונות כדי שנוכל להעלים עין ,  אני מאוד מקווה שבאיגוד ובמנהלת יעשו בחוכמה ". 
באיגוד הכדורסל לא מתכוונים להישמע לקריאות הציבוריות הקוראות להפסיק את הליגה .  לפי התכנון ,  שיבוץ השופטים למשחקי רבע גמר גביע המדינה ייצא מחר ,  וכבר הערב ינהלו מספר שופטים את מחזור הליגה הלאומית . " לא נשלח 450 שופטים לפוליגרף ",  מיהר שי שני להדוף את הטענות בגלי צה"ל , " גם ברגעים הקשים האלה לא צריך להיסחף אחר האווירה הציבורית ,  כאילו הכל מושחת וכולם מוכרים משחקים .  גם בכר וגם פרקליטו אומרים בצורה ברורה שלא השקיעו בבנק של פנאן ".  
" היה לילה מאוד לא נעים ",  הודה שני , " עדיין לא שוחחתי אישית עם בכר .  מבחינתנו ,  כל עבירה היא עבירה ,  אבל מה שהטריד אותנו זה האם יש חשד או חקירה שקושרת את בכר למשהו לא תקין כאן בארץ .  כרגע מסתמן שמדובר רק בעבירות מס ,  ואני מקווה שחפותו תצא בכל מקרה .  ברמה התקנונית ,  הדברים ברורים ,  עובד בעל תפקיד שיש נגדו עבירה פלילית ,  לא יכול לשמש כעובד באיגוד הכדורסל .  חשוב לזכור שבשלב זה אין הרשעה נגדו ,  אך אני הייתי מצפה שסמי ישעה את עצמו .  אני לא רואה אותו שופט מעליו כזאת עננה ". 
לגבי הקשר בין שופטים לגבי פרשת הבנק של פנאן הוסיף שני : " אם אכן יתגלה שהיה קשר עסקי כזה או אחר ,  זו רעידת אדמה בכדורסל .  אני נוטה להאמין לבכר ,  אני מאוד מקווה ורוצה להאמין שהחקירה הזאת נוגעת לדברים שאינם נוגעים בכדורסל הישראלי "
 מנהלת הליגה מסרה את תגובתה לפרשה : " מנהלת הליגה מצרה על הפרשה ,  אבל אין בכוחה ובסמכותה לטפל בכל נושא השופטים ,  הן במישור המקצועי והן במישור האישי .  יתרה מכך ,  במכתב ששלח יו"ר איגוד הכדורסל למנהלת ב-25 באוקטובר נכתב בין השאר כי 'למנהלת אין סמכות לחקור נושאים הקשורים לשופטים ואו הסכמי שחקנים ואו הסכמי מאמנים או כל נושא הקשור לתקנון המשמעת באיגוד הכדורסל .  הסמכות הבלעדית לכך מצויה בידי היועץ המשפטי לאיגוד והוא פועל בעניין על פי התקנון בצורה דיסקרטית ועניינית .
" המנהלת עשתה בעבר ניסיונות רבים ומשמעותיים לצרף את שופטי ליגת העל תחת קורתה של המנהלת ולהופכם למקצוענים ,  כפי שנהוג במספר מדינות כדורסל באירופה בהן ספרד ואיטליה ,  אבל כל הפניות והניסיונות האלו נדחו על ידי איגוד הכדורסל .
" כאמור ,  למנהלת אין כל סמכות לטפל או לחקור את נושא השופטים ,  אבל למרות זאת ,  המנהלת תעמיד לרשות איגוד הכדורסל כל כלי אפשרי ותשמח להיענות לכל בקשה ,  שתוכל להביא לטוהר מידות בענף בכלל ובליגת העל בפרט .  המנהלת קוראת לכל הגורמים לטפל בבעיה מהשורש ".  

" חייבים לעצור את הליגה עד להודעה חדשה "
 בכיר בעולם הכדורסל קורא להפסקת הליגה עד לסיום פרשת בכר ,  שצפוי להיות מושעה .  שני : " זו עלולה להיות רעידת אדמה "
 
