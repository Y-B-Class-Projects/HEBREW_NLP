שיקום באמצעות נערת ליווי ? 
גבר בן 31 שנפגע בתאונת דרכים סובל בעקבותיה מכשל בתפקוד המיני .  האם מימון שירותי ליווי נחשבים לפיצוי הולם לשיקום ? 
מספר הנפגעים בארץ מתאונות דרכים מגיע לכדי 30 אלף בשנה ועולה על מספר הנפגעים מכל גורם אחר ,  כולל פיגועי טרור ,  מלחמות ועוד גורמים רבים אחרים .  רבים מהם צפויים לעבור שנים ארוכות של שיקום בטרם יוכלו לחזור לתפקד בצורה סבירה ,  אם בכלל .
 חלק מהתאונות גורמות לנפגעים לפגיעות אורטופדיות ,  נוירולוגיות או נפשיות אשר גוררות ,  במקרים מסויימים ,  פגיעה אורולוגית עקיפה המתבטאת בהפרעות בתפקוד המיני .  משמעות הפציעה בפועל היא ,  כי הנפגע/ת מתקשה לקיים יחסי מין ,  ואף נמנע/ת מיצירת קשרים אינטימיים .  האם בית המשפט יפסוק פיצוים לנפגע המבקש להסתייע בנערות ליווי ? 
המדובר בבחור בן 31 ,  שנפצע בתאונת דרכים בעקבותיה נותרה בו נכות הבאה לידי ביטוי גם בהפרעות בתחום המיני על-רקע נפשי וקושי להגיע לזקפה .  ביהמ"ש העליון הפך את פסק דינה של השופטת ד"ר דרורה פלפל מבית המשפט המחוזי בתל אביב ,  לפיו לאור היזקקות של התובע לשירותי ליווי פעם בשבוע ,  יש לפצותו בסך של 150 אלף שקלים .  
לצערו של התובע ,  כאמור ,  בית המשפט דחה את הטענות להיזקקות לנערות ליווי כתוצאה מאין האונות בה לקה ופסק כי יש להבדיל בין העלות של טיפול רפואי או תרופות בתחום המיני ,  לו עשוי להיזקק הנפגע ובגינם הוא יפוצה  ( כגון :  ויאגרה ודומיו ,  טיפולים רפואיים או סרוגייט במסגרת רפואית מוכרת )  לבין תשלום לנערות ליווי .  תשלום כזה ,  קובע בית המשפט ,  איננו בגדר טיפול רפואי או הוצאות רפואיות שנכללות תחת הגדרת  " שיקום "  ועל כן , " אין להכיר בשימוש בשירותיה של זונה כ'פיצוי' לניזוק ". 
הגדיל השופט וכתב כי , " התרופה והפגישה עם הפסיכולוג תכליתן ריפוי או שיקום ",  כך שפגישה  " עם זונה אינו מפצה על אובדן מכלול רבדיה האפשריים של מערכת יחסים זוגית ". 
מאחר ומדובר בסוגיה רגישה ,  הרי שהשופט ריבלין לא חסך מילותיו וכתב שאישור למימון יחסי מין עם נערת ליווי ,  פוגע אף בערך המקודש של השוויון .  לדבריו , " טלו שני נפגעים שיכולתם ליהנות מקיום יחסי-מין נפגעה באורח זהה .  האחד חפץ לפנות למכון ליווי .  האחר אינו רואה בדרך זו פתרון הולם .  את צערו על אובדנו הוא מבקש להיטיב בדרכים אחרות - אולי טיול בכדור-פורח ,  אולי רכישת מנוי לתיאטרון או למשחקי כדוררגל ,  אולי בדרך אחרת שבה יבחר במהלך חייו .  האם ראוי שהראשון יקבל פיצוי גבוה מן האחר ?  ".  
בית המשפט אינו עיוור למציאות העגומה בה תעשיית הזנות מזינה את הסחר בנשים ,  תוך שלילת זכויותיהן הבסיסיות וניצול גופן ונפשן ועל כן ,  הפסיקה מבטאת את עמדתו כי אין לעודד פנייה למכוני ליווי .
 חרף האמור ,  לנוכח דעת השופט ברק שהיא מעין דעת מיעוט ,  ההכרעה לא תמה .  בפסק הדין המדובר ,  נקבע שעובדתית לא הוכח הצורך בנערות ליווי ,  ובשפת פסק הדין  " לא עלה בידי המערער להוכיח כנדרש ..  .  את ההכרח בהיזקקות לשירותי ליווי ",  ואת הטעם העקרוני לפיו אין להכיר בעלות של שירותי ליווי כנזק בר פיצוי השאיר השופט ברק לזמן אחר ,  ולכן נותר פתח למעשה .
 נפגע שנותר עם צלקות בפניו אשר מונעות ממנו למצוא פרטנר לחיים ,  או לחיי מין ,  יכול לעשות שימוש בפתח שהותיר השופט ברק ולבקש מבית המשפט פיצויים בשל החזר שרותי ליווי .  גם בלי לקרא לילד בשמו ,  בתי המשפט מתייחסים ברצינות לטענות האלה ופוסקים ביד רחבה ,  בעיקר אם מדובר ברווק או ברווקה .  
לצורך כך ,  בית המשפט בוחן לעומק את מראה הצלקת המכערת והשפעתה .  מתברר שבדרך כלל ,  כאשר הצלקת מכערת במיוחד ,  ייפסק פיצוי בגובה של מאות אלפי ואף מיליוני שקלים ,  גם אם לא מדובר במיס עולם לשעבר או בחתיך הורס .
 בכל ,  מקרה ,  לאלו מבין הנפגעים אשר נותרו עם נכות שפגעה בכישוריהם לנהל חיי מין תקינים ,  הרי שבית המשפט אישר לתובע שהוכיח כן להסתייע בשירותים של סרוגייט .  זהו טיפול מיני מעשי עם בן/בת זוג חלופי ,  כשתפקיד הסרוגייט יכול להתבצע על ידי אשה או גבר .  
יש מספר סיבות לכך שמטפלים יוזמים ייעוץ של סרוגייט .  כך למשל ,  בפסק דין נקבע כי התובע הביע את רצונו לקיים יחסי מין ויש לאפשר לו זאת .  לאור מוגבלותו המוטורית הקשה ,  פסקה השופטת ,  כי  " יש לספק לו את שירותי המין באמצעות סרוגייט מיומנת ,  אשר עלותה לפי חוות דעת ..  .  היא בסך 300 שקלים לכל טיפול ".  כמובן שיש הכרח להוכיח לבית המשפט את הכשל התפקודי שאילו לא כן ,  לא יאושר הדבר .
 סעו בזהירות ..  .
  *  הכותב הוא עו"ד מומחה לדיני נזיקין ,  תעבורה ורשלנות רפואית

שיקום באמצעות נערת ליווי ? 
גבר בן 31 שנפגע בתאונת דרכים סובל בעקבותיה מכשל בתפקוד המיני .  האם מימון שירותי ליווי נחשבים לפיצוי הולם לשיקום ? 

