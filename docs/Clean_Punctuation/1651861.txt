מסתמן :  פשרה בסוגיית חוק בנק ישראל
ראש הממשלה כינס בשעה האחרונה את הנגיד פישר ,  שר האוצר שטייניץ ,  יו"ר ועדת הכספים גפני ויו"ר ההסתדרות עיני .  על פי ההצעה הממונה על השכר באוצר יפקח אך לבנק תישמר זכות העירעור
מסתמנת פשרה במחלוקת על חקיקת חוק בנק ישראל לפיה ,  הממונה על השכר באוצר יפקח על הסכמי השכר בבנק המרכזי ,  ואולם ,  לבנק המרכזי תינתן אפשרות ערעור לראש הממשלה על החלטות הממונה על השכר .  
הצעה זו גובשה אחר הצהריים בלשכת ראש הממשלה בהשתתפות בנימין נתניהו ,  שר האוצר יובל שטייניץ ,  נגיד בנק ישראל פרופ' סטנלי פישר ,  יו"ר ועדת הכספים ,  משה גפני ,  יו"ר ההסתדרות עופר עיני ונוספים .  הצעת הפשרה הזו הועלתה על ידי יו"ר ההסתדרות עיני .  
סעיף אחר שמסתמן קובע כי תקציב בנק ישראל יוצג בוועדת הכספים בתוך 14 יום לאחר שייקבע על ידי המועצה המנהלית של בנק ישראל ,  בטרם יאושר התקציב על ידי המועצה המנהלית של בנק ישראל .  אולם ,  הוועדה לא תוסמך לאשרו כפי שדרשו חלק מחברי הכנסת .  הצעה זו גובשה על ידי מנכ"ל משרד ראש הממשלה ,  אייל גבאי .  
מוקדם יותר היום נדחתה ההצבעה בוועדת הכספים על הצעת חוק בנק ישראל בשל חילוקי דעות קשים בין יו"ר הוועדה ח"כ משה גפני  ( יהדות התורה )  ומשרד האוצר לבין בנק ישראל .  
גפני והאוצר מבקשים לחייב בחוק את הבנק המרכזי להגיש לאישור ועדת הכספים את תקציבו השנתי ,  בדומה לחובה המוטלת על מבקר המדינה והרשות לני"ע .  נגיד בנק ישראל פרופ' סטנלי פישר מתנגד לכך בחריפות .  
פישר פנה אל גפני וביקש ממנו שלא לאפשר את העלאת הסעיף .  בהתייעצות פנימית שכינס גפני בלשכתו בהשתתפות :  פישר ,  ח"כ חיים אורון  ( מרצ )  ,  ומרכז הקואליציה בוועדת הכספים ח"כ ציון פיניאן  ( ליכוד )  ,  הוזעק מנכ"ל משרד רה"מ אייל גבאי .  בעקבות חילוקי הדעות דחה גפני את תחילת ההצבעות .  
חילוקי דעות נוספים קיימים בסוגייה מה יקרה אם רה"מ - המוסמך האחרון לפסוק בתוך 60 יום בחילוקי דעות שבין האוצר לבנק ישראל - לא יעשה זאת בפרק זמן זה .  
אורון הציע לחייב בחוק את רה"מ לקבל הכרעה בתוך 60 יום .  הוועדה צפויה לאשר הערב את הצעת החוק לקראת העלאתה בשבוע הבא להצבעה בקריאה השנייה והשלישית .  בעקבות הדחייה כינס ראש הממשלה את יובל שטייניץ ,  משה גפני ,  סטנלי פישר ,  עופר עיני ,  וציון פיניאן .  

מסתמן :  פשרה בסוגיית חוק בנק ישראל
ראש הממשלה כינס בשעה האחרונה את הנגיד פישר ,  שר האוצר שטייניץ ,  יו"ר ועדת הכספים גפני ויו"ר ההסתדרות עיני .  על פי ההצעה הממונה על השכר באוצר יפקח אך לבנק תישמר זכות העירעור

