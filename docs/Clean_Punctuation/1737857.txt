'העדה החרדית' תאבק בהכרה בגיורי צה"ל
'העדה החרדית' מתכוונת לפתוח בצעדי מחאה נגד ההכרה בגיורים בצה"ל .  העדה נוטה להימנע מהתערבות בענייני דת ומדינה .  הפעם האחרונה בה נקטה עמדה בנושא הייתה ב-1972
בפעם הראשונה מזה קרוב ל-40 שנה תצטרף 'העדה החרדית' למאבק הקשור ליחסי דת ומדינה .  לאחר החג תצטרף 'העדה החרדית' למאבק בהכרה בגיורי צה"ל על ידי הרבנות הראשית לישראל ,  כך אישר אתמול  ( רביעי )  אחד מבני ביתו של הרב משה שטרנבוך ,  ממנהיגי העדה החרדית .  מדובר בצעד תקדימי שכן הקהילה החרדית האנטי ציונית נמנעת מזה עשרות שנים מלהתערב במאבקי דת ומדינה כחלק מהסירוב העקרוני שלה להכיר במדינת ישראל .  
הרב משה שטרנבוך מכהן כאב בית הדין של 'העדה החרדית' ,  ונחשב לגורם הרבני השני בחשיבותו בתוך הגוף האנטי ציוני .  בימים האחרונים נשא שטרנבוך דרשה בה תקף קשות את החלטת הרב הראשי לישראל ,  הרב שלמה עמאר ,  להכיר בגיורי צה"ל .  
גורמים המקורבים לשטרנבוך ספרו לוואלה !  חדשות כי מיד לאחר החג יכנס הרב את בית הדין של 'העדה החרדית' בכדי להחליט על מספר צעדי מחאה גדולים נגד ההכרה בגיורים הצה"ליים .  בין היתר מתכננים ב'עדה החרדית' לגייס לעניין רבנים מחוץ לחוגים המצומצמים של קהילתם .  בני ביתו של שטרנבוך אמרו כי  " דווקא מתוך תחושה של אחריות לעם ישראל ומתוך התנגדות למדינה בכוונתנו להילחם בכך שרבנים מנסים להפוך גוים ליהודים ". 
הפעם האחרונה בה התערבה 'העדה החרדית' בענייני דת ומדינה הייתה בשנת 1972 .  באותה שנה התיר הרב שלמה גורן ,  לימים הרב הראשי לישראל ,  לאח ואחות להינשא לבחירי ליבם ,  אף שבית דין רבני קבע כי הם ממזרים וכי אסור עליהם להתחתן עם יהודים .  בצעד תקדימי הצטרפה אז 'העדה החרדית' לשורת צעדי המחאה נגד פסיקתו של גורן יחד עם כלל הציבור החרדי בישראל .  בדרשתו השבוע ציין שטרנבוך כי פרשת ההכרה בגיורי צה"ל  " חמורה יותר מפרשת גורן ". 
בכך תצטרף 'העדה החרדית' למאבק שהורכז לראשונה על ידי השבועון החרדי 'יתד נאמן' שפרסם לאחרונה כי רבנים ודיינים בכירים מתחו ביקורת חריפה על כוונת הרב הראשי הספרדי שלמה עמאר להכיר בגיורי צה"ל .  בכתבה שכותרתה  " פרצה בשמירת ייחוס וטהרת כרם בית ישראל "  טען כתב העיתון יחיאל סבר כי רבנים ודיינים יצאו  " במחאה גלויה ונמרצת בעקבות הצהרת הרב הראשי הספרדי ". 

'העדה החרדית' תאבק בהכרה בגיורי צה"ל
'העדה החרדית' מתכוונת לפתוח בצעדי מחאה נגד ההכרה בגיורים בצה"ל .  העדה נוטה להימנע מהתערבות בענייני דת ומדינה .  הפעם האחרונה בה נקטה עמדה בנושא הייתה ב-1972

