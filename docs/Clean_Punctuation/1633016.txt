זעם בדרום : " ניתן היה למנוע את התאונה "
 שני צעירים וקשישה נהרגו בתאונה בין שני כלי רכב פרטיים ,  סמוך לקיבוץ עלומים .  ראש מועצת אשכול חיים ילין לוואלה !  חדשות : " כבר שנתיים אני מתריע על הכביש .  הבטיחו לנו להרחיבו לארבעה מסלולים "
  ( צילום :  שי מכלוף עריכת וידיאו :  גדי וינסטוק ) 
הקטל בכבישים ממשיך לגבות קורבנות :  שלושה בני אדם נהרגו ועוד שישה נפצעו הבוקר  ( ראשון )  בתאונת דרכים חזיתית בין שני כלי רכב פרטיים סמוך לקיבוץ עלומים שבצפון-מערב נגב .  זכי הלר ,  הדובר המבצעי של מד"א ,  מסר לוואלה !  חדשות כי צוות מד"א הוזעק למקום ,  ושני מסוקים של חיל האוויר סייעו בפינוי הפצועים .  
מחקירת המשטרה עולה כי רכב בו נסעו צעירים סטה מנתיבו והתנגש חזיתית בצד המכונית שנסעה בנתיב הנגדי .  אחד הפצועים שאושפז בבית החולים סורוקה סיפר שהוא ראה את הרכב מנסה לעקוף משאית לפני ההתנגשות .  עדות ראייה אחרת הנבחנת כעת ע"י המשטרה טוענת כי הנהג איבד שליטה ברכב לאחר שעלה על חפץ שהונח על הכביש וכתוצאה מכך התנגש ברכב שנסע בנתיב הנגדי .  ברכב הפוגע נהרגו שני חיילים :  מאור כהן-קדוש מראשון לציון וקרן שטרית מאילת ,  שניהם בני 20 .  הודעה נמסרה למשפחותיהם .  בקרב הנוכחים איתם ברכב ,  נוסע אחד נפצע אנוש ,  אחד בינוני ואחד קל .  ברכב השני נהרגה הנהגת ,  אילנה בקר ,  בת 72 מקיבוץ אורים .  שני נוסעים אחרים נפצעו ,  אחד בינוני והשני קל .
 עדי ראייה שהגיעו למקום התאונה הקטלנית סיפרו כי  " המקום נראה כמו זירת פיגוע ".  אלי ,  תושב קיבוץ עלומים שסייע לחלץ את הנפגעים ,  אמר לוואלה !  חדשות כי  " זה פשוט נורא ,  האנשים שם היו מרוחים ,  אי אפשר היה לזהות מי יושב באיזה רכב .  אפשר לראות שאחד מכלי הרכב סטה מנתיבו והתנגש במכונית שבאה ממול .  הכביש הזה הוא מאוד מסוכן והתאונה הזאת רק מדגישה את זה ".  ארמונד וקנין ,  כבאי שהגיע למקום סיפר כי  " אני כבר 30 שנה בכיבוי אש וזו התאונה הקשה ביותר שראיתי עד היום ". 
בשנים האחרונות חוזרים ומתריעים במועצה האזורית אשכול כי תשתית כביש 232 בו אירעה התאונה ,  נמצאת במצב גרוע ,  ואף דרשו משר התחבורה להרחיבו לארבעה מסלולים . " אני מתריע על הכביש לפחות שנתיים ",  אמר ראש המועצה חיים ילין לוואלה !  חדשות . " זה עורק תחבורה ראשי ואסטרטגי ,  ועוברים בשני מסלולים גם כלי רכב כבדים של צה"ל ,  גם כלי רכב חקלאיים וכל זאת לצד כלי רכב פרטיים .  הכביש הנוכחי לא יכול להכיל את כל הרכבים הללו .  הדבר הזה ידוע גם למע"צ וגם למשרד התחבורה ". 
ילין הוסיף ,  כי  " בעבר כבר קיבלנו הבטחות שהכביש יהפוך להיות עם ארבעה מסלולים כדי להכיל את נפח התנועה שבו ,  אבל אנחנו ממשיכים להתמודד עם הסכנות שבו .  את התאונה היום אפשר היה למנוע .  זה כביש לא תקני ,  היציאות ממנו והכניסות אליו אינן תקניות ועד היום נמנעו תאונות רק בגלל שאנשים כבר למדו להכיר את הכביש ". 
במקביל לתאונה בדרום ,  נהרג הולך רגל בשנות ה-40 לחייו מפגיעת רכבת בין מחלף גנות לקיבוץ גלויות .  לצוות מד"א שהגיע למקום לא נותר אלא לקבוע את מותו .  כתוצאה מהתאונה ,  צפויים שיבושים בתנועת הרכבות .  
בנוסף ,  גבר כבן 55 נהרג ,  לאחר שנמחץ בין שתי משאיות ליד הרחוב גליס בפתח תקווה .  צוות מד"א שהגיע למקום פינה את הגבר' תוך כדי ביצוע פעולות החייאה' לבית החולים בלינסון שבעיר ,  שם מת מפצעיו .
 מוקדם יותר נהרג אדם אחד ועוד 14 נפצעו בתאונת דרכים סמוך ליישוב מדרך עוז שבעמק יזרעאל .  צוותי כיבוי אש מיקנעם ועפולה חילצו חלק מהפצועים שהיו לכודים בתוך הרכב .  התאונה אירעה בין שלושה כלי רכב :  מיניבוס ושתי מכוניות פרטיות סמוך לצומת היישוב מדרך עוז .  כתוצאה מהתאונה ,  שלושה בני אדם נפצעו באורח בינוני ,  ו-11 נוספים נפצעו באורח קל .  אמבולנסים של מגן דוד אדום פינו את הנפגעים לבתי החולים העמק בעפולה ורמב"ם בחיפה .
 במהלך הלילה נהרג הולך רגל בן 33 תושב חיפה מפגיעת רכב בצומת דולפין שליד התחנה המרכזית הישנה בעיר .  מהמשטרה נמסר כי הולך הרגל חצה את הכביש במקום בריצה ,  שלא במעבר חציה ,  ונדרס על ידי רכב שנסע מכיוון חיפה לכיוון הקריות .  הוא פונה במצב אנוש לבית החולים רמב"ם ומת מפצעיו זמן קצר אחר כך .  זהותו טרם הותרה לפרסום .
 בנוסף ,  אדם אחד נפצע באורח קשה ,  אדם נוסף נפצע באורח בינוני ושישה נוספים באורח קל בתאונת דרכים שאירעה הבוקר בין טרקטור לרכב פרטי בכביש הבקעה סמוך ליישוב גילגל .  הפצועים פונו על ידי אמבולנסים של מגן דוד אדום לבית החולים .
 אמש נהרגו שני בני אדם ,  לאחר שמכוניתם התנגשה בעמוד בגשר פז ,  במבואות המזרחיים של חיפה ,  סמוך למקום מפעל  " הזרע "  לשעבר .  ההרוגים הם אלכס בובן ,  בן 25 ,  וסאלי ליאב ,  בת 19 .  שניהם תושבי בחיפה .  רכבם סטה מהנתיב מסיבה לא ברורה .  צוות כיבוי אש מחיפה שהוזעק למקום פעל במשך שעה וחצי לחלץ את גופות השניים שהיו לכודות בכלי הרכב .  המשטרה בודקת כעת את נסיבות התאונה הקשה .
 כמו כן ,  13 בני אדם נפצעו אמש בתאונת דרכים חזיתית בין שני כלי רכב פרטיים שאירעה בכביש 444 ליד שוהם .  ארבעה מהפצועים פונו במצב קשה ומצבם של תשעת הנפגעים הנוספים מוגדר כקל-בינוני .  בין הפצועים ישנם שני ילדים .
 עדכון ראשון :  11:20 .
 
זעם בדרום : " ניתן היה למנוע את התאונה "
 שני צעירים וקשישה נהרגו בתאונה בין שני כלי רכב פרטיים ,  סמוך לקיבוץ עלומים .  ראש מועצת אשכול חיים ילין לוואלה !  חדשות : " כבר שנתיים אני מתריע על הכביש .  הבטיחו לנו להרחיבו לארבעה מסלולים "
 
