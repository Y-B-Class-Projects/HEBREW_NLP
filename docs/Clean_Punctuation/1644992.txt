עוד שפריץ ממטף הכיבוי
מקררים את השוק
 >  >  המפקח על הבנקים רוני חזקיהו ונגיד בנק ישראל פרופ' סטנלי פישר מחזיקים בידיהם בשנה האחרונה מטפי כיבוי אש ,  ובכל פעם שהם מזהים שהלהבות בשוק הנדל"ן הרותח מגיעות גבוה מדי הם נותנים שפריץ מהמטף .  מדיניות הריבית הנמוכה שמוביל פישר ,  היא הרי אחת הסיבות לכך שהשוק נמצא ברתיחה .  השבוע הם עשו זאת בפעם השלישית השנה .  הפעם כוון מטף הכיבוי לעבר מימון קבוצות הרכישה - הטרנד הכי חם בענף הכי לוהט של השנה האחרונה .  קבוצות הרכישה הן התארגנות של משקיעים שנוטלים יחדיו הלוואה לצורך פרויקט בנייה .  לעיתים ,  מדובר בקבלן שעובד במתכונת של קבוצות רכישה ,  ולפעמים ביזמות מקומית של כמה אנשים ,  שאין להם רקע או ניסיון קודם .  הפיתוי לבנות באמצעות קבוצת רכישה הוא גדול ,  הן משום שהרווח היזמי נשאר בידי אנשי הקבוצה  ( וחוסך להם עלויות מסוימות )  והן משום שריבית המשכנתאות נמצאת בשפל היסטורי ומאיצה במשקיעים רבים לנצל זאת .  הבנקים הולכים כמובן שבי אחר הטרנד הזה ומעניקים הלוואות נדיבות לקבוצות הרכישה ,  ואת זה מעוניין חזקיהו לקרר .  חזקיהו לא אוסר על הבנקים לממן קבוצות רכישה ,  אבל הוא רומז להם בדרך שאין ברורה ממנה ,  שהעסק מתחמם יותר מדי ומתחיל להיות מסוכן .  הטכניקה שלו היא לבקש מהבנקים להקצות הון גדול יותר כאשר הם ממנים קבוצות רכישה .  הון הוא מצרך יקר ואם נדרש הרבה ממנו כדי לממן קבוצות רכישה ,  הרי שהעלויות שלו יגולגלו על קבוצת הרכישה ,  וכך עשויות להיפלט מהשוק קבוצות רכישה שלא יוכלו לשאת בעלויות האלו .  במקרים קודמים דאג בנק ישראל לקרר מעט את שוק הנדל"ן כאשר הנגיד הודיע על העלאת הריבית האחרונה בינואר בשיעור של 0.25% ,  ולפני חודשים מספר כשראשי הבנק המרכזי הודיעו לבנקים המסחריים ששיעור הלוואות המשכנתא בריבית פריים שהם מעניקים ללקוחות גבוה מדי .  בשני המקרים מדובר בניסיון לצמצם את תופעות הלוואי של המדיניות המוניטרית המרחיבה שבה נוקט פישר ,  כמו יתר הנגידים בעולם ,  שנועדה לאושש את הכלכלות מהמשבר הפיננסי הגלובלי .  הניסיון האמריקאי העגום לימד את העולם כולו כמה כבד יכול להיות המחיר של ריבית נמוכה לאורך זמן ואיזו השפעה עצומה יש לו על טיפוח בועות נכסים .  לבנק ישראל ולפיקוח על הבנקים יש היסטוריה ארוכה של ניסיונות לקרר את שוק הנדל"ן בתקופות רתיחה .  כך היה גם באמצע שנות ה-90' ,  כשבנק ישראל דרש מהבנקים לבצע הפרשות מיוחדות לחובות מסופקים במקרה שמשקל האשראי הניתן לענף מסוים עולה על 20% מתיק האשראי הכללי .  זו היתה הוראה שכוונה ישירות לשוק הנדל"ן ,  שהגיע אז לרתיחה .  גם במקרה ההוא ,  דרך הטיפול לא היתה לאסור מתן אשראי לנדל"ן ,  אלא להפוך אותו לפחות כדאי ויותר יקר מבחינת הבנקים .  אין רמז עבה מזה במערכת היחסים שבין הפיקוח לבין הבנקים .  הצורך בקירור ענף הנדל"ן נובע הן מהדאגה שהוא מעורר בבנק ישראל על רקע הלקחים שהופקו מהמשבר הפיננסי הגלובלי ,  והן מהעובדה ששליש מהמשברים של מערכות הבנקאות בהיסטוריה מקורם במימון ענף הנדל"ן .  מדובר בענף שנשען על רמות מינוף גבוהות מאוד ועל תנודתיות במחירי הנכסים - מתכון בדוק ליצירת סיכונים גבוהים למלווים .  מהפעילות של בנק ישראל עד כה ניתן להתרשם שחזקיהו ופישר עוקבים אחר שוק הנדל"ן ,  ומנסים לשלוט בגובה הלהבות שלו ,  מבלי ליצור משבר או פאניקה .  כדי למנוע מצב שבו תוזעק לשוק משאית כיבוי אש בשאון סירנות מייללות ,  הם מעדיפים בשלב הזה לעבוד עם מטף קטן ולהשפריץ בכל פעם קצת .
 
עוד שפריץ ממטף הכיבוי
מקררים את השוק

