משה פרץ ,  רונה קינן ואביתר בנאי בין הזוכים בפרס אקו"ם
האגודה לשמירת זכויות היוצרים הכריזה על הזוכים בפרסי המוזיקה פופולרית ל-2010 ונתנה עוד חותמת להצלחת המוזיקה הים תיכונית .  זוכים נוספים :  עידן רייכל ,  עילי בוטנר וגבריאל בלחסן
אקו"ם ,  האגודה לשמירת זכויות היוצרים בישראל ,  הכריזה על הזוכים בפרסי המוזיקה פופולרית לשנת 2010 .  הפרסים מוענקים בקטגוריות המוקדשות לפזמונאות ,  הלחנה ,  עיבוד ,  תגלית השנה ,  שיר השנה ופרסים לעידוד פרסום היצירה עבור יצירות שטרם ראו אור .  הפרסים מוענקים על ידי חבר שופטים שכלל השנה את דנה ברגר ,  דודי לוי ,  יאיר ניצני ,  יוני רועה ויורם רותם .  הפרסים יוענקו בטקס עצמו שייערך ב-24 במרץ בבית ציוני אמריקה בתל אביב .  
בפרס הישג השנה לפזמונאית זכתה רונה קינן על  " שירים ליואל ",  אלבומה השלישי שהוקדש כולו לאביה ,  עמוס קינן ,  שהלך לעולמו לפני מספר חודשים . " הטקסטים של שירי האלבום עומדים ברמה של שירה וכדרכה של שירה טובה באמת ,  היא אמנם מורכבת אבל גם בהירה ",  כתבו השופטים על קינן ,  שזכתה בפרס בגובה 10,000 שקלים על הישגה . 
" אני שמחה וגאה לקבל את הפרס השנה ,  במיוחד בהקשר של 'שירים ליואל' ",  אמרה קינן לוואלה !  תרבות . " האלבום הזה משמעותי מאוד עבורי ונעים לגלות שהוא משמעותי גם עבור אנשים אחרים ". 
בפרס מלחין השנה של אקו"ם זכה אביתר בנאי ,  על הלחנים באלבומו האחרון  " לילה כיום יאיר ".   " המנגינות של אביתר מלוות אותנו כבר שנים .  השנה הן היו כמו פס קול של געגוע ,  אמת וכמיהה פנימה ,  התבוננות נפש ,  חקר החיים ,  כאב ותהייה ,  פליאה והשלמה ",  נימקו השופטים את בחירתם ,  שהופכת את ההישג הענק של בנאי השנה במצעדי הרדיו ובמכירות  ( לאחרונה הגיע אלבומו למעמד אלבום פלטינה )  לגדול במיוחד . " זה מאוד מרגש ,  זו שמחה גדולה בשבילי ",  אמר בנאי לוואלה !  תרבות על הפרס ,  שגובהו 10,000 שקלים , " קטנתי מכל החסדים ". 
פרסי אקו"ם השנה ידעו לפרגן גם למוזיקה הים תיכונית ,  ש-2009 הוכיחה שלא ניתן להתעלם ממנה .  פרס תגלית השנה של אקו"ם יוענק למשה פרץ ,  שהוגדר על ידי השופטים כ"פורץ דרך בתעשיית המוזיקה הים תיכונית וזאת בזכות כתיבתו המיוחדת הן כפזמונאי והן כמלחין ".   
" אני מודה מקרב לב לאלו שבחרו להעניק לי את הפרס המכובד הזה המוענק מידי שנה לאמנים פורצי דרך אשר תורמים למוסיקה בישראל ומרגשים בכל יום מחדש את לבבות האנשים בישראל ",  אמר פרץ לוואלה !  תרבות . " אני נרגש לעמוד לצד אמנים מובילים בישראל שזוכים בפרס זה בקטגוריות השונות ואני רוצה לברך אותם על הישג זה .  הפרס הוא ציון דרך חשוב בדרכי המוזיקלית ,  ציון דרך אליו הגעתי בעבודה קשה ,  אמונה גדולה ,  ובעזרתו של בורא עולם ". 
לצד פרץ ,  פרס מעבד השנה בגובה 10,000 שקלים יוענק לתמיר צור ,  מי שעומד מאחורי להיטי ענק של פרץ  ( "אש ")  ,  אייל גולן  ( "הוזה אותך מולי ",   " זה אני ")  ודודו אהרון .  על פי השופטים , " צור בלט השנה באופן מיוחד בזכות הפקות מוזיקליות המצליחות לשלב באופן חכם ומיוחד מוזיקה אלקטרונית עם מוזיקה ים תיכונית ".  
עבור צור ,  שרוב הקריירה רגיל לפעול מאחורי הקלעים ,  מדובר באירוע מרגש למדי . " זה דבר מדהים עבורי ואני מתרגש מאד ",  אמר לוואלה !  תרבות . " זו זכות גדולה לקבל הכרה מבית חם כמו אקו"ם .  אני צריך להודות כאן לכל היוצרים הגדולים שעבדתי איתם ושבזכות החשיפה שלהם נתנו למוזיקה שאני יוצר שלא על מנת לקבל פרס את הזכות להגיע לקהל גדול ורב ". 
בפרס  " שיר השנה "  של אקו"ם זוכה  " חלומות של אחרים ",  של הפרויקט של עידן רייכל ,  מהשירים המושמעים ביותר השנה בישראל ,  אשר  " חדר ללבבות של אנשים רבים ",  כפי שנימקו השופטים .  הפרס ,  בגובה 15,000 שקלים ,  יחולק בין עידן רייכל מלחין וכותב השיר לבין המעבדים גלעד שמואלי ואסף דר . 
" אני מודה לאקו"ם בשמי ובשם כל חברי הפרויקט על הבחירה המרגשת בשיר 'חלומות של אחרים' לפרס שיר השנה ",  אמר רייכל . " זה כבוד גדול ואני שמח שחולקים אותו איתי גם גלעד שמואלי ואסף דר שעשו עבודה מצוינת בהפקה המוסיקלית ובעיבוד של השיר ובכלל באלבום 'בין קירות ביתי' ".  
פרס מרגש במיוחד יוענק השנה לגבריאל בלחסן ,  חבר להקת אלג'יר לשעבר .  בלחסן ,  שזכה בעבר עם אביב גדג' בפרס אקו"ם יזכה בפרס לעידוד פרסום היצירה בסך 13,000 שקלים ,  על בסיס טקסטים שכתב ועוד לא ראו אור .  
בלחסן ,  שסיפורו האישי שכלל ניסיונות התאבדות ואשפוז במוסדות לחולי נפש ,  הצליח להתגבר על הקשיים והוא עובד בימים אלו על אלבום הסולו הרביעי שלו שייצא עוד השנה .  השופטים קבעו כי  " גבריאל בלחסן הביא איתו אסופת טקסטים אמיצה שלא חוששת לגרד במקומות לא נעימים שבהם לא ברור הגבול ,  מסעות של אדם בנבכי נפשו הסוערת ששולפת ממעמקים טפחים של אמת קשה ובכל זאת מרגיעה כי האמת ,  עושה שקט ".   
" אני רוצה להודות לשופטים ולחברת התו השמיני ",  אמר בלחסן הנרגש . " כשהודיעו לי על הפרס באוטובוס בדרך להוריי התרגשתי והתחלתי לבכות .  זה באמת כבוד גדול מבחינתי ,  כי כתבתי את השירים האלו בתקופות שבהם חרטתי את המילים על הדף וגם כשהיתה השראה גדולה ואני מאושר לדעת שיש עדיין תקווה ומקום לדברים האלו ".  
זוכה נוסף בפרס עידוד פרסום היצירה הוא עילי בוטנר ,  שותפו לשעבר של רן דנקר שיוצא לדרך חדשה באלבום שייצא בחברת NMC ובו הוא מארח אמנים שיבצעו את שיריו . " עילי בוטנר מבחינתנו הוא מלחין שראוי לכל עידוד כדי שכמה שיותר אנשים ייחשפו לשירים היפים שהוא כותב ",  נימקו השופטים . " כשאתה מקבל פרס כל כך חשוב עוד לפני שהאלבום יצא זה מאוד מרגש ומאוד מלחיץ ",  אמר בוטנר על הזכייה . " לא נותר לי אלא לקוות שגם הקהל יקבל ויאהב את השירים "
 הפרס האחרון ברשימה הוא תרומה בסך 20,000 שקלים של משפחת גפן ליוצר הזקוק לסיוע כלכלי בהפקת אלבומו .  השנה יוענק הפרס ליוצרת ליאת יצחקי .
 
משה פרץ ,  רונה קינן ואביתר בנאי בין הזוכים בפרס אקו"ם
האגודה לשמירת זכויות היוצרים הכריזה על הזוכים בפרסי המוזיקה פופולרית ל-2010 ונתנה עוד חותמת להצלחת המוזיקה הים תיכונית .  זוכים נוספים :  עידן רייכל ,  עילי בוטנר וגבריאל בלחסן

