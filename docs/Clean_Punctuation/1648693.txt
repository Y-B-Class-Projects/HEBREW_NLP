ריאל מדריד - מועדון ה-401 מיליון יורו 
מועדון הכדורגל הספרדי ,  המוביל זה חמש שנים את דירוג ההכנסות העולמי ,  הוא הראשון בהיסטוריה שהכנסותיו השנתיות עולות על 400 מיליון יורו .  ברצלונה עלתה למקום השני
 >  >  מועדון הכדורגל הספרדי ריאל מדריד שמר בעונת 2008-2009 זו השנה החמישית ברציפות על מקומו בראש טבלת מועדוני הכדורגל המייצרים את היקף ההכנסות הגבוה בעולם .  המועדון אף היה לראשון שעובר את רף 400 מיליון היורו בעונה ,  עם הכנסות בסך 401 מיליון יורו - כך עולה מדו"ח money league של פירמת ראיית החשבון והייעוץ דלויט .  ברצלונה ,  אלופת ספרד ,  אלופת אירופה ואלופת העולם למועדונים ,  עקפה את מנצ'סטר יונייטד ותפסה את המקום השני ,  בזמן שאלופת בריטניה ירדה למקום השלישי בטבלה ,  שמדרגת את 20 מועדוני הכדורגל המובילים בעולם בהכנסותיהם .  לפי הדו"ח ,  המתבסס על נתונים אמינים לעונת הכדורגל האחרונה ,  סך ההכנסות של כל 20 מועדוני הכדורגל ב-2008-2009 הסתכם ביותר מ-3.9 מיליארד יורו .  דן ג'ונס ,  שותף בקבוצת הספורט הכלכלי בדלויט ,  טוען כי  " ריאל מדריד הצליחה לרשום עלייה של 10% בהכנסותיה ,  על אף עונה מאכזבת יחסית בליגה הספרדית ובאירופה .  ההכנסות מזכויות שידור איפשרו לריאל לרשום את צמיחת ההכנסות הגדולה ביותר ,  ומסתכמות ב-161 מיליון יורו ".  לפי הדו"ח ,  ההישגים של ברצלונה במגרש הובילו לעלייה של 57 מיליון יורו בהכנסותיה ,  ל-366 מיליון יורו - העלייה הגבוהה ביותר בקרב המועדונים הנכללים בדירוג .  ג'ונס הוסיף כי מנצ'סטר יונייטד ,  שירדה למקום השלישי ,  הושפעה מירידת הערך המתמשכת של הליש"ט מול היורו ,  בדומה ליתר המועדונים האנגליים . " אילו שערי החליפין היו נותרים כפי שהיו ביוני 2007 ,  מנצ'סטר יונייטד היתה ניצבת בראש טבלת ה-money league ",  טוען ג'ונס .  ארסנל ,  שרשמה עלייה של 7% בהכנסותיה ל-263 מיליון יורו ,  עלתה למקום החמישי במקומה של צ'לסי .  ליברפול ,  טוטנהאם ,  מנצ'סטר סיטי וניוקסאל יונייטד ,  למרות ירידתה לליגת המשנה ,  משלימות את רשימת שבעת המועדונים האנגליים הנכללים השנה בדירוג .  גרמניה נהנית מחמש נציגות ,  לאיטליה יש ארבע נציגות ,  ולצרפת ולספרד שתי נציגות לכל אחת .  אלן סוויצר ,  דירקטור בקבוצת הספורט הכלכלי בדלויט ,  טוען שהעלייה החדה בערכן של זכויות השידור הבינלאומיות של הפרמיירליג האנגלית  " יאיצו באופן משמעותי את הצמיחה בהכנסותיהם של המועדונים האנגליים בעונת 2010-2011 ".  נועם טייכלר ,  ראש תחום הספורט בפירמת ראיית החשבון והייעוץ דלויט בריטמן אלמגור זהר מוסיף ,  כי  " למרות הכנסות חסרות התקדים  ( במונחים ישראליים )  שהניבה מכבי חיפה כתוצאה מהשתתפותה בליגת האלופות השנה - מענק העפלה לשלב הבתים ,  זכויות שידור ומכירת כרטיסים ומנויים ,  ולמרות הצלחתה הכלכלית של הפועל תל אביב בליגה האירופית ,  עדיין רחוק היום בו נראה קבוצה ישראלית אפילו מתקרבת לרמות הכנסות אלה .  הכנסות כלל קבוצות ליגת העל בעונת 2008-2009 בישראל מהוות כמחצית מההכנסות של קבוצת ניוקאסל המדורגת במקום ה-20 .  במציאות שבה אין קופצים על זכויות השידור לליגת העל ,  ואיצטדיונים ומתקנים ראויים אינם בנמצא גם כן ,  נוכל להמשיך ולהביט במועדונים המרכיבים את רשימת הדירוג רק כצופים מהצד - ולא כמתמודדים שווים ". 

ריאל מדריד - מועדון ה-401 מיליון יורו 
מועדון הכדורגל הספרדי ,  המוביל זה חמש שנים את דירוג ההכנסות העולמי ,  הוא הראשון בהיסטוריה שהכנסותיו השנתיות עולות על 400 מיליון יורו .  ברצלונה עלתה למקום השני

