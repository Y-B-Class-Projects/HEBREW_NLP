השינוי בחוק הסיעוד יפגע בקשישים 
הגיל השלישי
 >  >  באחרונה עבר תיקון לחוק הסיעוד בוועדת העבודה ,  הרווחה והבריאות של הכנסת .  החוק ,  המופעל בישראל במשך 22 השנים האחרונות ,  הוכח כחוק סוציאלי וכסיפור הצלחה עבור אוכלוסיית הקשישים ועבור החברה הישראלית .  למרות זאת ,  לפני כשנתיים ביקשו גורמים מסוימים לערוך שינוי במתכונתו הנוכחית .  תומכי השינוי מבקשים להעביר את כספי גמלת הסיעוד ישירות לחשבון הקשישים ,  במקום לספק לקשישים שירות הניתן כיום על ידי חברות ועמותות הסיעוד .  מדובר בצעד מסוכן שיוריד לטמיון עשייה של 22 שנה - שהביאה לכך שכיום כל קשיש סיעודי אכן מקבל שירותי סיעוד וסיוע .  כ-138 אלף קשישים בישראל מקבלים שירותי סיעוד מתוקף חוק הסיעוד .  החוק נחקק בשנות ה-80 כדי לספק טיפול הולם לקשישים המתקשים בתפקוד היומיומי וזקוקים להשגחה ולעזרה ,  ומעוניינים להישאר בביתם .  החוק רצה להבטיח כי כל קשיש סיעודי יקבל סיוע ממטפלת סיעודית המועסקת בעמותת או חברת סיעוד ,  המוכרת ומאושרת על ידי הביטוח הלאומי ובמימונו .  הקשיש ומשפחתו רשאים לבחור מתוך 130 חברות ועמותות כאלה .  יוזמת השינוי ,  ח"כ שלי יחימוביץ' ,  מנהלת מאבק בחברות כוח האדם במגזרים שונים במשק ,  ואולם היא טועה בכנותה את חברות הסיעוד חברות כוח אדם .  חברות הסיעוד לא עוסקות רק בתיווך להשמתו של המטפל .  תפקידן רחב ומשמעותי הרבה יותר .  לפי דרישות הביטוח הלאומי ,  חברות הסיעוד מעסיקות מערך מקצועי של עובדים סוציאליים ואחיות מוסמכות ,  שמלווה את עבודתן של המטפלות ומקיים מערך של קורסים והשתלמויות למטפלות לאורך כל תקופת עבודתן .  ארגוני הסיעוד מפקחים על מתן השירות ותפקידם להבטיח כי לכל קשיש יינתן שירות וכי השירות יהיה מקצועי .  החלטת המחוקק בשנות ה-80 להעניק את גמלת הסיעוד כגמלת שירות ,  התבססה על ניסיון של עשרות שנים של עובדים סוציאליים שנתקלו במצבי הזנחה קשים של קשישים .  משמעות השינוי הנוכחי היא שקשישים יקבלו סכום חודשי קבוע מהביטוח הלאומי .  בפועל ,  מתעורר חשש כי הזקוקים לשירותי הסיעוד לא יקבלו אותם .  מצב שבו קשישים רבים לא יטופלו ,  יחזיר אותנו לימים החשוכים שבהם נמצאו קשישים בבתיהם כשהם מוזנחים .  בתנאים שבהם תועבר גמלת הסיעוד ישירות לחשבון הקשיש ,  המתקיים במקרים רבים מקצבת זקנה או פנסיה ,  כיצד נמנע מצבים שבהם ילדי הקשיש יגזלו ממנו את הכסף ?  איך נמנע מצבים שבהם משפחות דלות אמצעים יכללו את כספי הסיעוד ב"סל "  המשפחתי ולא ירכשו בהם סיעוד לקשיש ?  כיצד נוודא שהקשיש אכן רוכש לעצמו שירותי סיעוד ולא שומר את הכסף ,  למשל ,  עבור נכדיו ?  גם באותם מצבים שבהם יבחר הקשיש לרכוש שירותי סיעוד וייהפך למעסיק הישיר של המטפלת - כיצד יידע קשיש בן 80 או 90 או אף ילדיו ,  להעסיק מטפלת ?  היכן ימצאו כזו ?  מטרת חוק הסיעוד היא להבטיח כי כל קשיש סיעודי אכן יקבל טיפול .  כסף ביד הקשיש עלול לשמש למטרות אחרות .  קשיש המעיד על עצמו כ"מרוצה "  עקב תוספת הכנסה ,  אינו בהכרח קשיש מטופל .  מעבר לגמלת סיעוד בכסף לא יכול להבטיח כי כל קשיש הזקוק לטיפול סיעודי אכן יקבלו .  אם נחוצים שיפורים בתפקוד המנגנון הקיים - חובה עלינו לקחתם בחשבון ולבצעם ,  ואולם אל לנו לשפוך את התינוק עם המים .  הכותב הוא מנכ"ל עמותת מטב ,  המתמחה בסיעוד ובטיפול באדם המבוגר

השינוי בחוק הסיעוד יפגע בקשישים 
הגיל השלישי

