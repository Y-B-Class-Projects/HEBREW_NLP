הלב תמיד יהיה צהוב שחור
בורוסיה דורטמונד ,  אחת הקבוצות המרתקות בעולם ,  חוגגת 100 בדרך שאולי תוכל להבטיח את קיומו של המועדון המשוגע גם בעתיד
ב-15 במרץ 2005 רשמה בורוסיה דורטמונד את ניצחונה הגדול בהיסטוריה ,  ודווקא הוא לא הושג על המגרש .  מועדון הפאר הגרמני ,  שזכה בליגת האלופות ב-1997 ,  היה אז על סף פשיטת רגל וניצל הודות להסכמתה של חברת הטלפונים מולסיריס ,  מי שרכשה את האיצטדיון שלוש שנים קודם לכן ,  לתוכנית ההצלה שנרקמה ולפריסת החובות . " לפני כמעט 15 שנים הגענו לדיסלדורף למשחק קריטי ",  נזכר בזמנו הנשיא ,  ד"ר ריינהארד ראובל . " אז שיחקנו כדי להישאר בליגה ,  ואילו הפעם נלחמנו בקרב משמעותי הרבה יותר - על הישרדותו של המועדון ". 
עבור בורוסיה דורטמונד הייתה זו לידה מחדש .  המועדון שנוסד ב-1909 במבשלת בירה הנקראת  " בורוסיה "  בעיר ,  על ידי פליטי  " עדת השילוש הקדוש "  שהתרעמו על היחס לו זכו ,  וידע עליות ומורדות במהלך השנים ,  חובר למכונות ההנשמה ברגע האחרון וחזר לחיים .  בשנות ה-90 זכתה דורטמונד בשתי אליפויות רצופות בהדרכת המאמן אוטמר היצפלד ,  הגדילה לעשות כשזכתה בליגת האלופות ב-97' וביצעה את שירת הברבור עם אליפות והפסד בגמר גביע אופ"א בהנהגת מתיאס זאמר ב-2002 .  מאז דעך כוכבם של הצהובים-שחורים שכעת ,  בשנת המאה להקמת המועדון ,  מרימים ראש בגאווה ובתקווה להוות שוב גורם בצמרת הכדורגל הגרמני .
" שרדנו את כל התקופות הקשות - אפילו את שינוי השם של הווסטפאלנשטדיון - ולמדנו להסתפק במה שיש ",  התרפק השבוע אוהד דורטמונד ותיק שחווה גם את האליפות הראשונה ב-1956 . " לא קל להיות אוהד בורוסיה דורטמונד ,  אבל זו בדיוק הסיבה שאני אוהב את המועדון .  בורוסיה היא כמו החיים :  לפעמים איומה ,  לפעמים נפלאה ,  לפעמים מדכאת ולפעמים חובקת עולם .  אבל אף פעם לא משעממת ". 
בסוף שנות ה-80 מצבה של דורטמונד היה בכי רע .  הקבוצה הצליחה איכשהו להימלט מירידה לליגה השנייה ולזכות בגביע ,  והנשיא גרד ניבאום החליט שהגיעה העת לשנות גישה .  המועדון שהיה קשור בעבותות לקהילה ולאוהדיו ,  לא השכיל לשדרג עצמו מבחינה כלכלית ולא משך שחקנים בכירים .  ניבאום וסגנו מיכאל מאייר יצרו מסגרת פיננסית חדשה ,  מינו את אוטמר היצפלד למאמן והחלו לקצור את הפירות .  אחרי פספוס אליפות על קו הסיום ב-1992 והפסד בגמר גביע אופ"א שנה לאחר מכן ,  הוביל הטקטיקן הגרמני את דורטמונד לשתי זכיות רצופות באליפות ב-1995 ו-1996 וקינח ,  כאמור ,  עם אליפות אירופה היסטורית ושער של לארס ריקן ב-1:3 הזכור על יובנטוס בגמר .  השער נבחר השבוע לגדול בהיסטוריה של דורטמונד ,  בעוד הכובש ריקן תלה את הנעליים בפברואר השנה אחרי קריירה מפוספת ועמוסת פציעות .
 באותן שנים היו אלה שחקני רכש ותיקים ובעלי שם שהצעידו את דורטמונד להישגים ,  וניבאום ראה כי טוב והחל לחשוב בגדול .  קו פרשת המים עבור דורטמונד היה ב-2000 ,  כשהקבוצה סיימה במקום ה-11 ,  חמש נקודות מעל המקום המוביל לבונדסליגה השנייה .  במקום לקרוא את המפה ולהפסיק את המרדף חסר הסיכוי אחר באיירן ,  ראשי דורטמונד הלכו בגדול באותה תקופה .  מניות הקבוצה החלו להיסחר בבורסה ,  האיצטדיון הורחב ומעל 100 מיליון יורו שולמו עבור שחקני רכש .  
התוצאה ממש לא תאמה את ההשקעה .  דורטמונד אמנם צירפה לארון התארים את צלחת האליפות ב-2002 ,  אך פרט לכך נוספו בעיקר המון צרות .  מקבוצה פופולרית ויציבה הפכה למכונה המייצרת ושורפת כסף בתדירות ,  וזקוקה נואשות לתארים על מנת להישאר עם הראש מעל המים .  הצמד המגלומני ניבאום את מאייר ,  הוכיחו כי כסף מביא תארים ,  אך גם השאירו חובות של 120 מיליון יורו והובילו את הקבוצה לאבדון . " מה שדורטמונד לא השכילה להבין זה דבר אחד פשוט ובסיסי :  בכדורגל הגרמני יש רק באיירן מינכן אחת ",  כתב העיתונאי והסופר הגרמני ,  אולי האסה ליכטנברגר . " תמיד יהיו קבוצות שיאתגרו את השליטה של באיירן ,  אבל רק לתקופה קצרה של עד ארבע שנים .  ביער הזה אין מקום לעוד ענק ". 
עבור רבים מתושבי חבל הרוהר ,  בורוסיה דורטמונד היא מעבר לעוד מועדון כדורגל .  זו מסורת .  מסורת המונעת מרומנטיקה בת 100 שנים .  למועדון ממחוז נורדריין-וסטפאליה בצפון מערב גרמניה יש מעל 25 מיליון אוהדים במדינה ,  ו-550 מועדוני אוהדים ברחבי העולם .  על האווירה המחשמלת בסיגנל אידונה פארק ,  לשם מגיעים מעל 80 אלף צופים נאמנים וססגוניים בכל משחק בית המהווים את הממוצע הגבוה באירופה ,  כבר דובר ועוד ידובר רבות .
 תוך הישענות על המסורת הזו וללא תזרים המזומנים שסייע לה בתור הזהב בשנות ה-90 ,  ניסתה דורטמונד לשקם את תדמיתה הציבורית עם ההימלטות מפשיטת הרגל ולשוב למרכז הבמה .  ההנהלה החדשה למדה מטעויות העבר והנמיכה ציפיות ,  והקהל האדיר ניסה להתאים עצמו למציאות החדשה והסתפק בהתגרות הקבועה באוהדי שאלקה  ( "לא תראו אליפות במשך חייכם ")  .  היו אלה עונות לא פשוטות עבור דורטמונד ,  שכמו מועדונים אחרים ביבשת הייתה זקוקה למפעלים האירופיים כדי ליצור תשתית כלכלית מבוססת ,  ואחרי מספר כישלונות מקצועיים שמה את המושכות בידיו של יורגן קלופ הצעיר .
 המאמן הכריזמטי שעשה את שמו במיינץ ,  החליף בתפקיד את תומאס דול ומאז המנייה של דורטמונד בעלייה .  קלופ לא רווה נחת בתחילת דרכו ,  אך עם הזמן הפך לאהוב הקהל והצעיד את הצהובים-שחורים למקום שישי בעונה שעברה ,  עם תקציב נמוך ושילוב של צעירים מוכשרים .  בניגוד לקבוצה שזכתה באליפות אירופה ,  לדורטמונד אין סגל נוצץ למדי אלא שחקנים צעירים .  בתוך החבורה השאפתנית נמצאים גם מספר שחקני בית ,  המונעים מרעב עצום ללמוד ולהתקדם ,  בידיעה ברורה כי לא יישארו זמן רב במועדון שהבין את מקומו במפת הכדורגל העולמי והגרמני .
 במחזור השביעי העונה דורגה הקבוצה במקום ה-15 עם שש נקודות והחלו שוב להישמע קולות כנגד המאמן קלופ ,  בעיקר בעקבות ההפסד הביתי הצורב בדרבי לשאלקה 1:0 .  בהנהלה התעלמו ונתנו גב לקלופ ,  ההגנה התייצבה ,  לוקאס באריוס הארגנטינאי החל לקרוע רשתות כפי שעשה בליגה הצ'יליאנית ופתאום דורטמונד כבר במקום החמישי ,  עם שבעה ניצחונות בעשרת המשחקים האחרונים ורק חמש נקודות מהפסגה . " חבורת השחקנים הזו יכולה לצמוח ולהפוך לקבוצה גדולה ",  קבע קארל היינץ רידלה ,  שהיה שותף לזכייה בליגת אלופות ב-1997 ונכח בטקס החגיגי לכבוד שנת המאה של המועדון .  אוטמר היצפלד ,  מאמן נבחרת שוויץ ומי שהדריך את הקבוצה בשנות ה-90 הקסומות ,  היה נחרץ יותר והבהיר כי לדורטמונד יש סיכוי להפתיע ולזכות באליפות כבר העונה .
 המספר הדומיננטי הזה ,  100 ,  היה מרכז העניינים בדורטמונד בשבועיים האחרונים .  קלופ חשש לפני המשחק בשבת מול פרייבורג כי ההייפ סביב יום חגו של המועדון יזיק לחניכיו . " זה לא פשוט עבור שחקנים כל כך צעירים להתמודד פתאום עם העול ההיסטורי הזה ",  הסביר קלופ לאחר שנשם לרווחה עם 0:1 קטן . " העיקר שלא קלקלנו את החגיגה ביום המיוחד ".  הקבוצה עלתה בזכות הניצחון למקום החמישי המוליך לאירופה בסוף העונה ,  ורשמה שיא מועדון חדש של 510 דקות ללא ספיגה בבית .  לפגרת החורף יצאה דורטמונד כאשר היא נמצאת בעמדת הזינוק ממנה המריאה וולפסבורג לאליפות בעונה שעברה .  בליגה כל כך צפופה ,  שחזור המקרה אפשרי גם העונה ,  אך כרטיס למפעלים האירופיים יהיה די והותר עבור דורטמונד ,  שתוכל לחתום עשור קשה במיוחד עם חיוך לכבוד שנת המאה .
 
הלב תמיד יהיה צהוב שחור
בורוסיה דורטמונד ,  אחת הקבוצות המרתקות בעולם ,  חוגגת 100 בדרך שאולי תוכל להבטיח את קיומו של המועדון המשוגע גם בעתיד

