רשות ני"ע מקווה לזכות בהצלחה 
בתוך הכסף
 >  >  החקירה של רשות ניירות ערך בנוגע לאפשרות כי כספי הנוסטרו של פסגות שימשו למניפולציה באיגרות חוב מפתיעה .  הרשות חוותה בשנים האחרונות סדרה של כישלונות צורבים בנוגע לעבירה זו בדיוק ,  עד כדי כך שנוצר הרושם כי הרשות כבר הרימה ידיים לגבי היכולת לשכנע את בתי המשפט להרשיע נאשמים בעבירה זו .  דווקא בנוגע לפעילות של נוסטרו ,  טענת המניפולציה נחשבת קשה במיוחד להוכחה - והעובדה שהרשות בכל זאת פתחה בחקירה נרחבת מעידה כי הפעם יש לה כנראה ביטחון רב בממצאיה .  שורת הכישלונות של הרשות נוגעת למשפטים פליליים ,  שבהם טענה הרשות כי נאשמים קנו או מכרו נייר ערך כלשהו במטרה מכוונת להשפיע על השער שלו .  המקרה הבולט הראשון היה משפט קרדן ,  שבו נטען כי בעל השליטה בקרדן ,  יוסף גרינפלד ,  קנה את מניות החברה שלו במטרה להעלות את שער המניה ערב שינוי במיסוי על מניות בישראל .  מקרה בולט נוסף היה משפט אופמת ,  שבו נטען כי מנהלי החברה הבת של אקסלנס שעסקו בפעילות אופציות השפיעו במכוון על שערה של מניית פרטנר - בגלל הרווח שנגזר להם מהמסחר באופציות כתוצאה מכך .  בשני המשפטים כאחד זוכו הנאשמים ,  לאחר שבית המשפט לא השתכנע כי הרשות הצליחה להוכיח שהקנייה/מכירה של נייר הערך נבעה רק מהרצון להטות את השער שלו .  הסיבה לספקנות של בית המשפט היא שבכל אותם מקרים ,  פעולות הקנייה או המכירה היו פעולות אמיתיות .  גרינפלד באמת קנה את המניות של קרדן .  אופמת באמת מכרו את מניות פרטנר .  מאחר שמדובר היה בעסקות אמיתיות ,  שבהן הנאשמים הוציאו כסף ממשי מכיסם ,  בית המשפט לא שוכנע כי המטרת הפעולה היתה מניפולציה .  הכישלונות הצורבים גרמו לכך שבפועל ,  הרשות הפסיקה לאכוף את עבירת המניפולציה ,  במקרה של קניות או מכירות אמיתיות .  כתוצאה מכך ,  אחת החקירות הבולטות ביותר של הרשות בשנה האחרונה - החקירה שהיתה נגד חברת דש ניירות ערך ,  בחשד כי מנהלי הקרנות של דש העלו במכוון שער של איגרת חוב ב-31 בדצמבר במטרה לשפר את התשואה השנתית של הקרן - הסתיימה בלא כלום .  על אף שפעילותה של דש נראתה על פניה חשודה ביותר ,  הרשות ויתרה על הגשת כתב אישום והסתפקה בכך שדש שילמה חלופת קנס ,  זאת מכיוון שהרשות חששה לספוג עוד מפלה בבית המשפט .  התקדים של דש פגע מאוד ביכולת ההרתעה של רשות ניירות ערך ,  שנראתה מקוצצת כנפיים בכל הקשור ליכולתה לאכוף את עבירת המניפולציה בניירות ערך .  מאז פרשת דש אין ספק כי הרשות היתה נתונה בלחץ רב למצוא דרך להחזיר לעצמה את כוח ההרתעה בנוגע לעבירה זאת .  הבחירה להחזיר לעצמה את כוח ההרתעה דווקא בסוגיה מסובכת מאוד כמו זו של פעילות נוסטרו - לצד שחקני האופציות ,  שחקני הנוסטרו הם המשקיעים המתוחכמים ביותר בשוק ,  והם פועלים מספר רב של פעמים ביום ,  לעתים גם במגמות סותרות - מפתיעה ומעוררת שאלות .  ההערכה היא ,  לכן ,  כי לרשות יש ביטחון עצמי רב בנוגע לטיב הראיות שבידיה ,  אם היא מעיזה לנסות ולתקוף שוב את עבירת המניפולציה בניירות ערך דווקא בהקשר של פעילות השקעה של נוסטרו .  ועדיין ,  גם אם הרשות מפגינה ביטחון בנוגע לחקירה של פסגות ,  אין ספק כי קיימת בעיה בנוגע לעבירת המניפולציה - והיכולת לשכנע את בתי המשפט בה .  היכולת להוכיח עבירה מעל לכל ספק סביר ,  כפי שנדרש במשפט הפלילי ,  וזאת כאשר הנאשם היה קונה או מוכר אמיתי ,  היא אתגר שהרשות מתקשה לעמוד בו .  על רקע זה היו גם הערכות כי הרשות תנסה ליזום שינוי חקיקה ,  במטרה להקטין את תנאי הסף הנדרשים להוכחה במקרה של עבירת המניפולציה .  חקירת פסגות מלמדת כי במקביל הרשות רוצה גם לנסות שוב את כוחה בבית המשפט - בתקווה להפוך על פיהם את התקדימים האחרונים שנקבעו בתחום זה .
 
רשות ני"ע מקווה לזכות בהצלחה 
בתוך הכסף

