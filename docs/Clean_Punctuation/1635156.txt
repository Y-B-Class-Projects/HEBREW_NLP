מכבי נתניה - הפועל רמת גן :  על שוערים וחסרונות
עטר יפתח בשער עם טארק נטור מול העולה החדשה ,  שמצידה תעלה בהרכב חסר ומעוניינת להחתים את בן שנן  ( 19:00 ) 
לאחר התיקו מול הפועל רעננה ,  במכבי נתניה ינסו לחזור לנצח את הפועל רמת גן  ( 19:00 )  במסגרת המחזור ה-19 בליגת העל ,  ובכך ולשפר את סיכויים לשחק בפלייאוף העליון בסיום העונה הסדירה .  בנתניה מודעים למצבה הקשה של היריבה אך המאמן ראובן עטר ביקש משחקניו שלא לזלזל באורדונים שניצחו אותם בסיבוב הקודם ,  והביאו לפיטוריו של נתי עזריה .
 כשארסטיד זוגבו עדיין באליפות אפריקה עם חוף השנהב שהעפילה לשלב הבא ,  נאלץ עטר להמשיך ולהסתדר ללא שוער מנוסה .  לאחר שדניאל ליפשיץ קיבל מספר הזדמנויות ,  ועל אף שספג רק ארבעה שערים בארבעת המשחקים בהם פתח ,  הפעם יהיה זה טארק נאטור ,  שנחשב גם הוא לבעל פוטנציאל ובשנה שעברה כמעט עבר לקארדיף ,  שיפתח בין הקורות .  עטר ייאלץ להסתדר גם ללא טל מעבי ,  שסובל משבר מאמץ בגבו ,  ועומרי בן הרוש הצעיר יפתח כמגן שמאלי .  שינוי נוסף שיערוך המאמן הוא הצבתו של פיראס מוגברי הצעיר במקום דלה ימפולסקי במטרה לעורר את החלק ההתקפי .  אלמוג כהן ,  שריצה עונש הרחקה על צהובים ,  ישוב להרכב על חשבונו של ליאוניד קרופניק .  פבריסיו קבראל ,  שחתם בקבוצה השבוע ימתין להזדמנות על הספסל .
 פרט לכך צפוי עטר להמשיך עם אותו הרכב ,  כאשר ביוואן פרנסמן ואוראל דגני יפתחו במרכז ההגנה כשלימינם קלמי סבן ,  רביד גזל ישחק לצד אלמוג כהן במרכז הקישור כשמעליהם ימשיכו שלו מנשה ושניר גואטה ,  ודייויד גומז הברזילאי יפתח בחוד לצד מוגרבי .
 הרכב משוער :  טארק נאטור ,  קלמי סבן ,  ביוואן פרנסמן ,  אוראל דגני ,  עומרי בן הרוש ,  אלמוג כהן ,  רביד גזל ,  שניר גואט ,  שלו מנשה ,  פיראס מוגרבי ,  דיוויד גומז .
 מאמן הפועל רמת גן יובל נעים התקשה להרכיב בבוקר יום שישי רשימה של 16 שחקנים שיתלבשו למשחק החוץ נגד מכבי נתניה בשל מכת פציעות והרחקות שפקדה את הקבוצה .  מסגל הקבוצה ייעדרו הקשר המוצהב תומר תייר ,  החלוץ המורחק סרג' איילי ,  שספג אדום במשחק נגד מכבי חיפה בשבוע שעבר ,  הבלם אסי דומב שסובל ממחלה וכן החלוץ הפצוע מור גולן שעדין לא החלים ממתיחה ברצועת הברך .  אליהם צריך להוסיף כמובן את הקשר וויליאם סוארז שעזב לפני יומיים את המועדון ועבר להפועל באר שבע .  רמת גן תחסר גם את שני הזרים החדשים שחתמו השבוע בקבוצה - הבלם הצ'כי פאבל פרגל ,  שהגיע במסגרת עיסקת העברתו של סוארז לבאר שבע ,  עדין סובל מפציעה והוא לא כשיר ,  בעוד הקשר הברזילאי אנדראה קלדיירה שחתם אמש על חוזהו ,  יגיע ארצה רק בשבוע הבא .
 הבעלים ירון קוריס והמאמן יובל נעים ממשיכים לחפש שחקני חיזוק נוספים לקבוצה .  השוער גליל בן שנן ,  ששוחרר מהפועל חיפה ,  נמצא חזק על הכוונת של המועדון ,  כאשר בשבוע הבא יואצו המאמצים לצרפו בכפוף לניסיונות להגיע להסדר כספי עם השוער הנוכחי ,  רפי כהן ,  שמועמד לעזיבה .  שחקנים נוספים שנמצאים על הכוונת הם שני שחקני מ.ס .  אשדוד הקשר עידן וייצמן והחלוץ ברק בדש ,  שלא מקבלים דקות משחק בקבוצתם .  גורם ברמת גן ציין כי בין המועדונים קיים הסכם ג'נטלמני שבמידה וישוחררו וייצמן ובדש מאשדוד הם יגיעו קרוב לוודאי למכתש .  
הרמת גנים נמצאים בתקופה רעה מאוד כאשר הקבוצה הפסידה את כל חמשת משחקיה האחרונים ,  בהם גם לא מצאה את הרשת .  הקבוצה הידרדרה עד המקום ה-14 ,  על סף הקו האדום ,  כאשר הפסד נוסף מחר עשוי להוריד את הקבוצה למקום האחרון במקרה ויריבותיה לתחתית - סכנין ונצרת - יצברו נקודות .
 על פי האימון היום נראה שאיתי ארקין יפתח בין הקורות כאשר אלי לוי וגולן חרמון תורגלו בעמדות הבלמים .  תמיר בן עמי יפתח כמגן שמאלי ובני חדד יוסט לקישור האחורי ויתופקד לצידם של שי חדד וקרלוס צ'קאנה .  הקשר עומר בוקסנבוים עדין לא החלים לגמרי מפציעתו אולם בקבוצה עושים כל מאמץ בכדי להכשירו למשחק וייתכן שבוקסה אף יעלה לשחק עם זריקה .  עמית אוחנה וג'ורג' דאטורו צפויים להשלים את הרכב הטלאים של יובל נעים .
 הרכב משוער :  איתי ארקין ,  קובי מוסא ,  גולן חרמון ,  אלי לוי ,  תמיר בן עמי ,  בני חדד ,  שי חדד ,  קרלוס צ'קאנה ,  עומר בוקסנבוים ,  עמית אוחנה ,  ג'ורג' דאטורו .
 
מכבי נתניה - הפועל רמת גן :  על שוערים וחסרונות
עטר יפתח בשער עם טארק נטור מול העולה החדשה ,  שמצידה תעלה בהרכב חסר ומעוניינת להחתים את בן שנן  ( 19:00 ) 

