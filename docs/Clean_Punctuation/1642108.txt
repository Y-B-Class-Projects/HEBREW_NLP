רגע לפני שרצים לשוק האפור 
מסגרת האשראי
 >  >  בוועדת הכלכלה נדונה באחרונה שאלת השפעת החקיקה בדבר הגבלות החריגה ממסגרת האשראי בבנקים על משקי הבית .  לפי הנתונים שהוצגו ,  ב-2009 חלה ירידה של כ-66% בהשוואה לשיעור האשראי החריג ב-2005  ( ירידה של 8 מיליארד שקל בשנה )  .  לאן  " נעלמו "  8 מיליארד שקל ?  מדיוני הוועדה מתברר שחלק ניכר מהסכום נלקח כיום מחברות כרטיסי האשראי .  עוד עולה ,  כי הריבית שנלקחת על ידי חברות כרטיסי האשראי על אשראי חריג ,  בשיעור ממוצע של 10.8% ,  עולה על הריבית בהלוואות חוץ-בנקאיות ,  שכיום היא 9.4% .  על חברות כרטיסי האשראי לא חל חוק הלוואות חוץ-בנקאיות המגביל את הריבית בשוק האפור ,  בשל היותן תאגידי עזר של הבנקים .  בעיית הריבית באשראי החריג מתעוררת במקרה של תשלומים בקרדיט  ( פריסה לתשלומים שבית העסק אינו סופג )  ובכרטיסים חוץ-בנקאיים  ( מסגרות אשראי נוספות למסגרת הבנקאית )  .  מאחר שהריבית אמורה לשקף ,  בין השאר ,  סיכון אי-פירעון ,  נראה סביר שחברת כרטיסי האשראי תתמחר את הסיכון כגבוה יותר מהבנק המכיר יותר את מצבו הכספי של הלקוח ,  ואשר בו מופקדים לרוב נכסי הלקוח ,  לגביהן נהנה הבנק מזכות קיזוז כמעט בלתי מוגבלת .  האלטרנטיבות הקיימות כיום לא בהכרח קורצות יותר - מסגרת זמנית בבנק בחריגה ממסגרת האשראי תגרור ריביות של 20%-25%  ( לפי המועצה לצרכנות )  ,  ובכל מקרה לא פחות מ-14.35%-17%  ( לפי בנק ישראל )  .  הלוואה בשיעור ריבית נוח יותר בבנק אינה תמיד אפשרית כאשר הלקוח מעוניין לבצע עסקה בתשלומים ,  ולא בהכרח תעמוד לרשותו כאשר מסגרת האשראי שלו מנוצלת עד תום ,  ללא ביטחונות נוספים .  גם אם ניתן לקבל הלוואה בשוק האפור בשיעור נמוך יותר ,  בהנחה שהחוק נאכף ,  אי נעימויות הקשורות בהליכי הגבייה מייקרות אמצעי מימון זה בעיני הציבור .  בנק ישראל הודיע כי אינו מתכוון להתערב בשיעור הריבית שגובות חברות כרטיסי האשראי ,  למעט על ידי פרסום התעריפים והבאתם לידיעת הציבור .  נראה שההשוואה הרלוונטית יותר אינה גובה הריבית הנגבית במסגרת האשראי ,  אלא גובה הריבית שהיתה נגבית לפני הרפורמה על חריגות ממסגרת האשראי .  נראה גם שהפתרון אינו צריך לבוא מכיוון גובה הריבית בכרטיסי אשראי ,  אלא מהליכי חקיקה והסברה הנוגעים להסדרת מסגרת האשראי בבנק .  כך למשל ,  חיוב הבנק בפרסום הקריטריונים לקביעת גובה מסגרת האשראי והסברה על שימוש בביטחונות קיימים דוגמת תוכניות חיסכון לצורך הגדלת המסגרת ,  עשוי להקטין מלכתחילה את הצורך באשראי חריג .  הכותבת היא עורכת דין במשרד אלמוג דורון

רגע לפני שרצים לשוק האפור 
מסגרת האשראי

