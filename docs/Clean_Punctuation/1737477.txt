הסוד נקבר :  יש הכרה באפליית הערבים
השר לענייני מיעוטים אבישי ברוורמן נזכר בחלחלה באירועי אוקטובר 2000 ובקרע שנוצר בין יהודים לערבים ,  אבל שומר על אופטימיות : " הכרה באפליה ובהיעדר שוויון כבר אינם בגדר סוד שאסור לדבר עליו "
 כמו רבים מאזרחי ישראל ,  הייתי צמוד לפני 10 שנים באירועי אוקטובר 2000 אל מקלטי הרדיו והטלוויזיה ,  כשתחושות קשות מציפות אותי .  אמנם לא כיהנתי באותם ימים כשר ,  אך כמו כל אזרח ,  הייתי מודאג הן מעתידו של תהליך השלום ,  והן מהקרע העמוק שנפער בתוך הציבור הישראלי בין יהודים לערבים .  
חשוב להבהיר ,  אין דין עימותים בין כוחות הביטחון לפלסטינים בשטחים ,  כדין עימותים בין שוטרים לאזרחים ביפו ובעכו ,  בצומת הכניסה לאום אל-פחם וברחובות נצרת .  החברה הישראלית תתקשה לשלם את המחיר הכרוך בעימותים פנימיים כאלה ,  שהם בבחינת מלחמת אזרחים של ממש .  
רבות נאמר ונכתב על אותם ימים ,  כולל בדו"ח עב כרס של ועדת אור ,  וועדת החקירה הממלכתית שדנה בנושא לעומקו ועסקה בשאלת האחריות המיידית וארוכת הטווח לאירועים בהם נהרגו 13 מפגינים ערבים .  
התמונות הקשות מאותם הימים לא עוזבות אותי .  היה לי ברור אז וברור היום שהיחסים בין יהודים לערבים בישראל ספגו מהלומה קשה .  פרופ' סמי סמוחה כינה לאחרונה את העשור החולף  " העשור האבוד "  בכל הנוגע ליחסים אלו ונדמה שהוא צודק .  יהודים וערבים הפכו להיות ציניים ונוקשים האחד כלפי השני והיחסים בין הקהילות הידרדרו לשפל חסר תקדים בעל פנים מכוערות .
 ההתרשמות שלי היא שכל המעורבים בעימותים באותם ימים הפיקו לקחים .  מפקדי המשטרה מדגישים כל העת כי הגישה המשטרתית לפיזור הפגנות השתנתה מן הקצה אל הקצה .  לא עוד צלפים מול עשרות ומאות מפגינים ,  אלא עבודה מסודרת וזהירה למניעת פגיעה בסדר הציבורי ,  תוך שמירה על הזכות האזרחית הדמוקרטית להפגין .  
גם השיח הציבורי בישראל השתנה .  הכרה באפליה הקיימת בישראל נגד האזרחים הערבים והיעדר השוויון בינם לבין הרוב היהודי כבר אינם בגדר סוד שאסור לדבר עליו .  בשנים האחרונות ברור יותר ויותר לרוב היהודי כי שותפות אמיתית עם הציבור הערבי נחוצה כדי להביא את מדינת ישראל למאה ה-21 .  זה נכון לא רק בהיבט הכלכלי ,  שם הדברים ברורים כאור השמש ,  אלא גם בהיבט האזרחי ואפילו התרבותי .  מה שטוב לערבים טוב גם ליהודים .  
ההתרשמות שלי היא שגם הציבור הערבי הפיק לקחים .  אף אחד ,  בשום עיר או יישוב ערבי ,  לא רוצה לחזור אל אותם ימים קשים והשנים שבאו בעקבותיהם .  הרוב המכריע של הציבור הערבי בז לכל אותם גורמים המטיפים לקיצוניות ומבין שנגזר עלינו ,  יהודים וערבים ,  לחיות ביחד ,  ועדיף שאלה יהיו חיים טובים יותר .  
העשור החולף היה עשור אבוד .  כשר האחראי על שוויון ושותפות לאזרחים הערבים אני פועל לבניית עשור שונה מקודמו ,  עשור מבטיח .  אנו בממשלה עושים זאת על ידי הקצאת משאבים ,  הענקת הכבוד הראוי והשקעות ארוכות טווח .  יהיה על כולנו לפעול יחד כדי שההבטחה הגלומה בארצנו אכן תתממש .  רק פעילות של כל מי שמעוניין בחיים טובים פה יבטיח שהקיצוניים מכל צד יירתעו לפגוע בהבטחה זו .
 
הסוד נקבר :  יש הכרה באפליית הערבים
השר לענייני מיעוטים אבישי ברוורמן נזכר בחלחלה באירועי אוקטובר 2000 ובקרע שנוצר בין יהודים לערבים ,  אבל שומר על אופטימיות : " הכרה באפליה ובהיעדר שוויון כבר אינם בגדר סוד שאסור לדבר עליו "
 
