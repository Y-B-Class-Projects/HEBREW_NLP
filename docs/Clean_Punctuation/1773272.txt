יום זכויות בעלי החיים בכנסת
בדיונים שהתקיימו עלו נושאי ניגודי אינטרסים ,  חוות מזור ,  כלובי הסוללה ,  ייבוא קופים לניסויים ,  התעללות בחזירים ,  ועוד .  הסיכום - יש מקום לשיפור
הכנסת ציינה היום  ( שלישי ,  28/12 )  את יום זכויות בעלי החיים .  השר שלום שמחון ,  שנאם באירוע ,  הודה כי יש מקום רב לשיפור בתחום רווחת בעלי החיים במשקים התעשייתיים ,  הנמצא בתחום סמכותו .  השר להגנת הסביבה גלעד ארדן התייחס לדבריו ואמר כי  " קיים ניגוד עניינים מובנה בכך שהמשרד המעודד את התעשייה החקלאית הוא גם המשרד שצריך להטמיע ערכים של הגנה על רווחתם של בעלי-חיים .  הקונפליקט הזה הוצג בצורה מאוד ברורה במאבק של אנונימוס נגד כלובי התרנגולות ,  שבו אנו תומכים .  בשלב מסוים ,  חוק צער בעלי-חיים צריך לעבור לסמכות המשרד להגנת הסביבה ". 
כמו כן ,  הבטיח השר ארדן כי בימים הקרובים יגיע להכרעה בנושא חוות מזור ,  ויפרסם הגבלות על ייבוא קופים לניסויים .  ח"כ אלכס מילר ,  יו"ר ועדת החינוך ,  וח"כ איתן כבל ,  ראש השדולה למען בעלי החיים ,  פנו לשר החינוך בבקשה להכריז על שנת הלימודים הבאה כשנת ההגנה על זכויות בעלי החיים .
 ח"כ מילר התייחס בנאומו גם לנושא כלובי הסוללה ,  בהם מוחזקות תרנגולות מטילות בשטח השווה לגודל גופן למשך כל חייהן : " הסיור הראשון שעשתה ועדת החינוך בראשותי היה ללולי התרנגולות .  רק כשרואים דברים בעיניים אפשר להבין את המצב האבסורדי שקורה בשטח ,  ועד כמה התנאים בישראל רחוקים מאשר באירופה .  אני מקווה מאוד שבקרוב נגיע לסיום התקנות ונביא בשורה לתרנגולות ". 
בדיון בוועדת חוקה ,  חוק ומשפט הביע יו"ר הוועדה ח"כ דוד רותם תמיהה על כך ש-17 שנים מיום חקיקת חוק צער בעלי-חיים ,  טרם נחקקו תקנות לאכיפת החוק .  עו"ד יוסי וולפסון הסביר את בעיית האכיפה : " לפני כמה שבועות נחשפו בכלבוטק צילומי התעללות בחזירים ,  שזעזעו את הציבור .  הארגונים הגישו תלונות למשטרה ולמשרד החקלאות ,  והתשובה שקיבלו היתה שכדי להעמיד לדין את המתעללים בחזירים יש צורך בתקנות לחוק צער בעלי-חיים ,  שיקבעו מה מותר ומה אסור לעשות לחזירים .  הצעה לתקנות כאלה מונחת על שולחן משרד החקלאות משנת 2003 ,  ומאז דבר לא נעשה כדי לקדמה ". 
ח"כ רותם קרא לשר החקלאות לפעול להתקין את התקנות הנדרשות בהקדם האפשרי ,  והציע לארגונים לעתור לבג"ץ כדי לזרז את התהליך .  עו"ד וולפסון : " כמעט כל התקנות לחוק הותקנו רק אחרי עתירות לבג"ץ .  נעתור לבג"ץ בעניין החזירים ,  כמו גם לגבי תקנות הובלת עופות שממתינות מ-2001 .  לפעמים תקנות שמגיש משרד החקלאות מנסות לעקוף את החוק ולא לאוכפו ,  ואז בג"ץ מבטל אותן  כפי שקרה בתקנות פיטום האווזים .  היום משרד החקלאות חוזר שוב להרפתקה כזאת ,  ומציע תקנות שמתירות כליאת תרנגולות בכלובי-סוללה ,  שאם יאושרו בכנסת ייפסלו בבג"ץ ". 
עו"ד יוסי וולפסון מ"אנונימוס "  אמר בנאומו : " בני-אדם הצליחו לפענח בהצלחה רבה יותר מ-30 קולות שתרנגולות משמיעות ,  ביניהם קולות של חיזור ,  של תקשורת עם אפרוחים ,  של מצוקה .  אבל כשכולאים תרנגולות בכלובי-סוללה הופכים אותן למכונות הטלה .  כל חייהן הן מוחזקות בשטח קטן משל דף הנייר שאני מחזיק ,  בלי יכולת לנקר בקרקע ,  אפילו בלי אפשרות למתוח כנף .  קולות התרנגולות שזיהו החוקרים בלולים הם קולות של מצוקה .  כעת ישראל מקימה מחדש את רוב תעשיית הביצים ,  ויכולה להקים אותה בלי כלובים .  המשרד להגנת הסביבה הודיע שהוא תומך בהקמת לולים לפחות בסטנדרט האירופי ,  ובמקרה הזה גם הלולנים לא מתנגדים ". 
ח"כ ניצן הורוביץ הבטיח לקדם חקיקה להגנת בעלי-חיים : " לבעלי-חיים יש נציגים בכנסת .  אני מקווה שנוכל להמשיך בשורה של יוזמות חקיקה שיזמנו ,  שזוכות לתמיכת חברי-כנסת מכל המפלגות  מימין ומשמאל ".  ח"כ כבל חיזק את דבריו והתייחס לחוק איסור ייבוא מוצרי קוסמטיקה שנוסו על בעלי-חיים ,  שאושר לפני מספר ימים ,  כמו גם לחוק איסור ייבוא פרוות לישראל שיובא להצבעה בקרוב : " הכנסת הזאת ,  יותר מכנסות אחרות ,  יודעת להתאחד סביב נושא ההגנה על בעלי-חיים - ללא הבדל בין ימין ,  שמאל ,  ערבים ,  חילונים ודתיים ". 
החוקים החדשים והמתוכננים ,  יחד עם תקנות צער בעלי-חיים ,  עשויים לחולל שינוי ביחסם של אזרחי המדינה לבעלי החיים .  למעשה ,  אין בארץ חוקים ברורים המגנים על בעלי החיים ,  וחוק צער בעלי-חיים ,  למרבה הצער ,  לא נאכף ובמקרים רבים מתעללים בבעלי-חיים משוחררים באזהרה או כלל ללא כל עונש .  הכרזת שנת החינוך הבאה כשנת ההגנה על זכויות בעלי החיים עשויה ליצור את השינוי המבוקש בדמות עלייה במודעות למניעת פגיעה בבעלי-חיים .
 
יום זכויות בעלי החיים בכנסת
בדיונים שהתקיימו עלו נושאי ניגודי אינטרסים ,  חוות מזור ,  כלובי הסוללה ,  ייבוא קופים לניסויים ,  התעללות בחזירים ,  ועוד .  הסיכום - יש מקום לשיפור

