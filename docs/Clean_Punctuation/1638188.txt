הבורסה מגיבה לארה"ב :  ת"א 25 ירד ב-1.4%
ירידות השערים בוול סטריט הובילו את אחד העם לירידות .  ת"א 25 השיל 1.4% מערכו ,  ת"א 100 ירד באחוז וחצי ומדד מניות הבנקים ירד בכמעט שני אחוזים
המסחר בתל אביב התנהל היום על רקע ירידות שערים בוול סטריט אמש ,  למרות המשך פרסום נתוני מקרו מעודדים .  כמו כן ,  השקפות ותחזיות כלכליות העולות מהפורום הכלכלי העולמי שמתכנס בדאבוס בימים אלה ,  משפיעות על זירות המסחר הגלובליות .  מחזורי המסחר היו נמוכים מהממוצע היומי המקובל של 1.5 מיליארד שקל ,  לאחר שהסתכמו בשבוע שעבר בממוצע יומי של כ-1.7 מיליארד שקל ,  וכ-2 מיליארד שקל בממוצע מתחילת השנה .  
המסחר בבורסת תל אביב הסתיים בירידות שערים :  מדד תל אביב 25 ירד ב-1.4% ונסגר ברמת 1,119.73 נקודות ,  מדד תל אביב 100 איבד 1.5% מערכו ונסגר ברמת 1,057.32 נקודות .  מדד מניות הבנקים נחלש ב-1.9% ומדד מניות הנדל"ן ירד ב-1.4% .  מחזורי המסחר הסתכמו בכ-1.48 מיליארד שקל .  מגמה מעורבת נרשמה בשוק הסולידי כאשר מדדי אג"חים קונצרניים איבדו עד 0.3% מערכם ,  וכנגד ,  אפיק ממשלתי שקלי הוסיף עד 0.4% .  כלכלני בנק הפועלים  ( -2.4% ,  1585.0 )  סבורים כי אופי המסחר בשבועות האחרונים ימשיך לאפיין את שוק המניות המקומי בטווח הקצר וצופים להמשך התנודתיות ללא מגמה ברורה לכאן או לכאן .  עם זאת ,  מציינים האנליסטים כי במבט להמשך השנה ,  ישנה סבירות גבוהה כי שיאם ההיסטורי של מדדי המניות הכבדות ,  שנרשם ב-2007 ,  עשוי להיפרץ עוד במהלך 2010 ,  וזאת בעיקר בתמיכתם של נתוני הכלכלה המקומית ,  שממשיכה להשתפר בקצב מרשים בהשוואה לכלכלה המערבית .  
להערכת האנליסטים של בנק לאומי  ( -1.84% ,  1600.0 )  ,  המגמה החיובית צפויה להימשך ,  לנוכח השיפור בתמונה המקרו כלכלית והתשואות הנמוכות הצפויות באפיקים הסולידיים .  עם זאת ,  מציינים הכלכלנים כי רמת המחירים הנוכחית בשוק המניות ,  המשתקפת ממכפיל הרווח החזוי ,  אינה נמוכה בהסתכלות היסטורית ,  ועל כן נראה כי גם אם יימשכו עליות השערים ,  קצבן צפוי להיות מדוד ורמת התנודתיות צפויה להיות גבוהה .
 ביום שישי ,  הסתיים המסחר בוול סטריט בירידות שערים בהובלת מניות הטכנולוגיה ,  למרות נתוני התמ"ג ,  הטובים מהצפוי .  דאו גונס נחלש ב-0.5% ל-10,067 נקודות ,  נאסד"ק איבד 1.45% ל-2,147 נקודות ו-S & P 500 השיל 1% ל-1,074 נקודות .  בסיכומו של החודש הראשון של השנה ,  איבד דאו ג'ונס 3.5% ,  נאסד"ק ירד ב-5.4% ו-S & P500 נחלש ב-3.7% .  
בזירת המקרו האמריקאית ,  התמ"ג בארה"ב עלה ברבעון הרביעי של 2009 ב-5.7% ,  הקצב המהיר ביותר זה 6 שנים ,  בעוד כלכלת ארה"ב יוצאת מהמיתון החריף ביותר שפקד אותה .  עליית התוצר היתה גבוהה במקצת מתחזית האנליסטים שצפו עלייה של 5.4% .  אולם מרבית הצמיחה ברבעון השלישי נבעה מחידושי מלאי ,  והצריכה הפרטית וההשקעות העסקיות במדינה נותרו חלשות .  
ברבעון השלישי של 2009 ,  צמחה הכלכלה האמריקאית ב-2.2% .  במבט קדימה ,  צופים מרבית הכלכלנים שיעור צמיחה שנתי של כ-3% במספר הרבעונים הקרובים .  שיעור זה יהיה מספיק לייצב את הכלכלה ,  אך לא חזק מספיק כדי לשקם את מיליוני המשרות שאבדו בשנתיים האחרונות .  
הסנאט בארה"ב אישר בסוף השבוע שעבר את מינוי בן ברננקי לכהונה נוספת של ארבע שנים כיו"ר הבנק הפדרלי ברוב של 70 תומכים מול 30 מתנגדים .  מספר הסנאטורים שהצביעו נגד המינוי היה הגבוה ביותר זה עשרות שנים .  כך למשל ,  אישור כהונתו השנייה של פול וולקר כיו"ר הבנק הפדרלי בשנת 1983 - אשר נחשב באותה עת לשנוי במחלוקת - התקבל ברוב של 84 תומכים מול 16 מתנגדים .  
הכלכלן האמריקאי נוריאל רוביני ,  שזכה לכינוי  " ד"ר דום "  בגין התחזיות השחורות שהציג בשנתיים האחרונות ,  אמר כי  " אסטרטגית ה-carry trade ,  בה אנשים לוקחים אשראי בדולרים בריבית אפסית ומשקיעים את הכספים במטבעות נושאי ריבית גבוהה ,  במניות ,  בסחורות ובנכסים אחרים ,  עשויה להמשיך להיות רווחית גם ב-2010 .  תופעת ה-carry trade אחראית במידה רבה לעליות החדשות בשווקי המניות ברחבי העולם ". 
השותפות זרח  ( -1.32% ,  15.0 )   ( 50% )  ,  דלק קידוחים  ( -1.06  ,  939.9 )   ( 25% )  ואבנר  ( 0.25% ,  161.3 )   ( 25% )  הודיעו היום כי החליטו על ביצוע מבחני הפקה בשתי שכבות שונות בקידוח צוק תמרור 4 ,  בעקבות תוצאות ראשוניות חיוביות שהתקבלו משלב הלוגים החשמליים .  מבחני ההפקה צפויים להימשך כחודש ימים בעלות של 1.8 מיליון דולר .  העומקים בהם יבוצעו מבחני ההפקה ייקבעו לאחר תוצאות הלוגים הסופיות .  לפי החברה טרם ניתן לקבוע את יכולת הפקת הנפט של השכבות ו/או את גודלו או את כלכליותו של מאגר הנפט בקידוח .  
חברת דלק נדל"ן  ( -2.23% ,  394.4 )  ,  שבשליטת יצחק תשובה ,  ממשיכה באסטרטגיית המימושים ,  בכדי לעמוד בהתחייבויות לבעלי האג"ח והבנקים .  דלק נדל"ן מצויה בימים אלה במו"מ מתקדם עם הגופים המוסדיים  ( חברות הביטוח ובתי השקעות )  למכירת חלק מהחזקותיה בחברת מבני תעשייה  ( -3.01% ,  593.5 )  ,  שבשליטת כלכלית ירושלים  ( -1.23% ,  3200.0 )  של אליעזר פישמן .  דלק נדל"ן מחזיקה כיום בכ-13.2% ממניות מבני תעשייה ,  ששווי השוק שלהן עומד על כ-261 מיליון שקל .  בשלב הראשון ,  בכוונת דלק נדל"ן למכור חלק מהחבילה ולאחר מכן להשלים את המימוש של המניות .  
חברת תהל גרופ אינטרנשיונל ,  חברה בת של תהל שבבעלות מלאה של קרדן אן.וי  ( 1.92% ,  2339.0 )  ,  חתמה על הסכם עם ממשלת אנגולה לפיתוח תשתיות בתחום המים והביוב במדינה בהיקף של כ-143 מיליון יורו  ( כ-740 מיליון שקל )  .  מדובר באחד החוזים הגדולים ביותר בתולדותיה של תהל ,  שבמסגרתו תבצע החברה עבודות פיתוח בתחום החקלאות .  החברה צפויה להתחיל בעבודות ההקמה של הפרויקט במהלך המחצית הראשונה של 2010 .  
חברת הנדל"ן בריטיש ישראל  ( -0.39% ,  1024.0 )  ,  שבשליטת ליאוי נואי ופויו זבלדוביץ' ,  תרכוש מחצית מן הזכויות בקרקע בשטח של 62 דונם שעליה יוקם הקניון הגדול בבאר שבע מידי אלי להב תמורת כ-155 מיליון שקל וכן תמורת תשלום נוסף שמותנה הצלחה .  בריטיש ישראל מציינת בדיווח לבורסה כי התשלומים בגין הזכויות בנכס צפויים להתפרס על פני כמה שנים .  לפי ההערכות החברה תממן את העסקה ממקורותיה העצמיים .
 
הבורסה מגיבה לארה"ב :  ת"א 25 ירד ב-1.4%
ירידות השערים בוול סטריט הובילו את אחד העם לירידות .  ת"א 25 השיל 1.4% מערכו ,  ת"א 100 ירד באחוז וחצי ומדד מניות הבנקים ירד בכמעט שני אחוזים

