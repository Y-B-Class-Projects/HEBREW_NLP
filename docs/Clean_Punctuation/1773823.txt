בוגד מסוכן
במילאן עוקצים אותו ,  באינטר הקהל לא מקבל אותו .  אז למה בחר מוראטי בלאונרדו כמי שישקם את הריסות אלופת אירופה וילך בדרכו של מוריניו ? 
בחודשים מאז עזב את מילאן לא שקט לאונרדו על שמריו .  הניסיון בן השנה ברוסונרי רק דרבן אותו להתקדם ולהצליח בקריירת האימון שלו .  לאונרדו רואה בכדורגל עניין מדעי ביותר ואוהב לאגור ולהשתמש בנתונים רבים . " אני לומד כעת הרבה על כדורגל .  אני רואה משחקים רבים וקורא הרבה ספרים .  אני רוצה ליצור דרך אימון משלי בכל המובנים :  יחסים בין מאמן ושחקנים ,  חיי חברה ,  התנהלות עם התקשורת .  בגלל זה אני אוהב את צורת האימון האנגלית .  שם יש מנג'ר שקובע ומחליט בעניינים רבים ,  הוא מנהל את כל מוצר הספורט .  קבוצה שתיקח אותי לא תזכה רק במאמן אלא גם בדרך שלמה ". 
לפני כשבועיים הוטלה פצצה במילאנו כשלאונרדו  ( 41 )  ,  המזוהה כל כך עם מילאן ועבד בה בתור שחקן ,  מנהל ומאמן 13 שנים ,  חתם על חוזה לעונה וחצי כמאמן החדש של היריבה העירונית הגדולה ,  אינטר ,  והפך להיות המאמן ה-15 במספר תחת מאסימו מוראטי .  המינוי היכה גלים בארץ המגף ובייחוד במילאנו .  כמה חודשים לפני ,  כשנפוצו שמועות בעניין ,  אמר סגן נשיא מילאן אדריאנו גליאני ,  שעבד בצמוד עם לאונרדו ומכיר אותו היטב : " לאונרדו באינטר ?  אני לא יודע מה לומר .  נכון שהיו לו חילוקי דעות עם ברלוסקוני ואני מצטער על כך ,  אך יש לו היסטוריה ארוכה במילאן אז אני מקווה שהוא לא יעשה זאת ".  לאחר שחתם על החוזה ,  לאונרדו ,  איש של כבוד ,  ביקש מראשי אינטר לחכות רגעים ספורים עם ההכרזה .  הוא רצה לשוחח עם גליאני ולספר לו באופן אישי על בחירתו עוד בטרם היא מתפרסמת באופן רשמי ופומבי בתקשורת .
 עם זאת ,  אם נודדים קצת אחורה ,  אפשר למצוא את ניצני המעבר החד ולהבין שהוא לא היה כה בלתי צפוי .  בספטמבר ,  חודשים לאחר שעזב את מילאן ,  הכשיר לאונרדו את הקרקע למעבר כשאמר בראיון : " מילאן מאוד משמעותית וחשובה לי ,  אבל הרומן שלנו נגמר .  אני רוצה לשנות את עורי ,  לראות את הדברים לא דרך העיניים של מילאן .  בכל שפה יש משפט שאומר לעולם אל תאמר 'לא' ".  גם יחסיו הטובים עם מוראטי היוו נדבך חשוב בהתקשרות .  נשיא הנראזורי דחה על הסף את הבאתו של המאמן כסוג של נקמה במילאן על שזו החתימה העונה את זלאטן איברהימוביץ' . " אם יש מישהו שחושב כך ,  אני מאוד מצטער ",  אמר . " זאת לא הייתה המטרה ". 
והאמת היא שאפשר למצוא לכך סימוכין .  כבר לקראת סיומה של העונה שעברה שפע מוראטי מחמאות ללאונרדו .  הוא אהב את החוכמה והאינטילגנציה שלו ,  את יכולת הביטוי ,  את היותו איש העולם הגדול ,  שיודע חמש שפות ורוצה ללמוד רק עוד ועוד . " אני מוקסם מהאלגנטיות שלו ומכבד אותו מאוד ",  אמר עליו . " הייתי שמח אם אדם כמוהו היה במערכת שלנו ".  גם לאונרדו שמר פינה חמה בלב לבעלים : " מוראטי ואני משוחחים פעמים רבות .  יש בינינו הבנה רבה והערכה ". 
כשבוע לאחר המינוי ,  אישר מוראטי את הדברים . " זה נכון ",  הודה . " חשבתי להביא את לאונרדו כבר ביוני ,  אבל זה היה בעייתי לשאול אותו כי הוא בדיוק עזב את מילאן .  מבחינתי ,  לאו הוא המחליף המושלם למוריניו .  שניהם מאוד דומים ,  יש להם תשומת לב רבה לפרטים ,  התלהבות ותשוקה ותחושת מחוייבות עמוקה ". 
לאונרדו רחוק מלהיות 'יס-מן' .  זו הייתה כנראה גם הסיבה המרכזית לעזיבתו את מילאן .  הוא לא הסכים לתכתיביו של האיש הכל יכול באיטליה ,  סילביו ברלוסקוני ,  ומרד במוסכמות הנהוגות במועדון האדום-שחור .  ברלוסקוני דווקא העריך את יכולותיו המקצועיות וסבר שעשה עונה טובה עם חומר השחקנים הנתון כשסיים את העונה במקום השלישי .  אפילו גדול מאמני מילאן ,  אריגו סאקי ,  החמיא לו אשתקד על זה ,  שמעבר למשחק המהנה שניסה להקנות לקבוצה ,  השקיע גם ברמה הטקטית : " לאונרדו היה המאמן היחיד שהביא מחשבה טקטית חדשה לכדורגל האיטלקי ".  אולם ,  כאמור ,  היחסים במישור האישי עם הבעלים עלו על השרטון מוקדם ,  מפני שלאונרדו לא הסכים מלכתחילה להיות בובה .  לאו מסכים לשמוע ,  להקשיב ולקבל עצה טובה ,  אבל באותה נשימה גם אחד שבסופו של דבר מקבל את ההחלטות בעצמו ולא אוהב שמנחיתים עליו הוראות .
 לאו מאופיין גם כאדם לא מקובע בעל מחשבה עצמאית מאוד .  איש בעל אופי חזק וערכים רבים שמכוונים אותו בכל רגע ומצב .  לא בכדי הוא נחשב לאחד הכדורגלנים האינטילגנטיים על המגרש ומחוצה לו . " לאו הוא אדם שמונע בחייו מהצמא הרב שלו לידע ",  כתב עליו הפרשן לואיג'י גרלנדו בגאזטה דלו ספורט . " לא סתם הוא למד פילוסופיה באוניברסיטה .  הוא מעריץ גדול של סוקרטס ואפלטון ". 
ב-1991 עבר מסאו פאולו לוולנסיה .  בקבוצה הספרדית הכינו עבורו וילה נאה ומסודרת ,  שכל שחקן צעיר בן 22 היה חולם עליה .  אלא שהיא הייתה מבודדת ומרוחקת מאנשים ,  ולאונרדו ,  בניגוד גמור לשחקנים רבים אחרים ,  ויתר עליה בקלות .  במקומה הוא בחר לגור בתוך העיר ,  בבית דירות צנוע ,  עם עוד 40 אנשים .  הסיבה המרכזית לכך נבעה מרצונו להתערות בתרבות ,  להכיר אנשים ,  ללמוד את השפה והמנהגים .  ב-94' קיבל הצעה מקאשימה אנטלרס היפנית ,  אותה אימן הברזילאי זיקו ,  וקפץ על ההזדמנות .  לא בגלל גדולת הכדורגל היפני או שלא היה מבוקש באירופה אלא כיוון שרצה ללמוד תרבות נוספת ,  אחרת מהלטינית והאירופית שכבר הכיר ,  לרכוש עוד שפה ולצבור עוד ידע .
 לאונרדו רחוק מלהיות המאמן שצועק על שחקנים או מגיע אליהם דרך משמעת ,  עבודה קשה ואגרוף ברזל .  הוא מאמין בהם ומעדיף להקשיב להם ולעבוד עימם דרך כבוד הדדי ודיאלוג ,  יותר מאשר להרצות ולרדות בהם .  לא אחת הוא מסגיר את גישתו לחיים ולכדורגל כשאומר : " גנדי שחרר את הודו מבלי להרים את קולו ". 
מבחינתו ,  העבודה האמיתית היא על המגרש ,  במשחק .  הוא לא מעביד קשה את שחקניו ולא דורש מהם לבלות את רוב היממה בחדר הכושר ,  ובעיקר נותן להם יד חופשית כי הוא מאמין שהם יודעים יותר טוב מכל אחד אחר מה טוב בשבילם .  משנתו של לאו גורסת כי אימון צריך להיות מהנה וכיפי ולא כרוך בעבודה פיזית מפרכת .  הוא אוהב ששחקניו מתאמנים בעיקר עם הכדור ומתרגלים את הדברים שהם גם אמורים לעשות על כר הדשא .
 למרות ששהה במחיצתם עונה אחת בלבד ,  לאונרדו ,  הניחן אף ביחסי אנוש מעולים ,  התחבר מצוין לשחקנים .  רונאלדיניו ביכה את עזיבתו וחשף את הקשר המיוחד שנרקם בין השניים : " לאונרדו הוא כמו אבא או אח גדול בשבילי .  אני יודע שאני יכול לסמוך עליו תמיד ,  וכשאני אצטרך הוא יהיה שם בשבילי בכל מקרה ". 
אולי כדי להשתחרר סופסוף מהצל הגדול שהטיל מוריניו על המועדון עם לכתו ,  הובא כעת לאונרדו .  כאנטי-תזה אליו .  בניגוד למיוחד ,  לאונרדו תמיד מדבר על הכלל ולא על עצמו ,  הוא מעולם לא תקף ודיבר בגנות השופטים .  אם מוריניו אוהב ליצור את האשליה בכל קבוצה בה הוא מאמן של 'כל העולם נגדנו' ,  הרי שלאו עושה בדיוק ההפך - מנסה לקרב את כולם אליו ואל הקבוצה .  בניטז הרגיש שהתדמית של מוריניו נטועה עמוק במועדון ולא הצליח להשתחרר ממנה . " ללאונרדו יש אישיות שלא תושפע מהזיכרון והמורשת הגדולה שמוריניו הותיר כאן ",  מנה מוראטי סיבה נוספת לחילוף המאמנים .
 ללאונרדו צפויים כעת חיים לא קלים .  כפי שבניטז טען ,  אינטר נמצאת בעת של חילופי דורות כשמרבית שחקניה סובבים סביב גיל 30 .  לאונרדו גם יצטרך להדריך מספר ארגנטינאים - דבר לא קל עבור ברזילאי - אך חאבייר זאנטי כבר הכין את הקרקע עבורו .  הקפטן והמנהיג מכיר אותו לא רק מהתקופה ששניהם היו יריבים על המגרש אלא גם בשנים האחרונות כאשר הם מתנדבים ומקדישים מזמנם ומכספם בעבודות צדקה למען הקהילה .
" קשה לי מאוד לדמיין אותו באינטר ",  אמר חברו למילאן בעבר ,  זבונימיר בובאן . " הדם של מילאן זורם בעורקיו .  מצד שני ,  כשאינטר קוראת לך ,  קשה מאוד לומר 'לא' .  בכל זאת ,  אני לא הייתי עושה זאת ".  גם אחת מאגדות אינטר ,  סנדרו מאזולה ,  לא נשמע מרוצה : " אני מכבד מאוד את לאונרדו כאדם וככדורגלן ,  אבל אני לא יודע כיצד לשפוט אותו כמאמן .  אני ,  באופן אישי לא הייתי ממנה אותו ". 
כמובן שאוהדי מילאן סלדו מחציית הקווים .  אלא שגם בביתו החדש לא נתן הקהל את ברכתו למינוי .  אוהדי אינטר מתקשים לעכל שאחד היריבים הגדולים שלהם בשנים האחרונות ידריך את הקבוצה כעת .  הפורומים שלהם גועשים ,  ואם היו שואלים אותם אז היה עדיף למנות את שוער העבר של הקבוצה וולטר זנגה .  אך מול שלל הבעיות והמכשולים אפשר להציב על הכף השנייה של המאזניים - האמונה של מוריניו בו : " הוא מאמן עם הרבה מאוד פוטנציאל ,  יש לו את כל הכישורים להצליח ". 
אז אולי מוראטי צדק בכל זאת ? 

בוגד מסוכן
במילאן עוקצים אותו ,  באינטר הקהל לא מקבל אותו .  אז למה בחר מוראטי בלאונרדו כמי שישקם את הריסות אלופת אירופה וילך בדרכו של מוריניו ? 

