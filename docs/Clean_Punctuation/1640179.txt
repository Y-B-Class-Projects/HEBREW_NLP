לחובבנים בלבד
רוצים לראות את הסופרבול אבל אין לכם מושג על מה המהומה ?  אולי מדריך מזורז יעשה לכם סדר בראש .  זה גם המקום לשאול
לקבוצת הפוטבול של בפאלו בילס יש הרבה אוהדים בישראל .  על הבילס ,  למי שלא מכיר ,  הוטבעה החותמת של הקבוצה הלוזרית ביותר על הפלנטה ,  לאחר שהגיעו ארבע פעמים רצופות לסופרבול ,  בכולן הפסידו .  הפעם הראשונה הייתה ב-1991 ,  כשהבועט סקוט נורווד החטיא את המטרה ואפשר לניו יורק ג'איינטס לחגוג זכיה .  שידורי הפוטבול בישראל היו אז בחיתוליהם ,  והסופרבול ,  שהועבר בשידור חי על ידי סוללת שדרים ופרשנים שבראשם יורם ארבל ועופר שלח ,  עורר עניין אצל אוהדי ספורט שלא הכירו את המשחק .  
כמעט שני עשורים חלפו מאז המשחק ההוא ,  ודומה שהיום כבר אין כל כך צורך להסביר .  לאלה שמכירים יש עשרות צינורות מידע ,  מאתרי חדשות אמריקאים ועד לאתרי P2P שמשדרים משחקים בזמן אמת ,  ואלה שלא מכירים מעדיפים ,  בדרך כלל ,  לוותר .  רק בשביל האפשרות שעוד חובב פוטבול יתאהב במשחק ,  אנו מצרפים כאן הסבר בסיסי ביותר ,  נטול התחכמויות ואג'נדות סמויות ,  על מנת שתוכלו לשבת ולהתרווח בכורסה ולא להיראות כמו דבילים או להטריד את שותפיכם לצפיה בשאלות .  את זה אתם יכולים לעשות למטה ,  בתגובות ,  אנו מבטיחים לנסות ולעזור .  חשוב לציין - זהו הסבר בסיסי בלבד ,  כשמי שרוצה לקבל מידע נרחב יותר ,  יוכל ללחוץ על הלינק המצורף .
 11 מול 11 ,  כשלכל קבוצה יש רכז  ( קוורטרבק )  ,  האיש היחיד שמותר לו למסור קדימה .  זאת אומרת ,  הוא לא היחיד שמותר לו ,  אבל יש רק מסירה אחת בכל מהלך קדימה ,  ובדרך כלל הוא זה שמבצע אותה .  
אורך המגרש כ-100 מטר ,  כמו בכדורגל .  המטרה המרכזית היא להגיע לשטח  " האויב ",  מה שנקרא בלעז endzone ,  ולהבקיע טאצ'דאון  ( touchdown )  .  יש שתי צורות התקדמות .  האחת - מסירה ,  כפי שהוזכר לעיל ,  והשניה - דרך ריצה על הקרקע .  מזכיר מאוד מלחמה ,  ומי שיעקוב יוכל ,  אכן ,  לראות שמדובר במלחמה לכל דבר ,  עם הוראות טקטיות מצד המאמנים וניסיונות הטעיה של היריב .  
איך מתקדמים ?  כשלקבוצה יש את הכדור ביד ,  המטרה היא ,  כאמור ,  להגיע לשטח היריב .  מכיוון שהיריב לא ייתן לכם ,  קרוב לוודאי ,  להתקדם לכל אורך המגרש דרך מסירה או ריצה אחת  ( למרות שזה קורה לעתים )  ,  נקבע מפתח לפיו הקבוצה התוקפת זכאית לארבעה ניסיונות לעבור מינימום של עשרה יארד .  נשמע פשוט ?  בכלל לא .  אם הקבוצה התוקפת עברה עשרה יארד או יותר באחד משלושת ניסיונותיה הראשונים ,  היא מקבלת  " סט חדש "  של ניסיונות .  אם היא לא עברה באחד משלושת ניסיונותיה הראשונים ,  יש בידיה שתי ברירות - האחת - לנסות בכל זאת בפעם הרביעית ,  מתוך סיכון שאם לא הצליחה בכך ,  הכדור יעבור ליריב ,  או לבעוט כדור שירחיק את הכדור לשטח היריב  ( punt )  ,  כך שהרכז היריב יחל עמוק בחלק המגרש שלו את המהלך .  
אם קבוצה נמצאת קרוב לשטח הסופי של היריב  ( endzone )  אבל לא הצליחה לזכות בסט חדש של ניסיונות ,  היא רשאית לנסות ולהבקיע בבעיטה שער שדה  ( field goal )  ,  שבניגוד לבעיטת ההרחקה  ( שנבעטת מהאוויר כמו בעיטת שוער בכדורגל )  היא בעיטה נייחת שצריכה להיכנס בין קורות ה-H .  
מפתח הנקודות :  טאצ'דאון מזכה ב-6 נקודות ,  שלאחריהן באה בעיטת בונוס שמזכה בנקודה נוספת  ( או המרה קשה יותר במהלך שדה שמזכה בשתי נקודות )  ,  שער שדה מזכה בשלוש נקודות .  סייפטי נגרם במקרה שההגנה הפילה את היריב בתוך ה-endzone שלו ,  ולטובת הקבוצה נפסקות שתי נקודות .  סייפטי הוא מקרה נדיר ,  יחסית ,  ולכן לא נתעכב עליו יותר מדי .
 המשחק שיתקיים במיאמי יחל ב-1:20 לערך ויועבר בשידור ישיר בערוצי METV ,  FOX ו-ESPN .  היתרון של METV הוא שהערוץ מעביר את ההתמודדות במלואה - וכשאנחנו אומרים  " במלואה ",  אנחנו מתכוונים גם לפרסומות ,  חלק בלתי נפרד מהסופרבול .  אלא שאיכות השידור ירודה ביותר ,  ומבחינה זו עדיף לראות ב-ESPN או ב-FOX .  
הקבוצות שהגיעו לסופרבול הן אינדיאנפוליס קולטס ,  שמייצגת את חטיבת ה-AFC ,  וניו אורלינס סיינטס ,  שמייצגת את ה-NFC .  שתיהן סיימו כמדורגות ראשונות את העונה הסדירה ,  ושתיהן אירחו שני משחקי פלייאוף שאותם ניצחו בדרך למפגש ביניהן בגמר .  
הכוכבים של הקולטס :  הקוורטרבק פייטון מאנינג ,  בעל יכולת מסירה קטלנית וראיית משחק יוצאת מהכלל ,  התופס רג'י ויין והטייט אנד  ( תופס הגנתי יותר שמטרתו העיקרית היא לחסום )  דאלאס קלארק .  כוכב הקולטס בהגנה הוא דווייט פריני ,  שחקן מהיר ביותר שיודע להגיע לקוורטרבק היריב ולזלול אותו .  
הכוכבים של ניו אורלינס :  הקוורטרבק דרו בריס ,  בעל מסירות עומק מרהיבות וראיית משחק משובחת ,  הרצים האחוריים פייר תומאס ורג'י בוש והתופס רוברט מיצ'ם ,  שפרץ בחודשים האחרונים והפך למטרה המועדפת של בריס .  בהגנה מככב דארן שארפר ,  שהרבה לבצע השנה מהלכים חשובים שתרמו לניצחונות של הסיינטס .
 אפשרות אחת היא לצפות במשחק בבית .  אפשרות נוספת היא לעשות זאת בסלון עם או אצל חברים ,  ואפשרות אחרת היא לחגוג בצפייה בבאר .  
ישראל פיתחה בשנים האחרונות מסורת של צפייה בסופרבול בבארים .  בין המקומות ששידרו בשנים האחרונות את המפגש  ( איננו מתחייבים שישדרו גם השנה )  :  פאב  " הפטריה "  בקיבוץ דן , " מייקס פלייס "  בתל אביב ובירושלים , " פריים "  ברמת החייל בתל אביב , " מ.א.ש "  בצפון תל אביב , " באז סטופ "  ו"דנסינג קאמל "  בתל אביב ופאב  " הברון "   ( מומלץ וואלה !  פוטבול )  בראשון לציון .  
אם אתם יודעים על עוד מקום לצפות בו אתם מוזמנים לטקבק .  אנחנו לא אחראים על נכונות הפרסום .
 
לחובבנים בלבד
רוצים לראות את הסופרבול אבל אין לכם מושג על מה המהומה ?  אולי מדריך מזורז יעשה לכם סדר בראש .  זה גם המקום לשאול

