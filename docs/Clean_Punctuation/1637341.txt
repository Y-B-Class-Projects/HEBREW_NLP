המתפרה השיתופית במצפה רמון עומדת שוב בפני סכנת סגירה
50 העובדות עלולות לאבד את משרתן ;  המתפרה שקועה בחובות של כמיליון שקלים מהם 800 אלף שקל תשלומי ארנונה
המתפרה השיתופית  " מתפרת עצמאות "  במצפה רמון נקלעה באחרונה שוב לקשיים ועומדת כעת בפני סכנת סגירה.המתפרה ,  שתופרת מדים עבור משרד הביטחון ,  עברה כבר לפני כשנה לשבוע עבודה של ארבעה ימים עקב ירידה בהיקף ההזמנות מהמשרד .  כעת עומדת המתפרה בפני חוב ארנונה של 800 אלף שקל אשר הצטבר במהלך השנים ,  והחזר הלוואה בסכום משוער של 250 אלף שקל שאינה מצליחה להשלים .  המתפרה ,  מתפרת רמון לשעבר שהיתה עסק פרטי ,  נסגרה ביולי 2000 עקב אי רווחיות .  כתגובת נגד פתחו העובדות בשביתה והתבצרו במקום במשך כחודשיים .  בעזרת פעילותם של אנשי מועצה והסתדרות נמכרה בסופו של דבר המתפרה לעובדות והפכה לקואופרטיב .  במתפרה עובדות כ-50 נשים והמחזור השנתי שלה עומד על כשלושה מיליון שקל.בתחילת השבוע נפגשו נציגים של המתפרה עם שר התמ"ת במסגרת פגישה שעניינה היה מצב ענף הטקסטיל בישראל .  מאותה פגישה יצא משרד התמ"ת בהצהרה לפיה הציע השר הוראת שעה מיוחדת לשנתיים לרכש מקומי של טקסטיל בטחוני ,  ובזמן זה עובדי המתפרות יעברו הסבה מקצועית .  דני שטרית ,  מזכיר ההסתדרות מצפה רמון וחבר המועצה מקומית ,  המלווה את המתפרה מאז הקמתה כקואופרטיב : " בפגישה עם השר ביקשנו הלוואה מיידית בסכום של חצי מיליון שקל .  המדינה מתיימרת לעזור למפעלים בפריפריה ,  אבל הקשיים הבירוקרטיים כה כבדים שעדיף כבר לגשת לבנק .  קרנות בערבות המדינה דורשות ערבויות של 25% להלוואה ,  אבל למתפרה אין יכולת להתקיים אז איך יוכלו לספק ערבויות ?  אני מקווה שההלוואה תינתן בשבועות הקרובים ולא בעוד כמה חודשים או שנים ".   " לגבי הפטור מארנונה ",  אומר שטרית , " בשנת ‎2002 אישר אלי ישי ,  שר הפנים דאז וכיום ,  פטור לאותה מתפרה כשהיתה בבעלות פרטית .  לאחר מכן המתפרה נסגרה והפכה לקואופרטיב שמנוהל על ידי עובדים ,  אך הפטור הזה ניתן רטרואקטיבית לבעל המפעל ששלשל את הכסף שנחסך לכיסו .  אנחנו מקווים שהשר יאשר פטור גם הפעם ". ממשרד התמ"ת נמסר כי : " באחרונה פעל שר התמ"ת בן אליעזר מול שר הפנים אלי ישי בעניין סכנת הסגירה של המתפרה במצפה רמון ובעקבות פעילות זו החלו במשרד הפנים לבדוק אפשרות לסיוע בחוב הארנונה של המתפרה למועצה ". "כמו כן ,  מנהל הסוכנות לעסקים קטנים רן קויתי הנחה לאחרונה את מנכ"ל מ.ט.י באר שבע לעמוד בקשר עם הנהלת המפעל על מנת לסייע בהכוונה ובהגשת בקשת הלוואה לקרן לסיוע לעסקים קטנים בערבות המדינה ".   " בפגישה שהתקיימה לאחרונה אצל השר ציין השר כי משרד התמ"ת נערך להכשרת עובדים והסבת עובדי טקסטיל למקצועות אחרים ,  על מנת לתת פתרון לעובדים מהענף אשר יפוטרו ". ח"כ חנין : " זה בהחלט מסוג העסקים הקטנים שצריכים את התמיכה של התמ"ת"לפני כשבועיים כנוסה ישיבת ועדת העבודה ,  הרווחה והבריאות לדיון מהיר על מצב המתפרה ,  לבקשתו של ח"כ דב חנין  ( חד"ש )  .  בפגישה הציג ח"כ חנין את מצבה של המתפרה ואמר כי  " אנחנו לא מדברים פה על עסק השייך לבעל הון שמאיים בסגירה ובמקרה זה כולם נזעקים ומתחילים להתווכח על השאלה עד כמה צריכה המדינה לתמוך בו כדי שיוכל להמשיך להחזיק את המפעל .  פה אנחנו מדברים על כסף שנועד באופן ישיר להגן על מקום עבודה ועל העובדים ".   " נושא זה מחייב את משרדי הממשלה לפעול ,  וקודם כל את משרד התמ"ת ",  אמר חנין . " חלק מהאחריות של המשרד היא ללוות את המפעל ,  לראות היכן קיימים קשיים .  זה בהחלט מסוג העסקים הקטנים שצריכים את התמיכה .  מדברים על תמיכה וגיבוי לתעסוקה בפריפריה- אז הנה דוגמה מובהקת בה נדרשת אותה תמיכה לתעסוקה בפריפריה ". בנוגע להלוואה ,  אשר ניתנה בשנת 2003 על ידי תוכנית סיוע ומטופלת היום באגף החשב הכללי במשרד האוצר ,  שאלה היו"ר ח"כ רחל אדטו  ( קדימה )  : " האם משרד האוצר לא יכול לוותר על הלוואה כמחווה להצלת מקום עבודה של ‎50 אנשים ?  לוותר על ‎250 אלף שקל ?  ".  חברי הועדה קראו למשרדי הממשלה לדאוג להמשך קיומה של המתפרה .  הם קראו למשרד התמ"ת להקים צוות מלווה למתפרה ולגבש חבילת סיוע שתבטיח את המשך פעולת המתפרה ;  לשר הפנים לפטור את המתפרה מתשלום הארנונה כמו גם למחוק את חובותיה שהצטברו עד כה ;  לשר האוצר לוותר על החוב שנוצר למתפרה בגין הלוואה שהתקבלה בשנת ‎2003 ,  כ-‎250 אלף שקל ;  למשרד הביטחון והשב"ס להפנות הזמנות למתפרה.ממשרד האוצר נמסר כי : " מתפרת עצמאות קיבלה מהמדינה הלוואה בשנת 2003 כחלק מתכנית סיוע למפעלים .  נציגי המתפרה פנו אל משרד האוצר באמצע שנת 2009 בבקשה לסיוע בהחזר ההלוואה ובהתאם למקובל הם הופנו לתכניות הסיוע הקיימות במסגרת משרד התמ"ת .  בנוסף ,  על מנת להקל על החברה ,  הקפאנו את החוב עד לסוף 2009 .  מאז החברה טרם פנתה אלינו בבקשה נוספת ,  טרם הציגה תכנית הבראה ". 

המתפרה השיתופית במצפה רמון עומדת שוב בפני סכנת סגירה
50 העובדות עלולות לאבד את משרתן ;  המתפרה שקועה בחובות של כמיליון שקלים מהם 800 אלף שקל תשלומי ארנונה

