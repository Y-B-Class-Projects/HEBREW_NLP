שטייניץ שם לנתניהו מקלות בגלגלי הרכבת
שר האוצר ביטל ברציפות את הדיון של הפורום המייעץ לשר בנוגע לתוכנית ההשקעה ברכבות .  לאור ביטול הדיון ,  לא ברור כיצד אמור שטייניץ לגבש את עמדתו המקצועית ,  אם בכלל
שר האוצר ,  יובל שטייניץ ,  ביטל בפעם השנייה ברציפות את הדיון של הפורום המייעץ לשר בנוגע לתוכנית ההשקעה ברכבות .  הביטול השני היה השבוע ,  מבלי שנקבע מועד חלופי - זאת בשעה שלשכת ראש הממשלה ממשיכה לקדם במרץ תוכנית השקעות עצומה ברכבות בישראל - 40-70 מיליארד שקל בעשור הקרוב .  
ביטול הדיון עורר תרעומת בקרב חברי הפורום המייעץ לשר האוצר - 16 אנשי אקדמיה ובכירים בכלכלה הישראלית ,  בהם ישראל אומן ,  יעקב פרנקל ,  ויקטור מדינה ,  אלי הורוביץ ,  יעקב שיינין ואבי בן בסט - לאור החשיבות הרבה של תוכנית ההשקעה ברכבות ,  וההתנגדות העזה שהתוכנית מעוררת בקרב הגורמים המקצועיים במשרד האוצר ובאקדמיה .  
באוצר רואים בתוכנית של ראש הממשלה בזבוז של עשרות מליארדי שקלים .  הדיון בפורום ,  שבמסגרתו היו אמורים אנשי האוצר וכן אנשי אקדמיה להציג את עמדתם המקצועית לגבי תוכנית הרכבות ,  היה אמור לעזור לשר האוצר לגבש את עמדתו המקצועית בנושא .  
לאור ביטול הדיון ,  לא ברור כיצד אמור שר האוצר לגבש את עמדתו המקצועית ,  אם בכלל .  החשש הוא כי ביטול הדיון מלמד שהשר אינו מעוניין לגבש עמדה מקצועית תקיפה נגד התוכנית ,  מאחר שעמדה שכזו תכניס אותו למסלול התנגשות עם ראש הממשלה - לשכת נתניהו מקדמת במרץ את תוכנית הרכבות ,  על אף שידוע לה כי הגורמים המקצועיים באוצר ובאקדמיה שוללים אותה מכל וכל .  
יו"ר הפורום המייעץ לשר האוצר ,  פרופ' עומר מואב ,  מסר בתגובה כי  " לפני חודש אמורה היתה להיות פגישה של הפורום בענייני תחבורה .  הדיון נדחה אז בגלל חילוקי הדעות עם לשכת ראש הממשלה סביב הנושא .  לא רצינו ללבות את המתח .  לפיכך נקבע דיון במועד חדש ,  שאמור היה להתקיים השבוע .  גם הדיון השבוע נדחה ,  ולגבי סיבת הדחייה הפעם יש לפנות לתגובה לדוברת השר ".  
דוברת שר האוצר סירבה להגיב לידיעה .  
תוכנית הרכבות ,  שמקדם נתניהו ביחד עם משרד התחבורה ,  מדברת על רישות מדינת ישראל במסילות ברזל מקרית שמונה בצפון ועד אילת בדרום ,  לרבות מסילות רוחב בקו של כרמיאל-עכו ,  בית שאן-חיפה ועוד .  משרד האוצר מתנגד לתוכנית ,  בטענה כי אין ביקוש לרכבות בפריפריה העמוקה ,  וכי עדיף להשקיע את תקציבי העתק בבניית כבישים ,  ברכבות קלות וכן בפיתוח הפריפריה באמצעות קידום שירותי החינוך והבריאות בה .
 
שטייניץ שם לנתניהו מקלות בגלגלי הרכבת
שר האוצר ביטל ברציפות את הדיון של הפורום המייעץ לשר בנוגע לתוכנית ההשקעה ברכבות .  לאור ביטול הדיון ,  לא ברור כיצד אמור שטייניץ לגבש את עמדתו המקצועית ,  אם בכלל

