אושר :  מנוע 1.6 ל' לפורמולה 1
סבב המירוצים היוקרתי בעולם יעבור ב-2013 למנועי טורבו קטנים במקום ה-V8 של היום .  גם בפורמולה 1 הגודל לא קובע ? 
מזה מספר חודשים שהתאחדות הספורט המוטורי העולמית ה-FIA ,  שוקלת לערוך שינויים בתקנות מנועי סבב הפורמולה 1 .  הכיוון למעשה נקבע כבר - נפח קטן ,  מעט צילינדרים ,  מגדש טורבו והזרקת דלק בלחץ גבוה  ( 500 באר )  שיחפו על החסר .  בישיבה שערכה הוועדה הטכנית של ההתאחדות בסוף השבוע האחרון ובהסתמך על דיונים קודמים שנעשו עם הקבוצות ,  נסגרו כל הפרטים והחל מעונת 2013 נזכה לראות שינויים מרחיקי לכת בסבב היוקרתי בעולם .
 השינוי העיקרי נכון לרגע זה ונקבע כאמור ל-2013 ,  נמצא ביחידת הכוח .  את מנוע ה-V8 האטמוספרי בנפח 2.4 ל' הנוכחי יחליף מנוע טורבו ארבעה צילינדרים בנפח 1.6 ל' ,  כאשר הסל"ד יוגבל ל-12,000 סל"ד במקום 18,000 כיום .  השינוי יניב שיפור גם בצריכת הדלק שתפחת בכשליש .  ב-FIA מבקשים להרגיע ולדבריהם ההספקים אמורים להיות דומים לאלה של היום - כ-800 כ"ס .  
רנו הייתה הראשונה הציגה מנוע טורבו בפורמולה 1 ,  בשנת 1977 .  בשנות השמונים הצליחו יצרניות מנועים להפיק הספקים דמיוניים ממנועי טורבו בנפח 1.5 ל' עד שלבסוף נאסר השימוש בהם .  הטכנולוגיה שהתפתחה בשנים האחרונות לבטח תתרום להעלאת הספקי המנועים המתוכננים אלא שכדי להפיק הספקים שכאלה ,  על כל רכיב לעמוד בעומסים גבוהים מאוד ויש לקחת זאת בחשבון כדי להציג אמינות גבוהה .  על אחת כמה וכמה שהחל מ-2013 יותר לכל נהג להשתמש בחמישה מנועים לכל היותר בעונה אחת במקום שמונה כיום ,  וארבעה מנועים ב-2014 .
 מהנתונים על הנייר ניתן להסיק כי משקל המכונית ירד בעקבות המנוע הקומפקטי יותר וכן מכל הדלק שייקטן בכשליש .  אלא שמשקל המכונית הכללי לא אמור להשתנות ועל הירידה במשקל תחפה מערכת לאגירת אנרגיה  ( KERS )  והסוללות שלה שתניב עוד עשרות רבות של כ"ס בלחיצת כפתור .  מערכת ה-KERS נחלה כשלון חרוץ בעונת 2009 ,  אולם נראה כי יתרונה יהיה גדול בהסתמך על התקנות החדשות .
 עד להטמעת המנועים החדשים בעוד שנתיים ,  תקופה שלבטח תניב שינויים נוספים בספר התקנות ,  מעדכנת ההתאחדות גם מספר סעיפים שיכנסו לתוקפם כבר ב-2011 .  השינויים כוללים עדכונים בסעיפים הטכניים וכן הספורטיביים בתקווה שאלה יהפכו את העונה הבאה למעניינת יותר מזו האחרונה .
 ההפתעה הגדולה היא ויתור על סעיף עליו נלחמה ההתאחדות בחומרה בעונות האחרונות - איסור הוראות קבוצתיות .  בעקבות הגרנד פרי הגרמני השנה בו הורתה פרארי לפליפה מאסה לאפשר לבן קבוצתו פרננדו אלונסו לעקוף ,  כנראה שהבינו ב-FIA אחת ולתמיד שלא ניתן להלחם בהוראות קבוצתיות וקבוצות תמצאנה דרכים יצירתיות לעשות זאת בסתר ,  כמו שעשתה פרארי אם כי לא בהצלחה גדולה .  יחד עם זאת ,  בהתאחדות מדגישים בפני הקבוצות כי כל פעולה בלתי ספורטיבית שתבייש את הסבב תזכה לסנקציות ,  אולם כאן כבר מדובר בפרשנות שתעמוד בבוא היום ליצירתיות הפרקליטים .
 בסעיפים הטכניים ,  ממשיכים להגיע מספר שינויים אליהם חייבות הקבוצות להיערך בשלושת החודשים הקרובים .  שינוי משמעותי יהיה בכל הנוגע לאמינות כאשר כל תיבת הילוכים תחוייב לעמוד בשימוש במשך חמישה מירוצים רצופים ,  מירוץ אחד יותר מהעונה האחרונה .  
סעיף נוסף שאושר מתקשר למעטפת האווירודינמית כאשר יותר השימוש בכנף אחורית אקטיבית .  הנהג יוכל לשלוט על כך רק במידה והוא נמצא בטווח של שנייה מנהג אחר ,  וזאת כדי להגביר את המאבקים והעקיפות .  ה-FIA הודיעה בנוסף כי תקשיח את הכללים והבדיקות בכל הקשור לתחומים אפורים בסעיפים האווירודינמיים כמו כנפיים קדמיות גמישות או רצפה אקטיבית ,  סעיפים שיוחסו כיתרון הגדול של קבוצות רד בול ופרארי בעונה החולפת .
 עוד קבעה ההתאחדות שלוש תקנות עבור עונת 2012 .  התקשורת בין הקבוצות לנהגים תהיה פתוחה יותר כך שניתן יהיה לשדרה לצופים ,  יותר השימוש במרכיבים ביולוגיים בדלק ותוכנסנה הגבלות לרכיבי המתלים .
 
אושר :  מנוע 1.6 ל' לפורמולה 1
סבב המירוצים היוקרתי בעולם יעבור ב-2013 למנועי טורבו קטנים במקום ה-V8 של היום .  גם בפורמולה 1 הגודל לא קובע ? 

