נכנסה להריון ופוטרה ותפוצה ב-123 אלף שקל
בית הדין לעבודה בת"א פסק פיצויים של 123 אלף שקלים לאישה שפוטרה לאחר שהודיעה כי נכנסה להריון . " פסק הדין מחזק את זכותה של מועמדת לעבודה לא לספר על הריונה "
 בית הדין לעבודה בתל אביב פסק בשבוע שעבר פיצויים בגובה של כ-123 אלף שקלים לאישה שפוטרה מעבודתה לאחר כחודש וחצי ,  מכיוון שהודיעה שהיא בהריון . " הקושי שתגרום היעדרות התובעת עקב חופשת הלידה ועלות הכשרת עובדת מחליפה - הם בדיוק השיקולים אותם אסור לנתבע לשקול בהחלטתו אם לקבל את התובעת לעבודה ",  כתבו השופטים בפסק הדין .  
בפברואר 2006 החלה האישה לעבוד כרכזת בחברה לייעוץ והכוונה לגיל הזהב ובהשמת עובדים סיעודיים זרים .  לאחר חודש וחצי היא פוטרה ,  לטענתה ,  משום ששלושה ימים קודם לכן הודיעה למעסיקה על כך שנכנסה להריון .  היא תבעה שישלמו לה פיצויים בעד אובדן ההכנסה בתקופת ההיריון ובחופשת הלידה ,  הפסד דמי לידה ופיצויים בגין עוגמת נפש .  החברה טענה מנגד שהאישה נהגה בחוסר תום לב כשהעלימה את העובדה שהיא בהריון בזמן שהתקבלה לעבודה ,  ושהיא פוטרה לא בשל הריונה אלא בשל ליקויים בתפקודה .  
השופטים קבעו שעובדת לא מחויבת לגלות שהיא בהריון במהלך מו"מ לקבלתה לעבודה ,  במיוחד אם היא בשלבים הראשונים של ההריון ,  אלא אם כן ההיריון רלוונטי לעבודה . " חיוב מועמדת לעבודה לגלות את עובדת הריונה בעת המו"מ לקבלה לעבודה ,  כאשר ניסיון החיים מלמד שבמקרים רבים כתוצאה מכך לא תתקבל לעבודה ,  עלול להביא למצב לפיו נשים רבות יאבדו הזדמנות לעבודה ללא כל הצדקה ".  הם הבהירו שבמקרה הנוכחי לא הייתה התובעת מחויבת לגלות למעסיקה שהיא בהריון בשלב המו"מ .  הם קבעו שהסיבה לפיטורי האישה הייתה הריונה ולא תפקוד לקוי ,  והורו לפצות אותה בשל הפסדי שכר ועוגמת נפש . 
" פסק הדין מחזק את זכותה של מועמדת לעבודה שלא לספר על הריונה בראיון ,  וקובע שהכלל הוא שאישה מועמדת לעבודה אינה חייבת לספר שהיא בהריון ,  שכן ניסיון החיים מלמד כי מועמדת לעבודה שתספר על הריונה בראיון ,  לא תתקבל לעבודה ,  וכך תופלה לרעה אל מול מועמדות אחרות ",  אמרה עו"ד שיר-אל נקדימון ,  חברת הפורום המשפטי של שדולת הנשים בישראל ,  שייצגה את האישה .  היא הוסיפה ש"פסק הדין קובע במפורש כי גילוי ההיריון במועד הראיון מהווה גם פגיעה בפרטיות העובדת .  פסק הדין קובע במפורש כי גם אם היעדרות העובדת לצורך חופשת הלידה או בדיקות בהריון מטילים נטל כלכלי מסוים על המעביד ,  הרי שעליו לשאת בכך כאיזון לעקרון השוויון .  מדובר במקרה נוסף בו בית הדין הנכבד מעביר מסר חברתי חשוב לפיו השוויון קודם לשיקולים כלכליים ,  ועל כל אחד ואחד מאיתנו לקדם את השוויון בד' אמותיו ". 

נכנסה להריון ופוטרה ותפוצה ב-123 אלף שקל
בית הדין לעבודה בת"א פסק פיצויים של 123 אלף שקלים לאישה שפוטרה לאחר שהודיעה כי נכנסה להריון . " פסק הדין מחזק את זכותה של מועמדת לעבודה לא לספר על הריונה "
 
