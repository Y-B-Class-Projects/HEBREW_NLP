דו"ח חדש קובע :  נחוצים צעדים מיידים לייעול הליכי הגבייה בהוצאה לפועל
הוועדה לשיפור הליכי האכיפה הגישה לשר המשפטים המלצות ביניים ,  שמהן עולה כי בכרבע מהתיקים לא נמסרת אזהרה לחייבים
 >  >  הוועדה לשיפור וייעול הליכי האכיפה והגבייה בהוצאה לפועל הגישה אתמול לשר המשפטים ,  פרופ' יעקב נאמן ,  את המלצות הביניים שלה .  באפריל 2009 מינה נאמן את הוועדה ,  בעקבות הפרדת מערכת ההוצאה לפועל ממערכת בתי המשפט והכניסה לתוקף של תיקון חוק ההוצאה לפועל .  הוועדה נדרשה להעלות רעיונות ויוזמות לשיפור מנגנוני האכיפה והגבייה הקיימים כיום בחוק .  הוועדה ,  בראשות שופט בית משפט השלום עודד מאור שכיהן כראש ההוצאה לפועל ,  מצאה כי מערכת ההוצאה לפועל זקוקה לצעדים דחופים ומיידים שייעלו את הליכי האכיפה והגבייה .  מהדו"ח עולה כי בכרבע מהמקרים לא נמסרת האזהרה לחייבים מסיבות שונות ,  וכתוצאה מכך לא ניתן לפעול באותם תיקים ולנקוט הליכי אכיפה .  לפיכך המליצה הוועדה על כמה צעדים מיידיים הכרוכים בתיקוני חקיקה ,  שיביאו לשליחה מהירה ומיידית של האזהרות .  ראשית ,  הוועדה ממליצה להפוך את המען הרשום של החייב לכתובת המחייבת שניתן לשלוח אליה אזהרה על פתיחת הליכי הוצאה לפועל נגד החייב .  משמעות ההמלצה היא הטלת אחריות על כל אזרח לדווח על כל שינוי כתובת מגוריו .  הוועדה מציעה עוד כי אזהרה שתישלח בדואר רשום ותחזור בציון  " לא נדרש "  תיחשב ככזאת שהגיעה ליעדה ,  לצורך ביצוע פסק דין .  כלומר יראו את האזהרה כאילו הומצאה לחייב .  הוועדה מציעה לאפשר תחליף להודעה לחייב גם באמצעות פרסום באינטרנט .  לגבי חייבים חדשים ,  הנתקלים לראשונה בחייהם במערכת ההוצאה לפועל ,  ואינם יודעים כיצד לפעול בהקדם לשם סילוק חובם לפני שייתוספו לו הפרשי ריבית והצמדה ,  ממליצה הוועדה על דרכים לעודדם לשלם את חובם .  בין היתר ,  הומלץ להקים לשכה להכוונה ולסיוע ,  לפנות אליהם באופן יזום בטלפון ובדואר וכן לתמרץ אותם באמצעים כלכליים .  הוועדה מציעה עוד לסגור תיקים שבהם לא בוצעה כל פעולה - על ידי הזוכה או החייב - במשך שנתיים לפחות .  הוועדה ציינה כי קיימים כ-900 אלף תיקים כאלה במערכת שגורמים לעומס ,  והיא סבורה כי איום הסגירה יעודד זוכים לממש את זכויותיהם במהירות .
 
דו"ח חדש קובע :  נחוצים צעדים מיידים לייעול הליכי הגבייה בהוצאה לפועל
הוועדה לשיפור הליכי האכיפה הגישה לשר המשפטים המלצות ביניים ,  שמהן עולה כי בכרבע מהתיקים לא נמסרת אזהרה לחייבים

