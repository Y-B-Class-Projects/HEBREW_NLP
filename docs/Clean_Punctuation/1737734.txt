ב.מ.וו תניע את סאאב
מנועי ה-1.6 ל' טורבו בנזין של ב.מ.וו יותקנו בסאאב 9-3 הבאה .  מיני קאנטרימן תחלוק פלטפורמה עם רכבי פנאי
סאאב וב.מ.וו חתמו על חוזה רשמי ,  לפיו היצרנית הבווארית תספק מנועים לכלי-הרכב הסדרתיים של המותג השוודי .  במסגרת ההסכם מוענקת לספייקר-קארס  ( בעלת הבית של סאאב )  האפשרות להצטייד במנועים קטני-נפח וחסכוניים ,  לרבות ה-1.6 ל' טורבו .  עוד בסעיפי המשנה ,  אופציה לרכוש מנועי-דיזל נקיים ואם וכאשר ,  אימוץ פלטפורמת המיני קאנטרימן לרכב פנאי חדש .  
מנכ"ל סאאב אייק יונסון ונשיא ספייקר-קארס ויקטור מולר ,  משוכנעים שב.מ.וו היא הבחירה הנכונה ביותר עבור החברה המשתקמת . " הטכנולוגיות של ב.מ.וו בתחום המנועים הן אמת מידה לכלל תעשיית הרכב ,  אנחנו מאוד נרגשים לקראת שיתוף הפעולה עימם ",  כך ציין יונסון במעמד החגיגי .  גם בב.מ.וו מביעים שביעות רצון מעסקה שמרחיבה את היקף פעילותה בשטח שיתוף המנועים . " זהו חיבור נוסף באסטרטגיה העולמית של ב.מ.וו לקדם את היכולות שלה בתחום ההנעה .  יש לנו יתרון ברור על המתחרים בנושאי ביצוע ,  איכות-הסביבה וחסכון ",  כך לדברי יאן רוברטסון מבכירי ב.מ.וו באירופה .  נזכיר כי בין יתר פעילויותיה ,  ב.מ.וו מתכננת מנועים עבור קונצרן PSA  ( פיג'ו סיטרואן )  .  
כמהלך פתיחה ,  סאאב תנצל את ההסכם לטובת השקת ה-9-3 החדשה ב-2012 .  אולם ,  התוכניות אינן מסתיימות רק במוצרים משודרגים .  בשנים הקרובות ,  ובהנחה שהחברה תשרוד את הקשיים הכלכלים שרובצים על ספייקר ,  סאאב תשגר שורה של כלי-רכב לסגמנטים שונים .  פרויקט שנמצא כעת על שולחן השרטוט הוא רכב פרימיום קומפקטי כמתחרה לאודי A1 ,  וכמובן ה-9-2 שתחזור בגוון מודרני לאחר 57 שנים מאז ה-92 .  יעצב אותה ג'ייסון קסטריוטה שבעברו מכוניות כמו מאזרטי גראנטוריסמו ופרארי P4/5 .  
מולר שרכש את סאאב מ-GM בחורף שעבר ,  ולמעשה הציל אותה מפשיטת רגל רשמית ,  פועל נמרצות לגיוס הון של כמיליארד דולרים על מנת לחלץ אותה מהמשבר .  לדבריו ,  בהחלט ניתן לגרוף כמות מסירות שנתית הנעה בין 60 ל-70 אלף מה-9-3 כבר ב-2013 .  לכאורה ,  ההסכם עם ב.מ.וו הוא סוג של הבעת אמון בהצהרותיו .
 
ב.מ.וו תניע את סאאב
מנועי ה-1.6 ל' טורבו בנזין של ב.מ.וו יותקנו בסאאב 9-3 הבאה .  מיני קאנטרימן תחלוק פלטפורמה עם רכבי פנאי

