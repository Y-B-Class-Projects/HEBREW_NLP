המשטרה :  לוקח לנו חודשים לטפל בפדופילים
נציגי המשטרה ומשרד הרווחה התלוננו בדיון מיוחד בכנסת על המחסור החמור בחוקרי ילדים שגורם לכך שהטיפול בפרשות פדופיליה אורך זמן רב .  ביום ראשון ידונו השרים בהצעה לסירוס כימי של פדופילים .  משפחתו של לאון בן ה-7 : " אין מקום למפלצות בחברה הישראלית "
  ( באדיבות ערוץ הכנסת )  
" ההמתנה לטיפול משטרתי במקרים של חשד לפדופיליה יכולה לקחת גם כמה חודשים ",  כך חשף היום  ( רביעי )  קצין החקירות רפ"ק מאיר ברקוביץ' בדיון בוועדה לשלום הילד בכנסת .  בדיון ,  שנערך לבקשתו של יו"ר הוועדה ח"כ דני דנון  ( ליכוד )  בעקבות הרצח בבני עי"ש ,  נחשפו נתונים בנוגע לטיפול המשטרה בעבירות מין נגד קטינים .
 על פי הנתונים שאסף מרכז המחקר והמידע של הכנסת ,  בשנת 2009 המשטרה טיפלה ב- 2,204 תיקים שנפתחו בגין עבירות מין נגד קטינים .  2,007 ילדים ובני נוער נפלו קורבן לעבירות מין ,  1,083 מתוכם היו צעירים מתחת לגיל 12 ו-994 מעל לגיל .  מספר החשודים בעבירות מין נגד קטינים בשנת 2009 עמד על 1,241 ,  מתוכם 335 קטינים .
 רפ"ק ברקוביץ' סיפר בוועדה כי  " אין מצב שמגיע דיווח למשטרה ולא נפתח תיק .  יש מקרים שגם המבצע את העבירה מתחת לתחום האחריות הפלילית .  כל עוד מספר חוקרי הילדים ,  שעומד כיום על 57 ,  יישאר כמו היום ,  אז ההמתנה במקרים כאלה יכולה להגיע גם לכמה חודשים .  אין לי בזה טענות לחוקרי הילדים .  הם לא יכולים לעמוד בנטל של העבודה .  המשמעות היא מובנת לכולם ". 
יו"ר המועצה לשלום הילד ,  יצחק קדמן טען בדיון כי  " הוועדה צריכה לפעול להקים ועדת חקירה פרלמנטרית לנושא .  הדברים שהושמעו כאן הם קצה הקרחון .  הבעיה חמורה פי כמה .  יש היום 12 מפקחים על כלל עברייני המין בארץ .  יש היום 400 עברייני מין שהוגדרו סכנה בינונית עד גבוהה ,  ויש עליהם 12 מפקחים בכל הארץ .  התוצאה היא שאנחנו יודעים על מקרים של עברייני מין חמורים שהשתחררו מהכלא וחזרו ופגעו בילדים אחרים ,  בגלל שהכל נעשה בהתנדבות .  מערכת ההגנה מחוררת לגמרי .  יש יותר חורים מרשת .  גם חוקים קיימים בנושא לא נאכפים ". 
רונית צור ,  מפקחת חקירות ילדים במשרד הרווחה ,  אמרה כי  " אנחנו עובדים בשיתוף פעולה עם המשטרה .  ברגע שמגיע דיווח למשטרה ,  היא מפנה לחקירות ילדים .  אנחנו חוקרים את הילד וקובעים את מהימנות העדות והמשטרה אוספת את יתר הראיות בתיק ". 
צור ציינה כי  " לצורך חקירות מיוחדות אנחנו צריכים לפחות 15 חוקרים ,  וצריכים עוד תוספת של חוקרים לחקירות ילדים .  לגבי המקרה בבני עי"ש ,  יצאנו מיידית לבצע את החקירה מהתלונות שהתקבלו בנובמבר .  ב-2009 קיבלנו תוספת של שלושה תקנים .  יש 700 ילדים הממתינים לחקירות ילדים .  ביטלנו חופשות לחוקרי הילדים ומ-1,300 חקירות צמצמנו למאות אבל עדיין אנחנו זקוקים לתוספת כוח אדם ". 
יו"ר הוועדה ,  ח"כ דנון ,  אמר בפתח הדיון בהתייחסו לאירוע בבני עי"ש כי  " הילד נרצח על ידי שני חיות אדם שהרקע שלהם בפדופיליה נחשף במקומות רבים .  אני רואה שיש אדישות קטלנית וחוסר שיתוף פעולה בין הגורמים השונים .  אבקש לשמוע האם לא ניתן היה למנוע את הרצח על ידי שיתוף פעולה .  אם צריך לשנות את החוק נשנה את החוק ,  נעשה הכל כדי לצאת מהאדישות ".  
דנון הוסיף כי  " פעמים רבות אנחנו דנים במקרים ואנחנו אומרים 'אי אפשר היה לדעת' .  הפעם אפשר היה לדעת ,  שירותי הרווחה והמשטרה הכירו את אותם אחים ,  אבל עולם כמנהגו נהג וחיכו לאסון שקרה .  אני רוצה שנצא עם החלטה איך מפסיקים את האדישות .  לא ייתכן שבמקום קטן ונורמטיבי יש מקרה כזה ". 
ח"כ משה מטלון  ( ישראל ביתנו )  אמר בדיון כי  " ישנה הצעת חוק שהגשתי לפרסם את שמות הפדופילים ,  ויש שם גם דברים של סירוס כימי או זריקה לדיכוי היצר המיני .  ההצעה הזו עומדת להיות נידונה בוועדת שרים לחקיקה ביום ראשון .  לפני יותר מחודשיים הנחתי שוב במזכירות הכנסת ,  ואתמול קיבלתי הבטחה שהיא תידון בוועדת שרים לחקיקה .  אני מצפה שיפעילו את הלחצים המתאימים ואני מקווה שוועדת השרים מכירה את חשיבות העניין ". 
דודתו של קלנטרוב שנרצח בבני עי"ש העבירו מכתב לדיון בוועדה ,  באמצעות ח"כ מרינה סולודקין  ( קדימה )  .  במכתב ,  שנכתב ברוסית כתבו בני המשפחה בין היתר כי  " שני הפדופילים הם בריאים לחלוטין ונהנים מקצבה שמשלמת המדינה .  כל היישוב חי בפחד מהם ,  ואלאון הילד התמים שילם בחייו .  המדינה מאפשרת להם ולהוריהם לקבל קצבה שמקבלים אנשים שנפגעו בפיגועים ,  והגיע הזמן שהמדינה תבין שלמפלצות כאלה אין מקום בחברה הישראלית .  רק מאסר עולם ייתן שיעור אמיתי למי שיעז להתנהג כך .  ראינו שמשפחתם של שני הפדופילים האלה בורחת כמו עכברים מהספינה מבני עי"ש כדי להסתתר מאשמה גדולה ".  
הדודה הוסיפה במכתבה כי הוריו של לאון שבורים וזקוקים לתמיכתה של המשפחה המורחבת .  לדבריה  " לילדה הקטנה עוד לא מלאו שנתיים ,  והיא כבר איבדה את אחיה הגדול .  אנחנו מבקשים לעזור ולתת למשפחה של לאון דיור ציבורי באשדוד כדי שיוכלו להיות קרוב למשפחה המורחבת ונוכל לתמוך בהם ". 

המשטרה :  לוקח לנו חודשים לטפל בפדופילים
נציגי המשטרה ומשרד הרווחה התלוננו בדיון מיוחד בכנסת על המחסור החמור בחוקרי ילדים שגורם לכך שהטיפול בפרשות פדופיליה אורך זמן רב .  ביום ראשון ידונו השרים בהצעה לסירוס כימי של פדופילים .  משפחתו של לאון בן ה-7 : " אין מקום למפלצות בחברה הישראלית "
 
