סגן ראש עיריית ת"א הודה :  סייעתי למלך החניונים להכניס לישראל צעירה מולדובית
כחלק מהסדר הטיעון ,  הוסרו עבירות המרמה מכתב האישום נגד נתן וולוך
 >  >  סגן עיריית תל אביב לשעבר ,  נתן וולוך ,  הורשע בשלוש עבירות של הפרת אמונים ומסירת ידיעה כוזבת לפי חוק הכניסה לישראל ,  במסגרת הסדר טיעון בבית משפט השלום בתל אביב .  וולוך הודה כי הכניס לישראל במרמה צעירה מולדובית עבור איל החניונים המנוח ראובן גרוס .  כחלק מההסדר הוסרו עבירות המרמה מכתב האישום .  כתב האישום הוגש ביולי 2008 כספיח לפרשיית החניונים ,  שבה הנאשם המרכזי היה גרוס ,  שהלך לעולמו לפני חצי שנה .  בפרשה נטען שהיתה הטיה של מכרזים לטובת חברת אחוזות חוף שבשליטת גרוס .  תחילה כפר וולוך באשמה .  אתמול הודה כי בשלוש הזדמנויות נענה לבקשת גרוס וכתב לצעירה מולדובית מכתבי הזמנה ,  בשם עיריית תל אביב ,  להשתתף בהשתלמויות חינוך פיקטיביות מטעם העירייה .  באחד המכתבים וולוך אף כתב כי העירייה תממן את שהייתה בישראל .  את המכתבים כתב וולוך על נייר רשמי וחתם עליהם בשמו ובתפקידו .  וולוך הוציא מכתבים אלה כדי לאפשר לצעירה לקבל אשרת כניסה ,  ובשתי הזדמנויות הציגה הצעירה את המכתבים בקונסוליה הישראלית במולדובה .  גרוס הספיק להעיד כעד תביעה נגד וולוך .  חקירתו הנגדית הופסקה בשל מצבו והוא מת זמן קצר לאחר מכן .  בקשתו של וולוך מהיועץ המשפטי לממשלה לעכב ההליכים בשל מותו של גרוס ואי סיומה של החקירה הנגדית - נדחתה .  למרות התנגדות המדינה ,  קיבלה אתמול השופטת גיליה רביד את בקשת סניגורו של וולוך ,  עו"ד נבות תל-צור ,  לשלוח את וולוך לקצין מבחן .  צוות הפרקליטות מובל על ידי עו"ד מיכל רוזן-עוזר .
 
סגן ראש עיריית ת"א הודה :  סייעתי למלך החניונים להכניס לישראל צעירה מולדובית
כחלק מהסדר הטיעון ,  הוסרו עבירות המרמה מכתב האישום נגד נתן וולוך

