לאומית :  הרסו את הסדר בבית
במחזור בו הביתיות ניצחו בקלות ,  הייתה זו בארי שהפתיעה עם 103:104 דרמטי באשדוד .  הבקעה ויקנעם/מגידו נצמדו למוליכה
כאשר הצמרת צפופה ומותחת והתחתית בוערת עם לא פחות משבע קבוצות העומדות על מאזן זהה ,  התקיים הערב  ( שלישי )  המחזור ה-16 של הליגה הלאומית בכדורסל .  כמו במחזור הקודם ,  ההפתעה הגדולה הגיעה על חשבונה של מכבי אשדוד ,  שהפסידה בביתה 104:103 להפועל בארי הלוהטת אחרי הארכה .  ניצחון החוץ הנוסף במחזור היה של מ.כ .  הבקעה ,  שניצחה 75:87 ברמלה ונצמדה לאשדוד ,  כמו גם יקנעם/מגידו שגברה 88:102 על באר יעקב .
 מכבי אשדוד - הפועל בארי 104:103  ( אחרי הארכה ) 
אחרי ההפסד המפתיע במחזור הקודם לקרית טבעון ,  שחקניו של רמי הדר ידעו שהם חייבים לנצח בבית את הפועל בארי ,  שהנחילה להם הפסד בסיבוב הראשון .  האורחת הגיע למשחק בעיצומה של תקופה נהדרת ,  אחרי שלושה ניצחונות רצופים שנתנו לה יתרון על חצי ליגה שנמצאת בחלק התחתון ,  נתנה פייט אדיר ולבסוף קצרה את הפירות עם ניצחון דרמטי לאחר הארכה .  משחק גדול של אופיר פרחי באשדוד עם 25 נקודות ,  10 כדורים חוזרים ,  שבעה אסיסטים וחמש חטיפות ואיתו 25 ו-17 ריבאונדים של רמון קלמנטה לא הספיקו מול 34 נקודות של ליאור רובינשטיין .  הגארד האורח קלע 17 מ-18 מהקו וקיבל עזרה מדייויד פאריס  ( 27 ו-12 )  והרן שיפמן  ( 17 )  בדרך להפתעה גדולה במפגש על טהרת הדרום .
 אליצור רמלה - מ.כ .  הבקעה 87:75
הקבוצה המאוחדת של הבקעה חזרה למסלול הניצחונות כשגברה על יבנה בשבוע שעבר ,  והערב יצרה המשכיות עם ניצחון על אליצור רמלה .  הקבוצה המקומית איבדה לאחרונה את עודד ברנדווין שהתקדם לליגת העל ,  וברוטציה הקצרה היא פשוט לא מסוגלת לתפקד .  הפעם ,  לפחות ,  זה לא נגמר בתבוסה .  נועם מטלון ,  שהצטרף בשבוע שעבר לקבוצה ,  הוביל את הבקעה עם 20 נקודות ונעזר ב-19 של יחזקאל סקוורר ,  כאשר האורחים הפליאו בקליעות מחוץ לקשת  ( 13 מ-19 )  .  דיימון פטרסון היה הטוב בשורות רמלה עם 19 נקודות .
 הפועל יקנעם/מגידו - מכבי באר יעקב 88:102 
עם מאזן מרשים של שבעה ניצחונות בשמונה משחקים ,  השלישית בטבלה הגיעה כפייבוריטית ברורה למשחק הביתי מול קבוצת התחתית של באר יעקב ,  והוסיפה עוד שתי נקודות למאזן .  אילן נניקשווילי לא היה רחוק מדאבל דאבל ,  כשקלע 25 נקודות ,  חילק 10 אסיסטים וקלט שבעה כדורים חוזרים .  גם דניס קאר  ( 20 ו-9 )  ומריוס מטלון  ( 19 )  בלטו בשורות יקנעם/מגידו .  26 נקודות ו-14 ריבאונדים של אי.ג'יי דרייטון החזיקו את באר יעקב במשחק רק עד שלב מסוים .
 עמי נאווי מונה למאמן לב השרון ואיתו הגיעו גם הניצחונות .  הקבוצה המקומית ניצחה פעמיים ברציפות ,  והערב פגשה את הפועל קרית טבעון ,  שכנראה נותרה באופוריית ההפתעה שרשמה מול אשדוד במחזור הקודם ואיפשרה ללב השרון לקלוע 59 נקודות במחצית הראשונה בדרך לניצחון קל .  יותם שירן הוליך חמישה קלעים בספרות כפולות ,  כאשר צלף 24 נקודות .  תומר חולי שלט מתחת לצבע עם 13 ריבאונדים בנוסף ל-11 נקודות .  בריאן אוסברי הוביל את קרית טבעון עם 25 .
 הפועל חיפה - אליצור כוכב יאיר/כפר סבא 76:101 
השהות במקום הראשון עשתה רק רע להפועל חיפה ,  שהפסידה חמישה מתוך ששת משחקיה האחרונים וביצעה שינוי על הקווים כאשר צביקה הורוביץ' מונה למאמן .  הערב ,  לפחות החל מהמחצית השנייה ,  היא הוציאה את העצבים על כוכב יאיר/כפר סבא מהתחתית .  במחצית המשחק עוד היה צמוד והקבוצות ירדו להפסקה בשיוויון ,  אבל ברבע השלישי דהרה חיפה ופתחה פער גדול של 23 נקודות בדרך לניצחון משכנע .  רוב בראון להט עם 31 נקודות ושבעה ריבאונדים ,  אלעד אליהו תרם 22 ואילן ברקוביץ' חילק 10 אסיסטים בנוסף ל-13 הנקודות שקלע .  ריימונד היקס ניסה לעשות משהו עם 24 נקודות .
 אליצור יבנה - אליצור קרית אתא 76:90 
הקבוצה חסרת היציבות של גלעד כץ חזרה למגרשה הביתי והאמינה כי מול קרית אתא ,  שהפסידה שלושה משחקים ברציפות ,  היא תוכל להשיג ניצחון שיקדם אותה במאבקי המיקום לקראת הפלייאוף .  למרות דקות של לחץ ,  יבנה עמדה במשימה בזכות תרומה מפתיעה של 23 נקודות מצד טל קרפלס ומשחק מפלצתי של אלכס צ'וברביץ' מתחת לסלים עם 16 נקודות ו-20 כדורים חוזרים .  יאן מרטין הוסיף 17 והזר בריאנט מרקסון הסתפק הפעם ב-15 בלבד .  עופר דיגמל עם 25 וסדריק ג'קסון עם 21 היו הבולטים בשורות קרית אתא המידרדרת .
 מכבי הוד השרון - הפועל נצרת עילית 61:68
שתי קבוצות התחתית נפגשו למשחק משמעותי מאוד עבורן ,  כאשר הוד השרון רצתה לנקום על ההפסד לנצרת עילית בסיבוב הראשון ,  ועשתה זאת כשמנעה מהאורחים ניצחון שני ברציפות .  ההגנות נתנו את הטון במשחק הזה ,  במיוחד ברבע האחרון בו עצרה הוד השרון את יריבתה על תשע נקודות בלבד והבטיחה את הניצחון .  סטנלי ברנדי ,  אלא מי ,  הצעיד את הוד השרון לניצחון עם 24 נקודות ו-15 ריבאונדים ,  וגם בגיל 42 הראה שהוא מתגבר גם על סוס צעיר כמו ברד ביירסון  ( 17 ו-15 )  .
 
לאומית :  הרסו את הסדר בבית
במחזור בו הביתיות ניצחו בקלות ,  הייתה זו בארי שהפתיעה עם 103:104 דרמטי באשדוד .  הבקעה ויקנעם/מגידו נצמדו למוליכה

