מפתח סול
האם על היהודים להתבייש בשואה ?  זו השאלה שברקע  " הקורבן ",  ספרו השני של זוכה פרס נובל סול בלו .  תשובות אולי אין אבל הזדמנות להכיר את כתיבתו בגולמיותה יש .  דוד רוזנטל יהודי נצחי
השנים הראשונות שאחרי מלחמת העולם השנייה הציבו את יהודי ארצות הברית בעמדה בעייתית .  החדשות שהגיעו על מימדי הזוועות באירופה גרמו להם להרגיש בני מזל במידה מסוימת ,  אך מבחינות אחרות הם לא הרגישו בטוחים ,  שכן גם בארץ האפשרויות הבלתי מוגבלות תמיד נשבה בכיוונם רוח אנטישמית קלה .  הרוח הזו רק התגברה עם התעצמות האולפנים הגדולים של הקולנוע בשנות ה-30 וה-40 ,  שנשלטו כמעט-אבסולוטית על ידי היהודים בהוליווד  התעצמות שהוציאה לא מעט שדים אנטגוניסטים מהבקבוק .  אמפתיה ?  אולי למראית עין ,  אבל בלב אף אחד הרי לא באמת אוהב יהודים ,  גם לא האמריקאים .  
באדמה הפורייה ורווית-הפחדים הזו שתל סול בלו את הזרעים שנבטו עם השנים והפכו אותו לאחד מגדולי הסופרים היהודים במאה ה-20 .  את ספר הביכורים שלו , " על בלימה ",  הוא כתב ב-1944 ,  בעיצומה של המלחמה ,  וכעבור שלוש שנים ראה אור הרומן השני שלו   " הקורבן ",  שתורגם רק לאחרונה לעברית על ידי ארז אשרוב .  
גיבור הספר הוא אסא לוונטל ,  יהודי חילוני וחסון שעובד בעיתון קטן בניו יורק .  בקיץ המהביל הוא מוצא את עצמו לבדו  רעייתו מרי סועדת את אמה החולה בצ'רלסטון ,  דרום קרוליינה ,  וגם אחיו מקס נעדר מהעיר .  בשל כך ,  אסא נאלץ לסייע לגיסתו אלנה ,  שמטפלת בבנה הקודח מחום מיקי .  יום אחד בפארק ניגש לאסא שיכור שנראה מעורער בנפשו וטוען שהרס את חייו .  אלא על אף שמדובר בתלונה מופרכת ,  היא מקבלת מימדים מדאיגים ,  מה שלא מוסיף לשלוות הנפש של לוונטל .
 על אף ש"הקורבן "  הוא בסך הכל הספר השני שכתב בלו ,  אפשר לזהות בו כמעט את כל האלמנטים שברבות השנים הפכו לתווי ההיכר של כתיבתו .  הגיבור הוא יהודי עירוני  ( הפעם מניו יורק ,  פעמים אחרות משיקגו )  ,  שמגוון צרותיו ודרך חשיבתו מעידים על כך שאישיותו וחשיבתו מבוגרת בהרבה מגילו הפיזי .  הנשים נוקשות ,  מתכתיות ומסרסות והאווירה הכללית היא של חסך ובדידות .  אולם את  " הקורבן "  מעניין לבחון על בסיס נקודת הזמן שבה נכתב ,  בשל תרומתו הייחודית ליצירת כל המאפיינים הללו .  בפתח הדבר ל"סול בלו  הסיפורים הנבחרים "   ( זמורה ביתן ,  2004 )  כותבת רעייתו ג'ניס : " סול הציג רעיון שעליו התווכחנו  ..  .  האם על היהודים להתבייש בשואה ?  האם יש חרפה בהיותך קורבן ?  "  
מדבריה של ג'ניס עולה כי בלו התעסק יותר בשאלה ופחות בתשובה ,  מה שהוא עושה גם בספר זה .  גיבור הספר ,  אסא ,  משוריין בגישת ה"אני נגד כולם ",  המבוססת על פלטפורמה שהניח אביו .  הוא לא שלם איתה ,  אבל מוצא את עצמו לא אחת נוהג לפיה  ( עמוד 105 )  : " ומי היו האויבים ?  העולם .  כולם .  הם היו דמיוניים .   ..  .  לוונטל חש כאב כשחשב על האופן שבו תפס אביו את העניינים האלה ".  מצד אחד ,  אסא באמת לא שלם עם סימונו כאנדרדוג הנצחי ,  ומצד שני ,  הוא מגיע לא פעם מנקודת נחיתות שנובעת מיהדותו ,  ונראה שהוא נהנה מהרחמים העצמיים הללו .  
אלא שלא בכדי הפך בלו לכל כך מוערך ולזוכה פרס נובל .  לו היו ספריו מסתכמים בהבעת נקודת מבט חד ממדית כמו  " היהודים נגד שאר העולם ",  הם היו תלויי זמן ומאבדים מערכם ,  שלא לדבר על כך שהקהל הלא יהודי היה אובד להם כבר בתחילת הדרך .  ואכן ,  מה שמעניק ל"הקורבן "  רלוונטיות נצחית הוא לא העיסוק בשורשיו של לוונטל אלא המיומנות שבה בלו מצביע על כל החולשות שטבועות בטבע האנושי  אשמה ,  חרטה ,  פסקנות ,  כפיות טובה ,  תלותיות ,  פזיזות ובעיקר בדידות .  מהות היחסים בין לוונטל לסובבים אותו ,  ובמיוחד לאותו שיכור שטוען שהרס את חייו ,  מביאה לחילופי תפקידים די תכופים ,  ושם הספר אמנם מצביע מפורשות על כך שאכן יש קורבן בסיפור הזה ,  רק שלא תמיד ברור מיהו .  
בלו הטיף ,  במיוחד בערוב ימיו ,  לכתיבה קצרה ותמציתית ,  אך בראשית דרכו ,  כך נראה ,  טרם אימץ את ההמלצה הזו בעצמו . " הקורבן ",  וזה חסרונו הגדול ,  סובל לא אחת מהתפלפלויות והגיגים מיותרים ,  שאינם תורמים ואפילו מפריעים לשטף העלילה .  לו הוסרו שומנים אלה ,  היינו מקבלים מוצר הרבה יותר מהנה .  ועדיין ,  חובביו של בלו ,  אלה שמעולם לא קראו את הספר באנגלית ,  בוודאי יתמוגגו כשיגלו את המקום שבו הכל התחיל .
 

מפתח סול
האם על היהודים להתבייש בשואה ?  זו השאלה שברקע  " הקורבן ",  ספרו השני של זוכה פרס נובל סול בלו .  תשובות אולי אין אבל הזדמנות להכיר את כתיבתו בגולמיותה יש .  דוד רוזנטל יהודי נצחי

