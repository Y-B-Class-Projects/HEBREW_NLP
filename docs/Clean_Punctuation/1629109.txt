אחרי הדיווידנד :  פרטנר מעלה תעריפים
ההתייקרות בחבילות הדקות של פרטנר ללקוחות חדשים תגיע עד כמעט 40% .  נטוויז'ן קיצצה את מספר הדקות בחבילת  " שקל ליום "  מ-3,000 ל-1,000
שנה לאחר שהשיקה פרטנר את שירותי הטלפוניה שלה ,  החליטה החברה בשבועות האחרונים להעלות את באופן חד את תעריפיה ללקוחות חדשים המעוניינים להצטרף לשירות .  גם החברות נטויז'ן ו-Hot ביצעו באחרונה עדכוני תעריף והעלו את המחירים ללקוחות החדשים .  
פרטנר משווקת טלפוניה בחבילות של דקות .  מחיר חבילת ה-600 דקות היה עד לפני שבועיים 99 שקל בחודש ,  הוא כעת 109 שקל בחודש - התייקרות של 10% .  מחיר חבילת ה-1,200 דקות של החברה שהיה עד לפני שבועיים 129 שקל בחודש ,  יהיה מעתה ללקוחות מצטרפים 179 שקל בחודש - התייקרות של 38% .  מחיר חבילת ה-2,400 דקות של פרטנר שהיה עד לפני שבועיים 229 שקל ,  הוא מעכשיו 299 שקל בחודש - התייקרות של 30% .  
בנוסף ,  פרטנר הציעה עד עתה את חבילות הדקות שלה לכל היעדים ,  קוויים או סלולריים ,  ללא הבדל .  כעת הוסיפה החברה תנאי מגביל ,  שלפיו לקוח יכול לדבר לכל היותר 40% מהשיחות שלו ליעדים סלולריים באותן החבילות .  
לקוח החורג ממגבלת הדקות הכללית שלו או חורג מ-40% דקות הסלולר שבחבילה שלו ישלם מחיר חריגה של 34 אגורות לדקה  ( גם אם השיחה היא ליעד קווי )  ,  לעומת מחיר החריגה הקודם בפרטנר שהגיע ל-29 אגורות לדקה .  
כמה סיבות הובילו את פרטנר להעלות כיום מחירים .  ראשית ,  החברה היתה במהלך השנה האחרונה בתקופת השקה ,  ולכן שיווקה חבילות זולות .  שנית ,  פרטנר מפסידה על שירותי הטלפוניה והאינטרנט שלה כסף רב - כ-25 מיליון שקל ברבעון .  כנראה שבחברה הבינו שהגיע הזמן להתחיל להרוויח משירותי הטלפוניה .  
פרטנר היתה הסנונית הראשונה שיצאה לפני שנה עם חבילות הדקות בתמחור אחיד להתקשרות לקווי ונייד .  אם עד אז היה משתלם יותר להתקשר מהקווי לסלולר ,  פתאום זה הפך למשתלם יותר .  חברת סמייל 012 מיהרה והעתיקה את החבילות של פרטנר ,  נטוויז'ן השיקה את מבצע שקל ליום וגם Hot יצאה במבצע של 700 דקות התקשרות לקווי או סלולארי ב-89 שקל .  שוק הטלפוניה הקווית המקומי לא ידע תחרות כזאת מימיו .  אך כעת נראים סדקים ראשונים של התייקרויות .  
פרטנר אינה היחידה שמבצעת העלאת תעריפים בשירותי הטלפוניה שלה .  בשנה האחרונה 013 נטוויז'ן נכנסה למגרש הזה עם הצעת מחיר נמוכה של שקל ליום ,  לכל יום שבו הלקוח מבצע שיחת טלפון ,  ואילו ביום שהלקוח אינו מדבר הוא אינו מחויב .  החברה שינתה את המסלול ,  כך שכיום הלקוח משלם על כל יום בחודש שקל ,  כלומר ,  תשלום חודשי של 30 שקל .  
בנוסף ,  במסלול המקורי נטוויז'ן איפשרה עד 3,000 דקות בחודש ,  כעת נטוויז'ן מאפשרת במסגרת התשלום עד 1,000 דקות בחודש .  מנגד ,  במסגרת החבילה נטוויז'ן הורידה את המחיר לדקת שיחה לסלולר מ-49 אגורות לדקה ל-36 אגורות לדקה .  
גם חברת Hot ביצעו עדכון קטן בחבילת ה-700 דקות לכל היעדים שלה .  המחיר עבור החבילה נותר כפי שהיה ,  אך התעריף לדקה בחריגה מהחבילה ,  עלה החודש מ-12 אגורות ל-29 אגורות לדקה .  
מפרטנר נמסר בתגובה : " עם כניסתה של אורנג' לשוק הטלפוניה הקווית ולאינטרנט הובילה החברה מהלך חדשני וקבעה מחיר אחיד ,  פשוט וידוע מראש לשיחות לנייד ולנייח .  במהלך כל תקופת הפעילות מציעה החברה מבחר רחב של מבצעים אטרקטיביים המותאמים למגוון דפוסי השימוש של הלקוחות ,  ובאחרונה מציעה החברה חבילות נוספות למצטרפים חדשים ".  
מנטוויז'ן נמסר בתגובה : " 013 נטוויז'ן יצאה במבצע אטרקטיבי עם השקת שירותי הטלפון הקווי שלה ,  מבצע שנמשך בניגוד למקובל זמן רב .  החברה לא ייקרה את התעריפים ללקוחותיה שבחרו להצטרף למבצע זה  ( "לא דיברת - לא שילמת ")  והם משלמים בדיוק את התעריפים ששילמו בעת הצטרפותם למסלול .  לקראת 2010 החברה השיקה מסלולים אטרקטיביים חדשים ". 

אחרי הדיווידנד :  פרטנר מעלה תעריפים
ההתייקרות בחבילות הדקות של פרטנר ללקוחות חדשים תגיע עד כמעט 40% .  נטוויז'ן קיצצה את מספר הדקות בחבילת  " שקל ליום "  מ-3,000 ל-1,000

