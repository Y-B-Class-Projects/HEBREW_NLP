נשים :  רמלה ורמת השרון בפיינל פור ,  רמת חן עדיין בחיים
קבוצתו של אייזנברג הביסה במשחק הרביעי את ירושלים 69:92 ,  האלופה את חולון 82:97 .  רמת חן כפתה משחק 5 מול נתניה
רבע גמר הפלייאוף בליגת העל לכדורסל נשים המשיך הערב  ( חמישי )  להיות צמוד מרתק ,  כשקבוצה אחת כבר הבטיחה את עלייתה לארבע האחרונות ,  בעוד אחרת כפתה משחק חמישי .  את הערב פתחה אליצור רמלה ,  שיצאה לירושלים במטרה לסגור את הסדרה מול אס"א המקומית .  קבוצתו של רועי אייזנברג ,  שמעדה במשחק הראשון מול האנדרדוגית ,  השלימה ניצחון שלישי רצוף  ( ורביעי ברציפות ,  אם מחשיבים את הניצחון על אס"א בגביע )  ,  הפעם 69:92 ,  והבטיחה את העלייה לשלב הבא .  ירושלים דווקא היתה בתמונה לאורך חלק גדול מהמשחק ,  כשהיא מפגרת רק ב-3 הפרש במחצית ,  אבל אז הגיעה הריצה של רמלה ,  אס"א התמוטטה ברבע האחרון ,  ואייזנברג ושחקניותיו בפיינל פור .  מיסטי באס הובילה את המנצחת עם 17 ו-12 ריבאונדים ,  בעוד קרן נחמה הוסיפה 16 .  מנגד ,  22 של פלנט פירסון לא הספיקו .  
במשחק השני של הערב ידעה מכבי רמת חן כי היא חייבת ניצחון ביתי על אליצור מכבי נתניה ,  בכדי לשמור על סיכוייה להעפיל לשלב הבא .  האורחות ,  שהגיעו אחרי הניצחון הגדול במשחק הקודם קיוו לסיים את העבודה בחוץ ,  אבל רדפו אחר רמת חן לאורך כל המשחק ,  כשברבע השני מצליחות המארחות לברוח עד יתרון 12 במחצית .  נתניה קיוותה לחזור ,  אבל רמת חן רק הגדילה את ההפרש עד לסיום ,  בדרך לניצחון 81:86 בסוים ,  וכפתה משחק חמישי ,  בו תנסה לנצח בנתניה כדי לעלות ל-4 האחרונות .  טיפני ג'קסון הובילה את רמת חן עם 21 ,  כאשר מיכל אפשטיין הוסיפה 16 .  מוניק קוקר הובילה את נתניה עם 18 .  
במשחק השלישי והאחרון של הערב ידעה אליצור חולון כי תהיה חייבת לנצח בביתה את האלופה ,  רמת השרון ,  אם ברצונה לכפות משחק חמישי ואולי להפוך את הסדרה המרעננת להפתעה ענקית .  אלא שהאלופה ,  שהופתעה במשחק השני בסדרה ,  הובילה מהפתיחה ביתרון קטן ,  ורבע שלישי מצוין שלה ארגן לה יתרון דו-ספרתי ,  עליה שמרה עד הסיום .  זה נגמר ב-82:97 לאלופה ,  שמעפילה אף היא לפיינל פור .  

נשים :  רמלה ורמת השרון בפיינל פור ,  רמת חן עדיין בחיים
קבוצתו של אייזנברג הביסה במשחק הרביעי את ירושלים 69:92 ,  האלופה את חולון 82:97 .  רמת חן כפתה משחק 5 מול נתניה

