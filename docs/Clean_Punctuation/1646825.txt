החברה שלנו לא יכולה להרשות לעצמה לשמוט עוד דגל
אורלי וילנאי נפלטה ונמלטה מרשות השידור כשהיא מוכה וחבולה ,  אבל מפוכחת מספיק כדי להבין את חשיבותה ,  כמה היא מיוחדת וכמה שאסור לתת לה ליפול .  טור אישי
נדמה כי בכל בוקר הוא יוצא ליום עמלו כאילו היה זה יומו הראשון  .  אותה התלהבות ,  אותו ניצוץ סקרן בעיניים .  גם אם האפיר קצת השיער ,  גם אם הגוף כבר מאותת מעט לנוח ,  הוא לא עוצר את המרוץ .  כבר 40 שנים הוא פועל חרוץ של המערכת ,  40 שנים נאמן לה בכל ליבו .  מגיש עם הנץ החמה את היבול אותו בישל לעת ערב ,  מקפיד להיות ראשון בשטח כדי שיבולו יהיה טרי ומקורי ואמיתי ומאתגר .  הוא לא מעגל פינות ,  היום בדיוק כמו אז ,  בהתחלה ,  לא תתפסו אותו טועה .  הוא מכיר על בוריים את הכללים ,  הקוד האתי ,  והשפה ,  והיא כל כך יפה בפיו .  
לאיש החרוץ הזה קוראים שמעון וילנאי ,  הוא עיתונאי בחטיבת החדשות של קול ישראל ,  ביתו השני ,  עיקר גאוותו .  האיש הזה הוא אבא שלי .
 המפעל שבו עובד אבי קורס .  מוסד רשות השידור חלש היום מאי פעם .  אם תסתכלו היטב ביסודותיו הסדוקים של המקום תמצאו חלקים גדולים מהלב של אבא שלי כמו גם של עמיתיו לעבודה .  הם נתנו שם ברשות השידור את הנשמה למקצוע שלא אחת לקח להם אותה ביד גסה .  הם דיברו עיתונות במונחים שכמעט ולא שומעים היום .  הם בנו את המקום הזה ביראת כבוד אמיתית ועם אותה יראת כבוד ממש אני כותבת היום את הדברים האלה .  אבי באופן אישי ייצא בעוד שנים ספורות לפנסיה ,  התמוטטות המוסד הזה כבר לא תפגע בו ולכן אני מרשה לעצמי לאמר בלב שלם שאסור לתת לרשות השידור ליפול .  החברה שלנו רעועה מכדי להרשות לעצמה לשמוט עוד דגל .  אסור לתת לרשות השידור ליפול כי אם נעשה את זה תישאר הפסקת פרסומות אחת ארוכה שתהיה לשירת חיינו ותשתלט על כל הטוב שעוד נשאר .  
לא באתי הנה כדי לשיר שיר הלל לרשות השידור ,  אני מודעת היטב לפגמיה .  גדלתי אומנם באולפני הרדיו הנעימים אבל התבגרתי בחדרי העריכה של הטלויזיה בערוץ הראשון ואיזו התבגרות זאת היתה ,  קשה ומייסרת .  ארבע שנים עבדתי שם ,  צלקות הצנזורה הפוליטית אותה ספגתי בחצרו של מנכ"ל העבר יוסף בראל עדיין חרוטות בי .  ההשפלות שהעבירו אותי ועדי הטכנאים והחרם שהוטל עלי בעוון אמביציה גם הם איתי לתמיד .  אני נפלטתי ונמלטתי מהמערכת הזאת מוכה וחבולה אבל מפוכחת מספיק כי להבין את חשיבותה וכמה היא מיוחדת .
 בכל מקום יש בעיות אבל רק בערוץ ציבורי קיים גם הערך המוסף .  זה שנשאר הרבה אחרי דעיכת להבות הוועדים ואיתם האינטריגות והתקלות בשידור .  ערך מוסף של מצפון ומצפן .  הם שמאפשרים למשל את הדיונים המעמיקים שמנהל דוד ויצטום כבר כל כך הרבה שנים כל כך קרוב לחצות ,  הם שמאפשרים לנו לראות עולם לא רק עם אחימאיר אלא כמעט בכל כתבת יומן שלא נדחסת למחוך הרייטינג .  הם שמאפשרים לוח שידורים שאולי נראה עבש לעיתים אבל בניצוח נכון יכול וצריך להוות אלטרנטיבה לא מעוורת לאסקפיזם טלויזיוני זול ובמה אמיתית לחופש הביטוי .  
את מה שיודעים שם ,  את מה שאני מקווה שינקתי ,  אי אפשר יהיה לעולם לקחת מהם :  את היסודות של עיתונות אמיתית ,  מהבטן ,  נטולת ציניות והתלהמות .  את אורך הרוח לדבר לעומקם של דברים ,  את החרות לעסוק באמת ולא לעשות ממנה שקשוקה .  
אם קברניטינו יהיו אטומים דיים כדי לשים סוף למפעל הזה ולא ישכילו לרפא אותו ולתת לו את הכוח לקום מחדש ,  תמצאו שם הרבה אחרי הסוף את היסודות החזקים האלה על אדמת רוממה ובדרום הקריה בתל אביב ,  הם יעמדו שם לצד פסקול חיינו והתמונות שרק הם היו שם כדי לתעד .
 
החברה שלנו לא יכולה להרשות לעצמה לשמוט עוד דגל
אורלי וילנאי נפלטה ונמלטה מרשות השידור כשהיא מוכה וחבולה ,  אבל מפוכחת מספיק כדי להבין את חשיבותה ,  כמה היא מיוחדת וכמה שאסור לתת לה ליפול .  טור אישי

