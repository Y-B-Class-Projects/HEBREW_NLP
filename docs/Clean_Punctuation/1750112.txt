מסיבת התה של הליכוד :  להפסיק את תהליך השלום
פעילי ליכוד ,  בראשות ח"כ דני דנון והח"כ לשעבר מיכאל קליינר ,  מקיימים בת"א  " מסיבת תה ",  ברוח תנועת המחאה נגד נשיא ארה"ב אובמה . " עוד הקפאה תהיה מלכודת מוות לישראל "
  ( צילום :  יגור מזור ,  עריכת וידיאו :  דורון שטיין ) 
עשרות פעילי ליכוד מקיימים הערב  ( ראשון )  בתל אביב  " מסיבת תה ",  ברוח מסיבות התה שנערכו בארצות הברית נגד הנשיא ברק אובמה ,  ועל רקע ההערכות במערכת הפוליטית כי ראש הממשלה בנימין נתניהו מעוניין להכריז על הקפאה נוספת .
 יוזם  " מסיבת התה ",  ח"כ לשעבר מיכאל קליינר ,  אמר בפתח האירוע כי  " המסיבה הזו תביא תועלת אל מול הלחצים הרבים והלא צודקים המופעלים על מדינת ישראל .  מי שלוחץ יודע שזו דרישה לא מוצדקת .  החודשיים האלה  ( של הקפאה נוספת - פ"ו )  יהיו מלכודת מוות למדינת ישראל ",  אמר קליינר .
" צריך להפסיק את תהליך השלום ",  הוסיף קליינר , " יש בו אפס תועלת והוא מביא מאה אחוז טרור .  אנחנו כאן כדי להדוף ,  יחד עם כל הגורמים במחנה הלאומי ,  את הלחץ הזה ".  בכנס משתתפים גם סגן השר איוב קרא ,  ח"כ דני דנון וראש המועצה האזורית שומרון גרשון מסיקה .
 ח"כ דנון אמר ב"מסיבת התה "  כי  " ההקפאה זה עוד סרט גרוע מבית היוצר של ברק אובמה .  אם הוא מחפש את ההצדקה לפרס הנובל לשלום דרך הקפאה שניה ,  שיחפש מדינה אחרת .  התה שמוגש פה צריך לעורר אותנו .  לא הגיוני שממשלת ליכוד תדבר 24/7 על הקפאת הבניה ". 
יו"ר חטיבת  " מנהיגות יהודית "  בליכוד ,  משה פייגלין סירב לתקוף את אובמה וטען כי , " הבעיה אינה אובמה .  כל נשיאי ארה"ב הפעילו בעבר לחץ כזה או אחר .  כדי להיות מסוגלים לומר 'לא' לאובמה צריך להגיד 'כן' למדינה יהודית .  כל עוד אנחנו בורחים מהזהות היהודית אין לנו שום יכולת אמיתית להגיד 'לא' לאובמה או למישהו אחר ". 
סגן השר איוב קרא אמר בכנס : " הסולידאריות שמגלה ברק אובמה כלפי מדינות האיסלם נותנת השראה לאוסמה ,  ששלח רק לפני יומיים חבילות נפץ למטרות יהודיות בארצות הברית .  אנחנו מגבים את ראש הממשלה בניהול השוטף של המדינה ,  ומגבים אותו מכאן לעמוד מול הלחצים של אובמה ,  שביום שלישי גם העם בארה"ב יגיד לו - עצור את הנטייה למדינות האיסלם ועצור את הלחץ על ישראל .  אז לא אובמה ולא אוסמה ירתיעו אותנו ",  אמר קרא ,  המזרח התיכון אינו מקום בטוח לנאיביות ולצערי מיעוט של נאיבים מנסה להשתלט על הרוב המפוכח בישראל .  עם ישראל צריך לעמוד איתן ולשמור על חוסנו ועוצמתו ,  ואין מקום כאן לטעויות כי אויבינו ממתינים לכל טעות קטנה כדי להשמידנו ". 

מסיבת התה של הליכוד :  להפסיק את תהליך השלום
פעילי ליכוד ,  בראשות ח"כ דני דנון והח"כ לשעבר מיכאל קליינר ,  מקיימים בת"א  " מסיבת תה ",  ברוח תנועת המחאה נגד נשיא ארה"ב אובמה . " עוד הקפאה תהיה מלכודת מוות לישראל "
 
