הפרטת חברת החשמל אינה הפתרון 
משק החשמל
 >  >  ההתפטרות המפתיעה של עמוס לסקר ,  מנכ"ל חברת החשמל ,  שמצטרפת לחילופין שנערכו באחרונה בעמדת יו"ר החברה ,  היא מסוג ההפתעות שאינן מפתיעות כלל וכלל .  כבר יותר מ-20 שנה נמשך מצעד היו"רים והמנכ"לים בחברת החשמל ,  רובם ככולם מוצנחים על ידי המערכת הפוליטית ,  מתוך ניסיון למענה על שאלה אחת ויחידה :  מי יזיז ,  סוף כל סוף ,  את עגלת הרפורמה בחברה ?  פקידים ושרי ממשלה רבים היו משוכנעים ,  כל אחד בזמנו ,  שחוכמתם הייחודית תאפשר להם לסדר את הקלפים למערך מנצח .  ואולם כל אלה נותרו כהערות שוליים בהיסטוריה הביורוקרטית של ישראל .  לפני יציאה לסיבוב נוסף במערכה הקדושה על הפרטת חברת החשמל ,  נחוצה חשיבה מעמיקה במשרדי האוצר ,  התשתיות ובעיקר אצל ראש הממשלה ,  מכיוון שמדובר בעניין לאומי מן המדרגה הראשונה .  הניסיון הבינלאומי מלמד כי תהליכי הפרטה ,  כמו אלה המוצעים על ידי ועדות שונות ,  שרים ופקידי הממשלה ,  לא רק שאינם מועילים בוודאות ,  אלא הביאו לנזקים במשקי חשמל מודרניים .  עבודות אקדמיות הצביעו על מקדם התייעלות נמוך ביותר וכולם כאחד הסכימו שמעבר למשק חשמל מופרט פירושו קפיצה במחירי החשמל ורגולציה סבוכה ,  מול עשרות שחקנים .  נדמה שיש הסכמה מקיר לקיר שהמצב הנוכחי - שבו כל תכנון לטווח ארוך או כניסה לחדשנות נתקלים בקיר ברזל של משרד האוצר ,  המבקש לקדם תנאים נוחים להפרטה - הוא הגרוע ביותר .  לא לבלוע ולא להקיא .  בתנאים אלה אך מתבקש כי ההפרטה תרד מסדר היום של הממשלה הנוכחית ומה שיעלה על סדר יומה ,  מחדש ,  הן המטרות של משק החשמל - 20 שנה קדימה .  מטרות אלה יהיו חייבות לכלול בראש ובראשונה את הפיכת משק החשמל הישראלי למשק חשמל חדשני ,  הנשען על אמצעים דרמטיים לקידום התייעלות אנרגטית ומעבר שיטתי לשימוש באנרגיות מתחדשות ,  שכיום ישראל מפגרת בו מול העולם ,  במונחים כלכליים וסביבתיים .  כל זאת ניתן להשיג באמצעות חברת החשמל ,  על כל חסרונותיה ,  כאשר משאבי הענק המושקעים בהתקוטטויות בציר ההנהלה-ועד עובדים וממשלה-רשות חשמל וחברת החשמל ,  יושקעו בחדשנות ,  ובמעבר ממשק חשמל מבוסס שריפת פחם ודלקים פוסיליים ,  למשק אנרגיה המצמצם את תלות ישראל בעולם ,  ומקדם בריאות תושבים ואיתנות פיננסית .  חברת החשמל מרכזת כוח עצום במונחים כלכליים ישירים ועקיפים .  האחריות האסטרטגית הנופלת על כתפיה היא כמעט חסרת תקדים ביחס למשקי חשמל בעולם ,  כתוצאה משילוב המונופול עם מצב גיאו-אסטרטגי נפיץ .  השבועות האחרונים הבהירו לנו שטיפול לקוי במערכות אזרחיות ,  ייבוש משאבים מכוון וגלגול אחריות משר לרעהו ומממשלה לרעותה - הם מתכון בטוח לאסון .  חזרה על אותה תפישה שקצרה סופה כבר יותר מעשור ,  תקרב אותנו לעוד שיעור כואב במיוחד .  הכותב הוא מנהל התוכניות של ארגון שתיל

הפרטת חברת החשמל אינה הפתרון 
משק החשמל

