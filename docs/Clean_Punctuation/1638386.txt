צה"ל מציג :  טיפשים בלי הפסקה
להתעלם מדוח גולדסטון ואחרי שנה להופיע עם הוכחות מצולמות שמפריכות את הטענות על פשעי מלחמה זו פשוט טיפשות .  רועי כ"ץ לא מבין איך ישראל שוב נופלת לבורות של עצמה
טיפשות .  זו המסקנה המרכזית מהתנהלות ישראל בכל הקשור לפוסט-מבצע עופרת יצוקה ודו"ח גולדסטון .  לא כוונות רעות הן שהביאו את צה"ל לאן שהביאו ,  אלא פשוט חוסר אינטיליגנציה .  שילוב של צבא שמתכונן למבצע במשך כשלוש שנים ,  אבל לא נערך ליום שאחרי .  מערך הסברה צבאי ואזרחי המשוכנע בצדקת הדרך ,  אבל לא יכול או לא מסוגל לשכנע איש .  וחמור מכל ,  דרג מדיני שכבר שנה לא מצליח להחליט מה עושים עם תפוח האדמה הלוהט ,  והוא הטענות על ביצוע פשעי מלחמה .  
מי שמחפש דוגמא לאווילות לשמה ,  ימצא אותה בקלות בויכוח באשר להרס תחנת הקמח ברצועה .  הפלסטינים טענו ,  וגולדסטון קיבל ,  שהתחנה נהרסה כתוצאה מפגיעת טיל שירה מטוס חיל האוויר .  בצה"ל טוענים שיש בידם הוכחות מצולמות לכך ,  שהרס התחנה נגרם בגלל חילופי אש ארטילריים בין חמאס וישראל ,  וכי לא היתה כוונה להרוס את התחנה .  מכיוון שאיש מהקוראים אינו חושב שצה"ל משקר בכל הנוגע להוכחות המצולמות ,  הרי ששוב נחשפת מידת הטיפשות .  מי שיש בידיו הוכחות שמזימות טענות סרק על פשעי מלחמה ואינו מציג אותן מיד בסיום הקרבות ,  ומחכה עד שיטבל ציבורית בזפת ויגולגל בנוצות בטרם יוכיח לעולם כי הוא זכאי ,  הוא גוף פשוט טיפש .  ובטיפשות קשה מאוד לנצח מלחמות ,  גם אם יש לך את המטוסים והטנקים המתקדמים בעולם .
 סוגיית התיעוד היא מרכזית ביותר בדיון סביב גולדסטון .  צה"ל הוא מתעד אובססיבי של הפעילות המבצעית לצורך תחקיר ושיפור תוצאות .  יש משהו מגוחך ומקומם בכך ,  שדו"ח התגובה שהכינה ישראל לאו"ם מבוסס על צילומים שהיו בידי ישראל עוד מימי הלחימה בעזה .  מדוע מנעו בצה"ל ובממשלה את התיעוד מדעת הקהל בעולם ,  ובכך לא חשפו את האמת ?  האם מדובר בכשל הסברתי ,  או אולי דווקא במישהו שטעה לחשוב כי ריצ'רד גולדסטון הוא עוד אחד מהנודניקים חובבי זכויות האדם שישראל נהנית כל כך לנפנף בטיעון של  " הצבא המוסרי בעולם ".  אבל השופט גולדסטון התגלה כחוקר מוערך ,  שהוציא תחת ידיו דו"ח חד צדדי ומסולף ,  מהסיבה הבנאלית שישראל לא טרחה לשתף איתו פעולה .  כן ,  ככה עובד ההגיון הפנימי של מערכת הביטחון :  בואו נתעלם מהבעיה ואולי כך היא תעלם .  
גולדסטון לא נעלם ולא יעלם .  ומי שיצטרך לבסוף להקים ועדת חקירה בראשות גורם מוסמך ומוערך משפטית היא ישראל .  זו תהיה הדרך היחידה להוריד את הקוף הזה מגבנו .  אותו קוף שעלה עלינו בחסות הטיפשות .
 מקרה גדר ההפרדה הוא מקרה מבחן חשוב ומעניין בויכוח סביב התגובה לדו"ח גולדסטון .  הקמת גדר ההפרדה היתה מהלך שזכה לקיתונות של ביקורת ארסית מהקהילה הבין-לאומית .  דיונים בהאג ,  אין ספור הפגנות והטחת האשמות מצד מדינות ידידות של ישראל בעולם ,  ובסוף מי שהכשיר את השרץ היה דווקא בית המשפט העליון והעומד בראשו .  דיונים מלומדים ,  ביקורת משפטית ולבסוף תיקוני תוואי בחלקים מסוימים בגדר הביאו את בית המשפט להעניק תעודת הכשר ,  כזו המקובלת גם בעולם ,  לצעד שהגדיר מחדש מהי פגיעה בזכויות אדם בשטחים .  לנתניהו ולצה"ל לא תהיה לבסוף ברירה .  מי שרוצה להמשיך ולהתארח בערי בירה בעולם ,  יהיה חייב להקים ועדה בדיקה בראשות שופט בעל שם טוב בעולם ,  כדי להסיר אחת ולתמיד את קלון גולדסטון .  כאמור ,  את זה ניתן היה לעשות גם חודשיים אחרי סיום הקרבות .  שוב ,  טיפשות .
 המרגיז והמקומם מכל בכל הקשור למלחמה בעזה הוא ,  שפשעי מלחמה לא בוצעו שם ביודעין .  הפגיעה הקשה באזרחים היא נגזרת של ארגון טרור ,  שפעל מתוך שכונות ובתים .  הנזק הקשה לתשתיות לא יכול היה להימנע בהתחשב בצפיפות הקשה ברצועה ובאופי הלחימה .  האם ידו של צה"ל היתה קלה על ההדק ,  אולי .  האם חמאס הרוויח מפגיעה באזרחים ,  ודאי .  כמה חבל שועדת החקירה שנתניהו בסוף יאלץ להקים לא תחקור את הטיפשים ,  שסגרו את המלחמה לסיקור עיתונאי ומנעו דיווח מאוזן .  לא תחקור את אלה שמנעו מצה"ל להגיב בזמן אמת לשאלות ששאל גולדסטון ,  והביאו את ישראל לבור ההסברתי בו היא מצויה כעת .
 
צה"ל מציג :  טיפשים בלי הפסקה
להתעלם מדוח גולדסטון ואחרי שנה להופיע עם הוכחות מצולמות שמפריכות את הטענות על פשעי מלחמה זו פשוט טיפשות .  רועי כ"ץ לא מבין איך ישראל שוב נופלת לבורות של עצמה

