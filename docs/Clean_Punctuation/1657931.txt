איטליה :  מילאן ולאציו נפרדו ב-1:1
לאציו סחטה 1:1 בסן סירו מול מילאן ועזרה ליריבתה העירונית השנואה במאבק האליפות .  יובה גברה על אטאלנטה 1:2
הדו קרב בין עיר הנצח ,  רומא ,  לבירת האופנה ,  מילאנו ,  הסתיים לטובת הראשונה .  אחרי הניצחון של רומא על אינטר ,  הג'אלורוסי קיבלו עזרה ממקור בלתי צפוי .  לאציו ,  היריבה השנואה ,  סיימה ב-1:1 את משחק החוץ מול מילאן והשאירה את רומא במקום השני .  הרוסונרי מצידם שוב פספסו הזדמנות להידבק לאינטר .  
פאבל נדבד ,  שחקן העבר הגדול של יובנטוס שפרש בקיץ האחרון ,  אמר בסוף השבוע האחרון שהמצב של הקבוצה מעציב אותו .  אז נראה שאחרי המחזור ה-31 ,  שרוב משחקיו התקיימו היום  ( ראשון )  ,  מצבו של הצ'כי אולי קצת השתפר .  הקבוצה של אלברטו זאקרוני ניצחה 1:2 את אטאלנטה ,  בעוד נאפולי המתחרה איתה על מקום באירופה ניצחה 0:1 את קטאניה וסמפדוריה סיימה ב-1:1 ביתי מול קליארי .  יובה ,  שעל אוטובוס השחקנים נזרקו ביצים על ידי אוהדי קבוצתם לפני המשחק ,  עלתה למקום השישי עם מספר נקודות זהה לשל נאפולי ושלוש נקודות פחות מפאלרמו הרביעית .
 יממה אחרי ההפסד של אינטר באולימפיקו ,  מילאן יכולה הייתה לצמק את הפער מיריבתה לנקודה ,  אבל הרוסונרי שוב בעטו בדלי .  מילאן עלתה בהרכב חסר ללא רונאלדיניו ואנדראה פירלו המורחקים וכן כריסטיאנו אביאטי הפצוע .  מתיאו פלאמיני ,  שרשם הופעה נדירה בהרכב ,  הוכשל בדקה ה-18 ברחבה ומרקו בוריילו דייק מהנקודה הלבנה .  אלא שהבעיה המרכזית של הרוסונרי העונה היא חולית ההגנה .  בדקה ה-32 ניסה לוקה אנטוניני להרחיק כדור פשוט ברחבה ,  אך בעט על סטפנו מאורי ומשם הכדור ניתז לסטפן ליכטסטיינר השוויצרי שכבש בקלילות מול דידה .  שער שני למגן תוך ארבעה ימים .  מילאן חיפשה ניצחון במחצית השניה ולאונרדו שלח למערכה את הילד ג'אנמרקו זיגוני  ( 18 )  להופעת בכורה על חשבונו של פיפו אינזאגי הוותיק .  איגנציו אבאטה היה הכי קרוב לכיבוש ,  אבל לאציו עמדה בפרץ .  הביאנקוצ'לטי רושמים משחק שלישי ברציפות ללא הפסד עם נקודה יקרה מפז שתעזור במאבק ההישרדות .
 האם הביאנקונרי מתחילים לצאת מהמשבר ?  הקבוצה של אלברטו זאקרוני הגיעה למשחק בתקופה איומה אחרי שלושה הפסדים רצופים ,  שניים בליגה ואחד משפיל במיוחד 4:1 לפולהאם בליגה האירופית .  מהצד השני הגיעה אטאלנטה מעודדת במיוחד אחרי שני ניצחונות רצופים ,  שקירבו אותה מרחק ארבע נקודות בלבד מתחת לקו האדום .
 יובנטוס פתחה את המשחק טוב ועלתה ליתרון בדקה ה-30 משער יפהפה של מי אם לא אלסנדרו דל פיירו בבעיטה חופשית מ-27 מטר .  אבל כרגיל אצל הזברות לאחרונה ,  הגיע השוויון ואפילו עוד במחצית הראשונה .  ניקולה אמורוסו ,  ששיחק בעבר ביובה ,  איזן את התוצאה ל-1:1 בדקה ה-45 בבעיטה חזקה ושטוחה לפינה .  יובנטוס לחצה במחצית השנייה ובדקה ה-82 באה על שכרה כשפליפה מלו כבש והציל את הקבוצה מעוד מבוכה אחרי בישול של דל פיירו .  אולי אוהדי יובנטוס ,  שתקפו לפני המשחק את אוטובוס הקבוצה ,  יירגעו קצת עכשיו .
 הקבוצה של וולטר מצארי הגיעה למשחק מהמקום השישי שמוביל לליגה האירופית ,  וכשהיא שש נקודות מתחת לפאלרמו הרביעית .  מהצד השני ,  קטאניה שהייתה רחוקה רק שבע נקודות מהקו האדום ניסתה לא להתקרב אליו יותר מדי .
 נאפולי שלטה לחלוטין במשחק ב-45 הדקות הראשונות והגיעה לכמה הזדמנויות מסוכנות ,  אך עלתה ל-0:1 רק בדקה ה-51 משער של פאולו קנבארו .  נאפולי המשיכה ללחוץ על הדוושה ,  בעטה 14 בעיטות לשער והחזיקה בכדור ב-58 אחוז מהזמן ,  אך לא הצליחה לכבוש את השני .  ניצחון קטן לנאפולי ,  אבל מאוד משמעותי .  קטאניה תישאר גם אחרי המחזור הזה במרחק של שבע נקודות בלבד מעל הקו האדום ועדיין לא יכולה לנשום לרווחה .
 הקבוצה המקומית הגיעה למשחק מהמקום החמישי ,  כשבאמתחתה ארבע נקודות פחות מהמקום שמוביל לליגת האלופות בעונה הבאה .  סמפדוריה ניצחה רק פעמיים בששת משחקי הליגה האחרונים שלה והייתה חייבת ניצחון כדי לחזור למאבק על המקומות באירופה .  
סמפדוריה עלתה ליתרון שלוש דקות אחרי פתיחת המחצית השנייה משער של סטפנו גוברטי ,  שבעט חזק ושטוח לפינה .  בדקה ה-81 השוו האורחים משער של ננה אחרי בישול של דניאלה קונטי .  סמפדוריה לא הצליחה לפתח את המשחק שניסתה ,  החזיקה רק 45 אחוזים מהזמן בכדור ואיבדה שתי נקודות מאוד משמעותיות בקרב על הכרטיסים לאירופה .
 משחקים נוספים :
 קייבו - פארמה 0:0
פיורנטינה - אודינזה 1:4לפיורנטינה :  חואן ורגאס  ( 36 )  ,  אלברטו ג'ילארדינו  ( 55 )  ,  מריו סנטנה  ( 68 )  ,  סטבן יובטיץ'  ( 84 )  .  לאודינזה :  סימונה פפה  ( 41 ) 
ליבורנו - בארי 1:1לבארי :  ריקרדו אלגרטי  ( 24 )  ,  לליבורנו :  פרנצ'סקו טבאנו  ( 85 ) 
סיינה - גנואה 0:0

איטליה :  מילאן ולאציו נפרדו ב-1:1
לאציו סחטה 1:1 בסן סירו מול מילאן ועזרה ליריבתה העירונית השנואה במאבק האליפות .  יובה גברה על אטאלנטה 1:2

