מכבי חיפה הביסה 0:5 את הפועל רמת גן
מכבי חיפה התאוששה מההפסד בגביע הטוטו ,  כששבה לחגוג בליגה וכתשה 0:5 את הפועל ר"ג ששוב מובסת בביתה
אז כן ,  ההפסד להפועל רעננה בחצי גמר גביע הטוטו היה תקלה מקרית .  מכבי חיפה חזרה הערב  ( שבת )  למקום בו היא מרגישה בנוח ,  לליגה ,  ומחצה ללא קושי 0:5 את הפועל רמת גן האומללה .  האלופה חזרה להרכבה החזק ביותר ,  פרט לאייל גולסה הפצוע ,  עלתה ליתרון של 0:2 כבר אחרי עשר דקות ומשם טיילה ללא הפרעה לניצחון ה-17 שלה העונה .  מכבי חיפה עם ניצחון תשיעי העונה על העולות החדשות ,  במאזן שערים מרשים של 5-27 מולן .  זאת ליגת העל מודל 2009/10 .
 הירוקים לא חיכו יותר מדי זמן על מנת להוכיח לנשיא יעקב שחר כי הפנימו את דבריו .  הפועל רמת גן עלתה עם קישור דליל במרכז ומעובה דווקא באגפים ,  ושחקני מכבי חיפה לא יכלו לבקש יותר חופשיות ממה שהעניקו להם המארחים .  יניב קטן ראה את ההפקרות בעורף הרמת גני ובדקה השביעית שלח כדור לרחבה אותו בישל ולדימיר דבאלישווילי לשער פשוט של ליאור רפאלוב ,  בעזרתו האדיבה של רפי כהן .  השוער בן ה-39 ,  שיאן ההופעות בליגת העל ,  לא הספיק להתאושש מהראשון ,  וכבר ספג את השני מרגלי דבאלישווילי ,  שהעלה את מאזנו ל-12 שערים בזכות בישול מצוין של פיטר מסיללה .
 היתרון החיפאי לא עמד בספק ,  וכל מה שנותר לשחקני רמת גן זה לעורר מהומות ולנסות להוציא את האורחים משליטה באמצעות פרובקציות .  בדקה ה-27 זה נפסק ,  כאשר למאיר לוי נמאס מהעימותים והוא הרחיק את סרג' איילי בעקבות דחיפה על אייל משומר .  משום מה ,  החליט השופט לשלוח למקלחת מוקדמת גם את המגן הימני של מכבי חיפה ,  שיחסר במשחק העונה נגד הפועל תל אביב .  כל זה לא שינה לדבאלישווילי ,  שאוהב את המשחקים מול העולות ובדקה ה-41 הוא חגג את ה-13 שלו העונה ,  עם צמד שלישי ברציפות .  שלומי ארבייטמן הרגיש את הנשיפות בעורפו במירוץ לתואר מלך השערים ,  אז הוא נכנס כמחליף והעלה את מאזנו ל-15 בדקה ה-70 ,  אחרי שרפאלוב השלים צמד משלו בדקה ה-57 .
 ומה אפשר להגיד על רמת גן ?  הקריאות במחצית כנגד המאמן יובל נעים והשחקנים אומרות את הכל .  הבדלי הרמות היו ברורים מלכתחילה ,  אבל מקבוצת תחתית שהפסידה ארבעה משחקים ברציפות ראוי היה לראות יותר נחישות ומחויבות על כר הדשא .  הקלות בה כבשה האלופה את השערים הייתה בלתי נסבלת .  ההגנה של האורדונים כבדה ולא סומכת על השוער ,  הקישור לא מתואם וההתקפה פשוט לא קיימת עם 12 שערי זכות בלבד העונה ,  האחרון לפני 522 דקות .  ניר דוידוביץ' ,  שמצידו רשם שיא אישי כשלא ספג בשבעת המחזורים האחרונים ,  יעמוד במבחן רציני יותר ביום שני הבא .  אז ,  הפועל תל אביב תגיע לקרית אליעזר .
 דקה 4 :  קטן נכנס לרחבה ,  ובעט מ-14 מטרים כדור שטוח שיצא החוצה .
 דקה 7 :  גול !  קטן הגביה לרחבה ,  דבאלישווילי השאיר לרפאלוב שבא מאחור ,  והקשר בעט כדור חלש ומדויק בין הקורה לרפי כהן שהגיב באיחור .  שער שלישי לרפאלוב העונה ,  0:1 מהיר למכבי חיפה .
 דקה 10 :  גול !  מסיללה עבר בקלות שני שחקנים מקומיים ,  מסר כדור רוחב נהדר לדבאלישווילי ,  והגאורגי לא התקשה לדייק מול רפי כהן .  0:2 קל מדי למכבי חיפה .
 דקה 19 :  בוקסנבוים השתחרר מכיאל וירה מ-20 מטרים ,  אך הכדור חמק סמוך לקורה הימנית של דוידוביץ' .
 דקה 26 :  קטן בעט כדור חופשי מצוין ,  אבל הפעם רפי כהן היה מוכן והדף .
 דקה 27 :  שתי הקבוצות מאבדות שחקן בהרחקה .  איילי דחף את משומר ,  האווירה התלהטה ושחקנים נוספים התווספו לעימות ,  אבל מאיר לוי הרחיק את איילי וגם את המגן הימני של חיפה ,  שלא עשה כלום .  אדום ראשון לשתי הקבוצות העונה .
 דקה 32 :  סוארס נגח אחרי הגבהת כדור חופשי ,  דוידוביץ' הדף נהדר למשקוף והחוצה .
 דקה 39 :  קטן הגביה נהדר לרחבה ,  אבל דבאלישווילי נגח חלש מתוך תיבת החמש לידיו של השוער .
 דקה 41 :  גול !  כיאל חלף על פני שחקן ובעט חזק מ-16 מטרים ,  רפי כהן הדף לא טוב ודבאלישווילי ניצל זאת כדי לעבור אותו ולכבוש בקלות .  0:3 למכבי חיפה .
 דקה 57 :  גול !  רפאלוב התקנא בדבאלישווילי וכבש גם הוא שניים .  רפי כהן לא הסתדר עם הגבהה של עוסמאן ,  רפאלוב אמר תודה ,  הטעה את סוארס ובעט פנימה .  0:4 לירוקים .
 דקה 61 :  רפאלוב עבר את מוסא ,  הטעה שחקן נוסף ובעט כדור מסובב מ-16 מטרים שנעצר במשקוף .
 דקה 69 :  רפאלוב מסר כדור נהדר לבוקולי ,  שבעט לפינה הרחוקה והחיטא במעט את המסגרת .
 דקה 70 :  גול !  בוקולי הגביה כדור טוב לרחבה ,  וארבייטמן החופשי לא התקשה לדחוק לרשת החשופה את ה-15 שלו העונה .  מהלך על טהרת המחליפים ,  0:5 לחיפה .
 דקה 89 :  ארבייטמן רצה גם הוא צמד ,  אבל הבעיטה החופשית שלו חלפה מעל משקוף שערו של רפי כהן .
 הרכב הפועל רמת גן :  רפי כהן ,  קובי מוסא ,  וויליאם סוארז ,  אסי דומב ,  בני חדד ,  אלי לוי ,  תומר תייר  ( ג'ורג' דאטורו ,  36 )  ,  שי חדד  ( קרלוס צ'קאנה ,  62 )  ,  עומר בוקסנבוים  ( תמיר בן עמי ,  48 )  ,  עומר פרץ ,  סרג' איילי  ( הורחק ,  27 )  .
 הרכב מכבי חיפה :  ניר דוידוביץ' ,  אייל משומר  ( הורחק ,  27 )  ,  דקל קינן ,  ז'ורז'ה טשיירה ,  פיטר מסיללה ,  מוחמד גדיר  ( עלי עוסמאן ,  31 )  ,  בירם כיאל ,  ג'ון קולמה ,  ליאור רפאלוב ,  יניב קטן  ( שלומי ארבייטמן ,  58 )  ,  ולדימיר דבאלישווילי  ( גוסטבו בוקולי ,  63 )  .
 
מכבי חיפה הביסה 0:5 את הפועל רמת גן
מכבי חיפה התאוששה מההפסד בגביע הטוטו ,  כששבה לחגוג בליגה וכתשה 0:5 את הפועל ר"ג ששוב מובסת בביתה

