תוחזר הממשלה למשק 
הריכוזיות במשק
 >  >  מכל עבר מקוננים עתה על הריכוזיות במשק .  מכל כיוון מזהירים מפני שלטון המשפחות המאיים על הדמוקרטיה .  בחיפוש הדיאגנוזה למחלה ,  טוענים רוב הפרשנים שמדובר בכשל שוק ושהתחרות לא מספיק חופשית .  אלא שמקור הבעיה אינו כשל בשוק ,  הכשל הוא השוק עצמו .  שלטון המשפחות הוא התפתחות טבעית של התחרות החופשית ,  רעיון שעד לא מזמן רבים סגדו לו ,  תוך הצגת המעורבות הממשלתית  ( הבולשוויקית )  במשק כאם כל הרעות .  כשדנים בתחרות חשוב להבחין בין הזירה הספורטיבית לכלכלית .  בספורט מתייצבים המתחרים על אדן הזינוק ,  יש מנצח ויש מפסיד ,  שמתייצבים לתחרות הבאה מאותה נקודה .  למפסיד יש הזדמנות נוספת ומעמד שווה .  בכלכלה ,  המנצח בסיבוב הראשון מגיע לסיבוב השני עם ההון שצבר בסיבוב הראשון .  יש לו סיכוי טוב יותר לנצח גם בסיבובים הבאים .  בתהליך כזה ,  החוזר על עצמו ,  הוא צובר עוד ועוד כוח בשוק .  מכיוון שזו תחרות על קיום כלכלי ,  אזי למפסיד הרוצה לשרוד אין ברירה אלא לחבור לחזק ,  או להיבלע על ידו .  החזק קונה את החלש ומתחזק עד לכדי 20 משפחות שעוצמתן כבר מאפילה על כוחו של הרגולטור .  לא במקרה כל צמצום עמלה של הבנקים הוא מלחמת עולם ;  לא במקרה קשה למדינה לתבוע את חלקה בהכנסות הגז הצפויות ממשאב השייך לכולנו .  בשם קלקלת הכלכלה הציבורית ,  הבולשוויקית ,  נמכרו נכסי ציבור לפרטים כדי שיתחרו ביניהם  " לתועלת כולנו ".  בפועל קם עלינו בולשוויזם של ההון ,  שהוא גרוע הרבה יותר מהבולשוויזם הממשלתי .  המעורבות הציבורית והממשלתית בכלכלה לא היתה כה כושלת כפי שמנסים להציגה :  נקלטו מיליוני עולים ביכולות פחותות משיש כיום ;  נסללו כבישים ,  הוקמו יישובים והכל בניהול ציבורי-ממשלתי .  בתמימותו קנה הציבור את הטיעונים על ממשלה שעושקת במסיה ,  שהיא מעיקה על הכלכלה ,  שמוטב בלעדיה .  ומה קיבלנו במקום ?  ממשלת טייקונים שאנו שבויים בידיה בעסקות כובלות לשלוש שנים ובקנסות על מעבר בין חברות הסלולר .  זהו שוק חופשי נטול חופש ,  שמסיו הסמויים לא פחות גבוהים ממסי המדינה ,  מהם כאילו נפטרנו .  המרפא לתחלואים אלה אינו עוד ועוד תחרות .  20 ,  30 ,  40 משפחות הן היינו הך .  סופן שיבלעו זו את זו בתהליך שיחזיר אותנו למשבצת הראשונה .  המרפא לתחלואים יבוא בלקיחת כמה צעדים לאחור - בהקמת חברות ציבוריות או ממשלתיות שיפעלו בשיטת  " קוסט פלוס "   ( ברווח מוגזם )  ולא מתוך שיקולי רווח מקסימלי .  אופציה זולה באפן ממשי לצרכן תאפשר לו יכולת בחירה ריאלית במקום יכולת מדומה כמו זו שיש לו עכשיו ,  כאשר הברירה היא בין להיות כבול למשך שנתיים או שלוש ,  או לבחור באותה עמלה שפעם נקראת עמלת פעולה ופעם עמלת פקיד .  לו נקבעו מחירי מטרה במכרזים ממשלתיים - לא לפי שיטת כל המרבה במחיר - והיתה מתקיימת הגרלה בין המתמודדים ,  היתה מוענקת הזדמנות לעוד גורמים .  אלא ששיטת המכרזים ,  כחלק מהשוק החופשי ,  נועדה לייצר רווח מקסימלי למוכר ,  וככזו היא אפשרית רק לבעלי ממון שיבצעו עוד טיפוס בלולאת העושר בדרכם אל  " 20 המשפחות ".  הכותב הוא עורך בממר"י  ( מכון לחקר תקשורת המזה"ת )  וחבר בארגון יסו"ד  ( ישראל סוציאל דמוקרטית )  ובכוח לעובדים

תוחזר הממשלה למשק 
הריכוזיות במשק

