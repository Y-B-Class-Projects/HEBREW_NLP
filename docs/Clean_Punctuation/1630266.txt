נסים ואכזבות 
" רגל אחת בחוץ ":  פלייאוף 99' החל עם מפגש חד צדדי בין וושינגטון לדטרויט ,  ומשהו הרבה יותר גדול שקרה בנשוויל 
" ויט משה את ידו על הים ויולך ה' את הים ברוח קדים עזה כל הלילה וישם את הים לחרבה ויבקעו המים ;  ויבואו בני ישראל בתוך הים ביבשה והמים להם חומה מימינם ומשמאלם "   ( שמות י"ד ,  כ"א-כ"ב ) 
ביום שבת חורפי ,  3,240 שנה לאחר ששבר משה רבנו את המונופול של תעשיית הספנות בעולם העתיק ,  החל  ( מעבר לים רחב בהרבה )  פלייאוף 99' בקול ענות גבורה .  ללא עמוד אש או עמוד ענן  ( אבל בסיוע זיקוקין די נור ומכונות עשן )  יצאו תריסר קבוצות לדרך אל הארץ המובטחת ,  הלא היא גביע לומבארדי הנכסף .  היו שראו את דרכם סלולה לפניהם במדבר ,  מעבדות לחירות בקו ישר ;  והיו שנזקקו לנס .  בשבועות הקרובים ,  בעוד אנו עוקבים בדריכות אחרי ההתרחשות בקוולקום ובלוקס אויל ,  בסופרדום ובמטרודום ,  בפוקסבורו ובקקטוס ,  ב"ג'רי וורלד "  ואפילו באצטדיון הנושא את שמו של פול בראון המנוח  אציע לכם להצטרף אליי למסע נוסטלגי ,  במקביל לפלייאוף הנוכחי ,  מאותה שבת  8 בינואר 2000  ועד יום ראשון ,  כעבור שלושה שבועות ,  בג'ורג'יה דום שבאטלנטה .  התחלתי לכתוב את הסדרה כחודשיים לפני הפלייאוף ,  מבלי לדעת מי תהיינה הקבוצות המשתתפות בו .  ההרכב הנוכחי שונה מאד מהתריסר של חורף 2000 ,  אך אני מקווה שמשבוע לשבוע ניתן יהיה למצוא נקודות השקה שיבהירו כיצד השפיע פלייאוף 99' על הפלייאוף הנוכחי ועל הליגה כולה .  
כעת ,  הבה נטפס אל מנהרת הזמן הווירטואלית של וואלה פוטבול  המהדרין ילבשו סווטשרט ירוק עם צווארון  " גולף "   ונעבור היישר אל אצטדיון קוק בלנדובר ,  מרילנד ,  לשעת אחה"צ אפורה וסגרירית ,  בה יתחיל מייד משחק הוויילד קרד בין וושינגטון לדטרויט .
 גאס פררוט היה התקווה הגדולה של נורב טרנר לגאולה .  בשנת 94' מונה טרנר למאמן וושינגטון ,  כשסביבו הילה חסינת אש :  כמתאם התקפה ומאמן ק"ב בדאלאס היה אחראי לפיתוחו של טרוי אייקמן ,  הבחירה מס' 1 בדראפט 89' ,  והפיכתו למוסר הפלייאוף היעיל בהיסטוריה .  בשבעת משחקי הפלייאוף ששיחק אייקמן בהדרכתו של טרנר רשם הק"ב מאוקלהומה את ההישגים הבאים :  מעל 70% דיוק ;  מעל 100 רייטינג ;  13 ט"ד ורק 4 חטיפות .  הוא ניצח ששה משבעת המשחקים ,  השיג לעצמו ולטרנר שתי טבעות אליפות ,  והגיע לשיאו בסופרבול XXVII ,  עם רייטינג 140 ,  73% דיוק ,  ארבעה ט"ד ללא חטיפות ,  וכמובן תואר השחקן המצטיין בתבוסה המשפילה שהנחיל לבפאלו ,  17:52 .
 ההישג הנפלא של טרנר כמתאם התקפה ב"קבוצה של אמריקה "  שכנע את בעלי הרדסקינס ,  ג'ק קוק ,  שהוא האיש המתאים לרשת את מקומו של ג'ו גיבס .  טרנר הגיע לבירה כשכולם מצפים ממנו לדבר אחד :  לשחזר את הצלחתו עם אייקמן ,  בקבוצה שלא נהנתה מק"ב גדול מאז פרישתו של סאני ג'ורגנסן בראשית שנות השבעים .  גיבס זכה בסופרבול שלוש פעמים עם ג'ו ת'ייזמן ,  דאג וויליאמס ומרק ריפיין בעמדת הק"ב  לא ממש שמות של היכל התהילה .  אך בליגה שהתבססה יותר ויותר על זהותו של האיש מאחורי הסנטר ,  ובעיקר לנוכח ההצלחה המדהימה של היריבה השנואה דאלאס עם אייקמן ,  הבינו הרדסקינס כי יש לשנות כיוון .
 בדראפט הראשון שלו כמאמן וושינגטון עשה טרנר בדיוק את מה שציפו ממנו ,  ולקח בבחירה מס' 3 את הית' שולר ,  הכוכב הגדול של אוניברסיטת טנסי .  כמו יורשו במדי הוולונטירס ,  פייטון מאנינג ,  היו לשולר את כל הנתונים הפיסיים להיות ק"ב מצליח בליגה ,  והוא גם נראה כגיבור כל-אמריקני סטריאוטיפי .  אוהדי וושינגטון ,  הנלהבים מהצירוף טרנר-שולר ,  ציפו לגדולות ונצורות מקבוצתם .  מה רבה הייתה אכזבתם כאשר האליל מטנסי התגלה בעונת הרוקי שלו כמוסר גרוע ,  חסר נוכחות ב"כיס "  ונטול כישורים לנתח את הגנות הפיסיות והמהירות של הליגה המקצוענית .  כמו מוסרים רבים שזהרו במכללות נגד הגנות רכות ודלילות ,  נפל שולר אפיים ארצה במשחק האמיתי .  טרנר ,  שחש מחויב לק"ב עליו  " בזבז "  בחירת דראפט כה גבוהה ,  החליט לתת לו הזדמנות נוספת במשחק הראשון של עונת 95' .  לאחר תצוגת נפל נוספת הורד שולר לספסל ,  ואת מקומו תפס האיש שיועד על ידי טרנר להיות מחליפו  בחירת הסיבוב השביעי באותו דראפט ,  הק"ב ממוצא קייג'ון גאס פררוט ,  ממכללת טולסה .
 פררוט לא היה אייקמן ואפילו לא שולר :  הוא היה מוסר בינוני ,  לא מרשים חיצונית ,  ללא כישורים פיסיים או אתלטיים יוצאי דופן ,  ורחוק מלהיות כריזמטי .  אך בניגוד לשולר ,  הוא ידע לנהל משחק .  הוא שיחק בשקט נפשי ובאחריות שנעדרו ממשחקו של שולר .  לאחר עונה ראשונה בהרכב בה שילם שכר לימוד גבוה עם מאזן 8:3 ,  הצעיד את וושינגטון בעונת 96' למאזן חיובי  ( 7:9 )  ואף נבחר לפרובול .  גם בעונה שלאחר מכן הצליחה הקבוצה בהנהגת פררוט לסיים במאזן חיובי ,  אך עדיין לא הגיעה לפלייאוף .  טרנר ,  שנכשל לחלוטין עם בחירת הסיבוב הראשון ,  הצליח להוציא מים מהסלע של בחירת הסיבוב השביעי דווקא ,  ולהציל את משרתו .
 את עונת 98' ראה פררוט מהספסל עקב פציעה ,  כפי שסיפרתי בפרק  " אורות אדומים בקצה המנהרה ",  ומחליפו טרנט גרין הציג יכולת גבוהה .  פררוט היה כשיר לחזור לתפקידו בתחילת עונת 99' ,  ועזיבתו של גרין לראמס אף הקלה עליו ;  אך הבעלים החדש דניאל שניידר ,  שקנה את הקבוצה מיורשיו של קוק ,  לא התלהב מיכולתו ואישיותו של פררוט ,  ולא שכח שבהנהגתו לא הגיעה הקבוצה לפלייאוף .  הוא החליט לבצע את הטרייד היקר עבור בראד ג'ונסון ,  ושחרר את פררוט ,  שמצא עצמו בדטרויט .
 והנה ,  חלפו רק חודשים ספורים ,  ונורב טרנר  ,  לראשונה כמאמן ראשי ,  מביא את קבוצתו למשחק פלייאוף  ומי מתייצב נגדו אם לא גאס פררוט ?  המאמן רוס החליט להעדיף את הניסיון של פררוט על הנעורים של באץ' ,  ופררוט עלה לראשונה על הדשא של האצטדיון הנקרא ע"ש קוק במשחק פלייאוף  רק עם המדים הלא נכונים .
 למרות שדטרויט הגיעה למשחק לאחר ששיחקה בפלייאוף חמש פעמים בשמונה העונות הקודמות ,  בעוד וושינגטון סבלה עד כה מבצורת פלייאוף של שש שנים ,  היה יתרון הזיכרונות עמוק בחלק המגרש של הרדסקינס .  בסדרה  " אריות של נייר "  מתוארת הופעתה האחרונה של דטרויט במשחק הגמר  נגד וושינגטון ,  באצטדיון רוברט קנדי הישן בתוך עיר הבירה .  באותו משחק דרסו הרדסקינס  שהתבססו על קו ההתקפה הענקי שלהם , " החזירים "   את הליונס האומללים ,  בעוד האוהדים ביציעים  " טורפים "  בובות חסרות ישע של אריות .  תוצאת אותו משחק הייתה בתודעתם של שחקני דטרויט כשעלו אל המשטח הקפוא באצטדיון החדש ,  הגדול ביותר בליגה ,  ושמעו יללות של 80 אלף  " אינדיאנים "  הדורשים  שוב  קרקפות עם רעמת אריה .
 סטיבן דייויס בסך הכל רצה להיות רץ אחורי בליגה המקצוענית .  הוא הצטיין בעמדה באוניברסיטת אובורן אך נבחר רק בסיבוב הרביעי של דראפט 96' על ידי וושינגטון .  טרנר לא התרשם במיוחד מהרץ הגוץ והאטי :  הוא נתן לו הזדמנות חלקית בהרכב בעונתו השנייה  ( לסירוגין עם הכוכב טרי אלן )  ובעונתו השלישית הפך אותו לפולבק ,  מגביל אותו לפתיחת חורים בקו ההגנה עבור אלן ורץ הדאון השלישי ,  סקיפ היקס .  דייויס רתח בשקט מבפנים :  הוא ראה את בן מחזורו ,  אדי ג'ורג' ,  שחקן בעל סגנון ריצה דומה מאד לשלו ,  פותח בהרכב בכל משחק מרגע כניסתו לליגה במדי יוסטון/טנסי ,  בעוד הוא רואה את הכדור רק לעתים רחוקות ,  ומבלה את רוב זמנו בכניסה עם הראש בקיר .
 אבל בראשית שנת 99' ארע מקרה מוזר ששינה הכל :  רוברט אדוארדס ,  הרץ הצעיר והמוכשר של ניו אינגלנד ,  נסע להוואי לצפות במשחק הפרובול ,  שיחק עם כמה חברים  " טאץ' פוטבול "  על חוף הים ,  וקרע את רצועות הברך .  הפטריוטס ,  שנותרו ללא רץ לעונה הקרובה ,  החתימו את אלן המנוסה .  טרנר ,  שראה לפניו עוד עונה של כישלון להעפיל לפלייאוף  שישית ברציפות  וידע שעליו להביא תוצאות כדי לא ליפול קרבן לתאוות הפיטורין של הבעלים החדש והעצבני ,  החליט לשנות כיוון ,  ולהשלים את הק"ב החדש ג'ונסון עם משחק ריצה בסגנון שהצליח תחת המאמן גיבס בשנות השמונים :  הסתערות בכוח ,  דרך המרכז , " שלושה יארדים וענן אבק "  במיטב המסורת של וינס לומבארדי .  וכמו לומבארדי ,  נזקק טרנר לרץ חזק ,  קשוח ועמיד שיידע  " לרוץ לאור היום "  דרך הסדקים הצרים ביותר הנבקעים בקו ההגנה :  המהירות והזריזות היו לפתע חשובות פחות .  טרנר חיפש איל-ניגוח בסגנון הישן  והוא מצא אותו בעמדת הפולבק .  
דייויס קיבל יעד להורדה במשקלו ,  ומשעמד בו  תקע יתד בעמדת הרץ המוביל של הקבוצה ולא הביט לאחור ,  כפי שהזכרנו בפרק  " עשרה כוכביא ". 
כעת ,  במשחק הפלייאוף הראשון בחייו ,  ידע דייויס שהעול יוטל על כתפיו .  מזג האוויר החורפי ,  חוסר הניסיון של רוב שחקני הקבוצה במעמד זה ,  האווירה הלוחצת על הקווים וביציע  הכל הצביע לכיוון משחק התקפה  " מסורתי ",  היישר מעידן הריצה .  והוא לא טעה :  ג'ונסון העביר אליו שוב ושוב את הכדור ,  והוא הסתער שוב ושוב אל קו ההתנגשות מאחורי חסימותיהם של יורשי  " החזירים "   בעיקר התאקל הרוקי ג'ון ג'אנסן והגארד המעולה טריי ג'ונסון .  
ההתקדמות העיקשת לעבר מרכז המגרש הכינה את הקרקע למהלך הפליי-אקשן  ואכן ,  בראד ג'ונסון עשה את הנדרש , " זייף "  עוד העברה של הכדור לדייויס ,  ושיגר פצצה של 50 יארד לעבר האנד זון .  שני הסייפטים של דיטרויט הוטעו במהלך והתקדמו לעבר קו ההתנגשות ,  מה שהותיר את הקורנרבק הצעיר בריאנט ווסטברוק לבדו מול הרסיבר קונל .  ווסטברוק הנואש ביצע עבירת  " פס אינטרפירנס "  והרדסקינס קיבלו את הכדור על קו היארד האחרון .  ג'ונסון לא ניסה שוב להתחכם .  הוא הניח את הכדור בידיו של דייויס וראה את הרץ שלו מנפץ את חומת דטרויט וקובע ט"ד ראשון למארחים .
 מה רע ?  חשב לעצמו טרנר ,  ובדרייב הבא של וושינגטון המשיך להורות על מהלכי ריצה של דייויס .  באחד מהם פרצה חסימת ה"קיקאאוט "  של טריי ג'ונסון לחלוטין את הגנת האורחים .  דייויס ראה לפתע לא סתם סדק של אור  הוא ראה את כל המגרש פתוח לפניו .  הרץ הנמוך מדי/כבד מדי לא היסס ופתח בשעטה ,  צובר תאוצה מצעד לצעד ודורס את כל העומד בדרכו .  כשהופל סופסוף לקרקע ,  עמוק בתוך הרד-זון של דטרויט ,  התברר שעבר 58 יארד במהלך !  
עוד בטרם הספיקה הגנת הליונס להתאושש ולהתארגן לעמידת ייאוש בגבה לאנד-זון ,  כבר הורה טרנר על מהלך ריצה נוסף של דייויס ,  שפרץ את הקו והשיג ט"ד שני במשחק .  הרבע הראשון הסתיים ,  והרדסקינס כבר הובילו 0:14 .
 גאס פררוט מצא עצמו בעמדה ממנה חושש כל ק"ב במשחק הפלייאוף הראשון שלו :  בפיגור מוקדם ,  בחוץ ,  בתנאי חורף ,  כש-80 אלף איש מייצרים רעש מחריש אזניים ,  והוא חייב למסור .  כשסקר את ההגנה שמולו היה לו ברור כי עליו להישמר מהקורנרבק המהולל דארל גרין ,  שגם בעונתו ה-16 היה עדיין השחקן המהיר בליגה .  בלית ברירה החליט להמר על עימות עם הרוקי חסר הניסיון צ'אמפ ביילי ,  בתקווה שיתרגש מגודל המעמד ולא יצליח לכסות כראוי את מורטון .  הניסוי נכשל :  ביילי אמר תודה רבה על החשיפה הפתאומית לה זכה ,  חטף את מסירתו של פררוט ,  ולאחר דרייב קצר הבקיע הבועט ברט קונוויי מ-33 יארד והעלה את המארחים ל-0:17 .
 עוד ניסיון התקפי של הליונס עלה בתוהו ,  ולעיני הקהל הנלהב חזר טרנר על אותו דפוס התקפי :  דייויס ,  דייויס ועוד פעם דייויס .  הרץ השיג 45 יארד נוספים בחמש נשיאות ,  וקונוויי נאלץ  " להתאמץ "  בבעיטה מ-23 יארד בלבד .  שוב חזר פררוט למגרש ,  ושוב נכשל ;  ובדרייב הבא של וושינגטון שוב הופקד הכדור בידי דייויס  שהפעם נפצע ויצא .
 דייויס סיים את הופעת הבכורה שלו בפלייאוף עם 15 נשיאות ל-119 יארד  ( 6 יארד לנשיאה !  )  ושני ט"ד ,  ולמעשה הבטיח את ניצחון הרדסקינס כבר במחצית הראשונה .  בהיעדרו הופקדו המחליף היקס ומחזיר הבעיטות הוותיק בריאן מיצ'ל על משחק הקרקע ,  השיגו יחד 101 יארד ,  ו"אכלו את השעון "  עד לסיום המשחק .  לאחר דרייב בו כיכב היקס הן על הקרקע והן באוויר מסר ג'ונסון לקונל למרחק 30 יארד וט"ד ,  והקבוצות ירדו למחצית בתוצאה 0:27 .  המחצית השנייה הייתה עניין מייגע לפרוטוקול :  פררוט לא הצליח להתמודד עם הסקנדרי של וושינגטון ונחטף שוב ,  משחק הריצה נזנח כמובן בגלל לחץ הזמן ,  והתקפת הרדסקינס הסתפקה במשחק על  " עמדת שדה "  ובשריפת זמן .  ברבע האחרון התעוררו השדרים אל מייקלס ובומר אסיאסון  ( צוות  " מאנדיי נייט פוטבול ")  מתנומת השבת ,  אך במקום קולו המרעים של זוהיר בהלול המדווח על שער של רוסו ב"אורווה ",  היה זה שחקן הספיישל טים למאר קמפבל שחסם את ניסיון הבעיטה של קונוויי .  הסייפטי העירני רון רייס עט על הכדור המקפץ והחזיר אותו 94 יארד עד לאנד זון .  המהלך המלהיב לא הצליח לשנות את המומנטום במשחק ,  והגנת הרדסקינס אפשרה לליונס רק ט"ד ניחומים  ( מסירה של פררוט לרץ ריברס ,  שלא עשה דבר עד אותו רגע )  .  הקהל באצטדיון קוק חגג ,  ולא ידע כמובן כי תהיה זו הפעם האחרונה בה יחזה במשחק פלייאוף ביתי של הרדסקינס .  עשר שנים אחר כך ,  והמשחק הבא לא נראה אפילו באופק ..  .
 אוהדי דטרויט המעטים שהגיעו למרילנד והרבים שצפו במשחק בבתיהם משכו בכתפיהם לנוכח עוד אכזבת פלייאוף .  הם לא ידעו כמובן כי תהיה זו הפעם האחרונה בה תשחק קבוצתם האהובה בטורניר .  עשר שנים אחר כך ניצבת דטרויט לא רק ללא משחק פלייאוף בעשור שלם ,  אלא גם עם המאזן הגרוע ביותר לאורך עשור בהיסטוריה של הספורט המקצועני ,  גרוע אף מהקליפרס והקרדינלס של שנות השמונים .  אולי ההפסד באצטדיון קוק ,  במשחק בו נכשלה הקבוצה בכל התחומים ולא היוותה יריבה של ממש לוושינגטון ,  מהווה אקורד סיום נאות לשנות ה-90 וסימן לבאות ;  ואולי אלוהי הפוטבול פשוט נהנים להתעלל באוהדי הליונס .
 וושינגטון עלתה על המטוס לפלורידה חדורת בטחון עצמי בעקבות ההצגה המרשימה של ההגנה ומשחק הריצה ,  ורגועה לאחר שהתברר כי פציעתו של דייויס אינה חמורה ולא תמנע ממנו מלשחק בסיבוב השני .  למרות היותם האורחים ,  האמינו הרדסקינס כי הם טובים יותר מטמפה ביי ,  ובמשחק בין קבוצות בעלות משחק ריצה חזק והגנה דומיננטית  תהיה ידם על העליונה .
" ויאמר  ( יהושע )  לעיני ישראל שמש בגבעון דום וירח בעמק איילון ;  ויידום השמש וירח עמד עד ייקום גוי אוייביו ..  .  ויעמוד השמש בחצי השמיים ולא אץ לבוא כיום תמים "   ( יהושע י' ,  י"ב-י"ג ) 
 3,200 שנה לאחר שיהושע בן נון יישם באופן חד צדדי רפורמת שעון קיץ בעולם כולו ,  ביום מעונן ועגמומי על גדות נהר הקמברלנד ,  הגיעה קבוצת בפאלו בילס  אלופת ה-AFC ארבע פעמים ברציפות שמעולם לא הצליחה לשתות שמפניה מגביע לומבארדי  להופעת הפלייאוף השמינית שלה בשנות התשעים ,  באצטדיון החדש ביותר בליגה ,  הקולוסיאום .  הבילס התארחו אצל יריבים שאף הם לא זכו מעולם בסופרבול ,  ואף לא שיחקו בו .  שתי הקבוצות שמרו בליבן זיכרונות עמומים ומטושטשים מאליפויות שהושגו בראשית שנות השישים ,  בליגת AFL הצעירה והדחויה :  טנסי  ( בגלגולה כיוסטון אוילרס )  זכתה בשתי הראשונות  ( 60'-61' )  ,  ובפאלו אף היא זכתה פעמיים ברציפות ,  בשנים 64'-65' .  שתי הקבוצות הגיעו למשחק לאחר שינויים מהותיים :  טנסי שהחליפה הכל מלבד את הבעלים אדאמס ,  ובפאלו שנפרדה מהק"ב ג'ים קלי ,  מנהיג ההתקפה ,  והחליפה אותו בסופו של דבר ברוב ג'ונסון .  וכמו ג'ונסון חסר הניסיון ,  שפתח רק בשבעה משחקים בקריירה שלו עד אותו יום ,  גם סטיב מקנייר מטנסי ערך במשחק זה את הופעת הבכורה שלו בפלייאוף .
 המהפיכה של ג'ף פישר ,  שהחלה בחורף 94' והתגלגלה לאורך הכבישים בין יוסטון ,  ממפיס ונשוויל ,  הגיעה סופסוף לנקודת המבחן האמיתי :  הצלחה במשחקי ההכרעה ,  ואולי  מי היה מאמין ?   טיול ראשון לנשף הגדול באטלנטה .  הקבוצה החדשה שבנה פישר התפתחה עם הדגשים ההכרחיים למשחקי פלייאוף ,  ודאי באצטדיון פתוח :  משחק ריצה פיסי ,  שליטה בשעון ,  הגנה אגרסיבית  כל הרכיבים שאפיינו את קבוצות ה-NFC המצליחות של שנות השמונים  ( שיקגו ,  הג'איינטס ,  וושינגטון ,  פילדלפיה )  שהשפיעו על המאמן .  כעת ,  בעונתו המלאה החמישית ,  יוכל סופסוף ליישם את העקרונות האלה בזירה לה נועדו .
 ולמרבה  ( או מיעוט )  הפלא ,  הקבוצה שהתייצבה מול הטייטאנס היתה תמונת ראי של ממש ,  עם סגנון משחק דומה ,  שחקנים דומיננטיים באותן עמדות ,  ומאמן בעל גישה כמעט זהה לזו של פישר .  ניתן לערוך השוואה כמעט בכל עמדה :  ברוס סמית' מול  " הפריק ",  אנטוויין סמית' מול ג'ורג' ,  הגארד המצטיין רובן בראון מול מת'יוס ,  הפולבק המסיבי סם גאש מול  " לו דאדי ",  קאוורט מול אדי רובינסון ,  הנרי ג'ונס מול הסייפטי האלים של טנסי ,  בליין בישופ .  היו שני הבדלים בולטים ,  עם זאת ,  בין הקבוצות :  התופסים של באלו היו החלק העיקרי בהתקפת האוויר ,  בעוד שטנסי התבססה על הטייט אנד ווייצ'ק ;  ושני הק"ב היו שונים לחלוטין זה מזה .  ג'ונסון תפקד בעיקר ב"כיס "  ומשם ניהל את המשחק ;  מקנייר היה איש שטח ,  שאהב למסור כשהוא מחוץ ל"כיס ",  וכמובן  לוותר על המסירה לטובת סקרמבל .
 היה הבדל נוסף בין השניים :  בעוד מקנייר היה מבוצר במעמדו כק"ב של טנסי ,  אליל האוהדים והאיש מס' 2 בהתקפה אחרי הבוס מת'יוס  ג'ונסון נלחם על מקומו מול חלק ניכר מהאוהדים ,  התקשורת ואפילו השחקנים שחשבו ש"גנב "  את מקומו של פלוטי .  הלחץ עליו היה גדול בהרבה :  היתה לו בדיוק הזדמנות אחת להוכיח לכולם שהוא ראוי לתפקיד .
 בתחילת המשחק ,  מול 66 אלף צופים עוינים וכנגד הפס-ראש הנלהב של טנסי בהנהגת  " הפריק ",  נראה היה שג'ונסון מתמוטט .  הוא לא הצליח להגיע לדאון ראשון ,  והופל שוב ושוב על ידי קו ההגנה של טנסי ,  שכל אחד מחבריו סיים את המשחק עם סאק אחד לפחות .  בתחילת הרבע השני הצטרף  " הפריק "  למהומה ,  כשבמשחק הפלייאוף הראשון בחייו הפיל את ג'ונסון בתוך האנד זון של בפאלו ,  והשיג סייפטי .  סטיב כריסטי בעט את הקיקאוף ,  ואולי באותו רגע צריכה הייתה להידלק נורה אדומה במוחו של המאמן פיליפס .  הבעיטה היתה קצרה ,  ומחזיר הבעיטות המוכשר של טנסי ,  דרק מייסון ,  החזיר אותה למרחק 42 יארד  עד לקו ה-28 של בפאלו .  מכאן לא התקשה מקנייר להתקרב אל האנד זון בחמישה מהלכים ,  וכשהגיע לצל עמודי השער פרץ בעצמו את קו ההגנה והשיג ט"ד ראשון במשחק .  
ג'ונסון מצא עצמו בפיגור 9:0 מבלי שלמעשה עשה דבר במשחק .  הוא ניסה שוב לפתח דרייב ושוב נבלם .  הפאנטר כריס מור הרחיק היטב ,  אך מקנייר המשיך להפעיל את משחק הריצה  שלו ושל ג'ורג'  והביא את הבועט דל גרקו למצב בעיטה מ-45 יארד ,  שניות ספורות לסיום המחצית הראשונה .  הרוחות בקולוסיאום הקשו על הבועט הוותיק ,  שהחטיא  אך מייד לאחר מכן נזרק הדגל הצהוב ,  והתברר כי אחד מחברי הספיישל טים של בפאלו ביצע עבירה של הולדינג הגנתי ,  דבר נדיר ביותר במצבי בעיטה .  נורה אדומה שנייה נדלקה מעל הקבוצות המיוחדות של בפאלו .  נראה היה כי אותם תחלואים מוכרים מהעבר ,  שהפכו את היחידה לקללה של הבילס ,  צצים שוב דווקא ברגע הפחות מתאים .  דל גרקו קיבל הזדמנות שניה מ-40 יארד ,  הבקיע והוריד את הקבוצות להפסקה ביתרון 0:12 לטייטנס .
 פיליפס חכך בדעתו והחליט לתת לג'ונסון הזדמנות לתקן את המעוות במחצית השניה .  ג'ונסון הבין היטב את מצבו ומהמהלך הראשון של הרבע השלישי החל להוציא את בפאלו ,  צעד אחד צעד ,  מהביצה לתוכה שקעה .  הוא נעזר בברוס סמית' ,  שסיים את המשחק עם 2.5 סאקס ,  ובחד ממדיות המודעת של התקפת טנסי ,  שדבקה במשחק הריצה לאורך כל ארבעת הרבעים .  מקנייר סיים את המשחק עם 76 יארד באוויר ,  ללא ט"ד ועם חטיפה אחת .
 מייד כשעלתה התקפת בפאלו לדרייב הראשון ברבע השלישי הניח ג'ונסון את הכדור בידיו של אנטוויין סמית' ,  שנעזר בחסימה של רובן בראון והשתחרר לריצה של 44 יארד .  ג'ונסון הוביל את בפאלו לתוך הרד-זון ,  וסוף סוף הצליח לעלות על לוח התוצאות עם ט"ד של סמית' ממרחק ארבעה יארדים .  ברוס סמית' עצר את הדרייב הבא של מקנייר ,  וג'ונסון הוביל את הדרייב הטוב ביותר שלו במשחק ,  כולל מסירה מכרעת למרחק 37 יארד לתופס העיקרי שלו ,  אריק מולדס .  בהעדרו של אנדרה ריד הפצוע הסתמך ג'ונסון על מולדס והתופס השלישי ,  פירלס פרייס ,  בניסיונו להכניס אדרנלין למשחק ההתקפה .  הצלחתו של ג'ונסון בדרייב זה הכעיסה את  " הפריק ",  שהפיל אותו בכוח לאחר ששחרר את הכדור .  הרוקי ספג עבירה ובפאלו התקדמה באדיבותו עוד 15 יארד .  הבילס הגיעו שוב לרד זון של טנסי ,,  ושוב היה זה אנטוויין סמית' שרץ למרחק ארבעה יארד כדי לקבוע יתרון ראשון לבפאלו ,  12:13 .
 על מנת ליצור פער של שער שדה ,  התייצבה התקפת בפאלו למהלך של שתי נקודות .  ג'ונסון מסר כדור מושלם  ומחזיר הבעיטות קווין וויליאמס ,  בתפקיד התופס בסלוט ,  הפיל אותו .  בפאלו החלה את הרבע האחרון ביתרון של נקודה בלבד .
 אחרי שני ניסיונות עקרים  אחד מכל צד  התייצב כריס מור להרחקה נוספת ,  ובפעם השלישית במשחק נכשלה הספיישל טים של בפאלו במהלך :  בעיטה קצרה ,  החזרה אפקטיבית של התופס החמישי אייזק בירד ,  ועמדת שדה מעולה עבור מקנייר .  פישר לא נבהל מהשיפור ביכולת בפאלו :  הוא לא שינה דבר במשחק ההתקפה שלו .  עוד ריצה של ג'ורג' ,  ועוד אחת ועוד אחת  ( הרץ סיים את המשחק עם 106 יארד ב-29 נשיאות )   והנה מצאה עצמה טנסי שוב בעמדת בעיטה .  דל גרקו לא נזקק הפעם לסיוע של שחקני בפאלו :  הוא הבקיע ללא קושי מטווח 36 יארד והחזיר את היתרון לטנסי .  השעון תקתק ותקתק ,  ועונת 99' של בפאלו עמדה להסתיים .
 כאן הוכיח ג'ונסון לעצמו ולפיליפס שההימור עליו לא היה שגוי .  הוא יצא לדרך לאחר שקווין וויליאמס כיפר על טעותו בהמרת שתי הנקודות ,  החזיר את הקיקאוף למרחק 33 יארד ואפשר לבפאלו להתחיל את הדרייב האחרון שלה בעמדה נוחה יחסית .  השעון התקדם במהירות אל סוף המשחק ,  כשג'ונסון חמק מ"הפריק "  וכמו סינדרלה בשעת חצות השאיר את נעלו על הדשא  והצליח למסור לפרייס .  לא היה זמן לנעול אותה מחדש :  לבפאלו לא היו מספיק פסקי זמן .  עם נעל אחת יצא  " סינדרלה "  ג'ונסון לחפש את הנסיך  שוב פירלס פרייס  ומצא אותו על קו 24 היארד של טנסי .  השעון נעצר ,  וסטיב כריסטי כיפר גם הוא על שגיאותיו ,  כך נראה באותו רגע ,  עם שער מ-41 יארד שהעניק לבפאלו יתרון 15:16  16 שניות לסיום .  רוב ג'ונסון ענה לכל המבקרים ,  כשהצליח במשחק הפלייאוף הראשון בחייו ,  בחוץ ,  להפוך פיגור של 12 נקודות ליתרון נקודה  בסוף המשחק ממש ,  עם מסירה תוך כדי הישענות על גרב רטוב .
" האם יש עוד משהו שרצית להביא לתשומת לבי ?  "  שאל המפקח גרגורי .
" למקרה המוזר של הכלב בלילה ".  
" הכלב לא עשה דבר בלילה ".  
" זה היה המקרה המוזר "  העיר שרלוק הולמס .
  ( ארת'ור קונן דוייל , " הבזק כסף ",  1893 ) 
החזרת קיקאוף ,  יאמר לך כל מאמן ספיישל טים ,  היא המהלך הפשוט ביותר שיש ללמד במסגרת תפקידו .  בניגוד למחזיר הפאנט ,  שחייב להיות שחקן אינטליגנטי ומהיר תפיסה בעל יכולת קבלת החלטות תחת לחץ ,  על מחזיר הקיקאוף להיות רק מהיר .  ההחזרה מורכבת בסך הכל משני שלבים ,  שחוזרים על עצמם שוב ושוב כל פעם :  השתלטות על הכדור מאחורי  " טריז "  של 3-4 חוסמים המגן על המחזיר מפני הסתערות השחקנים המהירים של הקבוצה הבועטת  ( "האקדוחנים ")  ,  ואם הצליח המחזיר להישאר על רגליו  שעטה לאורך אחד מקווי האורך  ( בדרך כלל בצד החזק של המחזיר ,  אך לא בהכרח )  עם הגנה של  " קיר "  חוסמים הרצים במקביל לקו .  מחזיר הקיקאוף צריך בסך הכל לתרגל את המהלך פעמים ספורות לפני שיבין את כל מרכיבי התפקיד .  מהלך החזרת הקיקאוף נותר ללא שינוי במשך עשרות שנים ,  עד שבעונה הנוכחית שינתה הליגה את החוק והתירה  " טריז "  של עד שני שחקנים ,  מה שחייב שינוי מערך .  בפלייאוף 99' שינוי כזה טרם נראה באופק ,  והמהלך נותר פשוט ובסיסי .
 המחזיר המצוין של טנסי ,  דרק מייסון ,  היה שחקן השנה השלישית ששימש גם כתופס שלישי בהתקפה  מה שאומר שראה מסירות של מקנייר רק לעתים רחוקות .  בעונתו השלישית התרכז בעיקר בקבוצות המיוחדות .  כבר תיארנו כיצד העניק למקנייר מצב נוח לט"ד ברבע השני .  אלא שלאחר הט"ד הראשון של בפאלו נפצע מייסון בזמן ההחזרה ונטש את המשחק .  לקיקאוף האחרון של כריסטי ,  16 שניות לסיום ,  התייצב קווין דייסון ,  התופס הפותח של הקבוצה ,  שהיה בעל ניסיון מוגבל ביותר באימון הקבוצות המיוחדות וכמאמר דאנטה בסרט  " מוכרים בלבד "   לא היה אמור להיות שם בכלל ..  .  עם זאת ,  באופן עקרוני לא הייתה צריכה להיות לו שום בעיה לבצע את שתי הפעולות הבסיסיות של מחזיר קיקאוף  ומהירות לא חסרה לו .
 אבל פישר ידע שהזמן המועט שנותר חייב חשיבה שונה .  הוא הורה למאמן הקבוצות המיוחדות ,  אלן לאורי ,  להריץ מהלך יוצא דופן שפיתח האחרון במהלך העונה הסדירה למצב נואש כזה בדיוק .  לאורי קרא למהלך  " הומראן ת'רובאק ",  והוא התבסס על שלושה מרכיבים :  קבלת הכדור לא על ידי מייסון ,  אלא על ידי הטייט אנד ווייצ'ק ,  שתפקידו הרגיל היה לשמש חלק מה"טריז ";  ריצת הטעיה של ווייצ'ק לעבר הקו הימני ;  ומסירה אופקית  ( "לטראל ")  של ווייצ'ק למייסון ,  הממתין על הקו השמאלי .  לאורי ופישר הניחו שהקבוצה הבועטת ,  המחכה לראות מי יגיח מאחורי ה"טריז ",  תתחיל לרדוף אחרי ווייצ'ק כשיתברר שהוא רץ עם הכדור  ולא תספיק להגיב בזמן למסירה לרוחב המגרש ,  מה שישאיר את מייסון חופשי לריצה לעומק המגרש ,  ללא צורך כמעט בחוסמים .
 בהיעדרו של מייסון ,  הוטל התפקיד המכריע של ההחזרה על דייסון . " קיוויתי שדייסון יצליח להשיג 60-50 יארד כך שנוכל לבעוט מייד במהלך הבא ,  בגלל הזמן שנשאר ",  הסביר פישר אחרי המשחק .  תקוותו לא התממשה כפי שנוסחה  שום דבר במהלך לא פעל כמתוכנן ,  ואפילו פישר ולאורי הופתעו .
 ווייצ'ק ו"לו דאדי "  התייצבו כהרגלם בעמדת המוצא של ה"טריז ",  בעומק המגרש של טנסי ,  בעת שסטיב כריסטי ניגש לבצע את הקיקאוף האחרון .  הוא לא השתמש בבעיטת ה"סקוויב "  הקופצנית שתפקידה לאכול את השעון ,  וגם לא בעט בכל הכוח לתוך האנד זון של טנסי .  במקום זאת ,  מול תנאי הרוח בקולוסיאום ,  בעט מעין  " חצי פאנט "   בעיטה גבוהה וקצרה שנועדה לאפשר לחברי קבוצתו להגיע במהירות יחסית אל המחזיר ולעצור אותו לפני שיגיע לטווח בעיטה של דל גרקו .  כריסטי ידע כי לטנסי יהיה זמן לשני מהלכים לכל היותר ,  ולכן היה בטוח שהניסיון יצליח .
 לא כריסטי ,  לא חברי הקבוצה האחרים ,  ולא פיליפס על הקווים  איש לא הבחין בכך שהמחזיר עצמו לא עמד כלל מאחורי ה"טריז ",  שהגן למעשה על מגרש ריק .  איש לא הבחין גם במחזיר המחליף ,  דייסון , " מתחבא "  ליד הקו השמאלי .  הבעיטה של כריסטי טיפסה לגובה מול השמיים האפורים ונחתה בצדו הימני של המגרש ,  סמוך לקו 20 היארד . " לו דאדי "  תפס את הכדור והחל לרוץ קדימה לעבר ווייצ'ק ,  שהמתין במרכז ,  ומייד כשהגיע אליו העביר את הכדור כמו רץ המבצע מהלך  " ריברס "  בהתקפה .  ווייצ'ק רץ מעט ימינה ,  כפי שנקבע בתכנית המקורית ,  אך העיכוב בקבלת הכדור מניל גרם לכך ששחקני בפאלו כבר התקרבו אליו והוא לא הספיק להגיע לקרבת קו האורך הימני ,  כמתוכנן .  ברגע האחרון שתל את רגלו בדשא ,  הסתובב ב-180 מעלות  וזרק בכל כוחו לרוחב המגרש ,  למקום בו עמד דייסון ,  בודד וחופשי ,  ולפניו רק 75 יארד של מגרש פתוח .
 ווייצ'ק ,  תופס מוכשר ביותר ,  לא היה מוסר מקצועי ,  וה"לטראל "  שלו היה רחוק מלהיות יצירת מופת .  הכדור איבד גובה במהירות והגיע אל דייסון בגובה הקרסול ;  הוא גם נמסר מעט מאחורי דייסון ,  ולא ממש בקו אופקי .  דייסון לא התרגש ,  פנה לאחור ,  התכופף לקרקע ואסף את הכדור ממש לפני שנגע בדשא ;  הוא הזדקף והחל לרוץ .
 שדרי ESPN  מייק פטריק והפרשן ג'ו ת'ייזמן  הבינו מה קורה רק שנייה אחת לפני הבילס .  רגע קודם לכן הסביר ת'ייזמן כי הסיכוי היחיד של טנסי יהיה בהחזרת הקיקאוף לט"ד  ( עוד אחת מהערותיו המובנות מאליהן של הפרשן הוותיק )  ,  והנה מתפתח לעיניהם מהלך שכמוהו לא ראו מעולם .  פטריק התאושש מההלם והחל לספור את היארדים בכפולות של עשרה ,  כמקובל ,  בעוד ת'ייזמן ממלמל קטעי דברים חסרי פשר .  פרשן הרדיו של הטייטאנס ,  בשידור המקביל ,  ליווה את ריצתו של דייסון במילים  " הוא עלה על משהו ..  .  הוא עלה על משהו ..  ." 
דייסון התקדם ללא הפרעה וחצה את קו מרכז המגרש .  חוסמי ה"קיר ",  שידעו כמובן  בניגוד לשחקני בפאלו  מה עומד להתרחש ,  מיהרו לחצות את המגרש ולהקים  " קיר "  מאולתר בצד הנגדי .  ללא צורך :  השחקן היחיד של בפאלו שהיה קרוב דיו כדי לעצור את דייסון היה כריסטי ,  וכמו שהעיר התופס לאחר המשחק :"  אם אני לא מסוגל לרוץ מהר יותר מבועט ,  אין לי מה לחפש בליגה ". 
דייסון נכנס לאנד זון מבלי שאיש נגע בו ,  ומבט חטוף על המגרש העלה ששום דגל לא נזרק  ( ככה זה כשלא צריך בכלל חסימות )  .  השופט הראשי פיל לאקט נועץ בתא השיפוט שבמרומי האצטדיון  ( מאחר שנותרו רק שלוש שניות לסיום ,  לא ניתן היה לזרוק דגל אדום )  ואישר את המהלך ,  בעוד שחקני ומאמני בפאלו זועקים לשווא שהמסירה של ווייצ'ק היתה מסירה קדימה  מה שאסור בעת החזרה .  ימים ספורים לאחר המשחק הראה מודל ממוחשב של המהלך שמה שהציל את טנסי מעבירה במקרה זה היה כישורי המסירה המוגבלים של ווייצ'ק .  העובדה שדייסון נאלץ לפנות לאחור כדי לאסוף את הכדור היא שמנעה מהמסירה להיחשב בלתי חוקית .  אילו מסר ווייצ'ק ישירות לדייסון אכן הייתה זו מסירה קדמית ,  כי הן ווייצ'ק והן דייסון לא עמדו במקומות המתוכננים בעת המסירה !  המזל העיוור התערב כאן לטובת טנסי .  למותר לציין שהמודל הממוחשב וההילוכים החוזרים לא שכנעו עד היום את אוהדי הבילס ,  שטוענים עדיין שהשופטים שדדו אותם .  
נופך נוסף של מקריות התברר במסיבת העיתונאים שלאחר המשחק מפי פישר עצמו .  לאחר שהסביר כי המטרה הייתה רק להביא את דל גרקו לטווח בעיטה ,  הודה המאמן : " כשדייסון עבר לידי וחצה את קו 40 היארד ,  התחלתי לדאוג שלא יישאר לנו זמן לבעוט ,  וקיוויתי שמישהו כבר יעצור אותו ..  ." 
המהלך זכה לאחר מכן לכינוי  " הנס בעיר המוסיקה "  ונחשב עד היום למהלך הספיישל טים המפתיע ביותר בתולדות הליגה .  בפאלו לא הצליחה להחזיר את הקיקאוף של דל גרקו לט"ד משלה ,  והמשחק הסתיים בתוצאה 16:22 לטנסי .  פישר השיג ניצחון פלייאוף ראשון ,  פיליפס נותר ללא ניצחון פלייאוף ,  אנדרה ריד ות'רמן תומאס נפרדו מבפאלו ללא אליפות ,  וסטיב מקנייר והטייטאנס נותרו בחיים לעוד שבוע אחד לפחות .
 גם מי שאינו אוהד בפאלו  ( כלומר ,  כל מי שאינו מזוכיסט )  יתקשה להתעלם מהאירוניה המרה של ה"נס ".  הבילס החלו את העשור במהלך ספיישל טים כושל שמנע מהם זכייה בסופרבול ,  וסיימו אותו במהלך ספיישל טים כושל שמנע מהם התקדמות בפלייאוף .  המשחק היה משחק הפלייאוף האחרון של בפאלו :  ממש כמו דטרויט ,  הם ניצבו בפתחו של עשור ללא השתתפות בטורניר .  וממש כמו דטרויט ,  קשה לראות גם היום את הופעת הפלייאוף הבאה שלהם על קו האופק .
 והייתה עוד תוצאה עקיפה אחת ל"נס "  של ווייצ'ק ודייסון :  ברחבי ארה"ב כולה קמו בריונים ואקדוחנים ממקומם על הספה ,  התחמשו ויצאו אל הלילה החורפי .  הט"ד הבלתי מתקבל על הדעת של דייסון כיסה בנקודה אחת  (  !  )  את ליין ההימורים לטובת טנסי ,  שבהיותה הקבוצה הביתית הייתה הפייבוריטית .  רבבות מהמרים שצפו משחק פלייאוף פיסי וצמוד בין שתי קבוצות דומות ,  ולכן הימרו על האנדרדוג - התקשרו לסוכני הנסיעות שלהם בניסיון נואש לצאת מהעיר ,  או העבירו לילה של חרדה בציפייה לנקישות על הדלת .  
 * בפרק הבא :  שירת הברבורים

נסים ואכזבות 
" רגל אחת בחוץ ":  פלייאוף 99' החל עם מפגש חד צדדי בין וושינגטון לדטרויט ,  ומשהו הרבה יותר גדול שקרה בנשוויל

