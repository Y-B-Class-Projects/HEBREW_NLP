הראל רכשה מאילן בן דב 4.8% מאזורים תמורת 37 מיליון שקל
בן דב ממשיך לממש אחזקות כדי לעמוד בהתחייבויות של 110 מיליון שקל לבנקים ולבעלי האג"ח עד ספטמבר
 >  >  במקביל לקבלת מימון מהבנקים הישראליים ,  שיעזרו לאילן בן דב לממן את חלוקת הדיווידנד הענק בסך 1.5 מיליארד שקל לבעלי המניות של חברת פרטנר ,  ממשיך בעל השליטה החדש בחברת הסלולר לממש את אחזקותיה של חברה אחרת שבשליטתו ,  טאו תשואות .  זאת כדי לעמוד בהתחייבויות של 110 מיליון שקל לבנקים ולבעלי אג"ח עד ספטמבר 2010 .  טאו ,  המנוהלת בידי יוסי ארד ,  דיווחה שלשום כי מכרה בסוף שבוע שעבר בעסקה מחוץ לבורסה את יתרת אחזקותיה  ( 4.84% )  בחברת הנדל"ן אזורים לפי מחיר של 21.8 שקל למניה .  זאת במחיר הנמוך ב-2% ממחירה בבורסה באותו היום ובתמורה כוללת של 36.8 מיליון שקל .  עסקה זו מצטרפת למימוש נוסף של 3% ממניות אזורים שביצעה טאו לפני כשלושה שבועות תמורת 22 מיליון שקל .  בעקבות המימושים האלו תרשום טאו הפסד חשבונאי של 1.2 מיליון שקל .  כעת היא תיוותר עם אחזקות בדרבן  ( 13% )  ומבני תעשייה  ( 4.9% )  שבשליטת אליעזר פישמן ובמטעי הדר  ( 20.3% )  ,  העוסקת בעיבוד פרדסים ,  מכירת פרי הדר ונדל"ן מניב .  טאו ציינה בדיווח לגבי המימוש האחרון כי המניות נמכרו לצד שלישי שזהותו אינה ידועה .  ואולם ל-themarker נודע כי חברת הביטוח והפיננסים הראל רכשה את המניות האלו באמצעות קופות גמל ,  קרנות הפנסיה ,  פוליסות משתתפות ברווחים וחשבון השקעות עצמיות  ( נוסטרו )  .  מנהל ההשקעות הראשי של הראל הוא אמיר הסל .  למרות זינוק של 223% ב-12 חודשים האחרונים במניית אזורים ,  בהראל מאמינים כי לאחר השלמת הוצאתה של קבוצת לגנא מתוך אזורים ,  החברה תמשיך להציג תוצאות משופרות ותחזור לפסי הרווחיות ,  דבר שיתבטא בעלייה נוספת במנייתה .  בהראל הביעו באחרונה אמון בשוק הנדל"ן למגורים ,  כשרכשו כ-8% ממניות חברת שיכון ובינוי נדל"ן הפרטית שבשליטת שרי אריסון תמורת 160 מיליון שקל .  בנוסף ,  פועלת הראל יחד עם בריטיש ישראל להקמת קרן ריט משותפת שאליה יועברו נכסים מניבים של בריטיש בהיקף של כמה מיליארדי שקלים .  הראל גם ביצעה השקעות בחו"ל ב-12 החודשים האחרונים .  החברה רכשה בסוף מאי 2009 יחד עם כלל ביטוח בניין משרדים בלונדון מקרן השקעות נדל"ן בריטית בשם land securities תמורת כ-40 מיליון ליש"ט  ( כ-250 מיליון שקל )  .  בנוסף ,  הראל ואשטרום נכסים רכשו בסוף נובמבר 2009 מדויטשה טלקום הגרמנית מתחם משרדים בלייפציג ,  גרמניה ,  תמורת 164 מיליון שקל .  החברה גם השלימה בחודש שעבר יחד עם מנורה את הרכישה של מתחם בן חמישה משרדים במרכז נוריץ' ,  בריטניה ,  תמורת 900 מיליון שקל .  בנוסף ,  בחנה הראל יחד עם קבוצת אי.די.בי את העסקה לרכישת הזכויות במתחם המשרדים ברודגייט בסיטי של לונדון בהשקעה כוללת של 150 מיליון ליש"ט .  בימים אלה בוחנת הראל עסקות נדל"ן נוספות הן בישראל הן בחו"ל .
 
הראל רכשה מאילן בן דב 4.8% מאזורים תמורת 37 מיליון שקל
בן דב ממשיך לממש אחזקות כדי לעמוד בהתחייבויות של 110 מיליון שקל לבנקים ולבעלי האג"ח עד ספטמבר

