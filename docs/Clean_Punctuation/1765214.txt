פיקוח על האינטרנט הוא רעיון גרוע 
סייר אינטרנט
 >  >  קהילת האינטרנט האמריקאית רותחת .  במרכז הסיפור שלוש חברות :  ספקית האינטרנט בכבלים הגדולה ביותר בארה"ב ,  קומקאסט ,  רשת הפצת תכני האינטרנט לוול 3 וספקית הווידאו נטפליקס ;  ובעצם נייטרליות הרשת :  הזכות להעביר תכנים ללא אפליה או העדפה .  ב-19 בנובמבר קיבלה לוול 3 מקומקאסט דרישת תשלום עבור הזכות להעביר תכני וידאו באופן חלקי .  הנפח העיקרי של תעבורת לוול 3 מגיע מהלקוחה הגדולה שלה - ספקית הווידאו המובילה בארה"ב ,  נטפליקס .  לוול 3 החליטה לשלם כדי שעסקיה לא ייפגעו ,  אבל התלוננה בפני הרגולטורים והציתה את הוויכוח .  הצעד של קומקאסט לא נטול הצדקה לחלוטין - תעבורת אינטרנט גדולה יותר ותעבורת וידאו בהחלט נופלת לקטגוריה הזאת וגורמת לה לעלויות גדולות יותר .  אם היא תספוג את העלויות האלה היא תגרום לסבסוד צולב על חשבון סוגי תכנים בזבזניים פחות ,  כמו טקסטים - והרי זו לא תוצאה לחלוטין חיובית .  העניין הוא שאפשר לטעון שלקומקאסט יש שיקול אחר ,  ענייני פחות ואפילו אנטי-תחרותי :  בהיותה חברת כבלים ,  היא מרוויחה מאספקת תכני ווידאו למכשירי הטלוויזיה של לקוחותיה ולכן ההצלחה של נטפליקס ,  שמעבירה את התכנים האלה דרך האינטרנט ,  היא ההפסד של קומקאסט .  לכן ,  ככל שהטיעון השני מרכזי יותר בהחלטה של קומקאסט לגבות תשלום מלוול 3 ,  כך נייטרליות הרשת היא יותר קורבן של שיקולים אנטי-תחרותיים מאשר של מבנה עלויות .  ואם זה נכון ,  התערבות הרגולטורים מוצדקת ואף חיונית .  רשות התקשורת הפדרלית האמריקאית  ( fcc )  תומכת בנייטרליות הרשת ,  אבל התמיכה הזאת אינה גורפת .  לפני שבוע פתח יו"ר fcc את הדלת לאפשרות ,  שספקיות אינטרנט יחייבו את לקוחותיהן על בסיס היקף התעבורה ,  אם כי הרשות הדגישה גם כי  " פרקטיקות שהן שרירותיות ,  אנטי-צרכניות או אנטי-תחרותיות יגרמו לדאגה גדולה ".  מקור הבעיה הוא בעירוב העסקים ,  בכך שקומקאסט מספקת הן שירותי טלוויזיה רב-ערוצית והן שירותי גישה לאינטרנט .  הבעיה קיימת במקומות אחרים בעולם ,  וגם בישראל :  hot הרי מספקת בדיוק את אותם שני שירותים ,  וכל עוד בזק שולטת ב-yes ,  ניגוד האינטרסים הזה מאפיין גם אותה .  יש שתי דרכים עיקריות להתמודד עם הקושי הזה .  הראשונה היא פיקוח על חברות כמו קומקאסט ו-hot .  הבעיה עם הדרך הזאת היא לא רק שזה קשה ויקר ,  אלא נובעת בעיקר מכך שהיכולת של קומקאסט ודומותיה להיות חדשניות בדרכים שבהן הן סוחטות תשלומים תמיד תעלה על זו של הרגולטורים .  לכן הדרך היחידה להתמודד עם ניגוד האינטרסים הזה אינה לפקח עליו כי אם לעקור אותו ,  לאסור על בעלויות צולבות מהסוג הזה :  קומקאסט ו-hot לא יוכלו לספק אינטרנט וגם טלוויזיה רב-ערוצית מכיוון שהמוטיבציה שלהן לשמר עסק אחד על ידי פגיעה בלקוחות האחר תמיד תהיה גבוהה .  הפתרון צריך להיות יצירת מבנה תחרותי ולא פיקוח על מבנה אנטי-תחרותי .  אחרי שהמכשלה המובנית הזאת תוסר ,  אפשר יהיה לבודד את עניין העלות ,  לדון בו לעומק ולקבל החלטה .  ייתכן שההחלטה שתתקבל תהיה לאפשר גביית תשלום על בסיס כמות התעבורה - גם מהלקוחות הסופיים וגם מספקי ומפיצי התכנים .  אבל אם זה יקרה ,  התשלום הזה לא ייצג סחטנות אנטי-תחרותית .  - הבלוג של נתן ליפסון :  http :/ /media.cafe.themarker.com

פיקוח על האינטרנט הוא רעיון גרוע 
סייר אינטרנט

