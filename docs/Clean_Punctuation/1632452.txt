פוטבול :  חופרים בראש
לאינדיאנפוליס מצפה קרב חפירות עם בולטימור ,  הג'טס לא יקלו על הצ'ארג'רס .  היכונו לסוף שבוע קשוח ב-AFC
בשבוע שעבר טענו כאן שב-AFC יש חלוקת כוחות די ברורה לעומת ה-NFC ,  וכבר בסיבוב הוויילד קארד נטרפו כל הקלפים  ( מסתבר שלא לחינם הסיבוב הזה נקרא  " קלף פרוע ")  ,  כשב-AFC עלו שתי קבוצות החוץ  הג'טס והרייבנס ,  שעלו עם הכרטיס הפרוע ,  ואילו ב-NFC עלו שתי הקבוצות הביתיות שזכו באליפות הבית שלהן  דאלאס ואריזונה .  כרגע ,  ביחד עם ההימורים של רוזנטל ,  אנחנו ברייק-איוון על חמישים אחוזים  ( 2 מ-4 )  ,  אך מה שיותר מעניין  בשבוע שעבר הצגנו כאן שאלה :  האם הגנות באמת מנצחות בפלייאוף ?  ובכן ,  לפחות לפי הסיבוב הראשון  ( בשתי החטיבות )  ,  נראה כי התשובה היא חיובית .  הג'טס ,  עם ההגנה הטובה בליגה ,  ניצחו את סינסינטי ,  דאלאס לא נתנה למקנאב לנשום ,  הרייבנס אנסו את טום בריידי ואריזונה ניצחה את גרין ביי בזכות הנקודות ששמה ההגנה שלה ,  ולא רק בהארכה  ( אם אפשר לקרוא למשהו במשחק ההוא  " הגנה ")  .
 הסיבוב הקרוב כבר מעלה אותנו מדרגה ,  כשבשתי החטיבות אנו פוגשים את הקבוצות הראשונות ,  אלו שמצליחות להציג  לצד התקפות דומיננטיות  גם הגנות לא רעות בכלל ,  כשיש לנו שוב משחק חוזר בין שתי קבוצות שכבר נפגשו העונה ,  כשלאחת מהן יש מחשבה אחת בראש  נקמה ,  ולאו דווקא מהעונה הנוכחית .  אז מה צפוי לנו בסוף השבוע ?  בואו נתחיל ,  כמובן ,  עם ה-AFC .
 בין שבת לראשון ,  3:15 ,  לוקאס אויל סטדיום ,  שידור ב-ESPN
במחזור ה-11 הגיעו הקולטס ל-M & T בנק סטדיום בבולטימור ויצאו משם עם ניצחון 15:17 על הרייבנס ,  שהתעקשו לרוץ דרך האמצע .  המשחק ההוא היה חסר יכולת ריצה מצד שתי הקבוצות ,  שלא הצליחו להגיע ל-100 יארדים על הקרקע ,  והרייבנס הציגו יכולת התקפית אנמית ביותר  ( לא הצליחו לשים ט"ד )  ,  לצד יכולת הגנתית לא רעה בכלל  ( חטפו את מאנינג פעמיים )  .  בשבת יגיעו הרייבנס ללוקאס-אויל סטדיום באינדיאנפוליס עם מחשבה אחת בראשם  פלייאוף 2006 ,  אז הגיעו הקולטס ,  מדורגים 3 בחטיבה ,  לבולטימור המדורגים 2 ,  ובמשחק ללא ט"ד הדיחו אותם בדרך לאליפות היסטורית עבור פייטון מאנינג וטוני דאנג'י ,  כשאדם וינאטיירי מצליח להערים יותר נקודות בבעיטות מאשר יריבו  ניחשתם נכון ,  מאט סטובר ,  שהיום בועט עבור הקולטס .  
הרייבנס לא מצליחים לנצח את הקולטס מאז ה-12 בדצמבר 2002 ,  כך שדי אפשר לומר שלמאנינג יש את המספר שלהם ,  אך השנה הסיפור שונה לחלוטין .  ביום ראשון האחרון הציגו הרייבנס הגנה מוחצת שהצליחה לשתק את התקפת ניו אינגלנד ,  חטפו את בריידי שלוש פעמים ואף השיגו פאמבל עליו לצד משחק התקפי חד מימדי  ( וזה אנדרסטייטמנט  ברבע השלישי תפסו שחקני הרייבנס יותר מסירות של בריידי מאשר של פלאקו )  ,  ואלה חדשות טובות מאוד עבור ריי לואיס ואד ריד ,  וחדשות ממש רעות עבור מאנינג ,  שצריך להתגבר על חסרונם של שחקני מפתח בהתקפה ובהגנה  ( אנתוני גונזאלס ,  בוב סאנדרס ,  מרלין ג'קסון ועוד )  ועל העובדה שמעולם לא זכה באליפות כ-MVP המכהן .  עם זאת ,  אינדי אמורה להגיע בהרכב מלא  כמובן ,  פרט לשבעה שסיימו כבר את העונה  אך מנגד צריכה להתגבר גם על העובדה שכל הליגה מחכה לראות אותה נופלת ,  לאחר שנתנה לפותחים שלה לנוח בשני המחזורים האחרונים של העונה .
 הרייבנס מגיעים בהרכב מלא למשחק ,  למרות פציעות קלות לאד ריד וטוד היפ ,  ועם פלאקו בריא ויכול למסור ,  להגנת הקולטס הולך להיות יום ארוך מאוד .  התקפת הריצה של הרייבנס ,  שדורגה במקום החמישי בליגה עוד לפני המשחק מול הפאטס ,  הולכת להקשות מאוד על הגנת הריצה של הקולטס  ( מקום 24 )  ,  כך שמבחינת השעון ,  לרייבנס יש יתרון גדול על פני מאנינג ,  שמוביל את התקפת המסירה השנייה בטיבה בליגה אך את התקפת הריצה הגרועה בליגה .  שתי הקבוצות גם מציגות הגנת רד-זון מצוינת  ( אינדי מקום 8 בנקודות ,  הרייבנס מקום 3 )  ,  מה שאומר ששוט-אאוט כמו שהיה באריזונה לא צפוי להיות בשבת ,  למרות ששתיהן נמצאות בחלק העליון של הליגה בנקודות התקפיות  ( קולטס 7 ,  רייבנס 9 )  .  זה הולך להיות קרב חפירות שיסתיים ,  פחות או יותר ,  בתוצאה זהה למשחק שכבר היה ביניהן העונה .
 תחזית :  קשה ,  קשה ,  אפילו קשה מאוד .  מאנינג הוכיח השנה הרבה דברים והצליח להשתיק הרבה מבקרים .  גם הפעם הוא יצליח ,  ניצחון דחוק לאינדי .
 ראשון ,  23:40 ,  קוואלקום סטדיום ,  שידור ב-ESPN
משחק קשה מאוד הולך להיות באצטדיון קוואלקום בראשון בלילה ,  כשהצ'ארג'רס הולכים לארח את היריבה הקשה ביותר שלהם עד כה ,  ואולי הקשה ביותר שלהם העונה  ( וזה גם אם הם יגיעו לסופרבול )  .  הצ'ארג'רס תפורים בדיוק למידות של הג'טס ,  שמגיעים במומנטום כפול  גם לאחר ניצחון על הבנגאלס וגם לאחר שדארל ריוויס בא להוכיח לכולם שהוא השחקן שהיה צריך לזכות בתואר  " שחקן ההגנה של השנה ".  לסן דייגו יש התקפת ריצה מזעזעת מחוץ לרד-זון  ( מקום 31 )  אל מול התקפת מסירה מעולה  ( מקום 5 )  של פיליפ ריברס ,  המסתמך בעיקר על אנטוניו גייטס ו-וינסנט ג'קסון ,  שני המוציאים העיקריים שלו לפועל .  מולם תעמוד ההגנה הקשוחה ביותר אותה פגשו השנה  הגנת הריצה השמינית בליגה והגנת המסירה הטובה ביותר ,  ללא ספק ,  ההגנה הכוללת הטובה בליגה .  מהצד השני ,  גם פה הקבוצות יחסית מאוזנות  הג'טס מציגים את התקפת הריצה הטובה בליגה ,  עם תומאס ג'ונס ,  שון גרין שהיה פנומנאלי מול סינסי ,  ואפילו בארד סמית' המפתיע ,  לצד התקפת מסירה זוועתית  ( מקום 31 )  ,  שדווקא נראתה לא כל כך נוראית מול סינסי ,  עם מארק סאנצ'ז שצבר ביטחון ומצא חיבור טוב עם ג'ריקו קוצ'רי ודסטין קלר ,  אל מול הגנת הבולטס ,  שהצליחה לנטרל התקפות לא רעות בכלל  ( כמו ה-NFC מזרח )  ,  ומדורגת במקום ה-20 בריצה ו-11 במסירה .  כך שעל פניו ,  המשחק הזה נראה כמו מאצ'אפ מאוד מעניין  האם הג'טס ירוצו ברובו המוחלט של המשחק ,  והאם הצ'ארג'רס יצליחו למסור מעל ההגנה הטובה בליגה ? 
הצ'ארג'רס לא ניצחו בעשור הזה קבוצות מה-AFC מזרח בפלייאוף  ( בעונת 2004-5 הם אף הודחו בסיבוב הראשון בידי הג'טס עצמם )  ,  כך שנטל ההוכחה הוא על נורב טרנר ,  שטרם הצליח להגיע לסופרבול בתור מאמן ראשי  ( בתור מתאם ההתקפה ,  עם זאת ,  זכה עם הקאובויס שנתיים ברציפות )  .  מולו יעמוד רקס ריאן ,  שכבר בעונתו הראשונה הצליח להפיח רוח חדשה בקבוצה הירוקה מניו יורק ,  בעיקר בצד ההגנתי .  ריאן כבר הצהיר שהג'טס הם הקבוצה לנצח בפלייאוף הנוכחי ,  ואף ביקש להכין את הבמות במנהטן לקראת המצעד החגיגי ב-9 בפברואר ,  מה שאומר שעם כל הצחוקים בצד  ( ולא חסרים כאלה עם הריאן הזה  בכי בחדר ההלבשה ,  נקניקיות על הקווים ,  הצהרות מוזרות ומה לא )  ,  ריאן יודע שהוא כבר השיג את המטרות שלו העונה ,  וכל הישג מעתה והלאה הוא בבחינת בונוס ,  וכמו שאנחנו כבר יודעים ,  לשחק בלי לחץ זה תמיד עדיף .  אתם יכולים לשאול את פיליפ ריברס ,  שנאלץ לראות את שני הק"בים הבכירים מהמחזור שלו  ( מאנינג הצעיר ובן הגדול )  זוכים בסופרבול כשהוא טרם הצליח לעבור את המשוכה האחרונה  ( למרות שכבר הפך לסוס השחור של פייטון מאנינג בפוסט-סיזן )  .
 שתי הקבוצות לא צופות פציעות משמעותיות  ( תומאס ג'ונס סובל מפציעה קלה ,  צפוי להיות כשיר למשחק ,  כנ"ל סייפרס  הפאנטר של סן דייגו והאיש שהביא במו רגליו את הצ'ארג'רס לניצחון על הקולטס אשתקד ,  והתחושה היא שהולך להיות כאן משחק מיוחד ,  מהסוג שמגדיר קבוצות ושחקנים .  אבל השורה התחתונה היא זאת  עם כל ההופלה סביב ריוויס ,  האם יצליחו שחקני הג'טס להגיע לריברס ?  לפאלמר הם הגיעו רק פעמים מעטות ,  ואם לריברס יהיה מספיק זמן בפוקט ,  הוא ימצא רסיבר פנוי  ריוויס או לא ריוויס .  כמובן שגם אסור לשכוח את נייט קיידינג ,  שהחמיץ השנה רק שלוש בעיטות לשער שדה .
 התחזית  הגיע הזמן להפתעה ,  לא ?  יאללה ,  שיהיה .  ניצחון סנסציוני לג'טס  ( כן ,  אני יודע שאני מביא על עצמי את זעמם של מטקבקי הצ'ארג'רס .  זה בסדר ,  אני אוהב את הכובע שלי עם חרדל ,  תודה )  .
 
פוטבול :  חופרים בראש
לאינדיאנפוליס מצפה קרב חפירות עם בולטימור ,  הג'טס לא יקלו על הצ'ארג'רס .  היכונו לסוף שבוע קשוח ב-AFC

