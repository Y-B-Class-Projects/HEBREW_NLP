שטות אמריקאית מסוכנת
בעל הטור הבולט רוג'ר כהן פירסם אתמול ב"ניו יורק טיימס "  מאמר חשוב וחמור כאחד .  מדבריו ניתן להבין כי ישראל היא מקור כל צרותיה של ארצות הברית במזרח התיכון .  כהן יכול להסתמך על דברים דומים שאמר הגנרל דיוויד פטראוס ,  שלפיהם כל עיכוב במשא ומתן בין ישראל לפלסטינים משפיע לרעה על מעמדה של ארצות הברית בחזיתות אחרות שבהן היא לוחמת .  
כהן ממלא זה כמה שנים את התפקיד שהיה מנת חלקה של ה"יבסקציה "  במפלגה הקומוניסטית בברית המועצות .  זו היתה קבוצת היהודים האדומים אשר הצדיקה את מעשי הזוועה נגד בני עמה עד שיוסף ג'וגשווילי סטאלין חיסל גם אותה .  כהן מצדיק כל מהלך נגד ישראל ,  ומדרבנו .  בכל דור ודור קם עלינו  " יהודי מה יפית ". 
אפשר להיות ביקורתי כלפי ישראל ולהתנגד להתנחלויות בלי להיחשב לאויבה .  לא כן היהודי כהן ,  יליד דרום אפריקה .  אמנם דעתו הפרטית אינה כה חשובה ,  אבל נראה כי תודרך היטב על ידי בכירים בממשלו של ברק אובמה עד כי נאחז בטענה הגובלת בקלאסיקה אנטישמית כי ישראל גורמת להרג חיילים אמריקנים .  אם שיקף נכונה את עמדת הממשל כי אז מתעוררת הבעיה קשה .  
כהן מזכיר בעמדותיו את אנשי  " אמריקה קודם ",  ובהם הטייס האגדי צ'רלס לינדברג ,  אשר התנגדו להתייצבות מדינתם נגד הנאצים .  הם ראו ביהודים את המוקד לסכנות הבינלאומיות ולעימות עם גרמניה .  רק שלינדברג ,  לפחות ,  לא היה יהודי .
 דברי הרגיעה שהשמיעה אמש הילרי קלינטון נועדו לצנן את הרוחות בישראל .  אך גם היא חזרה לתבוע מירושלים לקבל את תנאיה החדשים להתנעת  " שיחות הקירבה ",  בלי שארצות הברית מבחינה כי הלחץ שלה מעודד את הפלסטינים הקיצונים לגלוש לאינתיפאדה נוספת .  
אתמול נצפו האירועים בעיר הבירה כהזויים :  מצד אחד עשרות פצועים באירועים אלימים בהסתת הפלסטינים וחלק ממנהיגי הערבים בישראל ,  ומצד אחר רבבות אורחים הפוקדים ברינה את העיר אשר אוחדה לה יחדיו ,  יהודים ונוצרים ותיירים מהמזרח הרחוק .
 לפני כמה ימים ניתן היה להצביע על שלוש אפשרויות :
  *  סגן הנשיא ג'ו ביידן נעלב מההודעה על בנייה נוספת ברמת שלמה .  זו היתה  " תקלה חמורה "  שבנימין נתניהו התנצל והתחרט עליה .  אפשרות זו אינה נכונה .  שכן אם היא היתה ליבת העניין היו האמריקנים מסתפקים בהתנצלות המלאה של נתניהו .
  *  אמריקה ניצלה את התקרית המביכה כדי להרע מבחינת ישראל את תנאי הפתיחה של  " שיחות הקירבה ".  היא הסכימה כי הבנייה בירושלים תימשך ,  ועתה ניצלה את התקלה הישראלית כדי להחמיר עימה .  זה שינוי חד ? צדדי של הבנה מוסכמת .  בעייתי מאוד ,  אך לא הגרוע מכל .
  *  אמריקה משנה אסטרטגיה ומצביעה על היהודים כעל הגורם המכביד על השגת היעדים במזרח התיכון .  אם אכן זו המגמה ,  רוג'ר כהן הוא דוברה ,  והיא גובלת בקלאסיקה אנטישמית .  זו שטות .  אך היא מסוכנת .
 
שטות אמריקאית מסוכנת
nan
