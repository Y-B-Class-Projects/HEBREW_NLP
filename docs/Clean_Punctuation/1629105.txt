זו לא המנטליות ,  זה השוק 
שוכרים בעל כורחם
 >  >   " תופעה יהודית גלותית ",   " מחלה ישראלית "  - מה לא אומרים על רצונה של המשפחה הישראלית המצויה לרכוש דירה לעצמה ?  אפשר להתווכח על הקביעות האלה ,  במיוחד על רקע העובדה ששיעורי הבעלויות על דירות במדינות רבות בעולם אינו נמוך בהרבה ,  אם בכלל ,  מהשיעור בישראל .  כך למשל ,  תופעת הסאב-פריים בארה"ב חשפה את העובדה שגם חסרי כל אמריקאים חולמים להגיע ליום שבו יוכלו להיכנס לדירה משל עצמם .  בכל מקרה ,  לפי נתוני משרד השיכון ,  הרצון של הישראלים להחזיק דירה בבעלותם - נחלש .  האם השתננו ?  על פניו נראה שיותר משאנחנו השתננו ,  השוק השתנה .  מגמות ארוכת טווח של חיזוק אזור המרכז ותל אביב על חשבון הפריפריה ,  וחיזוק של מוקד התעסוקה בתל אביב וסביבתה על חשבון הפריפריה ,  הביאו להגירה של אלפי תושבים חדשים למרכז בשנה ,  ולגידולים משמעותיים בביקושים לדירות במרכז .  הגידולים האלה הביאו לעליות המחירים שנרשמו החל מסוף 2004 - תחילה בתל אביב ולאחר מכן בהדרגה לערים שבסביבתה .  עליות המחירים המצטברות הגיעו במקומות שונים לשיעורים שגבוהים בהרבה מ-50% .  כיום ,  ברוב היישובים והשכונות שבעת הקמתם היו מיועדים לזוגות צעירים עלו כבר מזמן המחירים ,  וזוגות צעירים יתקשו למצוא בהן דירות .  בתל אביב ובערים הסובבות אותה המחירים היו מלכתחילה קשים להשגה על ידי אנשים מהיישוב .  כל זה גרם למהגרים החדשים להתלבט בין שתי אפשרויות :  האחת ,  להגשים את חלום הדירה ,  אבל במרחק ניכר מתל אביב .  והשנייה ,  לשכור דירה בתל אביב ובסביבתה ,  ולזנוח לפי שעה את החלום הגדול .  האם מדובר בוויתור מוחלט על השאיפה לרכוש דירה ?  לא נראה .  שוכרים רבים אומרים כי השכירות היא לא אידיאולוגיה אצלם והם לא רואים בה מצב סופי .  להפך - רבים מהם שומרים על קשר עם שוק הדירות למכירה באמצעות לוחות האינטרנט וירידי הדירות ,  ומצהירים על כך שכשיוכלו לרכוש דירות ,  הם יעשו זאת בשמחה .  עד אז ,  זו ההזדמנות של הממשלה להוכיח לנו שלא יקרה אסון לאנשים שיוותרו על רכישת דירה ,  ויעברו לשכירות כפתרון קבע .  זה הזמן לפתח את שוק הדירות להשכרה ,  ליצור כדאיות אמיתית ליזמים להיכנס אליו ,  ולהראות שדירה שכורה אינה רק כוך של 15 מ"ר בדירה מפוצלת ,  או 2,000 שקל בחודש לחדר בדירה נורמלית .  ואולם כרגע לא נראה שפיתוח שוק השכירות מעניין במיוחד את הממשלה ,  אלא היא מקדישה את תשומת לבה דווקא לשיפור התנאים לרכישת דירה .
 
זו לא המנטליות ,  זה השוק 
שוכרים בעל כורחם

