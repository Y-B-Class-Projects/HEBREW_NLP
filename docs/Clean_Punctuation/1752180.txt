העולם נגד ברננקי :  גרמניה  - " אין לו מושג ";  ברזיל  - " לא עוזר לפזר כסף מהליקופטר "
 המשקיע ג'ים רוג'רס על  " הליקופטר בן ":   " הוא לא מבין בכלכלה ,  במט"ח או בפיננסים .  הוא רק יודע להדפיס כסף "
 גוברת הביקורת בעולם על החלטת הבנק הפדרלי ,  והעומד בראשו - בן ברננקי - להשיק תוכנית שנייה של הרחבה כמותית  ( quantitative easing )  בארה"ב ,  כלומר רכישת אג"ח ממשלתיות על ידי הבנק המרכזי במימון הדפסת כסף .  שרי האוצר של ברזיל ,  גרמניה וצרפת ויו"ר הבנק המרכזי של סין ביקרו ביממה החולפת בחריפות את ההחלטה ." עם כל הכבוד ,  לקובעי המדיניות בארה"ב אין מושג ",  אמר היום שר האוצר של גרמניה ,  וולפגנג שויבל . " הבעיה אינה מחסור בנזילות .  זה לא שהאמריקאים לא הזרימו מספיק נזילות לשוק ,  והחלטתם עכשיו להזרים עוד לשוק לא הולכת לפתור את הבעיות שלהם ",  הוסיף שויבל ,  אשר ציין עוד כי ארה"ב פוגעת במאמצים ליצור תנאי משחק שווים בשוק המט"ח . " הדבר שארה"ב מאשימה בו את סין ,  עושה ארה"ב עצמה באמצעים אחרים ",  אמר שויבל בהתייחסו לתוכנית ההרחבה הכמותית של הבנק הפדרלי .  מוקדם יותר היום אמר יו"ר הבנק המרכזי של סין ,  ז'או שיאוצ'ואן ,  כי ההרחבה הכמותית בה נוקט הבנק הפדרלי מתקבלת על הדעת בשל התאוששותה האיטית של כלכלת ארה"ב ,  אולם הוסיף כי היא עלולה לפגוע בשאר העולם וממחישה את הצורך ברפורמה של המערכת הפיננסית הבינלאומית . " אם מדיניות הפנים של ארה"ב אופטימלית עבורה בלבד ,  אך במקביל אינה אופטימלית עבור שאר העולם ,  הדבר עלול ליצור השפעה שלילית בעולם .  הדברים זולגים ",  אמר ז'או . " אנחנו חייבים לפתור את הבעיה הזאת על ידי רפורמה של המערכת הפיננסית הבינלאומית ".  שרי האוצר של צרפת וברזיל אף הם ביקרו את תוכנית ההרחבה הכמותית של ארה"ב .  שרת האוצר של צרפת ,  כריסטין לגארד ,  אמרה אתמול בראיון לעיתון  " וול סטריט ג'ורנל "  כי התוצאה הבלתי נמנעת של תוכנית ההרחבה הכמותית החדשה בארה"ב היא התחזקות של היורו .  שר האוצר של ברזיל ,  גואידו מנטגה ,  אף הוא ביקר אתמול את החלטת הבנק הפדרלי ,  ואמר  " ספק אם החלטת הבנק הפדרלי תניב תוצאות כלשהן .  פיזור כסף מהליקופטר כלל לא מועיל ".  יו"ר הבנק הפדרלי ,  בן ברננקי ,  זכה לכינוי  " הליקופטר בן "  בעקבות נאום שנשא בשנת 2002 ובו דיבר על  " הצנחת כסף ממסוקים לשווקים "  כדימוי לכך שהדפסת כסף על ידי המדינה היא הדרך הפשוטה ביותר להתמודד עם מצב של דפלציה.למבקרי ההרחבה הכמותית במגזר הממשלתי ברחבי העולם הצטרפו גם משקיעים וכלכלנים . " למרבה הצער ,  ד"ר ברננקי לא מבין בכלכלה ,  לא מבין במטבעות ,  ולא מבין בפיננסים ",  אמר אתמול המשקיע המיליארדר ג'ים רוג'רס . " הדבר היחיד שבו הוא מבין ,  זה הדפסת כסף .  כל הקריירה שלו התבססה על מחקר שערך על הדפסת כסף ",  אמר רוג'רס ,  אשר צפה כבר בשנת 1999 את הראלי בשוק הסחורות העולמי . " תנו לבחור הזה מכונה להדפסת כסף ,  והוא מפעיל אותה הכי מהר שאפשר ".  תוכנית ההרחבה הכמותית השנייה של הבנק הפדרלי עוררה ביקורת עוד בטרם הודיע הבנק המרכזי באופן רשמי על השקתה . " הרחבה כמותית מהווה הימור מסוכן שהתועלת שעשויה לצמוח ממנו היא קטנה ,  אך טומנת בחובה סיכונים משמעותיים ליצירת בועות נכסים שעלולות לערער את יציבות הכלכלה העולמית ",  אמר הכלכלן מרטין פלדסטיין מאוניברסיטת הארוורד ,  בראיון לעיתון  " פייננשל טיימס "  כיממה לפני הודעת הבנק הפדרלי . " כלכלת ארה"ב אמנם סובלת מחולשה וקיימת חוסר ודאות לגבי התחזית ,  אך הרחבה כמותית איננה הפתרון הנכון ",  הוסיף פלדסטיין ,  אשר שימש יועץ כלכלי בכיר של נשיא ארה"ב לשעבר ,  רונלד רייגן .
 
העולם נגד ברננקי :  גרמניה  - " אין לו מושג ";  ברזיל  - " לא עוזר לפזר כסף מהליקופטר "
 המשקיע ג'ים רוג'רס על  " הליקופטר בן ":   " הוא לא מבין בכלכלה ,  במט"ח או בפיננסים .  הוא רק יודע להדפיס כסף "
 
