כלל פיננסים יקבל 15% נוספים מהרווח השנתי של כלל חיתום 
שנה לאחר שמכר את השליטה בכלל חיתום לצחי סולטן ,  משנה בית ההשקעות ההסכם בתמורה להפחתת התשלום באופציית המכר שבידיו
 >  >  שנה לאחר שמכרו את השליטה בכלל חיתום לצחי סולטן ,  מבינים בכלל פיננסים כי הסכם המכירה עליו חתמו לא היה מוצלח במיוחד .  אתמול הודיע בית ההשקעות החברה כי הצליח לתקן כמה תנאים בהסכם ,  שצפויים להגדיל את הרווח מאחזקותיו בכלל חיתום .  החשש של כלל פיננסים הוא מהיום שאחרי מארס 2010 .  לפי הסכם המכירה שנחתם במארס 2009 - שבו מכר כלל פיננסים את השליטה בכלל חיתום לסולטן - צפוי סולטן לממש בחודש וחצי הקרובים אופציה לרכישה של 29% נוספים ממניות כלל חיתום .  במצב כזה יישאר כלל פיננסים בעמדת מיעוט ברורה בכלל חיתום עם אחזקות של 20% בלבד ,  לעומת 49% כיום .  עם כניסתו של טל רז לכיסא המנכ"ל בכלל פיננסים בספטמבר 2009 ,  הוא הבין כי ההסכם שחתם כלל פיננסים עם חברת דו-צח של סולטן לא הוגן מבחינתו .  כלל פיננסים מקבל מכלל חיתום רווחים בהתאם לאחזקותיו בה ,  ללא התחשבות בערך הנוסף שמביא עמו כלל פיננסים לחלק גדול מההנפקות שמבצעת כלל חיתום .  מהיותו חלק מקבוצת אי.די.בי ,  מביא כלל פיננסים לכלל חיתום חלק גדול מההנפקות שמבצעות החברות בקבוצה .  ב-2009 ,  למשל ,  גיוסי הענק של אי.די.בי היו כ-50% מההנפקות של כלל חיתום .  בנוסף ,  כלל פיננסים מנהל תיקי השקעות לגופים מוסדיים בהיקף של 4.5 מיליארד שקל .  באמצעות התיקים האלה צפוי כלל פיננסים להביא חלק מעסקות החיתום של כלל חיתום .  לנוכח זאת פנה רז לסולטן וביקש לפתוח מחדש את ההסכם .  כדי לשכנע אותו זרק כלל פיננסים לסולטן סוכריה :  לבית ההשקעות יש אופציית מכר המאפשרת לו החל באפריל 2013 למכור לסולטן את 20% הנותרים שלו בכלל חיתום .  לפי התנאים המקוריים ,  יצטרך סולטן לשלם אז לכלל פיננסים מחיר המחושב לפי 90% מההון העצמי של כלל חיתום .  עם פתיחת ההסכם הציע רז להוריד את המחיר ל-72% מההון העצמי .  כנראה שהסוכריה מתקה לסולטן והוא החליט להיענות לשינויים האחרים שהציע כלל פיננסים .  עם מימוש האופציה של סולטן בחודש הקרוב ,  יקבל כלל פיננסים 15% נוספים מהרווח של כלל חיתום ב-2009 וב-2010 ,  בנוסף ל-20% מהרווח שהוא מקבל מאחזקותיו בחברה .  לפי הערכות של כלל פיננסים ,  צפוי לנבוע לו מהשינוי הזה רווח של כ-6 מיליון שקל ,  שיירשם בדו"חות 2009 .  שינוי משמעותי נוסף שהוכנס להסכם מתחשב בתרומה של כלל פיננסים לחלק גדול מההנפקות של כלל חיתום .  החל ב-2011 יקבל בית ההשקעות 25% מהרווחים שינבעו לכלל חיתום בעסקות חיתום שכלל פיננסים יהיה הגורם המשמעותי בהתקשרות בהן .  שינוי נוסף לטובת כלל פיננסים הוא במספר הדירקטורים שייוותרו בכלל חיתום לאחר שתרד לאחזקה של 20% .  גם אז צפוי כלל חיתום לשמור על מספר הדירקטורים שיש לו כיום ,  ללא התחשבות בהיותו מחזיק מיעוט .
 
כלל פיננסים יקבל 15% נוספים מהרווח השנתי של כלל חיתום 
שנה לאחר שמכר את השליטה בכלל חיתום לצחי סולטן ,  משנה בית ההשקעות ההסכם בתמורה להפחתת התשלום באופציית המכר שבידיו

