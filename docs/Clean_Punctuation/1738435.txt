המורכבות מסכנת את החסכונות שלנו 
איזהו עשיר
 >  >  מצגת נחמדה שבה נתקלתי לא מזמן נפתחה בשאלה : " מי יודע מה גרם לנפילתה של ברית המועצות ,  מעצמת על ששלטה ללא עוררין במזרח אירופה ובחלקים מאסיה במשך עשרות שנים ?  "  השקף השני המשיך בשאלה : " מדוע ירד מדד דאו ג'ונס ביום שני אחד ב-1987 - יום שני השחור - ביותר מ-500 נקודות ?  "  התשובה בשקף השלישי היתה : " אף אחד לא יודע ".  אף אחד לא יודע מכיוון שהחברה האנושית והמערכת הכלכלית ,  ככל מערכת שיש בה מספר גדול של שחקנים ,  הן מורכבות מכדי שנוכל באמת להבין אותן .  כל התיאוריות לגבי נפילת ברית המועצות או הדאו ג'ונס מצליחות ברובד מסוים של הסיפור ונכשלות ברבדים אחרים .  בהכללה אפשר לומר שכדי להתמודד עם המורכבות של העולם סביבנו פיתחנו שתי גישות עיקריות .  האחת היא הגישה הרוחנית ,  שנשענת על אמונה בכוחות על-טבעיים .  הגישה השנייה היא הגישה המדעית ,  שבבסיסה ההנחה כי התיאוריות שלנו ישתכללו וילכו עד שיתגברו לבסוף על כל הסתירות .  עם זאת ,  נדמה שמתפתחת גישה שלישית שמקבלת את המורכבות כעובדה שאין לשנותה .  מבני על ימשיכו לקרוס בפתאומיות ,  ובאותה הפתאומיות יצמחו במקומם מבנים חדשים .  לא האמונה ולא המדע יוכלו לשנות זאת .  להפך ,  ככל שנשתכלל ונבנה מערכות מורכבות יותר ,  ההתפרצויות הפתאומיות ייעשו שכיחות יותר .  הדרך הנכונה עבור ארגונים להתמודד עם הגידול במורכבות ,  לפי גישה זו ,  כוללת מעבר מארגון היררכי לארגון כאוטי ,  שמונע על ידי מטרות וערכים משותפים .  די הוק  ( dee hock )  ,  מייסד ויזה ,  חברת האשראי הגדולה בעולם ,  הוא אחד הדוברים הבולטים של תומכי הגישה הזאת ,  ומי שנתן לה את השם כאורדיק  ( chaordic )  - שילוב של כאוס וסדר  ( order )  .  הארגון הכאורדי הראשון הוק מסביר כיצד נולדה תעשיית האשראי בשנות ה-60 .  כל בנק הנפיק אז כרטיס אשראי משלו ,  והתעשייה כולה סבלה מהפסדי ענק .  הוצאות תפעול יקרות ,  חלוקה רשלנית של כרטיסים ושיעור בלתי נסבל של הונאות הפכו את מימוש רעיון התשלום במטבע דיגיטלי לעניין בלתי אפשרי עבור החברות .  בנק אוף אמריקה ,  מהבנקים הגדולים בעולם ,  התייאש גם הוא מהניסיון להקים חברת אשראי משלו - americard .  הניסיון הכושל הוביל לחובות כבדים לזכיינים ולסערה ציבורית ,  שבעקבותיהם החליט הבנק להעביר את פעילות האשראי לוועדה חיצונית בהובלת די הוק ,  שאיגדה את כלל הזכיינים .  נציגי הוועדה החליטו להקים פלטפורמה לניהול פעולות אשראי שתהיה בבעלות שווה של כל הזכיינים .  מטרת הארגון היתה לקיים תחרות ודיאלוג בין כל הזכיינים .  הדרך שבה הם בחרו לעשות זאת היתה כזו :  מצד אחד כל זכיין יתחרה עם הזכיינים האחרים על לקוחות ,  ומצד שני כל הזכיינים מחויבים לשתף פעולה כדי שהסוחרים יוכלו לגבות כסף מארגון האשראי - לא משנה היכן הונפק הכרטיס .  הארגון הזה הוא חברת ויזה ,  שב-2009 ניהלה עשרת אלפים פעולות בשנייה בהיקף של 4.4 טריליון דולר בשנה .  ויזה ,  על פי די הוק ,  היא חברה כאורדית ,  חברה נטולת סדר שמונעת על ידי מטרה וערכים משותפים .  המתח בין כאוס וסדר יוצר את החדשנות הנדרשת לצמיחת החברה ,  והמבנה הרשתי הופך אותה לעמידה בפני משברים .  היתרון שבפשטות אנחנו כפרטים לא יכולים להפוך לחברה בעלת מבנה מתוחכם כפי שמציע די הוק .  הלקח שלנו הוא הפוך .  כדי למנוע קריסה בלתי מוסברת כמו זו שחוותה ברית המועצות אנחנו חייבים לבנות לעצמנו מערכת כלכלית פשוטה ככל האפשר ,  כזו שאפשר לנהל ביעילות .  אלא שלעתים קרובות אנו מתפתים להכניס לחיינו מורכבויות מיותרות בדמות ניהול מבוזר של התיק הפנסיוני ,  לקיחת משכנתאות מתוחכמות או צריכת מגוון רחב מדי של שירותים .  התוצאה :  בזבוז של משאבים והפסדים גדולים .  מערכת פשוטה תעניק לנו יתרון שאין למערכות מורכבות :  היכולת לפעול בהיגיון - יכולת אנושית מוכחת להפוך משבר למנוף של צמיחה .  - הכותב הוא מהנדס תוכנה ועורך הבלוג  " איזהו עשיר ?  "  - whoisrich.cafe.themarker.com

המורכבות מסכנת את החסכונות שלנו 
איזהו עשיר

