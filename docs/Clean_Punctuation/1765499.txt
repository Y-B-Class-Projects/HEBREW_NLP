הפרלמנט מצביע בעד
בטקס פרסי האופנה הבריטית שנערך בלונדון הקפואה ריחפה רוח המעצב הבריטי המת אלכסנדר מקווין בין דוגמניות על ,  מעצבים מבטיחים ואשת ראש הממשלה
טקס פרסי האופנה הבריטית אתמול  ( שלישי )  בתיאטרון סבוי בלונדון ,  במסגרתו הוענקו פרסים למי שהצטיינו בתרומתם לתעשיית האופנה הבריטית בשנה האחרונה .  הטקס המתקיים מאז 1984 אורגן כמדי שנה על ידי מועצת האופנה הבריטית ,  האחראית גם על שבוע האופנה הלונדוני .  שורה של שושנים אנגליות ,  החל מאשת ראש הממשלה סמנתה קמרון ועד קלי ברוק ,  הופיעו לשטיח האדום בשמלות יוקרה מתוצרת בריטית ,  אך היו גם כמה מוזמנות שלא התאפקו ובחרו דווקא באופנה אמריקאית או צרפתית !  ויקטוריה בקהאם לבשה כמובן את עצמה .   הפרס היוקרתי של הערב ,  מעצב השנה ,  הוענק לפיבי פילו ,  מעצבת בריטית העומדת בראש בית האופנה הפריזאי סלין  ( Celine )  .  פילו בת ה-37 הצליחה תוך שלוש עונות בלבד להפוך את בית האופנה המנומנם לשם חם בתעשייה בזכות עיצובים מינימליים הזוכים לפופולריות רבה .  תצוגות המותג בסתיו האחרון בפריז היו כל כך מבוקשות וצפופות שאפילו עורכי אופנה נחשבים נראו בשורות האחוריות !  
לפרס ההישגים יוצאי הדופן ,  היה רק מועמד מובהק אחד שהגיע לו לזכות .  מותו בפברואר האחרון של אלכסנדר  " לי "  מקווין ,  זוכה ארבע פעמים בפרס מעצב השנה הבריטי ,  הטיל צל ענק על תעשיית האופנה הבריטית השנה ,  וערב אתמול לא היה יוצא דופן .  הטקס עצמו התחיל בסרט מחווה למעצב המת שהכין צלם האופנה ניק נייט עם כמה מעיצוביו האיקוניים של מקווין ופסקול מאת ביורק ,  שגם הופיעה בטקס הזיכרון שנערך לו בקתדרלת סיינט פול בספטמבר השנה .  נייט אמר שהוא שאף שהסרט  " ישקף את האור והאפלה בדמותו של לי ".  הסרט ,  אגב ,  הוצג על ידי סמנתה קמרון ,  אשת ראש הממשלה הבריטי ,  שהופיעה פומבית לראשונה בתפקידה כשגרירת מועצת האופנה הבריטית .  
לסופרמודל הוותיקה נעמי קמפבל הוענק פרס הכרה מיוחד לציון 25 שנותיה בתעשייה .  קמפבל הקדישה את הפרס לאימה ואלרי והודתה למעצבים אלכסנדר מקווין המנוח ולשרה ברטון ,  כמו גם לשותפה לחיים האוליגרך ולדיסלב דורונין עבור  " השלמה עם אישה פרועה פרועה ".  
פרס הסטייל הבריטי הוענק באופן לא מפתיע לאלקסה צ'אנג .  מנחת הטלוויזיה הוכרה על ידי הציבור הבריטי  ( היא זכתה בקטגוריה היחידה שמצביעיה היו מן הציבור )  כשגרירה של הסטייל הבריטי בזכות טעמה ההשראתי ויצירת טרנדים .  אבל שמלת השאנל הוורודה  ( המקסימה למדי )  שבחרה צ'אנג ללבוש אתמול עוררה שערורייה קטנה .  
פרס החדשנות הדיגיטלית שנדמה שהומצא עבור ברברי ,  הוענק ,  כמה לא מפתיע ,  לבית האופנה הבריטי הנהנה מהצלחה רבה בשנים האחרונות בזכות עבודתו הטובה של כריסטופר ביילי .  המותג הכי בריטי שיש זכה בפרס עבור שימוש מחוכם ביו טיוב ,  אפליקציות אייפד וסטרימינג חי ברשת .  בשנה הבאה יוכלו גולשים להזמין ולעצב אונליין מעיל טרנץ' של המותג .  
הדוגמנית ההולנדית-בריטית הידועה במראה הברידג'ט-בארדו-ללא-גבות שלה ומצליחה כדוגמנית מסלול למרות מידות חזה גבוהות מדי לתחום הזה בתעשייה ,  זכתה בפרס דוגמנית השנה אמרה שהיא מקווה שבזכות הפרס היא תהייה מוכרת יותר בבריטניה ואנשים יפסיקו לחשוב שהיא הקומיקאי מאט לוקאס בפיאה .  
פרס עיצוב בגדי הגברים הוענק לפטריק גרנט אשר לפני שנתיים השיק מחדש בהצלחה את E Tautz ,  מותג ותיק שהיה חביב על ווינסטון צ'רצ'יל ,  נשכח עם הזמן על רקע הצלחת פול סמית וברברי ,  אך בזכות גרנט הושב לראדאר התעשייה .  
נוכחת נפקדה הייתה ליידי גאגא שהשפעתה על תעשיית האופנה היום ניכרה בזכות פרס היצירתיות האופנתית שהוענק לסטייליסט האישי שלה ניקולה פורמיצ'טי .
 
הפרלמנט מצביע בעד
בטקס פרסי האופנה הבריטית שנערך בלונדון הקפואה ריחפה רוח המעצב הבריטי המת אלכסנדר מקווין בין דוגמניות על ,  מעצבים מבטיחים ואשת ראש הממשלה

