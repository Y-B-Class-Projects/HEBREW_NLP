על חתונה ונישואין - זכרונותיו של גבר
איך 5 דקות ו-7 ברכות מתחת לחופה יסגרו את כל הפערים
ר' ,  חברי הטוב ,  הודיע השבוע שכבר יש לו/להם תאריך רשמי .  משהו סביב שלושה חודשים לאחר היום שבו עינת ואני נציין עשור לנכבה .  עשר שנים שומעים אותי חבריי הטובים מלין על מר גורלי ,  רואים אותי נקרע בין עבודה לבית ,  עדים לוויכוחים טלפוניים ,  נגררים לערבים של מורשת קרב על זוגיות ועל בתי כליאה ,  והמסקנה שלהם היא שאני בחור מצחיק .  מאחר שאת ז'אנר ה"יש פה מישהו מבת ים ?  "  תפסו הסטנדאפיסטים ,  אתה ,  הם אומרים לי ,  מנסה להשתלט על תחום לא פחות פופולרי ומכניס :  חיי הנישואים .  אתה הרי מת עליה .  אמת ,  מעולם לא טענתי אחרת ,  אבל קחו ממני את האפשרות להתלונן ואפילו הטרגדיה הפלסטינית נראית כסיטקום מצליח לעומתי .  מאחר שהפור נפל ,  כל שנותר לי עתה הוא לנסות להציל את ר' מטעויות קשות בדרך לחופה .  לפני שבועיים התמקדנו בבחירת ההיכל שבו תיערך השמחה .  יש הבדל תהומי בין חתן לכלה ,  אמרתי לו ,  תיזהר .  זה משהו הרבה יותר מסובך מההבדלים המוכרים בין גבר לאשה .  בעוד אתה מכין את עצמך לערב צנוע ,  מרגש ומלבב ,  המיועדת מתכוננת לאירוע שבעיניה אינו פחות מבניית בית המקדש השלישי .  אם מישהו יגמור כמו גומא אגאייר ,  הספונסר המבולבל של בית"ר ירושלים ,  זה אתה .  אני ,  למשל ,  הייתי נכון לענוד טבעת ולשבור את הכוס בכל מקום שמתיימר להתהדר בארבעה קירות .  את בר המצווה שלי חגגו הוריי באולמי שושנים המיתולוגיים ברחוב המסגר ,  כך שמבחינתי זאת היתה אכסניה ראויה ,  ואפילו אפשרות סמלית ,  לציון ההתנתקות הסופית שלהם ממני בגיל 30 .  ים של מנורות ,  שטיחים מקיר לקיר ,  מראות כיד המלך ושולחנות עגולים .  חתומומי .  עשר שנים לפני שכותבי  " ארץ נהדרת "  עלו על זה .  בחצי השני ,  איך לא ,  התלהבו פחות מהקונצפט האמור .  די מהר התברר לי שמשפחת טל כבר החליטה שהפרידה מהבכורה שלהם תיערך רק בגן אירועים .  באותם חודשיים מסויטים של חיפושים ,  חרשנו כל גן אירועים באזור גוש דן .  נכנסתי ויצאתי מהם באותה תדירות שבה אני פוקד את חדר הנוחיות בביתי .  המסקנה לעולם חזרה על עצמה :  בכל פעם שאני התלהבתי ,  הם טענו שמדובר בחרא .  אני מתרגש ממנורות ,  והם כבר בקטע של שנדליירים ושל גיל טייכמן ;  פרחים תקועים בספוג ירוק עושים לי את זה ,  והם נעולים על סידור פרחים ;  אני מתלהב מכך שיש מקומות חנייה בקרבת מקום ,  והם בקטע של שירותי ולה .  ועדיין ,  העולם מאמין שחמש דקות ושבע ברכות מתחת לחופה יסגרו את כל הפערים האלה .  מוזר .  אחר כך הגיע הסיוט של בחירת התקרובת .  הסברתי להם בעדינות שבצד שלי לא ממש מבינים בדברים הללו .  סיפרתי שאמא שלי חזרה פעם המומה מאירוע שאותו הגדירה כזוועתי ,  אחרי שהניחו לה על הצלחת דג בצבע ורוד . " גועל נפש הסולומון הזה ",  סיכמה . " אפילו לא טרחו להרוג אותו באמת ".  תנו להם אורז ,  תפוחי אדמה ,  שעועית ברוטב והם יהיו מרוצים .  קחו להם את החומוס ואת הטחינה ,  ויש כאן מתכון לחתונת דמים .  300 מוזמנים לערך הגיעו לערב המאושר בחיי ,  יותר ממחצית מהם מהצד שלי .  ועדיין ,  לא היה ביניהם עורך דין אחד ,  רואה חשבון ,  או אקדמאי .  אנשים פשוטים ,  ארציים ,  שעבורם מנת שווארמה ב"שמש "  היא יציאה למסעדה .  חלקם אפילו מתלבשים יפה לכבוד ההגעה לרחוב ז'בוטינסקי ברמת גן .  מחנה היריב ,  לעומת זאת ,  התהדר בסלתה ושמנה של החברה הישראלית .  באגף שלהם היה עורך דין על כל מטר מרובע ,  רואה חשבון ברדיוס של יריקה - ורופא ,  למקרה שחולה בשפעת חזירים אחראי לאותה יריקה .  חומוס וטחינה הם אוכלים רק אם נגזר עליהם להגיע למסעדה לבנונית אותנטית באיזו בירה אירופית .  אז נשלחנו לארוחת טעימות .  בכל ערב .  אחרי שבועיים ,  כשכבר העליתי כמה ק"ג והייתי קרוב להקאה למשמע השורש א.כ.ל ,  הסבירו לי שהמנטליות המזרחית שלי תכריע אותי .  ד"ר רחל טל ,  חותנתי לעתיד ,  הטעימה שלא לחינם קוראים לזה טעימות .  ביס אחד-שניים ,  לא יותר .  אני ,  שנזהר כל כך בכבודם של אנשים ,  חששתי להעליב את כל מי שהציעו לי את תקרובתם והקפדתי להשאיר צלחת ריקה .  במנות הראשונות ,  במנות הביניים ,  במנה העיקרית ובקינוחים .  שהיו פרווה ,  ריבונו של עולם .  אחרי שהפור נפל על חוות רונית היוקרתית ולא על אולמי בון טון העממיים ,  ביקשתי שגם אמא שלי תגיע לסבב הטעימות המכריע .  לפרגיות היא קראה שישליק ,  את הקינואה היא לא מזהה עד עצם היום הזה ובשלב מסוים שאלה מדוע אי אפשר להגיש מנת לשון במקום הסטייק המרשים .  הייתי בטוח שהיא הולכת לפוצץ את כל העסק ,  אבל אז היא נרגעה למראה הגמבה  ( אנטיפסטי )  ,  הדג שאינו בצבע ורוד והאורז .  כשהמלצר ,  שלדעתי ניסה לגנוב את עינת רגע לפני שהיא נישאת לי ,  הוסיף גם את צלחת החומוס ,  ידעתי שהעסק חתום וגמור .  בסוגיית הלבוש אמרתי ל-ר'  - " תזרום ".  אלמלא עינת ,  סיפרתי לו ,  מי יודע אם הייתי זוכה ללבוש אפילו פעם אחת בחיי חליפה .  הם רצו חליפה ,  זהבה ברזל רצתה חליפה ,  אז נכנעתי .  ונחנטתי .  בהחלט הופעה ראויה ללוויה .  אה ,  לחתונה ,  סליחה ,  לחתונה .  אבל אל תשקיע .  לך על משהו פשוט ,  שלא יגרום ללבך להחסיר פעימה בכל פעם שתפתח בעתיד את הארון ותראה את הבד מרקיב אחרי עשור עם נפטלין .  לפעמים יבוא לך לזרוק את פיסת הבד חסרת השימוש הזאת ,  אבל שלא תעז .  על בגידה עוד יסלחו לך ,  אבל על השמדת ראיות - במחילה ,  פריט מונומנטלי - אין כפרה .  אז לפחות תחסוך לעצמך את כאב הלב מול הארנק הריק .  בכל מקרה ,  היא כבר תרוקן לך אותו .  שהרי איזו כלה אינה צריכה לפחות שתי שמלות לערב שאליו התכוננה עוד ברחם אמה ?  גלית לוי ,  פנינה טורנה וכל שאר המעצבים/ות שמיטיבים להבין נשים הרבה יותר ממך ,  כבר יעשקו את חשבון הבנק המתהווה שלכם .  מסמר הערב חייבת להדהים את האורחים לפחות פעמיים .  היא בטוחה שהם המומים מהשמלות המתחלפות ,  אבל האמת היא שחצי מהם ,  לבטח הזכרים ,  המומים מכך שלטמטום של בני מיננו אין תקנה .  חלקם מרוצים שגם אתה נפלת לאותו בור ,  החלק האחר יצחקו עכשיו ויבכו בהמשך .  בדוק .  נהג בהבנה גם ביחס לנשרים האחרים :  מעצבי שיער ,  מאפרים ,  מניקוריסטים ושאר אוכלי נבלות .  נתתי לחברי הטוב טיפ אחרון .  הערב הזה יגיע בסופו של דבר לסיום .  זה קורה ,  יש עדויות לכך .  החלק החשוב ביותר הוא לא לפתח ציפיות מוגזמות לגבי מה שקורה אחרי שהאורחים מתפזרים .  כאן לא מדובר בהוליווד ,  וסקס הוא אופציה לא הכרח .  אמנם האורקל הגדול שלמה שרף נוהג לומר כי נבחרת ישראל בכדורגל מזכירה לו לקראת כל עימות עם יריבה קשה כלה ביום חתונתה  - " יודעת שתקבל ,  אבל לא יודעת כמה "  - אבל זה לא אומר שאתה בהכרח אותה יריבה איכותית .  רקדת ,  שתית ,  שברת כוס ,  נישקת עשרות אנשים שלא זיהית ,  לא הספקת להכניס פירור לפה ,  עשה לעצמך הנחות .  תאמין לי ,  גם הכלה גמורה .  למה לך להנפיק ביצוע רע ,  שרק יוסיף למתחים שנבנים ביניכם כבר לפחות חמש שעות ?  לטף ,  חביבי ,  לטף .  והכי חשוב ,  לעולם ,  אבל לעולם ,  אל תתרברב לפני פתיחת המעטפות שהצד שלך יביא יותר .  זה צ'ק שהלשון שלך רשמה ואין סיכוי שתפרע אותו .  לעומת זאת ,  נצל את טקס פתיחת המעטפות כדי להחמיא לה על השמלה .  הראשונה והשנייה .  זה עשוי להרגיע אותה מעט כשיתברר שהדוד המפגר שלך חשב שהסמליות של צ'ק על סך ח"י שקלים תרגש אתכם .
 
על חתונה ונישואין - זכרונותיו של גבר
איך 5 דקות ו-7 ברכות מתחת לחופה יסגרו את כל הפערים

