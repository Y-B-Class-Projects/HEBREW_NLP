טו קול פור סקול
יוני הלך לשיעור בבית ספר יסודי ,  וחזר עם טור שמסתכל על מערכת החינוך מלמטה
במסגרת פרויקט התנדבותי יוצא לי להגיע פעם בשבוע לבית ספר יסודי בשכונת מצוקה בדרום העיר .  לשבת על שיעורי הבית בחשבון ומולדת עם הילדים שקשה להם ,  אלה שסוחבים איתם לבית הספר יחד עם שקית הסנדוויצ'ים גם לא מעט בעיות מהבית .  מדובר בילדים לא פשוטים ,  כאלה שבית הספר כבר בדרך לוותר עליהם ,  ולהעביר אותם הלאה ,  ל'מקום שאין להגיד את שמו'  ( פנימייה ,  אלא מה )  .  אין כאן כוונה לרמוז שזה מקנה לי הילה של מלאך ,  שהרי אין יותר מדי במה להתפאר .  ובכל זאת ,  אחרי כמה חודשים של התמדה ,  בניית קשרים אישיים חזקים וכדורגל בהפסקות ,  גם הילדים שנחשבו לסרבנים מוכנים לקבל את העזרה והתוצאות מדברות בעד עצמן .  
הסיבה העיקרית לכך היא לא שיטת הלימוד החדשנית שלי ,  אלא שהילדים תופסים אותי כגורם חיצוני ועצמאי - לא קשור לבית הספר - שנמצא שם אך ורק לטובתם ולרווחתם .   לפעמים אני נכנס עם הילדים לשיעורים בכיתות ולמשך שעה או שעתיים מביט מהצד על הפלא המוזר הזה שנקרא בית ספר .  למרות כל הזיכרונות שעולים ,  התמונה שמתקבלת משיעורים כאלה היא פחות נוסטלגית ,  ויותר מייאשת .  בשבוע שעבר ,  למשל ,  נכנסתי לשיעור החופשי של אחת מכיתות ד' עם מורה מחליפה ותיקה .  לכאורה ,  שיעור פשוט וכיפי ,  שכל תכליתו הוא להעביר בנעימים את הזמן עד ההפסקה .  אבל המורה המחליפה ,  שננזפה בעבר על סטלנות יתר ,  הייתה כנראה נחושה להראות לממונים עליה ולמבוגר היחיד בכיתה  ( אני )  שהיא לוקחת את עצמה בידיים .  כך יצא שצפיתי בניסיונותיה להעביר מערך שיעור דרקוני והזוי על השגת ציונים טובים באמצעות שיטה גיוס קארמה טובה ושיטות לבקשת משאלות .  כשאחת הילדות פצתה את פיה בלי רשות ,  צעקה עליה המורה המחליפה בפאניקה ,  איימה עליה שתקרא למחנכת ,  תתקשר להוריה ותשאיר אותה בכיתה בהפסקה .  תסריט זה חזר על עצמו כמה פעמים ולאחר שכולם השתתקו לשתי הדקות הבאות ,  ניסתה להמשיך ולהעביר את השיעור הכושל והמיותר .  הילדים עצמם ,  רובם עדיין יצורים פרועים ומלאי תשוקה והומור ואופי שהמערכת עוד לא הצליחה לדכא ,  לא באמת הבינו מה רוצים מהם .  בשלב הזה של השיעור היא החליטה לשרטט טבלה בעלת שתי עמודות על הלוח ,  עמודת הפלוס ועמודת המינוס .  בעמודת המינוס ,  היא הסבירה ,  תכתוב את שמות הילדים שיפריעו ותעביר למחנכת בסופו של דבר ,  ובעמודת הפלוס תרשום את הילדים שישתפו פעולה ויזכו לבונוס .  לאחר מפגן האימה ,  הורידו הילדים את עיניהם בהכנעה ,  והבינו מה שהבנתי אני כשהייתי בגילם .  כי לא צריך להיות תלמיד תיכון כדי להבין שמערכת החינוך בישראל ,  כמו רוב המערכות באשר הן ,  נכשלת מדי יום בכל המבחנים .  לא צריך עשר שנות לימוד כדי להבין שבית הספר הוא מכונת ציונים ,  שהמורים הם בדרך כלל עובדי פס ייצור שמנסים להתפרנס בכבוד .  לא צריך לשבת בכיתת תגבור שבוע לפני המתכונת במתמטיקה כדי להבין שהמערכת עובדת על הפחדה ודיכוי ,  מקלות וגזרים ,  ולא על פיתוח והחדרת עניין ,  הכוונה והדרכה .  אין בכוונתי למתוח ביקורת על המורים האומללים ,  או על הפקידים שמעליהם ,  אלא רק להביא את החוויה שלי מבית הספר ,  מהכלים שהוא משתמש בהם ומהתוצאות שהוא מספק .  כי בסופו של דבר ,  בעמודת המינוס בטבלה שציירה המורה המחליפה ,  היו רשומים שמונה ילדים מתוך כיתה של 15 ,  כששניים מהם נרשמו פעמיים .  עמודת הפלוס ,  לעומת זאת ,  עדיין ריקה .
 
טו קול פור סקול
יוני הלך לשיעור בבית ספר יסודי ,  וחזר עם טור שמסתכל על מערכת החינוך מלמטה

