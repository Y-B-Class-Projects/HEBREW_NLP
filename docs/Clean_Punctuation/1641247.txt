תרבות השליפות מהמותן לא יכולה להימשך
מירב ארלוזורוב חושבת כי הגיע הזמן שמדינת ישראל תתבגר ,  ושכל הוצאה ציבורית תימדד ותישקל גם לפני ההחלטה על ההוצאה וגם אחרי
התקנא ראש הממשלה בנימין נתניהו בחזונו של ראש הממשלה הראשון דוד בן גוריון ,  וחשקה נפשו להיזכר גם הוא כמי שהקים את  " המוביל הארצי "  של שנות ה-2000 .  את מימוש חזונו מצא נתניהו בתוכנית לרישותה של ישראל ,  לאורכה ולרוחבה ,  ברשת מסילות ברזל שתקרב את הפריפריה למרכז ותעלה למדינה לפחות 50 מיליארד שקל  ( העלות הריאלית תהיה ,  כנראה ,  בין 70 ל-80 מיליארד שקל )  .  
ראש הממשלה לא הציג ניתוח כלכלי המצדיק את הקמת רשת מסילות הברזל שלו ,  וגם לא משנה סדורה שתסביר כיצד הרשת תיתן מענה למצוקת הפריפריה בישראל .  למעשה ,  ראש הממשלה אפילו לא טרח עד כה להתמודד עם ההתנגדות הנחרצת של משרד האוצר ושל מומחים מובילים באקדמיה בישראל ,  הטוענים כי מדובר בתוכנית הזויה ובהורדה לטמיון של עשרות מיליארדי שקלים .  
אז נכון ,  כאשר חפרו את המוביל הארצי לא היה משרד אוצר שערך חישובים כלכליים של כדאיות הפרויקט ,  ועובדה שהמוביל הארצי נחשב לסיפור הצלחה לאומי .  האם ניתן להקיש מכך כי הצלחת פרויקט הרכבות מובטחת - דווקא מפני שהאוצר מתנגד לו ?  
התקנא שר הביטחון אהוד ברק במגזר הפרטי ,  והחליט כי ראש המטה שלו ,  יוני קורן ,  הוא איש מוכשר במיוחד שמגיע לו להשתכר יותר .  החליט השר הנכבד כי הוא ייתן לקורן שכר ותנאים של מנכ"ל משרד ממשלתי .  מדוע ?  האם יש יותר מדי עבודה למנכ"ל משרד הביטחון שיש צורך במנכ"ל נוסף במשרד ?  האם לא ניתן למצוא אנשים מוצלחים למשרת ראש מטה השר גם בשכר של 26 אלף שקל בחודש ?  הכיצד הסתדרו כל שרי הביטחון לדורותיהם עם ראש מטה שהסתפק ב-26 אלף שקל - משכורת נאה ביותר במונחי המגזר הציבורי ?  
שר הביטחון לא נדרש להשיב על כל השאלות האלה .  תחת זאת ,  הוא בחר להיתלות רק בשאלה אחת :  השאלה מדוע ראש מטה שר הביטחון הוא טוב יותר מראש מטה שר החינוך ,  למשל .  לשאלה הזאת היה לשר הביטחון ולממשלת ישראל פתרון :  את שאלת האפליה לטובה של ראש מטה שר הביטחון פתרו בכך שהעניקו את אותם התנאים לכל ראשי המטות של כל המשרדים הגדולים .  אכן פתרון נאה :  אם אין הצדקה לשלם לאחד ,  נשלם לכולם ונגמר העניין .  
לא חשקה נפשו של משרד האוצר לשלם קצבת הבטחת הכנסה .  בישראל יש אינפלציה של מקבלי הבטחת הכנסה ,  וככל שמספרם גדל גם תחולת העוני בישראל גדלה - משמע ,  הקצבה הזאת אינה משיגה את המטרה שלשמה נוצרה .  מכיוון שכך ,  רקח משרד האוצר כמה מהלכים .  ראשית ,  הוא יזם קצבאות הקשורות לעידוד היציאה לעבודה - רעיון מצוין שכבר הוכיח עצמו בעולם .  שנית ,  הוא החליט לחסוך במידת האפשר בתשלום קצבת הבטחת הכנסה .  כך ,  כל מי שמחזיק במכונית פסול מלקבל את הקצבה .  
מדוע ?  אולי בגלל שזקני האוצר גדלו בשנות ה-70 ,  ואז מכונית היתה מוצר יוקרה שרק עשירים החזיקו אותו .  מאז מכונית נהפכה לשירות לכל ,  והיא ללא ספק שירות חשוב המסייע במציאת עבודה - במיוחד בעבור מי שמתגורר בפריפריה ,  הענייה בתעסוקה ובתחבורה ציבורית גם יחד .  מהסיבה הזאת בדיוק אף מדינה ב-OECD אינה קושרת את קצבת הבטחת הכנסה עם אחזקת מכונית .  נהפוך הוא ,  בארה"ב מסייעים למקבלי הקצבה לרכוש מכונית בזול - מאחר שמחקרים הוכיחו את הקשר החיובי בין אחזקת מכונית לבין היכולת למצוא עבודה  ( שהיא הפתרון להפסקת התלות בקצבה )  .  רק בישראל העולם נתקע בשנות ה-70 ,  כי כך האוצר יכול לחסוך לעצמו הוצאה .  
50 מיליארד שקל לרכבות ,  עוד 8,000 שקל בחודש שכר למקורבי השרים או תנאי הסף לקבלת קצבאות בישראל - כל ההחלטות האלה מתקבלות בישראל בדיוק באותו אופן :  שליפה מהמותן .  איש אינו עורך מחקר כלכלי מקדים ואף אחד אינו בוחן מהי החלופה להוצאה הזאת .  אולי ב-50 מיליארד שקל אפשר להפריח את הפריפריה בצורה יעילה הרבה יותר .  אף גורם אינו רואה את התמונה הכוללת ואינו מסתכל על הטווח הארוך .  זה נכון לראש הממשלה ,  למשרד הביטחון ולמשרד האוצר - כולם שולפים החלטות ,  כי כולם יודעים שאין כל מערכת של בקרה ,  פיקוח או מדידה שבוחנת אותם או את התפוקות שלהם .  
במידה רבה ,  ישראל לא התבגרה מאז תקופת הפלמ"ח .  כושר האלתור הישראלי המפורסם איפשר אז למדינה עם 600 אלף איש ובלי צבא לנצח חמישה צבאות סדירים של מדינות ערב .  רק שמה שהיה נכון לתקופת הפלמ"ח אינו יכול להיות נכון עוד ,  כאשר צריך לנהל מדינה בת שבעה מיליון אזרחים - המתחרה בעידן הגלובליזציה עם מדינות כמו שבדיה ונורבגיה .  פרט לכך ששבדיה ונורבגיה הן מדינות קרירות ,  בלי ערבים וחרדים וגם בלי מלחמות .  שבדיה ונורבגיה הן גם מדינות ששביעות הרצון של אזרחיהן היא הגבוהה בעולם - מאחר שהאזרחים בוטחים בממשלות שלהם ומניחים שהן מנהלות את כספם באופן ראוי .  משמע ,  שכספי המסים של האזרח חוזרים אליו בצורה של שירותים ותמיכה בנזקקים ,  ואינם נזרקים לכל כיוון לפי הטרנד הנוכחי של ראש הממשלה או האג'נדות הנסתרות של משרד האוצר .  
הגיע הזמן שמדינת ישראל תתבגר .  הגיע הזמן שכל הוצאה ציבורית תימדד ותישקל גם לפני ההחלטה על ההוצאה וגם אחרי שהיא הוצאה  ( מדידת תפוקות )  .  הגיע הזמן שהדברים שעליהם אנחנו מבזבזים את כספנו ייבחרו רק על פי סדר עדיפות מושכל ,  ורק על סמך מדידה ובקרה .  הגיע הזמן שנפסיק לשלוף מהמותן ,  אחרת לעד נישאר עם הקומזיץ ,  הפינג'אן והסחיבות מלול התרנגולות .  

תרבות השליפות מהמותן לא יכולה להימשך
מירב ארלוזורוב חושבת כי הגיע הזמן שמדינת ישראל תתבגר ,  ושכל הוצאה ציבורית תימדד ותישקל גם לפני ההחלטה על ההוצאה וגם אחרי

