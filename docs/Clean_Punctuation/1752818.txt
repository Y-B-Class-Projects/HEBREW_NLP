צרפת :  פ.ס.ז' מנעה ממארסיי לעלות לפסגה
הקבוצה מהבירה גברה על יריבתה השנואה 1:2 וחלפה על פניה בטבלה .  ברסט עדיין ראשונה למרות ההפסד 3:1 בליל
הקלאסיקו המסקרן בין פריס סן ז'רמן למארסיי עמד במרכז המחזור ה-12 בצרפת ,  והקרב בין שתי היריבות הגדולות לא איכזב כשפ.ס.ז' ניצחה 1:2 וקילקלה לתכולים את האפשרות לטפס למקום הראשון על חשבון ברסט ,  שנבלמה בהפסד 3:1 מול ליל .  בתחתית השיגו לאנס ,  ניס ומונאקו ניצחונות חשובים .
 פריס סן ז'רמן - מארסיי 1:2
הפעם האחרונה בה הצליחה המארחת לגבור על יריבתה המושבעת בפארק דה פראנס הייתה ב-2004 .  מאז מארסיי חזרה עם נקודות ובדרך כלל עם ניצחונות מהבירה ,  אך פריס סן ז'רמן החליטה לשים לזה לסוף .  רבות דובר על הכושר הלקוי של חלוצי פ.ס.ז' ,  מבלוט ארדינג וגיום הוארו ,  שניצלו את הקלאסיקו כדי לסתום הרבה פיות ולמנוע ממארסיי לכבוש את הפסגה .
 כבר בדקה התשיעית עלתה פ.ס.ז' ליתרון ,  כשבעיטה של ננה נהדפה וארדינג הטורקי עט על הריבאונד וכבש את הראשון .  10 דקות לאחר מכן היה זה הוארו שבעט בשמאל בין רגליו של מנדאנדה וקבע 0:2 מהיר לשמחתם של האוהדים בפארק דה פראנס ,  אחרי בישול בהקפצה אומנותית של ננה .  בדקה ה-22 חזרה מארסיי למשחק עם שער מריבאונד של לוצ'ו גונזאלס והמשיכה לשלוט ,  אך גם החילופים ההתקפיים של דידייה דשאן לא הולידו את השוויון .  סן ז'רמן לא רק זוכה בניצחון יוקרתי ,  אלא עוברת את מארסיי ועולה על חשבונה למקום השלישי .
 ליל - ברסט 1:3
832 דקות שמר סטיב אלאנה על שערה של ברסט נעול ,  עד שבא מוסא סו ,  פרץ את המחסום המדובר ביותר בליגה הצרפתית וליל הפכה זאת לשיטפון .  ברסט הקטנה הגיעה למחזור הזה כמוליכת הטבלה ,  אך אחרי שמונה משחקים היא נכנעה ועשויה לאבד את הפסגה לטובת מארסיי .  כאמור ,  מוסא סו נגח לרשת בדקה ה-41 ,  ובדקה ה-51 בישל בעקב לז'רביניו את השני .  רומן פוייה צימק עבור ברסט עם שער יפהפה בדקה ה-61 ,  אבל הבלגי אדן הזארד  ( 76 )  הבטיח את הניצחון של המארחת במבצע אישי .  ליל ,  שהייתה במקום ה-12 לפני המשחק ,  נמצאת כרגע רק שלוש נקודות מהפסגה .
 נאנסי - מונאקו 4:0
מלכת התיקו של הליגה השיגה שלוש נקודות חשובות על הדשא הסינתטי של נאנסי ,  גם אם לא עשתה זאת אך ורק בכוחות עצמה .  שער עצמי של בנג'מין גבאנון בדקה ה-55 העניק למונאקו את היתרון ,  ובדקה ה-62 ז'ורדן לוטייס חיקה אותו וכבש גם כן לשערו הוא .  פארק צ'ו יונג נעץ את השלישי  ( 81 )  והרביעי  ( 87 )  ,  אך למרות הניצחון הגדול מונאקו עדיין מתחת לקו האדום .
 לאנס - מונפלייה 0:2
האורחים נותרו מתחת לקו האדום למרות שהמשיכו בהתאוששות עם נקודה שמינית מ-12 האפשריות בארבעת המשחקים האחרונים .  מונפלייה קיוותה להיצמד למוליכה ,  אבל בעיטה חופשית נפלאה של המרוקני אדיל הרמאש בדקה השביעית העניקה יתרון ללאנס .  קנגה אקלה נגח את השני בדקה ה-41 .
 ניס - טולוז 0:2
גם במשחק הזה קבוצת התחתית ניצחה בבית יריבה מהחלק העליון של הטבלה וצמצמה עוד יותר את הפערים בליגה הצמודה ממילא .  הסרבי דניאל ליובויה כבש בדקה ה-18 עבור ניס ,  כשטולוז לא השיגה את השוויון למרות שליטה מוחלטת בשדה .  בדקה ה-86 הורחק אדריאן ג'ונינו האורח והמחליף שאוקי בן סעדה ניצל זאת כדי לעשות 0:2 עם כדור מסובב לחיבורים בתוספת הזמן .
 
צרפת :  פ.ס.ז' מנעה ממארסיי לעלות לפסגה
הקבוצה מהבירה גברה על יריבתה השנואה 1:2 וחלפה על פניה בטבלה .  ברסט עדיין ראשונה למרות ההפסד 3:1 בליל

