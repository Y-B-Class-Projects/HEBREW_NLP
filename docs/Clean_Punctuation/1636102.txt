מכבי חיפה והפועל ת"א נפרדו ב-0:0 מאכזב
למרות פער הנקודות בצמרת ,  הפועל תל אביב לא נפלה ממכבי חיפה ,  אבל השתיים גילו רמה נמוכה ב-0:0 במשחק העונה
משחק העונה בין שתי הקבוצות המובילות של הכדורגל הישראלי הבטיח הרבה וקיים קצת פחות .  מכבי חיפה והפועל תל אביב נפרדו הערב  ( שני )  ב-0:0 שמשרת בעיקר את הירוקים ,  ששמרו על פער 10 הנקודות בצמרת .  האמת ,  התיקו המאופס משקף את המשחק .  על כר הדשא בקרית אליעזר התפתח משחק בין שתי קבוצות שחששו מאוד אחת מהשניה .  השתיים רצו ונלחמו ,  אבל מיעטו לסכן את השער .  האמת ,  משתי קבוצות שעשו דברים כל כך יפים באירופה העונה ,  ציפינו ליותר .
 הפועל תל אביב ,  שידעה שרשרת כישלונות באצטדיון החיפאי  ( שני ניצחונות ב-24 משחקי הליגה האחרונים בקרית אליעזר )  ,  פתחה ללא פחד .  איתי שכטר הוסט מעט אחורה ושיחק את השחקן החופשי .  פעם אחר פעם הוא תקף את שחקני ההגנה של חיפה כאשר הוא מגיע עם הפנים ויוצר דברים חיוביים .  מנגד ,  אביחי ידין שיתק את יניב קטן ובלי הקפטן ,  האלופה מוגבלת מאוד מבחינה התקפית .  האדומים היו טובים יותר ,  החזיקו יותר בכדור ,  אך מיעטו לייצר מצבי הבקעה .  
המחצית השניה הייתה סיפור אחר .  אלישע לוי שלח למערכה את שלומי ארבייטמן ויחסי הכוחות השתנו .  הירוקים תקפו יותר ,  אך החמצות מסמרות שיער לא נרשמו .  ככל שחלפו דקות המשחק ,  הסתפקו שני המאמנים בחילופים טקטיים הגנתיים .  גוסטבו בוקולי נשלח למערכה על חשבונו של ולדימיר דבאלישווילי בעוד אלי גוטמן החליף את מהראן לאלה והעניק הופעת בכורה לדניאל דה רידר ,  שנפצע והוחלף כעבור 16 דקות בהן היה קשה להתרשם מיכולתו .  
למעשה ,  ניהול המשחק של שני המאמנים מסכם יותר מכל את המשחק שראינו .  מכבי חיפה והפועל תל אביב עשו דברים יפים העונה במגרשים קשים ,  אבל הערב הן בעיקר חששו אחת מהשניה .  שני המאמנים חטאו באותו חשש .  אלישע לוי על הרכב זהיר בו התבזבז מוחמד גדיר במשך רוב דקות המשחק בסגירה על דדי בן דיין ואלי גוטמן על כך שלא ידע ללחוץ ולנצל את היתרון הטכני הברור של קבוצתו על פני האלופה .  
טקטיקנות היתר של השניים העלימה מהמגרש שחקנים יצירתיים .  גיל ורמוט נסגר היטב על ידי הגנת חיפה  ( המצוינת )  ואילו קטן ,  כאמור ,  התקשה להיכנס למשחק ולהתשחרר מהשמירה האדוקה .  ה-0:0 השאיר את פער 10 הנקודות על כנו .  חיפה יכולה להסתפק בכך ,  בהפועל ימשיכו לחכות לקיזוז .
 דקה 7 :  שכטר השתחרר מהשמירה ובעט כדור שטוח וחלש מ-17 מטרים ,  דוידוביץ' הדף רע ,  אבל לאלה לא הצליח להגיע ראשון לכדור החוזר .  
דקה 13 :  דבאלישווילי ברח מדה סילבה ובחן את אברבנל בבעיטה מחוץ לרחבה ,  השוער הדף לא טוב וקלט בניסיון השני .  
דקה 22 :  זהבי הפנוי טיווח את השער מ-25 מטרים ,  דוידוביץ' הדף מצוין .  
דקה 32 :  נאתכו סיים התקפה של הפועל תל אביב בבעיטה שטוחה שדוידוביץ' ירד וקלט ללא קושי .  
דקה 43 :  תבריזי הורה על כדור חופשי מפוקפק לזכותה של חיפה ,  20 מטרים אלכסונית משערו של אברבנל .  רפאלוב סובב ברגל ימין ,  אך הכדור טס מעל השער .  
דקה 58 :  בן דיין הצטרף להתקפה וקיבל מסירה נפלאה מזהבי ,  אך מפינת הרחבה המגן בעט רע מאוד והיה רחוק מהמסגרת .  
דקה 65 :  גדיר הגביה משמאל היישר אל ראשו של דבאלישווילי שהקדים את אברבנל ונגח מעליו כדור שנחת על גג השער .  
דקה 67 :  ארבייטמן השאיר לכיאל שחיפש את השער ממרחק ופספס במעט את הקורה הימנית .  
דקה 69 :  עוסמאן הגביה מימין ,  ארבייטמן נגח כדור קשתי שחלף מעל אברבנל ,  שמעד ,  אך גם מעל השער .  
דקה 79 :  כיאל הכניס כדור עומק נהדר לגדיר ששעט לעבר השער ,  אך במקום למסור לארבייטמן ,  ניסה לבעוט ובאדיר שם רגל והרחיק לקרן .  
הרכב מכבי חיפה :  ניר דוידוביץ' ,  עלי עוסמאן ,  דקל קינן ,  ז'ורז'ה טשיירה ,  פיטר מסיללה ,  בירם כיאל ,  ג'ון קולמה ,  ליאור רפאלוב  ( שלומי ארבייטמן ,  61 )  ,  מוחמד גדיר ,  יניב קטן  ( שי מימון ,  90 )  ,  ולדימיר דבאלישווילי  ( גוסטבו בוקולי ,  77 )  .
 הרכב הפועל תל אביב :  ניל אברבנל ,  דני בונדר ,  וואליד באדיר ,  דגלאס דה סילבה ,  דדי בן דיין ,  ביברס נאתכו ,  אביחי ידין ,  גילי ורמוט ,  ערן זהבי  ( ויקטור מרעי ,  87 )  ,  איתי שכטר ,  מהראן לאלה  ( דניאל דה רידר ,  66 ,  מיכאל זנדברג ,  82 )  .
 
מכבי חיפה והפועל ת"א נפרדו ב-0:0 מאכזב
למרות פער הנקודות בצמרת ,  הפועל תל אביב לא נפלה ממכבי חיפה ,  אבל השתיים גילו רמה נמוכה ב-0:0 במשחק העונה

