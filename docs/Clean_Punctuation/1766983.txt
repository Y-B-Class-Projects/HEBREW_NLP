הכשרת היישוב איבדה שליטה - ועברה לרווח 
IFRS בשטח
 >  >  מבחינת דו"חותי הכשרת היישוב ,  התנאים של זקי רכיב להשקעתו במעריב הם פנטסטיים .  מעריב הקצתה באחרונה לרכיב מניות המקנות 30% החזקה בתמורה ל-12 מיליון דולר .  בהסכם בעלי המניות בין הכשרת היישוב לרכיב נקבע כי מתוך 11 הדירקטורים של מעריב ימליץ כל צד על מינוי שלושה דירקטורים ,  ויחד ימליצו על שלושה דירקטורים נוספים .  כמו כן ,  מכוח ההסכם מונה רכיב בתחילת אוקטובר ליו"ר הדירקטוריון של מעריב .  אף שכיו"ר אין לרכיב זכות הכרעה ,  ההסכם מקנה לו יכולת להוביל להפסקת העסקה ,  מינוי ,  קביעה ושינוי של תנאי העסקה של כל נושא משרה במעריב ובנותיה .  אחת הסנוניות הראשונות היא החלפת עורך מעריב ,  שעליה בשבוע שעבר .  הכשרת היישוב מדווחת כי לאור השינוי במבנה הדירקטוריון ואופן קבלת ההחלטות במעריב ,  איבוד השליטה התרחש כבר ב-12 באוקטובר .  לאיבוד השליטה במעריב ,  שמייצגת מגזר פעילות מפסיד ומכביד מבחינת הכשרת היישוב ,  יש השלכות חיוביות כבר על דו"חותיה לרבעון השלישי ,  כתוצאה מהדרישה החשבונאית להפריד רטרואקטיבית תוצאות פעילות שהופסקה ולהציגן בשורה שמתחת לרווח מפעולות נמשכות .  ההפרדה הפכה הפסד של כ-38 מיליון שקל בתשעת החודשים הראשונים של 2010 ,  שכלל הפסד של כ-62 מיליון שקל בגין מעריב ,  לרווח מפעילות נמשכת של כ-23 מיליון שקל .  נטרול ההפסד הגולמי של מעריב ,  כ-49 מיליון שקל ,  הגדיל את הרווח הגולמי של הכשרת היישוב ב-70% ,  לכ-118 מיליון שקל .  בנוסף ,  בתשעת החודשים הראשונים רשמה מעריב תזרים שלילי מפעילות שוטפת של 46 מיליון שקל ,  שנטרולו מוביל את הפעילות השוטפת של הכשרת היישוב מתזרים שלילי של 31 מיליון שקל לתזרים חיובי של 15 מיליון שקל .  השוס צפוי ברבעון הרביעי ,  לאור תפישת המימוש הרעיוני החדשה הרואה באיבוד שליטה בחברה בת מכירה מלאה שלה ,  ובמקביל רכישת ההחזקה הנותרת בהתאם למחיר הבורסה .  מעריב נסחרה במועד איבוד השליטה בכ-121 מיליון שקל ,  על רקע הון חשבונאי אפסי ,  וחישוב פשוט מעיד על פוטנציאל לרווח חשבונאי של יותר מ-50 מיליון שקל .  מדובר ברווח אטרקטיבי במיוחד שכן הוא אינו ממוסה ,  ובשל פטור שקיים ב-ifrs ביחס להכרה במסים נדחים בגין השקעה בחברה מוחזקת שמימושה אינו צפוי ,  לא נוצרת בגינו התחייבות מסים נדחים .  רווח זה יוכר בעיקרו כנגד מוניטין שייכללו ביתרת ההשקעה  " החדשה "  במעריב ,  וייהנה מההטבות של מוניטין בחברה כלולה :  לא יופחת באופן שיטתי ,  ואף לא יהיה כפוף לבדיקה שנתית של ירידת ערך .  מכיוון שהגישה הרווחת להגדרת שליטה היא משפטית ,  קיים חשש שחברות יבצעו פעולות טכניות שיגררו איבוד או השגת שליטה כדי לשערך את החזקותיהן .  בעקבות רגישות זו נוקטת רשות ני"ע עמדה אקטיביסטית ,  שלפיה ירידה בשיעור ההחזקה מתחת ל-50% כשהשליטה האפקטיבית נשמרת אינה מעידה בהכרח על איבוד שליטה .  איבוד השליטה במעריב הוא ממשי ואפקטיבי ,  כתוצאה ישירה של הסכם בעלי המניות ולא רק עקב הדילול בשיעור ההחזקה .  - הכותב הוא יועץ ifrs וסגן דקאן ביה"ס אריסון למינהל עסקים במרכז הבינתחומי הרצליה

הכשרת היישוב איבדה שליטה - ועברה לרווח 
IFRS בשטח

