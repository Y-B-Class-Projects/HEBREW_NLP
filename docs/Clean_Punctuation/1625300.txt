רק 0:0 לצ'לסי בבירמינגהאם ,  שער לבניון בניצחון ליברפול 
הכחולים מעדו ,  יונייטד תוכל לצמק את הפער ל-2 נק' מול האל .  שער לבניון ב-0:2 של ליברפול על וולבס ,  ניצחון ראשון למאנצ'יני
הבוקסינג דיי משמש כידוע באנגליה לא רק לפתיחת מתנות חג המולד ולנתינה לעניי הממלכה ,  אלא גם ואולי בעיקר לחגיגת כדורגל .  היום  ( שבת )  נפתח המחזור ה-19 והחגיגי בפרמייגליג עם מעידה נוספת של המוליכה צ'לסי ,  שסיימה רק ב-0:0 עם בירמינגהאם המפתיעה ,  והגדילה זמנית את הפער ממנצ'סטר יונייטד בפסגה לחמש נקודות ,  כשהאלופה תוכל להקטינו לשתי נקודות בלבד מחר כשתתארח אצל האל .
 מנצ'סטר סיטי העניקה לרוברטו מאנצ'יני ניצחון ראשון בבכורה שלו על הקווים עם 0:2 חלק על סטוק ,  לאחר מכן איכזב הדרבי הלונדוני המסקרן בין פולהאם לבין טוטנהאם כשגם הוא הסתיים ב-0:0 ,  ואת השבת סגרה ליברפול עם 0:2 משלה על וולבס ,  כשיוסי בניון מתכבד בשער השני של האדומים .  המחזור יינעל מחר כשפרט למשחק בין יונייטד להאל ייערך גם מאבק מסקרן בין ארסנל לאסטון וילה באצטדיון האמירויות .
 הקרב על האליפות מקרטע כבר מספר שבועות כשצ'לסי ומנצ'סטר יונייטד מחליפות מעידות ולא מנצלות אחת את הקשיים של השנייה ,  וגם חג המולד לא שינה את התמונה כשהכחולים רשמו משחק חוץ שלישי ברציפות ללא ניצחון ואיפשרו לאלופה פעם נוספת למזער נזקים .
 הקבוצה של קרלו אנצ'לוטי יצאה למשחק לא קל מול בירמינגהאם המצוינת ,  שרשמה משחק עשירי ברציפות ללא הפסד ונצמדה למנצ'סטר סיטי במקום השישי .  אחרי מחצית ראשונה טובה של צ'לסי שהחמיצה ללא סוף ההזדמנות הטובה ביותר הייתה דווקא של המקומיים כשבדקה ה-31 כבש כריסטיאן בניטז לרשת של פטר צ'ך אך השער נפסל בטענת נבדל .
 במחצית השנייה התאזן המשחק ובירמינגהאם איימה עוד מספר פעמים על השער של הלונדונים ,  שנחלצו בעור שיניהם למרות הרחקתו של פלורן מאלודה בדקה ה-89 עם נקודה בודדת שהעמיקה את הצרות של אנצ'לוטי ,  שהתעודד בהמשך הערב כשצוות האימון של נבחרת חוף השנהב אישר לדידייה דרוגבה וסולומון קאלו להצטרף לאימוני הנבחרת לקראת אליפות אפריקה רק בסוף השבוע ,  והשניים יעמדו לרשות המאמן האיטלקי מול פולהאם מחרתיים .
 אחרי ה-0:3 הענק על מנצ'סטר יונייטד קיוו בפולהאם להפתיע גם את יריבתם העירונית ולהמשיך לדהור במעלה הטבלה ,  אבל הפעם הם הסתפקו בנקודה אחת .  התרנגולים לא הצליחו לחדור את ההגנה של הקבוצה של רוי הודג'סון ,  שספגה רק 17 שערים מתחילת העונה ולא הפסידה בששת משחקיה הקודמים ,  אבל שמרו מצידם על שער נקי וחילקו את הנקודות ,  בדיוק כמו בדרבי ביניהן בבוקסינג דיי אשתקד .
 האורחים פתחו עם פטר קראוץ' ורובי קין בחוד ,  וגם כניסתו של ג'רמיין דפו הלוהט במקומו של האירי בדקה ה-71 לא הוסיפה למחץ של הארי רדנאפ ,  שאיבד לא מעט גובה במאבק על המקום הרביעי ,  ומחר תוכל אסטון וילה לברוח למרחק של ארבע נקודות מטוטנהאם במאבק על המקום האחרון בליגת האלופות עם ניצחון על ארסנל .
 שבוע סוער ,  שכלל חילופי מאמנים והבעות זעם פומביות של שחקנים ,  עבר על מנצ'סטר סיטי ,  אבל כשהגיע הזמן לעלות על הדשא הסיטיזנס שמו את הבעיות מאחור וסידרו לרוברטו מאנצ'יני ניצחון ראשון באנגליה .  המאמן האיטלקי לא נשאר במתח זמן רב מדי אחרי שכבר בדקה ה-28 עלו התכולים שלו ליתרון ,  כשקרלוס טבז העביר כדור רוחב לכיוונו של רוביניו ,  הברזילאי בעט רע והסיט את הכדור לעבר מרטין פטרוב שארב בפינת תיבת החמש ודחק פנימה .
 סטוק הקטנה ניסתה לאיים על שער המיליונרים ולאזן עוד לפני ההפסקה ,  אבל בדקה ה-45 הגיע השני כשגארת' בארי הוריד מצוין עם הראש לעברו של טבז ,  ששלח רגל גבוהה והשתמש בטאצ' המוכר שלו כדי להקפיץ מעל תומאס סורנסן ולמצוא את הרשת .
 עם ניצחון אחד בחמשת משחקיה האחרונים בכל המסגרות ואחרי שהודחה מליגת האלופות כבר בשלב הבתים ,  אספה ליברפול את השברים ויצאה לדרך חדשה עם ניצחון ביתי על וולבס המסוכנת ,  שהותיר את האדומים במרחק סביר של חמש נקודות מהמקום הרביעי המוליך לליגת האלופות .  
השחקנים של רפא בניטז שלטו במגרש אך לא הצליחו לפרוץ את ההגנה של האורחים שעמדו יפה על המגרש באנפילד עד הדקה ה-53 ,  בה ראה סטיבן וורד כרטיס צהוב שני והורחק ,  מה שאיפשר למקומיים לתקוף ביתר שאת ,  ובדקה ה-62 כבש סטיבן ג'ראד את הראשון אחרי התרוממות נפלאה מעל שני שחקני הגנה ונגיחה עוצמתית פנימה .  כעבור שמונה דקות הגיע גם תורו של יוסי בניון ,  כשהקשר הישראלי השתלט על כדור תועה ברחבה ושיחרר בעיטה אלכסונית שחדרה לרשת של מרכוס הנמן וקבעה את תוצאת המשחק .  בניון הוחלף בדקה ה-89 על ידי ג'יי ספירינג הצעיר .
 ברנלי - בולטון 1:1
לאחר שהביסה את ווסטהאם 0:3 במחזור הקודם לא הצליחה בולטון לייצר המשכיות ,  ואחרי שמתיו טיילור העלה אותה ליתרון בבעיטה חופשית מדויקת בדקה ה-29 ,  איזן דייויד ניוג'נט למקומיים בנגיחה בדקה ה-56 .  תמיר כהן פתח בהרכב בולטון ושיחק 90 דקות .
 משחקים נוספים :
 סנדרלנד - אברטון 1:1לסנדרלנד :  דארן בנט 17 ,  לאברטון :  מרואן פלאיני 85 .
 וויגאן - בלקבורן 1:1לוויגאן :  הוגו רודז'גה 53 ,  לבלקבורן :  בני מקארתי 30 .
 
רק 0:0 לצ'לסי בבירמינגהאם ,  שער לבניון בניצחון ליברפול 
הכחולים מעדו ,  יונייטד תוכל לצמק את הפער ל-2 נק' מול האל .  שער לבניון ב-0:2 של ליברפול על וולבס ,  ניצחון ראשון למאנצ'יני

