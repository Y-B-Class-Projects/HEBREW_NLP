נופלת על חוסר התאמה 
ב"רק בשר "  התל אביבית התנהגו אלינו יפה ,  אבל בעולם התחרותי של הארוחות העסקיות - זה ממש לא מספיק
בעל מסעדה שמחליט להשתמש במלה  " רק "  בשם העסק שלו  ( ועוד כאחת מתוך שתי מלים )  ,  רוצה לומר שני דברים :  1 .  אנחנו מינימליסטים המתמקדים בתחום אחד ,  וזה הופך אותנו למקצוענים .  2 .  החד-ממדיות הזאת לא רק שלא תפגע בהנאתך - היא אף תקפיץ אותה מדרגה .  הרי כל השאר  ( מה שאנחנו מזניחים במכוון )  הוא הקישוט .  הבשר הוא באמת המרכיב החשוב בארוחת צהריים ,  אלא שמסעדת  " רק בשר "  השוכנת באולם אבן עתיק בעל קשתות ערביות עושה לעצמה עוול עם השם היומרני הזה .  לא שהבשר גרוע ,  אפילו להפך .  אכלנו גם סטייקים מצוינים במאורת הבשר ברחוב סלמה על גבול תל אביב-יפו .  אלא שבאליפות המסעדות ישראל 2010 , " רק בשר "  נראית כאילו צצה מימי הניינטיז העליזים עם הגימיקים הזכורים לטוב של גריל קטן המוצב על השולחן ומשגר נטיפי שומן לכל עבר  ( ייבוא של רשת אל גאוצ'ו משנות ה-80 )  ,  ויין בכמויות גדולות ובזול  ( 15 שקל לסועד בלי הגבלה )  .  אפשר היה לחיות עם התרגילים השחוקים האלה אם הסחורה האמיתית שאנחנו מצפים שעסקית תספק - ארוחה משביעה ,  נעימה ואיכותית במחיר מפתה - היתה מושלמת .  והיא לא .  הדיל ב"רק בשר "  מתחיל בהזמנת הבשרים בעמדת הגריל-מן - מאחוריו ניצב גריל פחמים גדול ,  מלפניו מקרר בשרים מפתה ומעליו לוח מחירים גדול .  בעל הסכין חובש כפפת ניילון חד פעמית ,  משל היה מנתח פלסטי מבית החולים אסותא החדש ,  ומתקתק למחשב את משקל הנתח שבחרת .  לכאורה ,  אתה אמור להרגיש כאילו בזה הרגע ביצעת רכישה כלכלית אצל הקצב השכונתי ובמקרה עומד שם גם גריל ,  אלא שזאת כמובן טעות והמחירים לא נמוכים כלל .  כך למשל ,  נקניקיית צ'וריסו תעלה 160 שקל לק"ג  ( כ-20 שקל לנקניקייה )  ,  שיפוד בשר - 170 שקל לק"ג  ( 60-70 שקל לשיפוד )  ,  מחיר קבב מגיע ל-190 שקל לק"ג  ( 25-20 שקל ליחידה )  ואילו מחירי צלעות הטלה והסינטה מגיעים ל-290 שקל לק"ג ,  כלומר כ-100 שקל לסטייק מכובד של 350 גרם או 30 שקל לשתי צלעות טלה קטנטנות .  המלצר החביב שהיה לטובתנו הסביר שבארוחה עסקית מקבלים הנחה של 30% על הבשר .  לאחר הביקור בגריל ,  התיישבנו - כשבידינו יין שקיבלנו מהמארחת בתוספת חיוך חמוד - והרגשנו פתאום את בעיית האוורור באולם .  ואולם הסועדים שמסביב היו עסוקים בשיחות  ( על אילו מניות לקנות ואיפה משיגים בשר לשבת )  ונראה שריחות המטבח והמחנק שנכפו עליהם בשעת צהריים חורפית זו לא ממש מפריעים להם .  למנה ראשונה הזמנו סלט עשבי תיבול עם שבבי פירות יבשים  ( 18 שקל )  ,  שהפתיע לטובה ,  וגוואקמולי עם נאצ'וס  ( 14 שקל )  שהיה סתמי .  כשסיימנו לשתות את היין  ( שקיבלנו בחינם )  הזמנו דיאט ספרייט ודיאט קולה ,  אך נראה של"רק בשר "  יש דיל טוב עם טמפו  ( "רק טמפו ")  ולכן קיבלנו דיאט 7 אפ ופפסי מקס  ( 9 שקלים לבקבוק )  .  כדי לטעום כמה שיותר הזמנו לעיקרית שישה סוגי בשר  ( אבל קצת מכל דבר )  :  מגזרת הטחונים הונחו על הגריל הקטן שלנו צ'וריסוס וקבב  ( שהיו סבירים )  ,  מהסטייקים - ברושט צוואר  ( לא מדהים )  ,  סינטה  ( מצוין )  ושדרת טלה  ( כנ"ל )  ומהמיוחדים - ספריבס ,  שהיה מאכזב במיוחד .  למה מאכזב ?  כי מן הראוי שבמסעדת בשר הספריבס תהיה מנת דגל מושקעת .  אנחנו קיבלנו מנה מוכנה מראש שבקושי חוממה ושחתה בכמויות בלתי נדלות של תבלינים ורטבים ,  עד שהתגנב ללבנו חשש קטן שמא הגריל-מן מעדיף להסתיר את טעמן האמיתי .  עם הבשר הוגשה צלחת קטנטונת של תפוחי אדמה קטנים אפויים  ( שהיו לא מספיק אפויים )  - וזהו .  לא סלט ,  לא לחם הבית ולא חמוצים .  לקינוח הזמנו פרפה חלווה  ( בינוני פלוס )  ושני אספרסו  ( טוב )  .  לקראת החשבון  ( 290 שקל לשני סועדים חסכנים יחסית - אחרי הנחה של 30% על הבשר ואחרי טיפ )  רמזנו למלצר שייתכן שהארוחה הספיציפית הזאת תגיע לעיתון .  הוא לא התרגש במיוחד וגיחך : " בכל פעם שכותבים עלינו דברים רעים בעיתון ,  המסעדה מתמלאת עוד יותר "   ( זוכרים את  " לא מ-פ-ח-דים "  של נתניהו ?  )  .  אותנו דווקא שימח לגלות שהעט שלנו לא חדה כמו הסכין של הגריל-מן .  חשבנו גם שהגיוני שיש מסרים תת-טקסטיים חבויים ששולחים אותך למסעדה אפילו אם שמעת עליה דבר מה שלילי או שמרחיקים אותך מסרט למרות ביקורת נלהבת .  ספוגי עשן יצאנו לאוויר החופשי וסיכמנו שבסך הכל המארחים התנהגו אלינו יפה ,  היו נחמדים ובעלי רצון טוב .  ניכר שיש להם תודעת שירות ורעב להצליח והם אפילו מגישים אוכל טוב .  אלא שבעולם התחרותי של הארוחות העסקיות , " רק בשר "  נופלת על חוסר התאמה .  רק בשר ,  דרך סלמה 19 ,  תל אביב .  טל' :  6813590-03 .  העסקית מוגשת בימים א'-ה' בשעות 12:00-17:00 חשבון ,  בבקשה ההצעה :  בשרים מכל הסוגים בהנחה של 30% .  טוב לביזנס :  המבנה החו"לי והמיקום נותנים תחושה חיובית של ריחוק .  בשולחנות הסמוכים :  סוכני ביטוח ,  זוגות בחופשה וקרניבורים מכל גוש דן .  יתרון יחסי :  בשר על האש נטו .  לא מומלץ למי שלא נוהג להחליף בגדים אחרי ארוחות עסקיות .  מישהו מטפל בך :  שירות קשוב ונעים .
 
נופלת על חוסר התאמה 
ב"רק בשר "  התל אביבית התנהגו אלינו יפה ,  אבל בעולם התחרותי של הארוחות העסקיות - זה ממש לא מספיק

