הלם ,  מורא ושיתוק 
ברק אובמה קיבל השבוע סטירת לחי .  אם רק היה אגרסיבי יותר ולא מנסה להתחבב על כולם ,  היה מונע עריקה של בוחרים לעבר הרפובליקאים .  כעת עומדת ארה"ב בפני שיתוק - בטווח הקצר זה לא בהכרח רע לכלכלה
 >  >  יום הבחירות לקונגרס בארה"ב היה יום של הלם ומורא לנשיא ברק אובמה ,  שבמהלך כהונתו לא נהנה מחיים קלים וסביבה אוהדת .  אובמה קיבל סטירת לחי מצלצלת מהמצביעים ,  שלכאורה היו אמורים להודות לו על שהפחית את מיסיהם ,  הציל אותם משפל כלכלי ,  וחסך מהם בניצחונו בבחירות לנשיאות סגנית נשיא מביכה .  הנחמה היחידה שאפשר לשאוב מפרצופה המחייך של שרה פיילין הוא שאם תהיה מועמדת לבחירות לנשיאות ב-2012 ,  הסיכויים של אובמה לכהונה שנייה ישתפרו .  תבוסת המפלגה הדמוקרטית בבחירות היתה ידועה מראש ,  וסיבותיה מרובות - הנשיא לא הצליח לשמר את הקשר החם והבלתי אמצעי שהוביל אותו לניצחון בבחירות לנשיאות ;  הממשל החדש לא הצליח לערער את הסדר הכלכלי הישן שהוביל למשבר ,  ולא העניש את האשמים במשבר .  הוא אולי מנע משבר כלכלי איום ,  אבל ההתאוששות שהוא יצר היתה מאכזבת .  למעשה ,  המציאות הכלכלית המרה ,  הכוללת אבטלה עיקשת ,  צמיחה דלה ושוק נדל"ן במשבר אכזרי - נזקפו לרעתו של הממשל ,  אף שהוא קיבל את המשבר מן המוכן מידי קודמו בתפקיד ,  ג'ורג' בוש הבן .  המפלגה הרפובליקאית נישאה על כנפי תנועה עממית בשם מסיבת התה ,  שהמומנטום שלה התבסס על המוטו  " המצב רע ,  תאשימו את הנשיא ".  מתחת לפני השטח מה שתידלק את הפופולריות של התנועה היה החשש מפני הנשיא השחור ,  נושא השם המוסלמי ;  החשש מאיומים ביטחוניים ;  החשש ממהגרי עבודה ;  הפחד המצמית של מיליוני אמריקאים בגיל העמידה שפיטוריהם סופיים וחייהם המקצועיים הגיעו לסופם ;  החשש שהדור הבא יצטרך לפרוע חובות בלתי נתפשים בהיקפם ;  והאיום על מעמדה של ארה"ב כמעצמה הכלכלית ,  הפוליטית והצבאית המובילה בעולם .  פחד הוא תמיד סחורה חמה יותר מהבטחה לעתיד טוב ,  במיוחד שמחירו הוא עבודה קשה .  איזה לקח יכולים אובמה ומפלגתו ללמוד ,  מלבד העובדה שחבירה לאנשי ההון עוזרת לממן מסע בחירות מוצלח ,  כפי שעשו הרפובליקאים ?  הלקח שהיינו רוצים שאובמה ילמד ,  לטובת כלכלת ארה"ב ועתיד טוב יותר למעצמה שמייצגת את הסכר האחרון בפני הפונדמנטליזם האיסלמי ועליית הקפיטליזם הלא-דמוקרטי בדרום מזרח אסיה ,  הוא שהליכה בין הטיפות לא תקדם אותו .  אובמה ניסה לרצות את כל הצדדים ולהגיע לקונצנזוס בתחילת כהונתו .  בהתאם לכך ,  הוא דילל כמה מהרפורמות החשובות ביותר - בבריאות ובפיננסים .  הוא חשב שאם הוא ישתף את הרפובליקאים ויריביו הפוליטיים בקבלת ההחלטות ,  הוא יתחבב על כולם .  ואולם אובמה עלה לשלטון בתקופת משבר קשה .  לא רק שהוא ניסה לירות לכל הכיוונים ולפתור בו-זמנית כמה בעיות שהיו יכולות להמתין לתורן - הוא שכח לקחים היסטוריים ממנהיגים שהובילו עמים בעת משבר ,  כמו פרנקלין רוזוולט ווינסטון צ'רצ'יל .  צ'רצ'יל הבטיח לבריטים במלחמת העולם השנייה  " דם ,  יזע ודמעות ".  כשאומה נקלעת למשבר יסודי כל כך כמו זה שעבר על ארה"ב ב-2008 ,  אין מנוס מדם ,  יזע ודמעות .  אילו אובמה היה אגרסיבי יותר ,  בוטה יותר וישיר יותר ,  הוא היה מונע עריקה המונית של בוחרים מהמרכז והשמאל המתון ,  ושל הרפובליקאים שהצביעו עבורו בבחירות מתוך ייאוש .  מה יקרה עכשיו ?  אובמה לא יכול להבטיח כעת דם ,  יזע ודמעות ,  מלבד אלה שלו עצמו .  בית הנבחרים כבר לא בידיו ,  מה שיקשה עליו לקדם את היוזמות החיוביות שלו לרפורמות ,  לקידום המעמד הבינוני ולתיקון הפערים החברתיים והכלכליים .  אילו היתה למפלגה הרפובליקאית אג'נדה חדשנית וחדה להתמודדות עם דרך החתחתים שעוברת ארה"ב ,  אולי היה הפיצול השלטוני יכול להניב תועלת .  ואולם הקולות השולטים בשיח הימני מתאפיינים במידות שונות של סהרוריות ,  בורות ודווקאיות ,  והקולות המאוזנים והמנוסים יותר מתקשים להתגבר עליהם .  למפלגה הרפובליקאית יש מצע שכולל את אותם שטיקים שהכרנו בתקופות רייגן ובוש - פחות התערבות ממשלתית ,  יותר סיוע לעסקים הגדולים ,  הטבות מס לא פרוגרסיביות וקיצוץ בהטבות לחלשים .  התוצאה הצפויה עלולה להיות שיתוק ,  אך שיתוק זה לא יהיה בהכרח רע בטווח הקצר לכלכלה ולשווקים .
 
הלם ,  מורא ושיתוק 
ברק אובמה קיבל השבוע סטירת לחי .  אם רק היה אגרסיבי יותר ולא מנסה להתחבב על כולם ,  היה מונע עריקה של בוחרים לעבר הרפובליקאים .  כעת עומדת ארה"ב בפני שיתוק - בטווח הקצר זה לא בהכרח רע לכלכלה

