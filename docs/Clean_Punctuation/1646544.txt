ליגת האלופות :  אינטר ניצחה 1:2 את צ'לסי
מוריניו אירח את האקסית צ'לסי ועבר בהצלחה את הקרב הראשון כשאינטר שלו ניצחה 1:2 ,  אבל הכל עדיין פתוח לקראת הגומלין
אחרי שבועות ארוכים של ציפייה מאז הוגרל שלב שמינית גמר ליגת האלופות ,  הערב  ( רביעי )  זה קרה .  ז'וזה מוריניו שוב היה על מגרש אחד עם צ'לסי ,  אבל הפעם נגדה .  אינטר של הפורטוגלי אירחה את סגנית אלופת אנגליה לאחד מהמשחקים המסקרנים ביותר של השלב הנוכחי בליגת האלופות וגברה עליה 1:2 ,  בתוצאה שהופכת את הגומלין בסטמפורד ברידג' למסקרן עוד יותר .
 עוד לפני כן אירחה צסק"א מוסקבה את סביליה בקרב בין שתי מחזיקות גביע אופ"א לשעבר ,  והן נפרדו ב-1:1 שמשרת יותר את סביליה שהשיגה שער חוץ .  צסק"א השיגה את השיוויון הודות לבעיטה נהדרת של מארק גונזאלס בדקה ה-66 .
 אחד המשחקים המסקרנים של שלב שמינית גמר ליגת האלופות ,  אם לא המסקרן שבהם ,  נפתח גם בצורה הסוערת ביותר ,  סיפק פיקנטריה ,  שערים יפים וכרגיל בשבועות האחרונים ,  הניב עוד טעות שיפוט איומה .  ז'וזה מוריניו אירח עם אינטר את צ'לסי ,  אותה פגש לראשונה מאז פוטר ממנה ב-2007 אחרי שהוביל את המועדון לשתי אליפויות גדולות ,  וגבר עליה 1:2 במשחק שווה כוחות ומעניין שהראה עד כמה שתי הקבוצות משוועות לתואר האירופי .
 אינטר ששולטת ביד רמה בליגה האיטלקית בשנים האחרונות ,  אך ראתה בשבוע האחרון את רומא ומילאן סוגרות עליה ,  פתחה בסערה ועלתה ליתרון משער מצוין של דייגו מיליטו בדקה השלישית ,  אחרי שניער בקלות את ג'ון טרי .  צ'לסי ,  ללא שני המגינים הקבועים שלה ובהרכב התקפי מאוד ,  כשפלורן מאלודה מוצב בצד שמאל של ההגנה ,  סלומון קאלו בקישור וניקולא אנלקה יחד עם דידייה דרוגבה בחוד ,  הצליחה להשתלט על מרכז השדה ולהיות יותר מסוכנת ,  אם כי הסתפקה בפתיחה בבעיטות מרחוק ,  כולל כדור אדיר של דרוגבה למשקוף .  בדקה ה-45 הייתה זכאית צ'לסי לפנדל לאחר הכשלה של סמואל על קאלו ,  אבל השופט הספרדי מחוטו גונזאלס הוכיח כי לא רק שופטים מליגות זניחות מבצעים שגיאות חמורות .
 עם תחושות קיפוח קשות חזרו שחקניו של קרלו אנצ'לוטי למגרש אחרי ההפסקה ,  ושש דקות בלבד הספיקו להם כדי להשיג את השיוויון .  גיחה מפתיעה של ברניסלב איבנוביץ' מאגף ימין איפשרה לקאלו לסובב כדור מדויק ולא חזק לפינה של ז'וליו סזאר ,  שנכנע לה בקלות יתרה ,  אולי בהשפעת תאונת הדרכים הקלה שעבר השבוע .  אלא שעל המשחק הזה היה רשום שמה של אינטר ,  ועוד יוצתר מכך שמו של אסטבן קמביאסו .  הארגנטינאי ,  שבתיקו מול סמפדוריה הרשים דווקא כבלם בגלל האילוצים ,  הנהיג את מרכז השדה של אינטר ובדקה ה-55 התכבד בשער הניצחון כששמאלית נפלאה שלו ננעצה ברשת של צ'ך ,  שלאחר מספר דקות אף נטש את המשחק בגלל פציעה שמדירה שינה מעיניו של אנצ'לוטי .  צ'לסי עוד חיפשה את השיוויון ,  המארחים ניסו לעקוץ עם השלישי ,  אבל בסיום 1:2 שרק מגביר את התיאבון לקראת הגומלין בסטמפורד ברידג' .
 דקה 3 :  גול !  פתיחה נפלאה לנראזורי .  מיליטו קיבל כדור ברחבה מסניידר ,  השתחרר בקלות מטרי ובעט בימין לפינה הקרובה של צ'ך .  0:1 מהיר מאוד לאינטר .
 דקה 12 :  קאלו השתחרר ממוטה ובעט מ-20 מטרים לידיים של סזאר .
 דקה 15 :  דרוגבה ירה כדור חופשי אדיר מ-30 מטרים ,  אך לרוע מזלו הכדור פגע במשקוף ומשם ניתז לקרקע והורחק .
 דקה 18 :  באלק בעט מחוץ לרחבה ומצא את סזאר מוכן במרכז השער .  בהמשך ההתקפה ניסה גם דרוגבה בסיבוב מתוך הרחבה ,  אך בעט החוצה .  
דקה 34 :  סמואל שלח בכדור ארוך את סניידר לרחבה ,,  ההולנדי העביר מסירת רוחב לאטו שהתבלבל ברגליו וביזבז מצב מצוין .
 דקה 45 :  זאנטי לא הצליח לעצור הוצאת חוץ של צ'לסי ,  קאלו דהר בפינה הימנית של הרחבה והופל בצורה ברורה על ידי סמואל שגם נתקל ברגליו .  את השופט מחוטו גונזאלס זה לא הרשים ,  והוא לא העניק פנדל שהגיע לצ'לסי .  עוד טעות שיפור גדולה בליגת האלופות .
 דקה 51 :  גול !  איבנוביץ' בפריצה מסחררת ומפתיעה השאיר אבק לשלושה שחקני אינטר ובסופו של דבר גלש והכין את הכדור לקאלו ,  שסובב מ-20 מטרים לפינה הרחוקה ,  נעזר בקיפצה קלה של הכדור על הדשא ותפס את סזאר רדום .  1:1 .
 דקה 55 :  גול !  סניידר הגביה משמאל כדור שהורחק לא טוב על ידי הגנת צ'לסי ,  קמביאסו בעט פעם אחת ופגע בהגנה הלבנה ,  ואז ניסה שוב ובשמאל קבר בבעיטה שטוחה נפלאה את הכדור בפינה של צ'ך .  1:2 לאינטר .
 דקה 65 :  צ'לסי מנסה להתאושש מפציעתו של צ'ך שהוחלף .  דרוגבה שלח את אלנקה בצד שמאל של הרחבה ,  הצרפתי הוציא כדור רוחב ולמפארד בעט תוך כדי כריעה וסחט הצלה יפה מסזאר .
 הרכב אינטר :  ז'וליו סזאר ,  מייקון ,  לוסיו ,  וולטר סמואל ,  חאבייר זאנטי ,  אסטבן קמביאסו ,  דז'אן סטנקוביץ'  ( סולי מונטארי ,  84 )  ,  טיאגו מוטה  ( מריו באלוטלי ,  58 )  ,  ווסלי סניידר ,  סמואל אטו  ( גוראן פאנדב ,  68 )  ,  דייגו מיליטו .
 הרכב צ'לסי :  פטר צ'ך  ( הילאריו ,  62 )  ,  ברניסלב איבנוביץ' ,  ג'ון טרי ,  ריקרדו קרבאליו ,  פלורן מאלודה ,  ג'ון אובי מיקל ,  מיכאל באלאק ,  פרנק למפארד ,  סלומון קאלו  ( דניאל סטארידג' ,  78 )  ,  ניקולא אנלקה ,  דידייה דרוגבה .
 ברוסיה חשבו ,  או יותר נכון קיוו ,  ששלב הבתים המוצלח של צסק"א מוסקבה מצביע על שינוי לאחר הכישלונות בשנים האחרונות באירופה ,  מאז אותה זכייה מפורסמת בגביע אופ"א ב-2005 .  הערב פגשה קבוצת הצבא האדום את סביליה ,  שירשה אותה כזוכת המפעל ששינה מאז את שמו ,  ועדיין לא הבהירה סופית האם באמת עברה מטמורפוזה אירופית .  שער אחד של אלברו נגרדו בדקה ה-25 ,  אחרי פעולה נהדרת של חסוס נבאס באגף ימין ,  הרגיע את סביליה ,  אבל מארק גונזאלס איזן בשער נהדר בדקה ה-66 ,  כשהניף את רגל שמאל מ-25 מטרים והדהים את אנדרס פאלופ .
 צסק"א ,  עבורה היה זה משחק רשמי ראשון העונה ,  פתחה בהתלהבות גדולה בעיקר בזכות קייסוקה הונדה ,  שהחליף את אלן דזאגוייב הפצוע כאיש מאחורי החלוץ .  קשר הרכש היפני ניסה להוציא את חבריו קדימה ,  אבל הם נתקלו במערך צפוף והגנתי שהעמידו האנדלוסים .  מנולו חימנז ,  שהגיע ללא לואיס פביאנו ודייגו קאפל ,  בחר להשאיר את פרדי קאנוטה על הספסל בפתיחה וזה השתלם לו ,  עם שער של נגרדו ועבודה בלתי פוסקת מצד הקישור המעובה .  כדורגל גדול לא היה בלוז'ניקי ,  רחוק מכך ,  אבל אוהדי צסק"א מוכנים לסבול כך בכל משחק אם יבטיחו להם שער מסוג זה שהבקיע הצ'יליאני שלהם .  בסיום 1:1 שנותן יתרון קל לסביליה לקראת הגומלין ,  אך לבטח לא סותם את הגולל על סיכוייה של צסק"א .
 דקה 9 :  הונדה שלח בכדור עומק את נסיד ,  שבעט מזווית קשה ונבלם על ידי רגל של מגן אורח והשוער פאלופ .
 דקה 25 :  גול !  כדור רוחב נפלא של נבאס עבר את בלמי צסק"א ,  גם ידיו של השוער אקינפייב קצרו מלהושיע וכל שנותר לנגרדו לעשות זה לכבוש לרשת החשופה .  0:1 לסביליה .  
דקה 35 :  הונדה ניסה מרחוק למצוא את החיבורים של פאלופ ,  אבל הבעיטה החזקה שלו החמיצה את המסגרת .  
דקה 48 :  קרסיץ' הגביה לרחבה והונדה נגח יחד עם סטנקיביצ'יוס כדור שעשה קשת גבוהה ונחת בחוץ .
 דקה 63 :  נגרדו בעט כדור חופשי שטוח מ-20 מטרים ,  אקיפנייב שמט וקלט בניסיון שני .
 דקה 66 :  גול !  מארק גונזאלס הניף את רגל שמאל מ-25 מטרים ושלח כדור מפתיע בחצי גובה לפינה השמאלית של פאלופ ההמום .  שער גדול לצ'יליאני ,  צסק"א משווה ל-1:1 .
 דקה 85 :  הזדמנות אדירה לנסיד ששהתחרר בקלות מפאסיו ונותר לבדו מול פאלופ ,  אבל השוער הוותיק מנע שער ברגלו .
 הרכב צסק"א מוסקבה :  איגור אקינפייב ,  אלכסיי ברזוצקי ,  וסילי ברזוצקי ,  אנדריי איגנשביץ' ,  גאורגי שניקוב ,  ייבגני אלדונין ,  דייוידאס סמבראס ,  מילוש קרסיץ' ,  מארק גונזאלס ,  קייסוקה הונדה  ( פאבל ממאייב ,  83 )  ,  תומאש נסיד .
 הרכב סביליה :  אנדרס פאלופ ,  מריוס סטנקביצ'יוס ,  פדריקו פאסיו ,  ז'וליאן אסקודה ,  פרננדו נבארו ,  חסוס נבאס ,  רומאריק ,  דידייה זוקורה ,  אדריאנו  ( דייגו פרוטי ,  59 )  ,  רנאטו  ( לאוטרו אקוסטה ,  89 )  ,  אלברו נגרדו  ( פרדי קאנוטה ,  76 )  .
 
ליגת האלופות :  אינטר ניצחה 1:2 את צ'לסי
מוריניו אירח את האקסית צ'לסי ועבר בהצלחה את הקרב הראשון כשאינטר שלו ניצחה 1:2 ,  אבל הכל עדיין פתוח לקראת הגומלין

