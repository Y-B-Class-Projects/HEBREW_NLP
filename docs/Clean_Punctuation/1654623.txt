זמן הבלוגרים של אורנג'
אורנג' השיקה את מועדון הבלוגרים של Orange Time .  בשלב הראשון יתבקשו בלוגרים נבחרים לדרג סרטים המופיעים באתר החברה
אורנג' מנסה להתחבר לבלוגספירה הישראלית .  באירוע שקיימה אמש החברה היא הכריזה על פעילות תחת הכותרת  " מועדון הבלוגרים של Orange Time ",  עם מספר בלוגרים ומשתמשי טוויטר להם זיקה לתחום הקולנוע והטלויזיה .  לפני כשנה השיקה החברה את אתר Orange Time ,  המספק לגולשיו תכני מולטימדיה למחשב ולטלפון הסלולרי .  כחלק מהמהלך פתחה החברה בלוגיה קטנה בה כלולים כמה מהבלוגים הבולטים בישראל ,  ביניהם  " סינמסקופ "   בלוג הקולנוע של המבקר יאיר רוה ,  ו"ולווט אנדרגראונד "   בלוג העיתונות של דבורית שרגל .  כעת מנסה אורנג' להרחיב את זיקתה לעולם תוכן הגולשים ,  כאשר היא מבקשת מכמה עשרות בלוגרים לקחת חלק בפעילות שלה .
 פעילות ההשקה של המועדון תאפשר לבלוגרים שנבחרו לצפות בחינם בכל תכני Orange Time במשך חודש .  לאחר מכן הם יפרסמו פוסט בו יבחרו את שלושת הסרטים הטובים ביותר באתר ,  לטעמם .  גולשי אתר Orange Time יתבקשו לבחור מבין הפוסטים הללו את זה המועדף עליהם .  הפוסט שיגיע למקום הראשון יזכה את כותבו במערכת קולנוע ביתי .  אורנג' ,  וחברת בלינק המנהלת את פעילות המדיה החברתית שלה ,  לא חשפו באיזה פעילויות נוספות מתכננת החברה לשתף את קבוצת הבלוגרים שנבחרה ,  אך נאמר כי מדובר ביריית פתיחה לפעילות ארוכת טווח .
 הפעילות הושקה באירוע בו אירחה אורנג' את הבלוגרים במשרדיה בראש העין .  יניב זך ,  העורך הראשי של האתר ,  גילה שטווח הגילאים של משתמשי האתר נע בין 25 ל-35 ,  שרוב המשתמשים הם נשים ושהז'אנר הקולנועי הנצפה ביותר הוא קומדיות רומנטיות .  מנכ"ל בלינק שגיא חמץ הגדיר את הסיפתח כ"פעילות השקה ייחודית ברשת הישראלית "  והצהיר כי אורנג' תשמח לשמוע מהבלוגרים איך לשפר את שירות Orange Time ומה לדעתם צריך להיכלל בו .  
את הערב חתמה הקרנה של הסרט  " ממזרים חסרי כבוד "  של הבמאי קוונטין טרנטינו ,  שהתקיימה בפאב של אורנג' .  להקרנה קדמה הרצאה של יאיר רוה .  הסרט זמין לצפייה באתר Orange Time ובהתאם לכך אף הוקרן לבלוגרים דרכו ,  אך תקרית מביכה מעט נרשמה כאשר זרימת הסרט נעצרה באמצע ולא הצליחה להתחדש .  אנשי אורנג' אמרו כי מדובר בתקלה ברשת התקשורת המקומית ,  והמשיכו את הקרנת הסרט באמצעות עותק DVD .
 
זמן הבלוגרים של אורנג'
אורנג' השיקה את מועדון הבלוגרים של Orange Time .  בשלב הראשון יתבקשו בלוגרים נבחרים לדרג סרטים המופיעים באתר החברה

