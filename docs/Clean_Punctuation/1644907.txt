מהקרת לכרך :  גן החשמל
מעין קרת עושה סיבוב בלבונטין ,  מהרהרת בנשות כיכר המדינה ודכאונות קיומיים - הסיפור שלה מאחורי הצילום שלו
את מוזמנת לקנות לך מעיל עם עיגולים ,  תיק מלבני אדום וספה בצורת אוטו ,  בטוח תהיי מעודכנת .  זה ללא ספק יתאים לשיטוט שלך בפייסבוק ולזפזופ על הפלזמה .  זה יבוא טוב עם ליפסטיק אדום ומוזיקת הוטצ'יפ .  אולי כוס שמפניה אמיתית  ( לא קאווה )  ורגליים למעלה ,  כשבחור יפה תואר יצחק מכל בדיחה  ( לא בהכרח מוצלחת )  שתפלטי .  כזאת היא הפנטזיה הפרועה של הקונות בגן החשמל ולמרות שאני רחוקה מהדימוי הזה ,  אבל לא מתנגדת למעיל ,  אני מוצאת עניין במקום הזה .
 אני יושבת בגינה החביבה עם הספסלים האטרקטיביים ,  מחכה לחברתי י' .  את הגינה מקיף ריבוע של רחובות ,  מהם מסתעפים עוד רחובות ,  כולם יוצרים את  " גן החשמל ".  י' גרה באזור ומתכוונת להדריך אותי בשטח .  אני מתרווחת על הספסל .  י' מגיעה .  היא לבושה היטב ושיערה הארוך פזור ברישול על כתפיה .  שיטוט ברחובות גורם לי לאהוב את המתחם הזה .  סוג של שילוב בין סוהו בתחילת דרכו ל-place de vosges הפריזאי .  המון מעצבים צעירים שאת חלקם אני אפילו לא מכירה ,  תיקים מעוצבים ,  תכשיטים ואפילו רהיטים .  אפשר למצוא פה את פראו בלאו ,  מקווה ,  כיסים ,  A+ ,  שני בר ,  שיין ,  רובי סטאר ,  מאיה בש ,  בתי קפה מזמינים כמו בתה וגריגה ,  בר חדש בבעלותו של אדם הורביץ ועוד המון חנויות .  
י' מספרת לי שהיא התחילה לקחת כדורים ,  כאלו נגד דיכאון וחרדות .  המבט המשועשע בעיניה מבלבל .  איך אפשר לראות את הדיכאון ?  אמנם יש כאלו שהדיכאון מכריע אותם והם שוכבים במיטה עם מבט כבוי ,  אבל יש את אלו ,  כמו י' ,  שהחיים נראים עליהם יפים ולולא הם היו מספרים לך ,  לא הייתה לך את היכולת לדעת .  היא אומרת שבינתיים זה לא עוזר .  
הרחובות נראים שוממים ועשרות הפרצופים המעודכנים שאמורים למלא אותם לא מגיעים ,  לפחות לא כרגע . " י' ",  אני שואלת אותה , " מה עם כל אותן נשות כיכר המדינה שיש להן אפשרות לשופינג מלבלב ,  הן מגיעות לכאן ?  "  י' אומרת שלא ממש .  היא פוסעת לצידי בחינניות ואני משתגעת מהידיעה שהיא חצי מטר לידי ובעצם קילומטרים של ריחוק מפרידים בינינו .  אנשים הולכים מולי ואני לא יודעת עליהם כלום ,  לא אם יש להם דיכאון או הפרעת אכילה ,  מחלת נפש או מחלה איומה אחרת .  כלום .  כשאני שואלת  " מה נשמע ?  ",  הם עונים , " בסדר "  וסודות ממשיכים להיות שקועים בתוך גופים ובגדים ,  הבעות פנים ותסרוקות .  
אנחנו חוצות את  " לבונטין "  ונעמדות בפינת רחוב ,  מוכנות לפרידה .  כל כך הרבה דברים הייתי רוצה להגיד לה ,  על הדיכאון ,  כמי שמכירה אותו היטב ,  אבל אין לי שום דרך לכנס את המילים האלו למשפט ,  או כמו שמתבקשים בסוף כל ראיון  " תני טיפ לקוראים ?  " " טיפ ?  "  איך אפשר לסכם הכל בפסקה אחת ,  מה בכלל יש לי להגיד והרי הדברים כל כך מורכבים ששום משפט אחד מנצח לא יעזור באמת .  אז אנחנו נפרדות בנשיקה ואני רק אומרת  " זה יעבור ",  כי זה כמעט תמיד נכון ,  וכל אחת הולכת לדרכה ,  לבדה ,  בלי היכולת להשתלב לרגע ולהיכנס אחת לנפשה של שנייה ,  לוותר לרגע על מגבלות הגוף וההגיון .
 
מהקרת לכרך :  גן החשמל
מעין קרת עושה סיבוב בלבונטין ,  מהרהרת בנשות כיכר המדינה ודכאונות קיומיים - הסיפור שלה מאחורי הצילום שלו

