מסתמן :  חיפוש אוצרות טבע - למרבה במחיר
משרד התשתיות מתכוון להודיע על מעבר לחלוקת רישיונות חיפוש הגז והנפט במכרז תחרותי .  יזם שיציע לחלוק עם המדינה את ההכנסות מהתגלית בשיעור גבוה יותר - יזכה ברישיון .  המודל ייקבע בהתאם למסקנות ועדת ששינסקי
הרגולציה החדשה בענף חיפושי הנפט והגז הטבעי בישראל קורמת עור וגידים :  משרד התשתיות הלאומיות מתכוון להודיע בחודשים הקרובים על מעבר לחלוקת רישיונות חיפוש באמצעות הליך מכרזי - כך נודע ל-TheMarker .  שיטת המכרזים תחליף את השיטה הנהוגה כיום ,  שבה מחולקים הרישיונות לפי המלצות ועדה מקצועית .  
לפי הערכות ,  מדובר יהיה במודל שבו תיערך התמחרות בין היזמים על גובה התשלום שיועבר למדינה בעבור קבלת רישיון .  בין השאר ,  נבחנת האפשרות כי יזמים שיגישו הצעות לקבלת רישיונות חיפוש יתחרו ביניהם על גובה שיעור התמלוגים העתידי שיסכימו לשלם לקופת המדינה ,  אם באתר תיחשף תגלית גז או נפט מסחרית .  כלומר ,  יזם שיציע לחלוק עם המדינה את ההכנסות מהתגלית בשיעור גבוה יותר - יזכה ברישיון .  במקביל ,  נבחנת אפשרות לערוך מכרז על גובה האגרה שתשולם עם קבלת הרישיון .  שיטה זו נהוגה ,  למשל ,  בארה"ב ,  אך אינה הולמת בהכרח שוק חיפושים צעיר יחסית כמו בישראל .  מנגנונים חדשים אלה מותנים ,  בין השאר ,  במדיניות הפיסקאלית העתידית של מדינת ישראל בתחום אוצרות הטבע - שעליה שוקדים בימים אלה חברי ועדת ששינסקי .  כל החלטה באשר למודל המכרזי המוצע תתקבל רק לאחר פרסום המלצות הוועדה ,  או לאחר שיוסכם בין חברי הוועדה על מודל המיסוי או התמלוגים העתידיים .  
המעבר של חלוקת רישיונות החיפוש והקידוח למודל מכרזי הוא שלב שני ב"מהפכה "  שמגבש בימים אלה משרד התשתיות ברגולציה של ענף חיפושי הנפט והגז הטבעי .  לפני כשבועיים הודיע המשרד על הקפאת אישור העסקות למכירת זכויות ברישיונות חיפושים קיימים - כדי למנוע מסחר ספקולטיבי בהם .  למהלכים אלה יש השלכות על חברות ציבוריות רבות ,  ולכן מתנהלים בשבועות האחרונים דיונים חשאיים בין המשרד לבין רשות ניירות ערך .  
הליכי המיון לקבלת היתרי החיפוש בישראל נשענים כיום על חוק הנפט ,  שחוקק ב-1952 ,  ומעניקים עדיפות למבקשי הרישיונות לפי רמת הניסיון או מקצועיות הצוותים שברשותם ,  וכן לפי תוכנית עבודה מפורטת שמוגשת למשרד התשתיות .  כלומר ,  מדובר בבחירה איכותנית המבוצעת בידי יחידת הממונה על חיפושי הנפט והגז במשרד התשתיות .  הממונה מגיש את המלצות היחידה לאישור חברי מועצת הנפט - מועצה ציבורית שחבריה ממונים בידי שר התשתיות - ולאחר אישורם מובא הרישיון לאישור שר התשתיות .  
תנאי הסף לקבלת רישיון קידוח כוללים תוכנית עבודה מוסדרת והוכחת איתנות פיננסית  ( יכולת לממן מחצית מעלות הקידוח )  .  אלה אמורים היו להספיק כדי לתעדף מקצועית בקשה אחת על פני האחרת .  ואולם עם ריבוי הפניות בשנה האחרונה ,  התרבו גם ההצעות שמוגשות בידי קבוצות בעלות רקע דומה .  כתוצאה מכך ,  ובהעדר הליך מכרזי שקוף המבוסס על קריטריונים ברורים ,  נוצרו בשנה החולפת חיכוכים קשים בין הקבוצות המתמודדות על רישיונות החיפוש - הימיים בעיקר .  
בדו"ח שהגישה באחרונה מחלקת המחקר של הכנסת נמצא כי במרבית מדינות המערב מחולקות זכויות החיפוש או הקידוח באמצעות מכרז תחרותי .  בארה"ב - לפי המרבה במחיר האגרה שתושלם ;  בנורווגיה ובקנדה - לפי קריטריונים איכותניים של המבקש ;  ובאוסטרליה - לפי מהירות הערכת הפוטנציאל בשדה .  באירלנד ובישראל ,  צויין בדו"ח ,  ממשיכה חלוקת הרישיונות באמצעות ועדה מקצועית ,  ולא באמצעות מכרז .  
כותבי הדו"ח ציינו כי  " ועדה מסדרת "  אמנם מהירה ויעילה יותר מהליך מכרזי ,  אך מאפשרים לחצים פוליטיים וכלכליים הפותחים פתח לשחיתות .  המכרז ,  מציינים הכותבים ,  אמנם ארוך ,  מסורבל ויקר יותר ,  אך מאפשר שקיפות והגינות שיעודדו כניסת שחקנים זרים למים הטריטוריאליים של ישראל - ותתמרץ קידוחים  ( כיום מבוצעים קידוחים רק בכ-30% מהרישיונות )  .  
בתוך כך ,  נודע כי משרד התשתיות מתכוון להודיע כבר בימים הקרובים על שורת מגבלות שיאסרו מכירת זכויות ברישיונות חיפושים שכבר נמסרו לבעליהם .  ההודעה הזו היא המשך להודעתו הדרמטית של המשרד לפני כשבועיים ,  שלפיה יקפיא את אישור הבקשות להעברת זכויות ברישיונות - עד שיגבש מנגנון חדש לאישור זה .  
מדובר בניסיון למנוע את הפעילות הספקולטיבית שהתפתחה בחודשים האחרונים בתחום רישיונות החיפושים .  בפעילות זו בוצעו בחצי השנה האחרונה בלבד שמונה עסקות למכירת מניות ברישיונות שהעניקה המדינה .  כלומר ,  נוצר שוק משני שבו נסחרים רישיונות חיפוש וקידוח של אוצרות מדינה בשווי של עשרות מיליוני שקלים - אף שחולקו בידי המדינה ללא תמורה .  בכוונת המשרד לקבוע כי בעלי רישיונות חיפוש וקידוח לא יוכלו לשנות את מבנה הבעלות שהציגו עם קבלת הרישיון - אלא במקרים חריגים .  אם בעל הרישיון לא יוכל לעמוד בתנאי אחזקת הרישיון ,  הוא יחזיר את הרישיון למדינה ,  וזה ייצא למכרז חדש .  
משרד התשתיות מתכוון להחיל את המדיניות החדשה שיתווה גם על עסקות שכבר בוצעו ודווחו במהלך חודשים אלה .  כלומר ,  ייתכן שכמה מעסקות אלה יבוטלו - אם המגבלות יאסרו על ניוד זכויות בשלב מוקדם יחסית .  במשרד טענו כי לפי חוק הנפט ,  הזכויות ברישיונות הן אישיות ,  וכי עד לפרסום המדיניות החדשה לא יאושרו עסקות אלא במקרים חריגים .  עוד נטען ,  כי למרות גל העסקות ,  עד כה לא הגיש אף בעל זכויות בקשה לשינוי מבנה הבעלות ברישיונות שקיבל .  לפיכך ,  אין לכאורה מניעה למהלך שכזה בטענה לרטרואקטיביות .  
ואולם ל-TheMarker נודע כי חברות חיפושי הגז והנפט מפעילות בימים האחרונים מכבש לחצים על משרד התשתיות כדי שלא יגביל מכירת זכויות .  לטענת החברות ,  מדובר בהליך רטרואקטיבי שימנע מחברות שמחזיקות כבר ברישיונות שכאלה לצרף שותפים פיננסיים עבור גיוס ההון הדרוש למימון הקידוחים .  
בחברות ינסו לשכנע את משרד התשתיות להגביל את האיסור על מכירת זכויות לתקופה מסוימת ,  או לכל הפחות ,  להתיר מימוש זכויות עד רף מקסימלי קבוע .  מנגד ,  טוענים מקורות בענף האנרגיה ,  כי מבקשי רישיונות החיפוש והקידוח נדרשו להציג כבר בשלב בקשת הרישיון יכולות מקצועיות ופיננסיות לעמידה בעלויות הקידוחים הנדרשים בשטח הרישיון .  לפיכך ,  נטען ,  טיעוני חברות החיפושים אינם קבילים .  
בערב החג התכנסו חברות החיפושים תחת איגוד לשכות המסחר במטרה לבחון את הקמתו של  " איגוד תעשיות מחפשי הנפט והגז בישראל ".  לראש ועד הפעולה הזמני של האיגוד מונה אורי אלדובי ,  מבעלי יזמות החיפושים הזדמנות ישראלית - שצפויה להיות אחת הנפגעות העיקריות מהחלת המנגנון החדש .  
בחודש שעבר הודיעה הזדמנות ישראלית על רכישת 10% מששת רישיונות החיפוש שבהם מחזיקה חברה זרה בשם פלאג'יק - מערבית לקידוח תמר .  העסקה נעשתה לפי שווי של 25 מיליון דולר .  עסקה זו היא שעוררה את חמתם של בכירי משרד התשתיות ,  משום שפלאג'יק קיבלה את הרישיונות במארס 2009 - מיד לאחר שהתבררה תגלית הגז בתמר ,  אך במשך שנה וחצי לא רשמה כל התקדמות בשטחים אלה ,  עד שהחלה באחרונה במו"מ למכירתם .  ממשרד התשתיות לא התקבלה תגובה עד לסגירת הגיליון .  

מסתמן :  חיפוש אוצרות טבע - למרבה במחיר
משרד התשתיות מתכוון להודיע על מעבר לחלוקת רישיונות חיפוש הגז והנפט במכרז תחרותי .  יזם שיציע לחלוק עם המדינה את ההכנסות מהתגלית בשיעור גבוה יותר - יזכה ברישיון .  המודל ייקבע בהתאם למסקנות ועדת ששינסקי

