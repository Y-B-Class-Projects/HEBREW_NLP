ספרד :  ויאריאל חילצה 1:1 דרמטי מספורטינג חיחון
פנדל של ג'וזפה רוסי בדקה ה-90 מנע הפסד שני העונה מהצוללת הצהובה .  ניצחון בכורה ללה קורוניה ,  0:3 על אספניול
הקבוצה היחידה שנתנה תקווה לאלטרנטיבה העונה בספרד והפרידה עד אתמול  ( שבת )  בין ריאל מדריד לברצלונה היא ויאריאל .  התקוות הללו נשמרו הערב ,  כאשר ויאריאל חילצה 1:1 דרמטי מספורטינג חיחון ונותרה במרחק סביר של שלוש נקודות מהפסגה .  דווקא המארחת הייתה טובה יותר והוליכה מפנדל מוצלח של דייגו קסטרו בדקה ה-69 ,  אחרי נגיעת יד של גונזאלו ברחבה .  הבלם הארגנטינאי הורחק שבע דקות לאחר מכן ,  אבל ג'וזפה רוסי השווה בפנדל מהצד השני בדקה ה-90 .  עבור החלוץ האיטלקי הייתה זו דרך נאותה לציין את הופעתו ה-100 בליגה הספרדית .
 אתלטיקו מדריד אכזבה אף היא וסיימה בתיקו ביתי 1:1 מול אלמריה .  הקולצ'ונרוס הוליכו 0:1 משער של סרחיו אגוארו בדקה ה-33 .  תומאס אויפלושי הגביה מאגף ימין ,  חוסה אנטוניו רייס נגח ,  דייגו אלבס לא הדף טוב ואגוארו הצליח לדחוק מקרוב פנימה .  בדקה ה-45 הגיע השוויון ,  כשפאבלו פיאטי מצא את הרשת ושלח את אתלטיקו מאוכזבת הביתה למרות העלייה למקום השישי .  האורחת התקדמה למקום ה-16 .
 מזל טוב מגיע לדפורטיבו לה קורוניה ,  שהשיגה סוף כל סוף את ניצחונה הראשון העונה במחזור התשיעי .  דפור גברה 0:3 על אספניול ,  כאשר אדריאן הבקיע בדקה ה-28 את השער הרביעי בסך הכל של קבוצתו העונה ,  הבלם אלברטו לופו הכפיל אחרי עוד מצב נייח בדקה ה-76 וחברו למרכז ההגנה דייגו קולוטו חתם בדקה ה-86 .  התוצאה הזו הורידה את סראגוסה למקום האחרון והשאירה אותה כיחידה בליגה ללא ניצחון .
 ראסינג סנטאנדר התאוששה מהשישייה שחטפה מריאל מדריד ,  כשהביסה 1:4 את אוסאסונה .  קנדי בקירצ'יוגלו  ( 27 )  ,  מרקוס רוזנברג  ( 35 ו-62 )  ומארק טורחון  ( 85 )  הבקיעו את השערים עבור המארחים ,  שנמלטו מהקו האדום עם 10 נקודות .  ג'אבד נקונאם  ( 59 )  המתיק את הגלולה מהנקודה הלבנה .
 מי שירדה לשם היא מלאגה ,  שהפסידה במגרשה 2:1 לריאל סוסיאדד .  אנטואן גריסמן  ( 43 )  ויוסבה יורנטה  ( 55 )  סידרו ניצחון חוץ ראשון העונה לבאסקים .  חואנמי  ( 77 )  רק צימק עבור מלאגה מריבאונד אחרי החמצת פנדל של אפונו .
 במשחק שסגר את הערב ,  הביסה אתלטיק בילבאו 0:3 את חטאפה .  הכובש המצטיין של הקבוצה פרננדו יורנטה דווקא לא היה שותף בחגיגה ,  אך אנדוני איראולה ,  מיקל סן חוזה ואיגור גאבילונדו סידרו לבאסקים ניצחון ועלייה למקום התשיעי ,  אחד מאחורי חטאפה .
 
ספרד :  ויאריאל חילצה 1:1 דרמטי מספורטינג חיחון
פנדל של ג'וזפה רוסי בדקה ה-90 מנע הפסד שני העונה מהצוללת הצהובה .  ניצחון בכורה ללה קורוניה ,  0:3 על אספניול

