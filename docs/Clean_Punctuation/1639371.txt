כשמסינה פגש את פלורנטינו פרז
הניצחונות המוקדמים של ריאל הסתמכו על כישרון ,  ומסינה נאלץ לעבוד קשה על הקבוצתיות של חניכיו .  הבעיה :  לנשיא אין סבלנות
כשפלורנטינו פרז המגלומן חזר לכס נשיא ריאל מדריד ,  נדמה היה מבחוץ שעיקר תכניותיו יעסקו בכוכבים שיבואו לקבוצת הכדורגל .  אבל כמו כל מגלומן ,  פרז רקם תכניות גרנדיוזיות גם למקבילה מהכדורסל . " אני רוצה לדאוג לכדורסל לא פחות מאשר לקבוצת הכדורגל ",  הכריז הנשיא בעת מינויו המחודש לנשיא ביוני .  ריאל ,  שמחזיקה בשיא של אליפויות אירופה עם שמונה תארים ,  לא הגיעה למעמד הפיינל פור מאז עונת 1995/6 ,  שם סיימה רביעית ,  ופרז קיווה להחזיר עטרה ליושנה : " המטרה שלי היא לבנות קבוצת כדורסל שתחזיר את המועדון לימיו הגדולים ביותר .  אני אף רוצה שההיכל של הקבוצה ,  הפלאזה דל ויסטה אלגרה ,  יהיה מלא כל משחק ". 
ריאל מדריד רעבה ,  אפילו רעבה מאוד .  לאחר 14 שנות יובש ,  בהן לא העפילה לפיינל פור היורוליג  ( או גביע אירופה לאלופות ,  דאז )  ,  פלורנטיני פרז היה בדיוק מה שהקבוצה הזו צריכה  מישהו שזוכר את גדולתה וחשיבותה וינסה הכל כדי לתקן את ההיסטוריה .  מישהו עם שגעון גדלות מדרידאי טיפוסי שמאס לדשדש בבינוניות וגם מתכוון לעשות עם זה משהו .  פרז ,  כפי שניסיון העבר מוכיח ,  לא יבחל באמצעים ומשאבים בדרך לגרום לשאיפות שלו להפוך למציאות בר-קיימא .  אחד הצעדים הראשונים שלו בתפקיד ,  אם כן ,  היה הבאתו של אחת הדמויות המרכזיות בכדורסל האירופאי בשנים האחרונות ,  אם לא המרכזית שבהן - אטורה מסינה .  לאחר תקופה רצופת אכזבות ,  קבלן התארים האיטלקי קיבל לידיו את הבלאנקוס במטרה אחת ברורה :  להוביל את ריאל לזכייה ביורוליג ,  ורצוי כמה שיותר מהר .
 מסינה ,  הג'נטלמן בעל הנימוסים האירופאיים ,  התאים בדבר אחד לפרז .  גם הוא מכוון להצלחה מהירה ,  לתואר מיידי והכתרה עוד העונה .  מסינה הוא לא רק מאמן גדול שיכול היה לתת תשובות ליומרות הקבועות של ריאל ,  הוא גם בעל לוח זמנים זהה .  שני הצדדים צריכים להצליח עכשיו ,  ואין כמו תיאום ציפיות כדי ליצור קשר מוצלח .  
מכל זה ריאל בנתה את עצמה בקיץ כמעט מחדש .  מסינה נחת במדריד והחל בניקוי אורוות יסודי מחד גיסא ,  ובמקביל מסע רכש מרשים יצא לפעולה .  מהסגל של העונה שעברה שרדו שלושה שחקנים בלבד - סרחיו יול ,  לואיס בולוק ופליפה רייס .  סל הקניות הסתכם ב-8 שמות חדשים ,  גדולים ומבטיחים רבות להמשך .  סוג של גלאקטיקוס חדש ,  הפעם בכדורסל .
 על פניו ,  העונה החלה לא רע בכלל עבור מסינה והחברים .  הקבוצה סיימה את שלב הבתים ביורוליג עם מאזן של 2 הפסדים מול 8 ניצחונות ,  כולל ניצחון כפול על מחזיקת התואר פנאתינאייקוס ,  מה שהקנה לה בסיום השלב את המקום הראשון בבית .  הניצחונות לוו ביכולת מרשימה ובמספר תבוסות גדולות שריאל מנחילה ליריבותיה .
 אבל קצת מתחת לטור הניצחונות ,  הנפשות הפועלות במדריד דווקא לא באו על סיפוקן ,  ואולי בצדק .  בסאב-טקסט היה אפשר לראות אצל מסינה חוסר שביעות רצון מהנעשה בקבוצה .  חלון ההעברות האחרון בינואר הביא לריאל שני שחקני רכש נוספים - בן טיפוחיו של מסינה משכבר הימים ,  מרקו יאריץ' ,  ואנטה טומיץ' ,  הקרואטי הצעיר .  הצהרת כוונות גלויה ,  או אי שביעות רצון נקודתית ?  התנהלות היסטרית וקדחתנית ,  או כזו שרואה את הנולד ? 
לא מעט קבוצות יורוליג מובילות עשו שינוי כזה או אחר בינואר .  פנאתינאייקוס החתימה את מרכוס הייסליפ ,  צסק"א את פופס מנסה-בונסו ,  ואילו מלאגה את חואן דיקסון .  ריאל אינה חריגה במובן זה של ההחתמות ,  אבל במקרה שלה הנסיבות קצת אחרות .  אם טומיץ' היה הרבה יותר השקעה ארוכת-טווח ,  הרי שהחתמתו של יאריץ' הגיעה בעקבות אכזבה מהקו האחורי בכלל ,  ומהתפוקה שמקבלת הקבוצה מעמדת הסמול-פורוורד בפרט .  
הציפיות הגבוהות מיאריץ' יכולות בהחלט להתפרש ,  במידת מה ,  כסוג של הבעת אי-אמון מצד מסינה בסגל הקיים .  נכון ,  לקבוצה חדשה מהניילונים כמו ריאל דרוש זמן להתחבר ,  ואין ספק שבשלב זה של העונה הקבוצה רחוקה ממיצוי הפוטנציאל הגלום בה .  אבל למען האמת ,  חלק לא קטן מהרכש שהובא מאכזב את מסינה כבר עכשיו .
" פאבלו פריג'יוני לא בשיא הכושר ונראה כבר מעבר לשיא ",  מנתח ג'ון דה לה פרסה ,  ממגזין הכדורסל הספרדי  " סולובאסקט ".   " הוא לא טוב בהגנה ,  ובהתקפה הוא לא בקצב שהיה בעבר .  גם רימאס קאוקינאס לא עונה על הציפיות שהיו ממנו ,  הוא נראה לעיתים חסר ביטחון בצורה מוגזמת ". 
אם בתחילת העונה כישרון נטו שיחק תפקיד הרבה יותר משמעותי ,  ועזר לריאל לנצח משחקים בקלות ,  הרי שככל שהעונה מתקדמת ,  החיבור הקבוצתי ושאר הדברים מסביב הופכים לפקטור משמעותי אף יותר .  במובן הזה ,  לריאל יש עוד דרך ארוכה .
 לצד אלמנטים ברורים שהמאמן האיטלקי מנסה להשריש בקבוצתו ,  נדמה שריאל עדיין לא ממש יודעת מה היא רוצה מעצמה .  היא מנסה להוציא את הגבוהים שלה - לברינוביץ' ,  וליצ'קוביץ' וגרבחוסה - החוצה למשחק עם הפנים לסל ,  משחקת הגנה חזקה לפרקים ומנסה לצאת למתפרצות מהירות .  מעבר לזה ,  הבלאנקוס חסרים ,  נכון לעכשיו ,  את הסדר המופתי שאפיין את קבוצות העבר של מסינה .  קבוצה בהתהוות ,  הוא שאמרנו .
 מבט חטוף בסגל מגלה כי לא פחות מ-7 משחקני ריאל העונה חצו את גיל 30 ,  חלקם אף הרבה צפונה מכך .  אם היה אפשר לחשוב תחילה כי עם הגעתו של מסינה ,  ינסו הבלאנקוס לבנות שושלת לשנים רבות ,  הרהור שכזה יצא מהלקסיקון בהמשך .  רציתם דוגמה נוספת לבהלה לתואר ?  הנה עוד אחת טובה .
 זה לא שאין רציונל מאחורי הסגל המעט מזדקן ,  שנבחר בפינצטה .  לניסיון אין מחיר ,  ואין ספק כי מדובר בנדבך חשוב ביותר ,  כזה שיכול לעשות את ההבדל כשהכסף מונח על השולחן .  אך סוגיית הגיל עשויה להתברר ,  בהפוך-על-הפוך ,  כאחת הבעיות המרכזיות של הבלאנקוס העונה .
" החולשות של ריאל נחשפו - מדובר בקבוצה מבוגרת ,  שכמה משחקניה לא מסוגלים לשחק ברמות הגבוהות למשך זמן רב .  חורחה גרבאחוסה ,  למשל ,  שיחק בכמה משחקים 35 דקות ,  למרות שבמצבו הנוכחי הוא לא מסוגל לתרום יותר מ-20 דקות למשחק ",  ממשיך דה-לה-פרסה .  
באופן אירוני ,  או שלא ,  דווקא שניים מהשחקנים היותר צעירים בסגל - נוביצה ולצ'קוביץ' וסרחיו יול ,  הפכו לשחקני מפתח במערך של מסינה .  מעבר לסגנון המשחק של השניים הללו ,  שמתאים למסינה כמו כפפה ליד ,  הסיבה עשויה להיות נעוצה בעובדה שהם מביאים למגרש את הניצוץ והרעב החסרים . 
" ריאל התחילה טוב את העונה ,  אבל נקודת המפנה היתה הפציעה של סרחיו יול ,  שהשאירה אותו מחוץ למגרשים למשך למעלה מחודש .  בתקופה הזו ריאל הפסידה 4 הפסדים רצופים ,  כולל הפסד לקבוצה חלשה כמו העולה החדשה אוברדוירו .  עם יול ריאל משחקת את הכדורסל שמסינה רוצה לראות - הגנה חזקה ,  ריצה למתפרצות ,  והרבה אקטיביות במשחק העומד .
 וליצ'קוביץ' ,  לעומת זאת ,  הוא התרמומטר של הקבוצה הזאת .  כשהסרבי לא טוב ,  כל הקבוצה לא מתפקדת .  בחמישה מתוך ששת ההפסדים של ריאל העונה בליגה וביורוליג ,  וליצ'קוביץ' קלע פחות מ-10 נקודות . " כשהוא קולע בספרות כפולות הקבוצה כמעט תמיד מנצחת ",  מסביר דה-לה-פרסה .
 רק כדי לשים דברים בפרופורציה נכונה :  ריאל ,  גם במצבה הנוכחי ,  טובה פי כמה מהיריבה הצהובה שתפגוש מחר בהיכל נוקיה .  לריאל יש כישרון ,  עומק ,  אגדה מאחורי הקווים ,  ולמעשה כל מה שצריכה קבוצה מנצחת .  בשבועות האחרונים נראה כי השורות מתחילות להתייצב עבור הבלאנקוס .
 יאריץ' נראה טוב והודות לתפקודו החיובי במספר עמדות ,  מעניק למסינה יכולת תמרון טובה יותר בין שחקני הקו האחורי .  סרחיו יול חזר מפציעה ומוריד עומס מפריג'יוני ,  וכמוהו גם פליפה רייס ,  שנכנס מהר לעניינים ונותן לריאל אופציה התקפית משופרת מתחת לסלים .  
ניסיון העבר מלמד כי המנצח האיטלקי ,  תרתי משמע ,  מביא את הקבוצות שלו לשיא בזמן .  לריאל בהחלט יש הכלים הדרושים ,  אך מרווח התיקונים עשוי להיות קטן מהרגיל ,  כפי שזה נראה כרגע .  בריאל אולי יש תחושה של אבסורד ,  בימים אלו .
 דווקא העבודה קשה שבזכותה סיימה ראשונה בשלב הבתים ,  זימנה לה את ההגרלה האכזרית ביותר להמשך .  אם ההגרלה לבית המוות בטופ 16 לא היתה מספיקה ,  ההמשך אמור להפגיש אותה ברבע הגמר עם אחת מהטוענות היותר רציניות לכתר- ברצלונה או פנאתינאייקוס .  מבוגרת ומבולבלת ,  חדשה ובעלת סכנה מתמדת לפציעות ,  הסיכוי של ריאל בסדרת הטוב מ-5 מול אחת מהן לא מהגבוהים שיש .  ריאל נקלעה למצב קיצון שלא בטוח שהיה בתכנון ,  וכעת ,  כשעליה להגיע לשיא מוקדם מהצפוי ,  שעון החול של מסינה הולך ואוזל .
 אם יצליח האיטלקי לחבר את החלקים כבמטה קסמים ולעבור את שלב רבע הגמר ,  המצב יתהפך ולפיינל-פור הוא יגיע בפוזיציה מוכרת - כפייבוריט .  המרחק בין הצלחה נוספת לכישלון מהדהד עובר בתל-אביב .
 
כשמסינה פגש את פלורנטינו פרז
הניצחונות המוקדמים של ריאל הסתמכו על כישרון ,  ומסינה נאלץ לעבוד קשה על הקבוצתיות של חניכיו .  הבעיה :  לנשיא אין סבלנות

