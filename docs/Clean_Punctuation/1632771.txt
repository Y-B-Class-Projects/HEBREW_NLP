משענת קנה רצוץ
התירוץ המטופש של ארינאס ,  חוסר האונים של שטרן והלוגיקה המעווותת של קארל מלון מוכיחים שאין על מי לסמוך ב-NBA
חלק משלל תפקידיו של סוכן ספורט הוא הידע לכבות שריפות .  אני בטוח שבכל סוכנות ספורט שמכבדת את עצמה יש מחלקה שלמה של אשפי יחסי ציבור ,  או שיש לסוכנות משרד יחסי ציבור חיצוני שמקבל תשלום קבוע ומוזעק לעזרה ברגע שאחד הספורטאים שמיוצגים על ידי הסוכנות מתחיל לככב בחלקים של העיתון שגורמים למפרסמים להזיע .  אני בטוח שעם הסכומים שמסתובבים בעולם הספורט ועם עמלות העתיד שהסוכנות יכולה להפסיד במקרה של כותרות רעות ,  הם מעסיקים אנשים שיכולים לשבנע אותך שזאת בעצם הייתה פולין שפלשה לגרמניה ב-1939 .  זוהי הגדרת תפקידם .  יחסים עם הציבור .  בהסכמת הציבור .  
אני לא יודע בוודאות אם גילברט ארינאס קיבל עצות וממי שברגע שפרשת האקדחים התחילה לפתח יחסים עם הציבור .  ההשערה שלי היא שלא .  גם ארינאס נראה לי כמו אחד שלא ממש אוהב שמישהו אחר יגיד לו מה ואיך לעשות עם עצמו .  וגם משום שנראה לי שאפילו אשת יחסי הציבור של אוסמה בן לאדן הייתה מזהירה אותו להימלט מהאור ,  בטח כדי שלא להיתפס שוב באורות המסנוורים על אוטוסטרדת הטעויות .  זאת אומרת ,  לפי הנחתי ,  שארינאס חשב לבד למכור לציבור את הדאגה לבתו הקטנה והרצון שלו לשמור את האקדחים הרחק ממנה ,  בתור הסיבה שגרמה לו להעביר את האקדחים מביתו לארונית שלו באולם בוושינגטון .  מה שמראה שלארינאס יש תודעה מצוינת במלחמה על השם שלו .  אולי יש לו אקדחים ,  והוא מעביר אותם בין מדינות מחוץ לחוק וזורק אותם בחדר ההלבשה כאילו שהם גרב משומשת ,  אבל הוא אבא שממש דואג לילדים שלו .  
מה שאומר לי שההתנהגות של אראנס במקרה הזה דומה לאופי שלו כשחקן .  ארינאס הוא שחקן טוב מאוד ברמה הנקודתית .  הוא ינצח משחק פה ושם ,  יגרור אותך לחמישים ניצחונות ,  יככב ברגעי השיא ,  אבל הוא לא שחקן שאתה בונה עליו וסביבו אם אתה מתכנן על יותר מסיבוב שני בפלייאוף .  ארינאס אולי עזר לעצמו בטווח הקרוב ,  אבל זה מה שאני מניח שיקרה בעוד ,  נגיד ,  עשר שנים :  הבת של ארינאס תשב על המחשב ותגגל את השם של אבא שלה רק כדי למצוא שהוא חגג את סוף העשור במסע מטופש על לב המאפליה של ההרס העצמי .  ואני לא בטוח שאף משרד יחסי ציבור יוכל לעזור לארינאס כשהבת שלו תתחיל לשאול אותו שאלות ,  כמו ,  למשל ,  אם הוא יכול לספר לה על השנה בכלא ,  או איך בדיוק הוא דאג לה כשהוא עשה את מה שעשה ,  ואיך הוא לא חשב עליה כשזרק כמעט תשעים מיליון דולר לפח .  או : " אז מה בדיוק הסיבה שבחרת בספרה אפס ?  "
 הנה כמה דברים שממש לא ידעתי על רוד ת'ורן ,  הראיס של ניו ג'רסי ומי שבמשך 14 שנה  ( 1986-2000 )  היה הסגן של דייויד שטרן :  לא ידעתי שהוא היה שחקן תיכונים מצוין ,  לא ידעתי שהיה בצוות המאמנים שהובילו את הנטס לאליפות הראשונה של הקבוצה  ( בליגת ה-ABA )  ,  לא ידעתי שהיה המנכ"ל של הבולס ושתחת שרביטו החליטה הקבוצה לבחור את מייקל ג'ורדן בדראפט 1984  ( וגם את קארל לואיס באותו דראפט )  .  מ-86 אני יודע .  ת'ורן היה מספר שתיים קלאסי .  שטרן היה מחלק פרסים ,  ת'ורן היה מחלק קנסות .  ת'ורן היה התובע ,  השופט ,  קצין המבחן ורס"ר המשמעת .  שטרן היה מחכה עם גביעון למשתקמים .
 אחרי שת'ורן עזב את הליגה ,  הוא הוכיח שהוא יודע הרבה כדורסל .  חתיכת קבוצה הוא בנה בניו ג'רזי דרך בחירות דראפט ,  החלפות בערב הדראפט  ( ריצ'רד ג'פרסון ועוד שתי בחירות דראפט ראשונות בטרייד על אדי גריפית )  ועסקאות שגבלו בשערורייה  ( מרבורי תמורת ג'ייסון קיד )  .  קבוצה שאף אחד לא ספר מאז ששיחקה ב-ABA ,  הפכה פתאום לרלוונטית .  רלוונטיות שנעצרה בשתי סדרות גמר רצופות .  שתי הקבוצות היחידות שעמדו בין מפגש חוזר בין שטרן לת'ורן היו שתי השושלות הגדולות של העשור ,  הלייקרס והספרס .  
למה אני מספר לכם את ההיסטוריה של ת'ורן ?  כי פרשית גילברט ארינאס מבהירה לי שתו'רן ,  לא שטרן ,  היה האיש החזק של ה-NBA והעזיבה שלו דרדרה את הליגה במדרונות המוסר .  שטרן ,  שלזכותו ייאמר שהוא איש שיווק עם יותר חזון מהרצל ,  נתן פתרונות שיווקיים :  קוד לבוש והגבלות גיל .  זה דומה לשוטר שאינו יודע את תפקידו ולכן הוא משתמש באלה .  התגובה של שטרן כלפי פרשת ארינאס גובלת בשערורייה--הוא העניש את השחקן רק אחרי שהאחרון התלוצץ בחוסר טעם בחימום לפני המשחק ולא מיד לאחר הודאתו ,  והוא לא עשה מאומה בקשר לעובדה שמסביב ל-NBA יש תרבות שלמה של הימורים שהובילה לתקרית האקדחים .  אני חוזר :  ביודעין ,  יש היום ב-NBA ,  עוד לפני שפגו ענני דונהי ,  תרבות שלמה של הימורים בלתי חוקיים ,  ממגרשי הגולף ,  דרך הטיסות ובקליעות האימון .  קראתי השבוע על העובדה שקבוצה אחת צבעה את הגלגל הקדמי במטוס הפרטי שלה כרולטה והשחקנים היו מהמרים איזה מספר ינחת על האדמה .  בזה שטרן לא מטפל .  
רוד ת'ורן היה הרבה יותר נמרץ :  ניו ג'רזי היא הראשונה שהטילה וטו על הימורים במסגרת קבוצתית .  
תגובה אחרת לפרשת האקדחים הגיעה בשבוע שעבר מהמחנך הגדול ,  פרופסור קארל גוסטב מאלון . " הידיעה על תקרית האקדחים בין גילברט ארינאס לג'וואריס קריטנטון היתה אחת הנוראות שראיתי בטלוויזיה בחיי "   ( טוב ,  מאלון אמר זאת לפני האסון בהאיטי ,  אבל מבן לואיזיאנה אפשר לצפות לקצת יותר רגישות רק חמש שנים לאחר שהמרקע הביא לכל סלון גופות צפות ברחובות ניו אורלינס )  .  הוא ממשיך : " התירוצים לפיהם רצה להרחיק את האקדחים מבתו הקטנה אינם תופסים ,  הוא יכול היה לקנות כספת ..  .  הליגה לא יכולה לטאטא את התקרית מתחת לשטיח .. .זהו עוד ענן שחור ".  מאלון גם מודה שמשחקי קלפים על כסף היו דבר שבשגרה במסגרת הקבוצתית , " אבל מעולם לא הפסדתי בסכומים שגרמו לי לרצות לאיים באקדח על חבר לקבוצה ".  זאת אומרת ,  לפי מאלון ,  הימורים לא חוקיים זה בסדר ,  אבל הכל תלוי ההימורים .  אני קצת מאבד מידות בליגה שבה שחקנים מרוויחים מיליוני דולרים בשנה .  
וממשיך הפרופסור המפורסם לאתיקה ולוגיקה : " ארינאס טעה בתגובה שלו ..  .  אתה לא עושה צחוק כשמדובר בנשק ,  כי אז דברים רעים מתחילים לקרות ".  וכאן מתחילים הדברים העסיסיים באמת מהאיש שהצהיר בשנות התשעים שהוא ,  כספורטאי מקצועני ,  אכן מודל לחיקוי עבור ילדי אמריקה והעולם : " בעלי האקדחים קיבלו יחסי ציבור רעים בפרשה הזו .  אנחנו לא אנשים רעים ..  .  אני קיבלתי את האקדח הראשון שלי בגיל שמונה ואקדחים היו חלק מחיי מאז ..  .  אני חבר באיגוד הנשק הלאומי ,  אני אוהב ומכבד אקדחים ..  ..  אני לא נכנס למכונית שלי בלי אקדח . 
" לצערי ,  אנחנו תמיד שומעים דברים רעים על אקדחים .  אקדחים לא הורגים אנשים .  אנשים הורגים אנשים .  אם מישהו עושה את אימוני הנשק ואת שאר הדברים שזקוקים להם כדי להוציא רישיון ,  הוא יכול לקבל רישיון לשאת נשק ..  .  אבל אם הייתי סוחר נשק ומישהו היה בא אלי לחנות ואומר לי שהוא צריך את זה להגנה ,  לא הייתי ממהר למכור לו כי מדובר בבן אדם שרק מחפש עימות  ( פרופסור גם ללוגיקה ,  הזכרתי ?  )  ..  .  סבא שלי אמר לי :  'בני היקר זכור :  אם אתה שולף את האקדח תהיה מוכן לירות בו ,  כי לאדם שמולך יש את כל הזכות שבעולם ללחוץ על ההדק' ".  
כשמאלון קיבל את ההצעה הזו מסבא הוא היה בן 6 .  ובמילים :  שש .  אני לא אכנס כאן לויכוח הלא נגמר על החוקה האמריקאית והרשות לשאת נשק שקארל מאלון שומר עליה יותר טוב משאי פעם שמר על הפרקט .  אהיה אפילו קיצוני ואומר שמאלון צודק ,  שאכן אנשים הורגים אנשים אחרים ולא אקדחים .  ולכן יש לקחת אחריות על האנשים .  הייתי מתחיל ככה : 
" שלום אדוני .  מה מביא אותך למשרד למתן רישיונות הורות ?  "
" אנחנו פה כי אנחנו רוצים להביא ילד לעולם "
" מה אדוני חושב על מתן נשק לילדים בגיל שמונה ?  "
" אנחנו תומכים מכל הלב .  סבא של קארל ,  או קארלה ,  כבר בנה לתינוק מטרות מעץ ובגיל שש ,  כשהורים אחרים מלמדים את הילדים שלהם שטויות כמו קריאה ,  כתיבה ולחצות את הכביש בצורה נכונה ,  אנחנו נלמד את הילדים שלנו את האתיקה של שליפות אקדח ".  
" קח אדוני ,  אתה מספר 4,657,952 בתור לרופא המעקר ,  קומה שנייה ,  חדר 213 ". 
השבוע קראתי סופסוף את הספר המצויין של כריס באלארד  " האמנות של משחק יפהפה ".  ואני יכול רק להמליץ בחום מסיבה פשוטה :  הסיפורים על מרוץ המכוניות של הסופר עם שאקיל בלילה אריזוני חם ,  הסיפור על הגורו הישראלי שכוכבי NBA משוועים לדבריו ומשחק הכדורסל של הסופר בכלא בקליפורניה מתחברים לסרנדת אהבה למשחק הכדורסל .  מי שרוצה לקרוא איך באלארד מתכנן להסביר לילדיו את אהבתו למשחק יכול לעשות זאת במאמר המצוין שבלינק .  

משענת קנה רצוץ
התירוץ המטופש של ארינאס ,  חוסר האונים של שטרן והלוגיקה המעווותת של קארל מלון מוכיחים שאין על מי לסמוך ב-NBA

