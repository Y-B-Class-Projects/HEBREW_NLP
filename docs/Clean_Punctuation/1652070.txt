מהומה ומאומה :  ממתי רמת שלמה היא התנחלות ? 
נולדתי לפני 31 שנים בשכונת גבעת המבתר בירושלים .  למדתי בבית ספר היסודי בגבעה הצרפתית .  הלכתי ברגל לחברות בצמרת הבירה .  היינו קונות גלידה במרכז המסחרי של רמות אשכול .  הספרייה שלנו היתה במעלות דפנה .  פתאום כל המקומות האלה הם התנחלויות .
 היום אני מתנחלת בוגרת ורצינית ,  מתנחלת מדעת .  והנה מתברר למפרע - תמיד הייתי .  וזה לא שלא ידענו שהקו הירוק עובר ממערב לנו ,  זה לא שלא למדנו היסטוריה .  ידעתי שסבא שלי ,  שוטר במטה הארצי ,  קנה מגרש בשכונה ששוחררה משליטה ירדנית ובנה שם את ביתו ,  ושההורים שלי ,  בלי שום אידיאולוגיה ,  המשיכו לגור בבית הזה .  היתה לו מרפסת נחמדה .  והיו איתנו ,  בהתנחלות הזאת ,  כמה עשרות אלפי ירושלמים נוספים .  היום המספר עומד על 200 אלף מתנחלים בירושלים ,  או בירושלמית :  מאאתיים אלף .  אלא שאף פעם לא היה ספק לגבי הלגיטימיות של השכונות הללו .
 ב ? 30 בנובמבר 1948 ,  עם שוך קרבות מלחמת העצמאות בירושלים ,  נפגשו בבית נטוש בשכונת מוסררה משה דיין ועבדאללה אל ? טל ,  המפקד הירדני .  הם שירטטו את גבולות הפסקת האש בירושלים .  דיין שירטט בעיפרון שעווה ירוק את קו העמדות שבשליטה ישראלית ,  ותל התווה בעיפרון אדום את קו העמדות הירדני .  היה ברור להם שמדובר בקו הפסקת אש זמני ,  ולכן הם לא ייחסו משמעות מיוחדת לאי דיוקים שנבעו מעובי העיפרון ,  לסטיות קלות בשרטוט ולקטעים לא רציפים בקו .  אותה מפה ששורטטה ברישול התבררה כמסמך הרשמי היחיד המציין את קווי הפסקת הנשק וקבעה את הגבול הבינלאומי .  
18 וחצי שנים לאחר מכן ,  ביוני 67' ,  התחדשה המלחמה .  דיין כבר היה שר הביטחון ,  וישראל קידמה את העמדות שלה מזרחה .  הכותל בידינו וגם הגבעות העירומות סביב הר הצופים .  
18 שנים ושבעה חודשים ניהלו הירדנים את הגבעות האלה ,  נוף ילדותי .  כמעט 43 שנים מנהלת אותן עיריית ירושלים .  לקורא התל ? אביבי הכל נראה אותו הדבר ,  אבל השכונות האלה הן לא  " מזרח ירושלים "  או  " גדה "   ( גדה של מה ?  זו ירושלים !  )  ,  אלא סביבה אורבנית משעממת ,  אזורים מוניציפליים רגילים ,  עם קווי אוטובוס מתנשפים ו"בלוקים "  ישנים ,  והחפירות הרגילות של קווי הרכבת הקלה משבשות גם שם את החיים .  
כשאנשי מחלקת הגבייה של עיריית ירושלים נוסעים לפסגת זאב הם לא נוסעים בממוגן ? ירי .  גם באזור התעשייה בתלפיות לא מסתובבים עם שכפ"ץ .  20 קווי אוטובוס יוצאים בכל דקה ביממה משכונת רמות למרכז העיר ,  וכשתושב גילה רוצה להרחיב את הגינה הוא לא מבקש אישור מהעירייה הירדנית .  הירדנים לא כאן כבר 43 שנה .  
זו ירושלים הישראלית .  היא מאוחדת ומרוצפת שכונות יהודיות שנבנו בארבעת העשורים האחרונים ,  בלי שהעולם הערבי איים במלחמות .  ישראל בנתה ואף אחד לא חשב לגנות .  ישראל הרחיבה ואף אחד לא חשב למחות .  אלפי יחידות הדיור שצמחו שם לא הנפיקו שום התייחסות חלושה .
 והנה סגן הנשיא ביידן כועס ומוחה על כך שישראל מתכננת לבנות יחידות דיור חדשות בהתנחלות רמת שלמה ,  וגם מזכ"ל האו"ם גינה .  הירושלמים ששמעו את זה הרימו את הגבות מעל הפסוליה .  רמת שלמה היא התנחלות ?  זו שכונה חרדית צפופה ונטולת ירק ,  שהסתירה את הנוף לתושבי גבעת המבתר וגזלה חלק מהיער של שכונת רמות .  הכל בתוככי ירושלים .  בתוך תחומיה המוניציפליים של בירת ישראל .
 ובכן ,  איך נשמטה הלגיטימיות של השכונות האלה ?  איך הפכו רבע מתושבי הבירה למתנחלים ?  למי תודה ,  אם לא לתנועת שלום עכשיו אשר החלה בסימון השכונות החדשות בירושלים - וביידן החרה החזיק אחריהם .  הסימון בעיפרון של שני הגנרלים בבית הנטוש ב ? 1948 היה לתנ"ך של השמאל הקיצוני .  
לא חשוב מה יאמרו הגויים ,  חשוב מה יעשו היהודים ,  אמר בן גוריון ,  וצדק .  כשהיהודים של שלום עכשיו עוקבים בדו"חות שלהם אחר רמת אשכול ומדווחים על הגידול במספר המתנחלים בנווה יעקב ,  הם משנים את מחט המצפן הבינלאומי ביחס לירושלים .  
האמת היא שאין הפרדה בירושלים ,  והשמאל הקיצוני בישראל הוא זה שיוצר אותה באופן מלאכותי ומשווק אותה לעולם כולו .
 
מהומה ומאומה :  ממתי רמת שלמה היא התנחלות ? 
nan
