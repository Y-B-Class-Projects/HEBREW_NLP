השוויון המיני נעצר בחדר המרצים למשפטים 
בעוד שנשים מהוות בממוצע 52% מקרב הסטודנטים הלומדים לתואר ראשון ושני במשפטים ו-45% מהלומדים לתואר שלישי - רק 30% מהסגל הבכיר בפקולטות למשפטים הן נשים .  ד"ר יפעת ביטון : " לנשים יש סיכוי קטן פי חמישה מזה של גבר להגיע למשרת מרצה בכיר "
  >  >  רוצים שוויון בייצוג נשים ?  היכנסו לאולמות ההרצאות בפקולטות ובבתי הספר למשפטים באוניברסיטאות ובמכללות בישראל - שם ,  מסתבר ,  שיעורן של הסטודנטיות גבוה משיעורן הכללי באוכלוסייה .  בדיקת themarker מעלה כי ב-2010 מהוות הנשים בממוצע 52% מקרב הסטודנטים הלומדים לתואר ראשון במשפטים ב-13 המוסדות להשכלה גבוהה שבהם מלמדים כיום משפטים ,  וגם מקרב הסטודנטים לתואר שני במשפטים .  באוניברסיטאות תל אביב והעברית בירושלים ,  שיעורן של הסטודנטיות לתואר שני הוא הגבוה ביותר .  כ-60% מקרב הסטודנטים לתואר שני שם הן נשים .  במכללת נתניה ,  אחת משלוש המכללות היחידות בישראל שמורשות להעניק תואר מוסמך במשפטים ,  שיעור הנשים הלומדות לתואר שני הוא הנמוך ביותר ,  ועומד על 33% מקרב הסטודנטים .  ואולם ,  בדומה למצב בשוק העבודה ,  ככל שעולים בסולם הדרגות ,  היחס בין הרוב הנשי לגברי משתנה .  כשבדקנו את ההתפלגות בלימודי התואר השלישי ,  שאותו רשאים להעניק רק ארבע האוניברסיטאות ,  הרוב נהפך לגברי .  כ-55% מקרב הלומדים לתואר דוקטורט במשפטים בישראל הם גברים ,  ו"רק "  כ-45% מהם נשים .  בפקולטה למשפטים שבאוניברסיטת חיפה ,  בראשה עומדת הדקאנית פרופ' ניבה אלקין-קורן ,  שיעור הנשים שלומדות לתואר דוקטורט הוא הגבוה ביותר בישראל - כ-54% מכלל הדוקטורנטים .  בפקולטה למשפטים באוניברסיטה העברית ,  שבראשה עומד הדקאן פרופ' ברק מדינה ,  שיעור הדוקטורנטיות הוא הנמוך ביותר בישראל ועומד על 40% מכלל הלומדים לתואר שלישי .  פרופ' רות הלפרין-קדרי ,  ראש מרכז רקמן לקידום מעמד האישה בפקולטה למשפטים באוניברסיטת בר-אילן וסגנית נשיאת ועדת האו"ם לביעור אפליה נגד נשים ,  רואה בחדירת הנשים לתחום המשפטים תופעה חיובית ביותר .  הלפרין-קדרי אומרת כי  " לימודי משפטים הם לימודים מעצימים .  הם נותנים כוח וכלים חשובים להתנהלות בחברה ומהווים כרטיס כניסה למקצוע שעד לאחרונה נחשב מקצוע מבטיח ומכניס .  נכון שקרנו של המקצוע נמצאת בירידה ,  אבל זה עדיין מקצוע שמקנה כוח ומאפשר פוטנציאל השתכרות יפה יחסית ".  לדבריה ,  ירידת הערך של המקצוע אינה קשורה לכניסת הנשים אלא דווקא להצפת המקצוע .  לעומתה ,  ד"ר יפעת ביטון ,  מרצה בכירה בבית הספר למשפטים של המכללה למינהל וראש מרכז תמורה למניעת הפליה ,  דווקא חוששת מהשלכות שליליות אפשריות של התופעה . " ניתן להבין שככל שנשים תופשות את המקצוע המשפטי כמכובד ומושך יותר ,  כך פחות ופחות גברים מוצאים אותו מושך עבורם ".  הצינור הדולף באקדמיה מגמת הירידה בקרב הנשים בתואר השלישי משליכה גם על חברי הסגל האקדמי של מוסדות הלימוד ,  שכן סגל המרצים מגיע פעמים רבות מקרב אותם דוקטורים צעירים .  בקרב הסגל האקדמי הזוטר והבכיר ,  המלמד את הסטודנטים ,  המגמות שוויוניות הרבה פחות .  רק כ-35% מבין חברי הסגל הזוטר  ( מרצים מן החוץ ,  דוקטורנטים ודוקטורים בעלי ותק של שנים בודדות )  הן נשים .  מבין אנשי הסגל הבכיר ,  שהם מרצים קבועים במוסד האקדמי ,  רובם פרופסורים ,  הייצוג הנשי נמוך אף יותר ומצטמצם לכדי 30% .  מדוע ניכרת ירידה כה משמעותית בייצוג הנשי בקרב סגל המרצים ?  הלפרין-קדרי : " יש כניסה משמעותית יותר של נשים בתחילת הקריירה האקדמית .  לימודי דוקטורט הם התחנה הראשונה ,  ובכל אחת מנקודות המעבר ,  בין סיום הדוקטורט לסגל זוטר ולאחר מכן במעבר לסגל בכיר רואים את דליפת הנשים ".  מסתבר שלתופעה יש אף שם : " הצינור הדולף "   ( the leaking pipeline )  .  הלפרין-קדרי מסבירה כי  " הביטוי מתאר את התופעה האוניברסלית של נשירת נשים לאורך כל אחת מתחנות המעבר בקריירה האקדמית .  הקידום האקדמי תלוי כולו ב"פרסם או פרוש ".  נטל הפרסומים והמחויבות לפרסומים תלויה כחרב מתהפכת בשנים שהן שנות הפוריות של הנשים .  בישראל המתח הזה מועצם עוד יותר בגלל האפיונים שלנו כחברה משפחתית עם שיעור ילודה גבוה יחסית ".  ביטון נותנת הסבר נוסף : " ניתן להסביר זאת בקבלת הפנים הקרה שמחכה למי שמסיימת מחקר כזה :  הסיכוי של אשה לקבל משרת מרצה בכירה באחד מבתי הספר למשפטים - קטן פי חמישה בממוצע מזה של דוקטורנט גבר ".  היא מוסיפה כי  " ניתן רק להצטער על כך שסטודנטיות למשפטים ,  המהוות רוב נשי מובהק באוניברסיטאות ,  מתחנכות במקום שבו המודל להצלחה נשית עבורן מתבטא ביחס המביש של מרצה בכירה אחת על כל שלושה מרצים-גברים .  כל האוניברסיטאות ,  המתהדרות במצוינות אקדמית ,  שוכחות שוב להכניס אל מכלול ההגדרות של מצוינות ואקדמיה את העקרונות החינוכיים מהמדרגה הראשונה ,  כמו עקרון השוויון המגדרי ".  מהבדיקה שערכנו עולה עוד כי שיעור הדקאניות בבתי הספר למשפטים בישראל ,  שהן הפרופסוריות העומדות בראש הפירמידה ,  עומד על 15% בלבד .  רק שתיים מבין 13 הדקאנים במוסדות שבהם ניתן ללמוד משפטים בישראל הן נשים :  פרופ' אלקין-קורן מאוניברסיטת חיפה ופרופ' ארנה בן-נפתלי ,  העומדת בראש בית הספר למשפטים של המכללה למינהל .  בשני המוסדות הללו ניתן להבחין במרבית הפרמטרים בייצוג נשי בולט .  במכללה למינהל ,  לדוגמה ,  ייצוג הנשים בקרב הסגל הבכיר הוא הגבוה ביותר בישראל :  57% מבין חברי הסגל הבכיר .  בן-נפתלי מתגאה בנתונים אלה : " זו החלטה מודעת שיהיה לנו תמהיל של סגל מבחינה מגדרית .  אנחנו בית ספר עם תודעה פמיניסטית ואנחנו גאים בכך .  בבית הספר אין תקרת זכוכית וזה משפיע לטובה .  סטודנטיות מסתכלות עלינו ואומרות לעצמן 'אנחנו יכולות גם' ,  וזה מצוין .  גם הגברים גאים בכך שבית הספר מתקדם מבחינה מגדרית ".  נשים מחפשות צדק וגברים - כסף מחקר שנעשה באחרונה על ידי ד"ר הדס מנדל מהמחלקה לסוציולוגיה באוניברסיטת תל אביב וטרם פורסם ,  בדק את ההשפעה של כניסת נשים לעיסוקים שונים בשוק העבודה בארה"ב בחמישים השנים האחרונות .  המחקר מצא כי גם אם מנטרלים את כל ההשפעות האחרות על השכר ,  רואים שכאשר יותר נשים נכנסות לתחום מסוים ,  המיקום היחסי של העיסוק נשחק והשכר יורד באופן משמעותי .  פרופ' מיכאל שלו מהמחלקות למדעי המדינה ולסוציולוגיה באוניברסיטה העברית ,  מסביר כיצד באים הדברים לידי ביטוי בשוק העבודה הישראלי : " ההתמחות של נשים בתחום דיני העבודה או המשפחה ,  או הפנייה לעבודה בסקטור הציבורי ,  המאפיינים נשים רבות ,  מביאים לנגיסה בשכר במוקדים אלו ".  עם זאת ,  מציין שלו כי אפשרויות התעסוקה בתחום המשפט נגזרות ממוסד הלימודים שבו למד הסטודנט וכן מההתמחות ומקום העבודה שלאחר סיום הלימודים .  לדבריו , " התואר במשפטים אינו שווה בין כל המוסדות שמעניקים את התואר ויש לכך השפעה על יכולת ההשתכרות העתידית ".  שלו מאבחן תחומי עניין שונים בין נשים וגברים שעוסקים בתחום המשפט : " החלק הארי של הנשים נמשכות יותר לעבודה שקשורה למשפט כאמצעי להשגת צדק ,  בעוד שגברים נוטים ללכת לתחומים הקשורים בתחום המשפט הכרוכים בהשגת כסף ". 

השוויון המיני נעצר בחדר המרצים למשפטים 
בעוד שנשים מהוות בממוצע 52% מקרב הסטודנטים הלומדים לתואר ראשון ושני במשפטים ו-45% מהלומדים לתואר שלישי - רק 30% מהסגל הבכיר בפקולטות למשפטים הן נשים .  ד"ר יפעת ביטון : " לנשים יש סיכוי קטן פי חמישה מזה של גבר להגיע למשרת מרצה בכיר "
 
