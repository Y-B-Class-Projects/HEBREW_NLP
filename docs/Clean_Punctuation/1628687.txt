אווטאר-מאניה :  275 אלף צופים בישראל
עם 12 מיליון שקל הכנסות ,  כרטיסים מוזמנים ימים מראש ,  מספר הקרנות חסר תקדים ו-275 אלף צופים תוך 20 יום בלבד  - " אווטאר "  בדרך להיות הסרט הנצפה והרווחי ביותר שהוקרן אי פעם בישראל
275 אלף ישראלים צפו ב"אווטאר "  של ג'יימס קמרון עד אתמול בבוקר - כך אמר ל-TheMarker מפיץ הסרט ובעל חברת ההפצה א.ד .  מטלון ,  אמנון מטלון .  לדבריו ,  כ-233 אלף צופים צפו בהקרנת תלת-ממד של הסרט ויתר הצופים צפו בהקרנה רגילה .  מחישוב עלות הכרטיסים  ( 45-48 שקל להקרנת תלת-ממד ו-33-35 שקל לכרטיס רגיל )  עולה כי הסרט הכניס בישראל כ-12 מיליון שקל מאז עלייתו לאקרנים ביום חמישי לפני כשבועיים וחצי .
 לדברי מטלון ,  מדובר בנתון מצוין לפרק הזמן שבו מוקרן הסרט . " זה באמת מרשים מאוד ,  ומה שמדהים זה שהמספרים לא יורדים משבוע לשבוע ",  אומר מטלון . " יש אפילו עלייה של 2% לעומת השבוע שעבר ".  לדברי מטלון , " בדרך כלל כשמגיעים ליותר מ-80 אלף צופים אני מרוצה .  100-120 אלף צפיות זה כבר ממוצע טוב לסרט רגיל ,  ואם מגיעים ל-200 אלף צפיות אז זאת כבר חגיגה ".  
מטלון אומר כי בהסתמך על קצב מכירות הכרטיסים עד כה , " יש סיכוי טוב שנעבור את 650 אלף הצופים - שזה יהיה פנומנלי .  אנשים נכנסים לאינטרנט ומזמינים כרטיסים כמה ימים קדימה ,  שזו תופעה שכבר הרבה זמן לא ראינו .  אני לא זוכר מצב כזה בשנים האחרונות שבו צריך להזמין כרטיסים מראש ,  זה מאוד משמח ".  
לדברי מטלון ,  הסרט הנצפה ביותר בישראל הוא  " טיטאניק ",  עם כ-1.3 מיליון צופים . " האמנתי ש'אווטאר' ימכור יותר מרבע מיליון כרטיסים ,  אבל לא עד כדי כך ",  הוא אומר .  לדבריו ,  קשה להעריך אם  " אווטאר "  יצליח לעקוף את נתוני  " טיטאניק ".   " אם היית שואלת אותי בשבוע השלישי של 'טיטניק' ,  בחיים לא הייתי מנחש שזה המספר שהוא יגיע אליו ,  אז אני לא יודע ",  הוא אומר .  
משה אדרי ,  מנכ"ל ואחד מבעלי סינמה סיטי ,  מספר על ההיסטריה מהצד השני סביב הסרט במתחם הקולנוע שלו : " אין ספק שמדובר בשובר קופות .  לא ניתן להשיג כרטיסים לסרט יומיים-שלושה מראש באמצע השבוע ,  ובסופי שבוע מפוצץ עד אפס מקום .  בשביל לענות על הביקושים הגדלנו את מספר ההקרנות משבע ל-15 ביום .  עד כה צפו בסרט בסינמה סיטי ,  בתקופה של קצת יותר משבועיים ,  יותר מ-50 אלף צופים .  מדובר בחוויה שלא נראתה כמותה בישראל .  השילוב של הסרט עצמו עם חוויית התלת-ממד מביאים אנשים לבחור בקולנוע ". 
דוגמאות נוספות שמטלון מביא לשוברי קופות בקנה מידה ישראלי מעידים על גודל ההישג של  " אווטאר ".   " היום השלישי "  הביא 650 אלף צופים לקולנוע ,  אך מטלון אומר כי  " צריך לקחת בחשבון שהסרט הגיע למספרים האלה ב-1996 .  כיום הוא היה מגיע ל-400 אלף צופים בגלל שאנשים מורידים סרטים באינטרנט ".   " צופן דה וינצ'י ",  שנחשב לסרט מצליח הגיע למספר של 240 צופים בכל תקופת הקרנתו .  סרט מצליח אחר המוקרן בימים אלה הוא  " 2012 ",  שאחרי שמונה שבועות הגיע ל-300 אלף צופים . " עידן הקרח 3 ",  ששודר בתלת-ממד הגיע ל-390 אלף צופים וב"עידן הקרח 2 "  שלא הוקרן בתלת-ממד צפו 220 אלף איש . 
" אווטאר "  מוקרן כיום ב-19 מסכי תלת-ממד ברחבי ישראל .  לדברי מטלון , " העלות של תלת-ממד מאוד גבוהה ,  גם כי התרגום וההחדרה של הכתוביות יקרה מאוד .  אם תרגום לסרט רגיל עולה פר-עותק ,  אני יכול לצמצם את העלויות בהתאם למספר העותקים .  אבל בתלת-ממד משלמים סכום גבוה וקבוע בלי קשר לכמות העותקים .  בנוסף ,  המכונות שמקרינות התלת-ממד מאוד יקרות - אני מקרין את הסרט בכל המקומות האפשריים שיש להם את המקרנים האלה .  יש מקומות שמראש סיפקנו להם יותר עותקים ,  כמו יס פלאנט ברמת גן ובחיפה וסינמה סיטי ,  ושם באמת אפשר לראות שיש יותר הצגות ,  מה שמאפשר גמישות לקהל ".  
על שיווק הסרט אומר מטלון כי  " ניסיתי לחשוף את המעלות של הסרט לקהל היותר בררן ,  למשל אנשים שמפחדים ממדע בדיוני .  חשבתי שאם אצליח להסביר שהמדע הבדיוני אינו העיקר ,  אלא העשייה של הסרט - אז אנשים יגיעו לקולנוע .  אני חושב שזה קורה . 
" ציטטתי ביקורות על המועמדות לגלובוס הזהב וביקורות מאנשים שלרוב לא מתייחסים באהדה לסרטים כאלה ,  ודווקא פה הם אהבו .  הקמפיין רץ בעיתונות ,  בטלוויזיה ובאינטרנט .  בהתחלה חששתי שרק אוהבי קולנוע פרופר ילכו לראות אותו .  כעת אני חושב שכולם ,  כולל קהל מבוגר ,  מבינים שיש יופי רב בסרט .  מעבר לתוכן ,  אפשר לראות את הצבעים ,  הדמיון ,  העדינות שיש בסרט בסצינות מסוימות ואנשים מתחברים לזה .  זה מרגש ". 

אווטאר-מאניה :  275 אלף צופים בישראל
עם 12 מיליון שקל הכנסות ,  כרטיסים מוזמנים ימים מראש ,  מספר הקרנות חסר תקדים ו-275 אלף צופים תוך 20 יום בלבד  - " אווטאר "  בדרך להיות הסרט הנצפה והרווחי ביותר שהוקרן אי פעם בישראל

