כך שיקם דני אילון את הכבוד הלאומי
הדיונים הקדחתניים לתוך הלילה ,  פסילת הרעיון לזרוק פצצת סירחון והפנייה המבריקה לטוקבקיסט הישראלי .  אודי הירש חושף את ההתרחשויות מאחורי השפלת הטורקים
לפני מספר שנים ניהל אחד מראשי NBC משא ומתן על חידוש חוזה עם כוכב תוכנית המערכונים של רשת הטלוויזיה האמריקאית .  הכוכב דרש העלאה ,  והמנהל החליט לנקוט בגישה קשוחה .  כשהכוכב וסוכנו הגיעו למשרדו ,  הם הופתעו לגלות שהריהוט הוחלף :  המנהל והכותבת הראשית של התוכנית ישבו בכיסאות גבוהים ,  בעוד השחקן וסוכנו הושבו בכיסאות נמוכים עד גיחוך .  לאחר שהמשא ומתן התפוצץ ,  בפגישה הבאה כבר נלקחו מהמקום הכיסאות לאורחים .  השחקן וסוכנו ,  מושפלים עד עפר ,  נסוגו מתביעותיהם והרשת ניצחה .  
לכן ,  שמחתי כל כך לראות אמש את התמונות מהפגישה מחממת הלב של סגן שר החוץ עם השגריר הטורקי .  לא רק שדני אילון שיקם את כבודי הלאומי ,  אלא שכעת אני גם יודע ששר החוץ אביגדור ליברמן וסגנו החרוץ מקבלים השראה מגדולי המנהלים בעולם .  עם זאת ,  יש לדעת שההחלטה לא התקבלה בקלות .  במשרד החוץ הייתה עבודת מטה אמיתית לפני הפגישה הגורלית .  בכירי המשרד ישבו על המדוכה ,  שקלו חלופות בכובד ראש וקיבלו את ההחלטה המוצלחת רק אחרי לילה של דיונים מרתוניים .  
אחת האופציות שהוצעו הייתה לנעול את השגריר במשרדו של איילון ולזרוק לשם פצצת סירחון .  ליברמן ואילון כמעט התפתו לנהוג כך ,  אך לבסוף החליטו לשמור את המהלך הנועז לרגע שבו ערוץ טלוויזיה ציבורי בטורקיה ישדר סדרה אנטי ישראלית ,  להבדיל מהמקרה הנוכחי ,  כשהסדרה משודרת בערוץ מסחרי שאין לו שום קשר לממשלה או לשגריר .  אפשרות אחרת שנשקלה הייתה לדרוש מאחמט אוגוז צ'ליקול לעמוד בפינה לאורך כל הפגישה ,  או לתבוע ממנו לכתוב אלף פעם על הלוח במשרדו של אילון  " הכל כלול ".  ברגע האחרון נפסלה הדבקת פתק היתולי בנוסח  " תהרגו אותי ותנוחו "  על גבו של השגריר .
 בנימה רצינית יותר ,  יש לברך על שינוי הכיוון המבורך בהתנהלותו של משרד החוץ .  לאורך שנים ארוכות התעסק המשרד בזוטות כמו מגעים מדיניים ,  חתירה לשלום וניסיון לשפר את מעמדה של ישראל בעולם .  מה היתה התוצאה ?  קדחת .  כולם המשיכו לבלבל את המוח על הכיבוש ועל גולדסטון ,  שגרירים בישראל הוחזרו להתייעצויות ופוליטיקאים וקצינים ישראלים הוגלו מאוקספורד סטריט הנכסף .  ליברמן ואילון שמו לכך סוף .  כיוון שנואשו מהסיכוי שישראל תתקבל כחברה מן המניין במשפחת העמים ,  ולאור העובדה שמבחינתם הסיכויים לשלום שקולים לסיכוי שפנרבחצ'ה או גלאטסראיי ירכשו את שחקן הספסל של אנטליאספור ,  פיני בלילי ,  הם החליטו להתרכז באגוז קצת פחות קשה לפיצוח - שיפור מעמדו של משרד החוץ בעיני הציבור הישראלי .  
בשנים האחרונות התברר שכל הקצנה ,  מופרכת ומטורפת ככל שתהיה ,  תתקבל במחיאות כפיים אצל הישראלי הממוצע ,  קהל הטוקבקיסטים ובעיקר בקרב האלקטורט של  " ישראל ביתנו ".  אז במקום לדבר ,  להתדיין ולשחק את המשחק הדיפלומטי כפי שעושות מדינות העולם הנאורות ,  פונה אילון למצלמות ,  מוודא שערוצים 2 ו-10 מצלמים ומדבר עם ציבור בוחריו .  גם הוא יודע שסביר להניח שממשלת טורקיה לא תתכנס לישיבות חירום רק מפני ששגרירה הושב בכסא נמוך ,  אבל הטורקים לא מזיזים לליברמן או אילון את קצה המנדט .  אם הציבור הישראלי בלע כל כך בקלות סיסמה מקושקשת כמו  " בלי נאמנות אין אזרחות ",  אותה הגה פרסומאי ציני ,  אפשר לסמוך עליו שהוא ימחא כפיים גם להורדת הדיפלומטיה הישראלית לרמה של גן טרום חובה .
 אגב ,  הסצינות שתוארו בפתיחה לקוחות מהפרק ה-15 ב-"30 רוק ",  קומדיה אמריקאית מצוינת שמספרת על המתרחש מאחורי הקלעים של תוכנית מערכונים .  המנהל המדובר הוא ג'ק דונאגי ,  המגולם על ידי אלק בולדווין ,  ודמותו היא אחת הנלעגות והגרוטסקיות שהוצגו אי פעם על מסך הטלוויזיה .  זה אך הולם שליברמן ואילון ,  שמובילים את מדיניות החוץ הנלעגת והגרוטסקית ביותר שהוצגה אי פעם בישראל ,  מחקים אותו בדיוק כה רב .
 
כך שיקם דני אילון את הכבוד הלאומי
הדיונים הקדחתניים לתוך הלילה ,  פסילת הרעיון לזרוק פצצת סירחון והפנייה המבריקה לטוקבקיסט הישראלי .  אודי הירש חושף את ההתרחשויות מאחורי השפלת הטורקים

