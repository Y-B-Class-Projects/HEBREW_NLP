4 שנים לאחר פרשת זיוף הפרוטוקולים :  השופטת שהודחה עדיין מקווה לחזור לתפקידה 
הילה כהן עתרה לבג"ץ בסוף 2005 לאחר שהורשעה בבית דין משמעתי והודחה מכס השיפוט
שופטת בית המשפט העליון ,  אילה פרוקצ'יה ,  דחתה בשבוע שעבר פעם נוספת את הדיון בעתירתה של השופטת לשעבר הילה כהן נגד הוועדה למינוי שופטים ,  שהדיחה אותה משיפוט .  הדיון בעתירה ,  שהוגשה לבג"ץ לפני יותר מארבע שנים ,  נדחה בחצי שנה לצורך הליכי גישור . " העגלה נתקעה במעלה הכביש ",  מסכם את הסחבת עו"ד אביגדור פלדמן ,  המייצג את כהן . " השופטת כהן לא עובדת מאז .  היא רוצה סיום של העניין ולא להיות תלויה על פי תהום .  באופן מעשי היא יכולה לעבוד כעורכת דין ,  אך כשהיא בתוך הליך שכזה היא לא יכולה להיכנס להתחייבות ארוכת טווח ".  עם זאת ,  בדיני עבודה לא מקובל כי עובד שפוטר חוזר למקום עבודתו .  אם בית משפט מוצא כי יש ממש בטענות העובד ,  לרוב הוא מורה על תשלום פיצוי .  במקרה של השופטת לשעבר כהן ,  קשה להאמין שבית המשפט העליון יורה על חזרתה לשיפוט - גם אם יקבע שנפל פגם בהליך הדחתה .  כהן היתה שופטת בבית משפט לעניינים מקומיים בחיפה עד שהודחה בדצמבר 2005 .  היתה זו הפעם הראשונה בהיסטוריה של המשפט הישראלי שבה שופט הודח באופן פומבי .  כמה חודשים קודם לכן ,  ביוני 2005 ,  הרשיע בית דין משמעתי של שופטים את כהן בכך שנהגה שלא כהלכה במילוי תפקידה ובכך שהתנהגה באופן שאינו הולם את מעמדו של שופט בישראל .  כהן הוזמנה לבית הדין המשמעתי לאחר שב-2003 פיברקה פרוטוקולים של דיונים שלא התקיימו .  הפרשה החלה כשבשני ימי דיונים הגיעה השופטת לעבודתה באיחור ניכר ,  דבר שהביא לביטול כמה דיונים .  כמה מהנאשמים ומעורכי דינם לא היו יכולים עוד להמתין לשופטת ,  ועזבו את האולם קודם להגעתה לאחר שמילאו טופסי  " בקשה לדחיית מועד דיון ".  כהן זרקה לפח את הבקשות והכתיבה לקלדנית פרוטוקולים של דיונים שלא התקיימו .  שופטי בית הדין המשמעתי ,  מישאל חשין ואליעזר ריבלין ,  החליטו ברוב דעות כי לא הוכח כי כהן זייפה פרוטוקולים במטרה להסתיר את איחוריה לבית המשפט .  השופטת המחוזית מוסיה ארד ,  שהיתה בדעת מיעוט ,  סברה כי כהן  " ערכה במתכוון ב-14 תיקים פרוטוקולים כוזבים והשמידה בקשות של נאשמים כדי למנוע את תיעוד איחוריה ".  בית הדין קבע כי כהן תשוב לשפוט ,  ומיד קמה ביקורת ציבורית נגד ההחלטה .  עו"ד חיים שטנגר עתר לבג"ץ נגד היועץ המשפטי לממשלה ,  מני מזוז ,  שסירב לפתוח בחקירת משטרה נגד כהן .  שופטת בית המשפט העליון ,  אסתר חיות ,  דחתה את העתירה .  עקב הביקורת הציבורית ,  נשיא בית המשפט העליון דאז אהרן ברק וכן נציגות השופטים דרשו מכהן לנטוש את השפיטה - אך זו עמדה במריה .  לבסוף פתחה הוועדה למינוי שופטים בהליך נפרד והביאה בנובמבר 2005 להדחתה .  כהן הגיבה בעתירה מיידית לבג"ץ נגד ההחלטה .  לטענתה ,  החלטת בית הדין המשמעתי היתה סוף פסוק לפרשה . " ההדחה לא היתה ראויה ",  אומר פלדמן .  לגישתו ,  לא ניתן לנהל שני הליכים נגד כהן באותו עניין - ולכן הוגשה העתירה לבג"ץ.עתירתה של כהן לא התבררה עד עצם היום הזה ,  אף שהוגשה ב-2005 .  ככל הנראה ,  מערכת המשפט מעדיפה שלא להגיע להכרעה בעניין ,  בשל הבעייתיות בכך שהליך הדחתה של השופטת החל לאחר שכבר הסתיים ההליך המשמעתי בעניינה .  ב-2007 הועבר התיק לבוררות אצל עו"ד ישראל קנטור .  פלדמן מספר כי נערכה ישיבה אחת ,  ואז הבורר חלה ולא יכול היה להמשיך בבוררות .  לדברי פלדמן ,  שופט בית המשפט העליון בדימוס ,  יעקב טירקל ,  הפך לבורר - אך לאחר זמן מה ,  עוד לפני שהספיק לערוך דיון אחד ,  הודיע שאינו מעוניין לדון בתיק .  מהנהלת בתי המשפט נמסר בתגובה : " כחלק מהמהלכים להשגת פתרון מוסכם למחלוקת ניתנה אורכה נוספת של שישה חודשים לצורך מיצוי הליכי גישור ".   ( בגץ 9100/05 ) 

4 שנים לאחר פרשת זיוף הפרוטוקולים :  השופטת שהודחה עדיין מקווה לחזור לתפקידה 
הילה כהן עתרה לבג"ץ בסוף 2005 לאחר שהורשעה בבית דין משמעתי והודחה מכס השיפוט

