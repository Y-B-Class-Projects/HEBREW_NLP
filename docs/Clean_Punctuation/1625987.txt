לא יכול להיות שככה נראינו במשחק הכרעה
למה לעשות עבירה על ברנר ?  איפה האנטר ?  ומה יהיה עם גודס במאני טיים ?  הפועל ירושלים מנסה לעכל את ההדחה מהגביע
צילום ועריכת וידאו :  נועם אשל
אחרי הניצחון בגמר גביע ווינר על מכבי תל אביב בתחילת העונה ,  הכריז קפטן הפועל ירושלים ,  יובל נעימי ,  כי כעת תנסה הקבוצה להשיג את שלושת התארים הנוספים שעל הפרק .  אלא שאפילו נעימי עצמו בוודאי לא שיער שהמסע של הקבוצה מהבירה בגביע המדינה ייעצר כבר בשמינית הגמר .  בטח לא מול העולה החדשה מנתניה ,  ועל אחת כמה וכמה לא במלחה .  שחקני ירושלים לקחו את ההפסד בצורה קשה ויצאו אמש  ( ראשון )  מהאולם מאוכזבים ,  בעוד בצד השני של המסדרון שחקני נתניה חגגו את ההפתעה הגדולה של גביע המדינה העונה .  מאמן האדומים ,  גיא גודס ,  יעניק לשחקניו יומיים חופש ,  לאחריהם תשוב הקבוצה להתאמן לקראת משחק היורוקאפ החשוב שאלואי בשבוע הבא .
" לא יכול להיות שהקבוצה נראית ככה במשחק הכרעה ",  אמרו הבוקר מקורבים להנהלת הקבוצה . " האדישות בהתחלה והעובדה שנתניה ,  שהיא קבוצה עם חצי מהתקציב שלנו ,  נראתה הרבה יותר טוב מאיתנו ,  מראה על הכנה לקויה ,  אולי אפילו יהירות מצד השחקנים ,  ממש כמו שהורגש לפני התבוסה בזאדאר .  במקום לגמור את המשחק כשהובלנו 6 ,  שוב הייתה הסתבכות מיותרת ".  
גם על ההחלטה לבצע עבירה על שמוליק ברנר ,  8 שניות לסיום ביתרון נקודה ,  העבירו גורמים בעמותת הקבוצה ביקורת : " גודס הביע במהלך הזה חוסר אמון בהגנה שלו .  למה לשים את הביצים על ההתקפה כשאתה מוביל מלכתחילה ?  היו לנתניה עוד שתי עבירות לתת ,  זה היה לא חכם .  מתחילת העונה רואים שיש שחקנים בקבוצה שלא יכולים לשמור על עמוד תאורה ,  וגיא ראה את זה ,  אבל לא יכול להיות שלא מצליחים לשפר את זה בשלושה חודשים ". 
ברנדון האנטר ,  שמאז התקרית בה בילה בפאב ירושלמי עד לשעת לילה מאוחרת בלילה שלפני המשחק מול ברק נתניה בליגה ממעט לקבל דקות ,  ממשיך להיראות מתוסכל בקצה הספסל . " כל הזמן אומרים שהאנטר לא מתאים ,  שהוא קטן לאירופה ,  אבל זה לא שלא ידעו את זה מראש ,  כבר שנתיים עוקבים אחריו .  גודס החליט בכל זאת להביא אותו ,  ועכשיו אומרים שהוא לא פוגע .  לא ראיתי שחקן שהצטיין מהספסל אף פעם ,  הוא פשוט לא מקבל דקות ,  אז קשה מאוד להצליח בלי לשחק ",  הוסיף אותו גורם בקבוצה .
 גם אם יחליטו בירושלים לחתוך את האנטר  ( מה שעדיין לא עומד על הפרק )  ,  ההחלטה להביא שחקן נוסף תקרב את הקבוצה למספר הזרים המקסימלי שמותר למועדון להביא בליגה .  בקבוצה לוקחים בחשבון אפשרויות לפציעות ,  לכן לא ממהרים לבצע שינוי בשלב זה .
 ההפסד של ירושלים לנתניה היה עוד הפסד בשורת ההפסדים של הקבוצה במאני טיים ,  אך מעבר לכך ,  אם מסתכלים על הקריירה הקצרה של המאמן גיא גודס ,  אפשר לראות תופעה מדאיגה במשחקים שנקראים בשפת ה-NBA ,  משחקי  " Win Or go Home ".  מי שמביט על חצי הכוס המלאה יכול למצוא בה שתי זכיות בגביע ווינר ,  הטורניר הרשמי של פתיחת העונה  ( טורניר שבירושלים לא מכוונים אליו כמטרה עיקרית בפתיחת העונה )  ,  עוד ניצחון על מ.כ גבעת שמואל החלשה ברבע גמר גביע המדינה בעונה שעברה ,  וניצחון על גליל עליון בעונת 2004/5 ברבע גמר הגביע במשחק דרמטי .  לא הרבה מעבר לכך .
 בפתיחת קריירת האימון של גיא גודס ,  במכבי ראשון לציון באמצע עונת 2004/5 ,  הוא הוביל את הקבוצה לחצי גמר גביע המדינה ,  אחרי שעבר את הסיבובים המוקדמים שנערכו בשיטת שני משחקים .  בחצי גמר המפעל הודחו הכתומים מול מכבי תל אביב .  בעונה שלאחר מכן הוביל גודס את ראשון לציון לעונת שיא ,  ולהופעה בחצי גמר הפיינל פור ,  אך שם כשל מול הפועל ירושלים ,  לה הפסיד באותה עונה בכל ארבעת המפגשים .
 אחרי שעזב את תפקיד עוזר המאמן במכבי תל אביב ,  קיבל בעונה שעברה גודס את הפועל ירושלים .  המאזן במשחקי ההכרעה ?  שלושה משחקים ,  שלושה הפסדים .  ההפסד הראשון היה בשלב הבתים של היורוצ'אלנג' ,  כשניצחון אפשרי על אודלנבורג בחוץ היה מעלה את ירושלים לשלב השני ,  אך הקבוצה כשלה והפסידה 79:70 .  בחצי גמר הגביע היה זה משה מזרחי ממכבי חיפה שעם סל על הבאזר שלח את גודס וירושלים הביתה ,  ובחצי גמר הפיינל פור איבדה הקבוצה יתרון גדול ברבע הרביעי ,  בדרך להפסד בהארכה לאותה חיפה .  העונה כבר הספיק גודס להפסיד במשחק ההכרעה הראשון שלו ,  לברק נתניה בגביע המדינה .  זו גם היתה הפעם הראשונה בקריירה שלו שגודס רושם באולמו הביתי הפסד במשחק מכריע .  בקצב הזה ,  ייתכן והתואר הראשון שירושלים לקחה העונה ,  יהיה גם האחרון .
 
לא יכול להיות שככה נראינו במשחק הכרעה
למה לעשות עבירה על ברנר ?  איפה האנטר ?  ומה יהיה עם גודס במאני טיים ?  הפועל ירושלים מנסה לעכל את ההדחה מהגביע

