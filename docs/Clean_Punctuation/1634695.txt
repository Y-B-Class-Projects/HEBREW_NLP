מי יציל את הבית שלי ? 
מדי שנה מוגשות מאות תביעות נגד דיירים ששכרו דירה אך מסרבים להתפנות עם תום תקופת השכירות .  עו"ד שלומי הס יציע כמה דרכים על מנת להימנע מהמלכודת
מדי שנה מוגשות מאות תביעות נגד דיירים ששכרו דירה אך מסרבים להתפנות עם תום תקופת השכירות .  חלק מהתביעות הן תביעות חוזרות ,  אך רובן המכריע הן תביעות חדשות .
 הדרך עד לפינוי בפועל של הדייר הסרבן ארוכה ומסורבלת ,  וכמובן שהנפגע העיקרי הוא לא אחר מאשר הבעלים - המשכיר התמים ,  שנקלע למצב זה בעל כורחו ולרוב אינו אשם במצב המסובך .  
ההליך של תביעה לפינוי דייר ,  פנייה להוצאה לפועל וההליך המשפטי כולו ,  דורש מהמשכיר משאבים של זמן ,  טרחה ולא מעט כסף ,  ועשוי לארוך מספר רב של חודשים .  טעות לחשוב שדייר אשר שכר את הדירה כדין אך אינו מתפנה נחשב כפולש.מצב דומה ,  אם כי פחות שכיח ,  הוא מקרה של פלישה לנכס ללא כל חוזה שכירות .  
שערו בנפשכם כי אתם נוסעים עם המשפחה לחופשה קצרה בחו"ל .  עם שובכם תחכה לכם הפתעה ,  זוג עבריינים פרצו לדירה והפכו אותה למאורת נרקומנים ,  וכל הסלון התמלא בשברי בקבוקים ובמחטים .  אותם נרקומנים מסרבים בכל תוקף לעזוב את הדירה .  ייתכן כי המשטרה תסרב להושיט לכם סיוע ואתם תאלצו להביט בעיניים דומעות על אותו משיג גבול עושה בקניינכם כבשלו .  
חוק המקרקעין אמנם מתיר שימוש בכוח סביר ,  תוך 30 יום מיום התפיסה ,  כנגד אדם אשר תפס מקרקעין לא לו ,  אולם כדאי להימנע מטעות בפרשנות החוק ומתן פירוש מרחיב למונח שימוש בכוח .  אף אחד מאתנו אינו רוצה להגיע למצב בו ייפתח כנגדו הליך פלילי או אזרחי ,  בעודו הוא בעל הנכס ,  היות ותקף את השוהה בביתו .  יתרה מזו ,  קיימת חשיבות בהקפדה על סדר הזמנים ,  שכן אם אכן אירעה השגת גבול ,  מספר הימים הנזקף לשם ביצוע פעולה פיזית כלשהי הוא 30 יום מיום הפלישה ,  ולא מהיום בו נודע לבעל הנכס אודות הפלישה .
 בסופו של יום ,  חשוב לזכור שלמרות שהדירה בבעלותך ,  לא תוכל להחליף את מנעול הדירה על מנת שהדייר לא יוכל להיכנס לנכס ,  ובודאי שלא תוכל לפנות בכוח את הדייר ללא פסק דין לפינוי ,  וזאת גם אם בחוזה השכירות שנחתם ביניכם נכלל סעיף אשר מתיר זאת .  
בפסיקת בית המשפט העליון נקבע ,  כי סעיף גורף המתיר לבעלים להיכנס ,  להחליף מנעול ושקובע כביכול הסכמה של השוכר מראש למהלך כזה ,  הינו סעיף בלתי סביר ודינו להתבטל .
 המציאות מלמדת ,  כי חרף הסכנה הממשית המרחפת על בעלי הדירות ,  רבים ממשיכים להתעלם מהסכנה שבנפילה למלכודות הטמונות בדרכם ,  ומשתמשים בחוזים סטנדרטיים המצויים באתרי האינטרנט השונים ,  אשר אינם עונים על דרישותיהם וציפיותיהם ואינם מגנים על זכויותיהם כיאות .
 אמנם ,  קשה להקטין את הסיכון להשתלטות של  " הומלס "  על הנכס ,  אך לגבי שוכרים- מדוע לא לבחון אותם ב"ציציות "  ולברר עליהם ככל שניתן ?  לדוגמא ,  בירור באמצעות מספר תעודת הזהות טרם החתימה ,  האם הם בעלי חשבונות מוגבלים שלא יאפשרו גבייה עתידית ,  היא אחת הבדיקות אשר תעזורנה להבין אם מדובר באדם דל אמצעים ,  אשר לא יוכל לפרוע את החיובים בגין השכירות החודשית .  
כמו כן ,  לא פעם ,  יש פער מנטאלי בין השוכר למשכיר ,  עובדה אשר גורמת למשכיר להתייחס בסלחנות וביתר נחמדות לשוכר ,  גם כאשר הלה חדל מלשלם את תשלומי השכירות במועד ,  או שנמנע מלשלם את החובות השוטפים בגין השימוש בדירה .  
פעמים רבות מתנה השוכר בפני בעל הדירה את צרותיו ,  ומבקש אורכה קצרה .  אחר כך צץ סיפור חדש בפי השוכר ,  וגם הפעם המשכיר נענה ומאפשר בכך לשוכר לנצל את טוב ליבו ולצבור חובות משמעותיים .  בשלב זה ,  שבו השוכר שקע בחובות כלפי המשכיר - הסיכוי לגבות חובות אלו קטן עד מאד .  זאת ועוד ,  השוכר ,  נוכח קשייו ,  עלול להעז פניו בפני המשכיר ולהחליט שהוא אינו משלם כלל אלא במועד שבו ייראה לו .  
המציאות מראה ,  כי נקיטה בצעדים נמרצים מוקדם ככל האפשר כלפי שוכר שאינו עומד בהתחייבויותיו ,  לרוב רק מקטינה את נזקיו של המשכיר ואילו הקלת ראש אל מול הבעיה מפגינה בפני השוכר כי  " אין דין ואין דיין "  וגורמת להצטברות חובות בסכומים משמעותיים יותר .
 
מי יציל את הבית שלי ? 
מדי שנה מוגשות מאות תביעות נגד דיירים ששכרו דירה אך מסרבים להתפנות עם תום תקופת השכירות .  עו"ד שלומי הס יציע כמה דרכים על מנת להימנע מהמלכודת

