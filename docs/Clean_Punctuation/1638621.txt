זה חורף ?  ינואר - החם ב-60 השנה האחרונות
הסערות שפקדו באחרונה את ישראל ולוו בקור עז ובשיטפונות רבים ,  לא הפריעו לינואר להיות החם ביותר ב-60 השנים האחרונות בהרים ובפנים הארץ
חודש ינואר השנה בהרים ובפנים הארץ היה ינואר החם ביותר ב-60 השנים האחרונות .  כך עולה מסיכום מזג האוויר החודשי שפרסם היום  ( שני )  השירות המטאורולוגי .  לפי הנתונים ,  גם באזורים אחרים בארץ היה חודש ינואר חם מהממוצע במידה ניכרת .  
לפי הנתונים ,  מהשוואת הממוצע של ינואר 2010 לעבר עולה כי בהרים ובשקע הירדן זהו למעשה ינואר החם ביותר ,  ובמישור החוף זהו ינואר השני החם ביותר אחרי ינואר 1971 .  בבית דגן לדוגמה ,  הממוצע בינואר 2010 הוא 21.5 מעלות צליוס ,  שני רק לינואר 1971 אז נרשמו 21.7 מעלות צליוס .
 עוד עולה כי הטמפרטורות בינואר בשעות היום עלו על הממוצע של 2000-1981 ב-5-3 מעלות צליוס .  בשעות הלילה עלו הטמפרטורות בהרים על הממוצע ב-3.5-3.0 מעלות צליוס וביתר האזורים ב-3-2 מעלות צליוס .  הטמפרטורות היו גבוהות יותר גם בהשוואה לממוצעי 10 השנים האחרונות ,  אך בשיעור קטן יותר .
 כמויות הגשמים שירדו בינואר היו אמנם מרשימות אבל המשיכו מגמה שנרשמת מתחילת עונת החורף :  כמויות גשם גדולות בצפון ובדרום הארץ לעומת כמויות גשם נמוכות יחסית במרכז הארץ .  כך ,  לדוגמה ,  כמויות הגשמים המצטברות מתחילת העונה בצפון הארץ הן פי 1.5-1.3 מהממוצע הרב שנתי לתקופה המקבילה .  זאת לעומת מרכז הארץ ,  בו קיים גירעון בגשם המצטבר .
 בגליל המערבי ובמישור החוף הצפוני  ( חיפה וצפונה )  ירדו בינואר 250-170 מ"מ המהווים 150%-120% אחוזים מהממוצע הרב שנתי של ינואר .  בגליל ,  בגולן ובאזור החולה ירדו 180-120 מ"מ ,  כמויות הקרובות לממוצע או מעט גבוהות ממנו .  במישור החוף המרכזי-צפוני ,  בכרמל ,  באזור השרון ובעמק יזרעאל ירדו בינואר 140-90 מ"מ המהווים 90%-80% מהממוצע .  כאמור ,  הגירעון הגדול ביותר בהשוואה לממוצע היה במרכז הארץ .  במישור החוף המרכזי והדרומי נמדדו בינואר 80-60 מ"מ שהם 60%-40% מהממוצע לחודש .  בהרי המרכז ירדו 120-90 מ"מ שמהווים 90%-70% מהממוצע .
 
זה חורף ?  ינואר - החם ב-60 השנה האחרונות
הסערות שפקדו באחרונה את ישראל ולוו בקור עז ובשיטפונות רבים ,  לא הפריעו לינואר להיות החם ביותר ב-60 השנים האחרונות בהרים ובפנים הארץ

