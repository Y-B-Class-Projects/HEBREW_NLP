 " על כל שקל שנוציא על דונאדוני נקבל בחזרה שניים "
 עובד קראוס ,  סוכנו של המאמן האיטלקי ,  עדיין מתנסח בזהירות ,  אבל אומר : " רוברטו רוצה להותיר כאן חותם .  ההגרלה שכנעה "
 ביום רביעי ,  אם לא תהיה דחייה נוספת ,  תתקיים ישיבת הנהלת התאחדות לכדורגל ,  ובין היתר ,  מן הסתם ,  נושא מינוי מאמן הנבחרת יעלה בה מחדש .  אחד השמות שיעלו הוא זה של רוברטו דונאדוני ,  איתו הפרטים כמעט מסוכמים ,  ולמרות העיכוב במו"מ איתו והקשיים באישור העסקה ,  מאמן נבחרת איטליה עדיין רוצה לבוא לישראל . " הוא מאוד רוצה לקחת את הנבחרת ,  הוא אמר לי באחת השיחות בינינו שמשהו בתוך תוכו אומר לבוא לכאן ",  אומר סוכנו הישראלי ,  עובד קראוס ,  כשנשאל מה קירר את הדיווחים הראשוניים אודות הקשר איתו . " דונאדוני הוא לא אחד שנואש לעבודה ,  אלא אחד שאוהב אתגרים .  חייבים להעריך מאמן שלא חושב שהוא עושה לנו טובה שהוא בא לכאן ".  
- אתה לא חושב שמאמן שעולה יותר ממיליון יורו קצת יקר עבור הכדורגל הישראלי ?  
" זה מזכיר לי סיפור על מישהו שרצה לשלוח מברק ,  אמרו לו שזה יקר ואם הוא ישלח אותו ללא מילים זה לא יעלה לו כסף ,  וזה מה שהוא עשה .  אין מה לעשות ,  אם רוצים לשנות ,  כמו שיו"ר ההתאחדות רוצה ,  צריך לדעת שזה עולה כסף .  יש כאן הזדמנות חד פעמית להביא לישראל מאמן שברמה שאף פעם לא היתה כאן .  מאמן נבחרת איטליה ,  מאמן אלופת העולם ,  מאמן שאם היתה טיפת מזל הוא היה במקום בו נמצא גווארדיולה היום .  זו הזדמנות לעשות משהו ענק עבור הכדורגל הישראלי ".  
- אבל אם נבחרת בלגיה משלמת 600 אלף יורו לדיק אדבוקט ,  למה שישראל תשלם הרבה יותר ?  
" יו"ר ההתאחדות רצה מאמן צעיר ,  ואדבוקט הוא לא כזה .  צעיר עולה יותר כסף .  חוץ מזה ,  דיק אדבוקט מקבל 600 אלף יורו בבלגיה ,  שזה ליד הבית שלו בהולנד .  אם היית רוצה להביא אותו לישראל ,  היית צריך לשלם פי שתיים או פי שלוש ".  
- אתה עדיין בקשר עם דונאדוני ?  
" אנחנו מדברים לפחות פעם ביום .  הוא לא רוצה רק לאמן את הנבחרת ,  הוא רוצה לתרום לכל הענף .  רוברטו לא מתכוון להיות מאמן של 10 אימונים בשנה ,  כי הוא בא לשנות .  הוא בא להותיר חותם .  חשוב לזכור לא רק את הרזומה ,  אלא גם את הבן אדם .  מדובר באדם ששיחק עונה אחת בסעודיה ,  עונה אחת בארה"ב ,  ויש לו רקע תרבותי רחב מאוד .  הוא לא אדם מתנשא ,  אלא אחד שמכיר סוגים שונים של מנטליות ".  
- ועדיין ,  לא מובן איך מאמן כזה מסכים להגיע לישראל .  הוא מאמן שכל עתידו לפניו ,  הוא יכול עדיין לקבל קבוצות צמרת באיטליה שודאי אחת מהן תתפנה בקרוב .  למה בגילו לקחת אתגר עם סיכון כל כך גבוה ,  ועוד אחרי המפלה בנאפולי ?   " גם ההגרלה שכנעה אותו מאוד לרצות את האתגר הזה .  הוא חושב שמדובר בהגרלה שאפשר לעבור אותה .  זה עזר לשכנע אותו .  אתגר איטלקי עבורו זה מילאן ,  אותה הוא כמעט קיבל באמצע העונה לולא היה עדיין מועסק בנאפולי .  אתגר איטלקי עבורו זה אינטר או יובה ,  שאליה גם כמעט הגיע .  בכל השאר פחות .  הוא ראה שאברהם גרנט הגיע לאנגליה דרך נבחרת ישראל ,  והוא יודע שאם יגיע ליורו עם ישראל יפתחו לו עוד דלתות .  רוברטו רוצה לאמן באנגליה והצלחה עם ישראל תעזור לו בעניין .  צריך להבין ,  מאמני צמרת לא רוצים יותר להיות מאמני נבחרות ,  בטח לא בישראל .  לכן אני אומר שזו הזדמנות נהדרת ,  בלתי חוזרת ".  - מה יש לומר לחברי ההתאחדות שעדיין מעדיפים מאמן ישראלי ?   
" אני לא אחד שמפעיל לחץ ,  אבל אני גם חושב שיש כאן הזדמנות .  נכון ,  זה עולה לא מעט כסף ,  אבל יש מחיר לעלייה ליורו .  מה נגיד אם לא נעלה ,  שחסכנו כמה שקלים ?  יש כאן מאמן שיכול להכשיר דור חדש של מאמנים .  אין לנו מאמנים ישראלים ברמה הזו .  אנחנו הולכים להתמודד מול אוטו רהאגל וסלאבן ביליץ' ,  וגם מאמן נבחרת לטביה אימן את ספרטק מוסקבה  ( אלכסנדר סטרקובס  ח.א )  .  אין לנו מאמנים ישראלים חוץ מגרנט בקליבר הזה .  מאמן טוב שווה חצי שער .  מדובר במאמן שיאדיר את שם ישראל בעולם ,  יסתכלו עלינו אחרת .  על כל שקל שנוציא עליו נקבל בחזרה שניים ". 
יו"ר ההתאחדות לכדורגל אבי לוזון התייחס היום לסוגית מאמן הנבחרת בכניסה לאצטדיון בלומפילד : " ברקוביץ' לא יאמן את הנבחרת .  אני במשא ומתן עם מספר מאמנים זרים ,  חלקם עדיין לא הוזכר בתקשורת .  בקרוב כולם יגלו שלנבחרת ישראל יהיה מאמן זר ".  

" על כל שקל שנוציא על דונאדוני נקבל בחזרה שניים "
 עובד קראוס ,  סוכנו של המאמן האיטלקי ,  עדיין מתנסח בזהירות ,  אבל אומר : " רוברטו רוצה להותיר כאן חותם .  ההגרלה שכנעה "
 
