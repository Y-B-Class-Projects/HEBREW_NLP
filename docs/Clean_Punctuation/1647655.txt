מלחמת אמריקה הצפונית
תומר ספירשטיין קץ בפטריוטיות המוגזמת של הקנדים ,  שהופכת את אולימפיאדת ונקובר לקרב פרטי עם ארה"ב ,  השכנה מדרום 
" הו קנדה !  ",  שרים הקנדים אחרי כל זכייה במדליה . " גו קנדה גו !  ",  הם צועקים בשביל לעודד את המתחרים מטעמם .  כן ,  הקנדים אוהבים להרגיש פטריוטים .  אבל מדי פעם ,  רק לפעמים ,  זה ממש נמאס .  הקנדים עושים הכול כדי להבדיל עצמם מהאמריקאים ,  רק שלעיתים זה יוצר דווקא את התחושה ההפוכה .  למשל - בתחנות הטלוויזיה משודרת פרסומת לחברת מזון אשר נותנת חסות לאולימפיאדה ,  ודובר החברה ,  אשר מופיע בפרסומת ,  אומר כי אם המתחרים הקנדים יזכו במדליה ,  הם ייקחו קרדיט ,  אבל רק קצת - אחרי הכול ,  הם קנדים .  למי שלא הבין ,  מדובר כאן במכה מתחת לחגורה של האמריקאים .  וזו אינה הדוגמא היחידה .  איפה האוהדות השבדיות ?  הנורבגיות ?  כולם נבלעים בתוך ההמון האדום הזה ,  וזה קצת יותר מדי נראה כמו תחרות בין קנדה לארצות הברית מאשר אירוע כלל עולמי .
 בכלל ,  היריבות הגדולה בין שתי המדינות הללו ,  בכל הנוגע לספורט  ( ובמיוחד בספורט חורפי )  הגיעה לרמות שלא היו מביישות גם נבחרות מהמזרח התיכון .  הנה - לאחר משחק ההוקי בין נבחרות ארה"ב וקנדה  ( שהסתיים בניצחון אמריקאי )  ,  בקושי נרשמה תנועה של אוהדים קנדיים ברחובות וויסלר ,  בניגוד לימי האולימפיאדה שקדמו למשחק ,  אז בסוף כל יום היו יוצאים האוהדים ומתחילים לשיר .  הניצחון האמריקאי הוריד את מצב הרוח הקנדי לשפל חסר תקדים ,  כשלאחר המשחק נרשמו התפרעויות ברחבי המדינה - חנויות נופצו ,  מכוניות הועלו באש והרבה חוליגנים קנדים מצאו עצמם במעצר לאחר עימותים עם המשטרה .  כן ,  מתברר שגם לקנדים יש סף עצבים ,  והוא לרוב נשבר לאחר השפלה אמריקאית .  
גם ביום שלאחר המשחק בקושי נרשמה תנועה ערה של אוהדים בלבוש הקנדי הרשמי של האולימפיאדה .  אגב ,  גם בהוקי הנשים היריבות בין שתי המעצמות עצומה ,  ולא פעם נרשמו שם מכות בין הבנות ,  או כמו שאמרה הכוכבת הגדולה של נבחרת ארה"ב ,  אנג'לה רוג'ירו  - " אין דבר מתוק יותר מאשר לגרום לכל הקהל הזה להשתתק ".  אכן ,  סטירת הלחי שחטפה נבחרת ההוקי הקנדית הייתה כואבת .  רק בערב שלמחרת ההפסד לארה"ב ,  לאחר ההופעה האדירה של הלהקה המיתולוגית  " דיבו "   ( כן ,  אתם מכירים אותה )  והזכייה של רקדני הקרח הקנדים בזהב ,  השתפר מצב הרוח הלאומי .
 אם כבר ברקדני קרח עסקינן ,  אני חייב להבין משהו - האם אני היחידי שרואה בהצבת המקום העשירי כמטרה באולימפיאדה סוג של תבוסתנות ?  כלומר ,  די ברור שהאחים זרצקי לא יוכלו למשאבים האדירים שמקבלים המתחרים האחרים  ( ותודה ללימור לבנת )  ,  אבל יש הבדל ברור בין להסתפק במקום העשירי - שזה הישג מכובד לגמרי ,  וכל הכבוד להם על ההישג האדיר מבחינתם - לבין להציב מטרה שהיא פחות מאשר זכייה בזהב .  מצד שני ,  אולי זה רק אני .
 ביום שלישי כבר השתפר מצב הרוח הקנדי ,  וביום רביעי הוא שוב הגיע לשיא ,  עם הזכייה של המתחרות הקנדיות במזחלות  ( זוגות )  בזהב ובכסף ,  כשהן משאירות את הארד ,  כמובן ,  לאמריקאיות ,  ועם הניצחון העצום על נבחרת ההוקי הרוסית - שרבים חשבו שמשחק זה יהיה הגמר - והשחקן המפחיד ביקום ,  אלכסנדר אובצ'קין .  
כבר במשחק על ההעפלה לרבע הגמר ,  כשהיה כבר ברור שקנדה מנצחת את גרמניה ,  החל הקהל לשאוג  " אנחנו רוצים את רוסיה "   ( שזה ,  למרות העידוד ,  די דבילי ,  בהתחשב בכך שכבר נקבע כי המנצחת תפגוש את הרוסים )  ,  ולמרות שכל מי שאינו קנדי חשב לעצמו 'היזהרו בבקשותיכם' - השיגה הנבחרת את הניצחון המיוחל ,  שימחה מיליוני אנשים ,  ובעיקר השאירה את קנדה שלמה .  קשה לחשוב מה יקרה אם ארה"ב תנצח את קנדה במשחק הגמר ,  ולמרות שלא סביר שזה יקרה  ( שוב )  ,  אני כבר התחלתי לחפש את הממ"ד הקרוב .  ומכיוון שאין יותר מדי מקומות בטוחים ומקלטים סודיים בוויסלר ,  החלטתי לחזור לוונקובר .
 נבחרת הנשים של קנדה בהוקי - ששברה את שיאי הנקודות ,  בעיקר בזכות הופעה מוחצת של 0:18 במשחק הפתיחה - הצליחה לנצח את ארה"ב ,  זכתה בזהב בפעם השלישית ברציפות ,  השיגה את מדליית הזהב השמינית של קנדה באולימפיאדה  ( שיא בזהב לקנדה )  לעיני ויין גרצקי ,  ראש ממשלת קנדה ונבחרת הגברים  ( טוב שאין עליהם עוד יותר לחץ עכשיו )  ,  ושוב דלקו הטבעות על האסדה המשייטת מול חופי ונקובר בצבע זהב .
 מאוחר יותר עלו על הפודיום בוויסלר זוכות מדליית הזהב במזחלת זוגות נשים - קיילי המפריס והת'ר מויס ,  שרקדו עם המדליות שלהן לקול תשואות הקהל ,  אך השיא המרגש של הערב היה ללא ספק המקצה החופשי בריקוד על הקרח לנשים ,  שם אמנם זכתה יו-נה קים בזהב ובשיא העולמי ,  אך הייתה זו דווקא זכייתה של ג'ואני רושט במדליית הארד שלא הותירה עין יבשה ברחבי קנדה .  רושט ,  שאיבדה בתחילת השבוע את אמה באופן מפתיע ,  עלתה לקרח ונתנה את הופעת חייה למרות השבוע הקשה שעברה ,  וכשאביה בקהל האדום-לבן-שחור  ( צבעי הנבחרת הקנדית )  הפכה לקנדית החמישית בהיסטוריה שזוכה במדליה בתחרות זו ובדרך גנבה את מחיאות הכפיים הסוערות של הקהל - וכמעט את ההצגה כולה .
 האולימפיאדה ,  בכל מקרה ,  מתחילה לתת את סימני הסיום שלה .  למרות שעד ליום ראשון - אז תינעל התחרות המופלאה הזאת עם תחרות הגמר בקרוס-קאנטרי סקי  ( 50 ק"מ )  לגברים ומשחק הגמר של ההוקי בטקס מרשים - נשארו עוד לא מעט מדליות לחלק ,  כבר ניתן להרגיש בירידת המתח .  מקומות הבילוי כבר לא מפוצצים כשהיו לפני שבוע ,  ה"בתים "  של המדינות המשתתפות כבר אינם עמוסים והתורים בכניסה אליהם קצרים יחסית ,  הפאבים החלו להוריד מחירים  ( סוף סוף הצלחתי למצוא פאב שמוכר גינס בפחות מ-9 דולרים .  אפילו פחות מ-6 )  ,  חנויות המרצ'נדייז החלו לנסות להיפטר ממלאי מוצרי האולימפיאדה שלהן ,  עם מחירי  " סוף עונה "  של בין 50 ל-70 אחוזי הנחה - זה הזמן להתחיל לקנות מזכרות למשפחה והחברים ,  אבל רק להתחיל ,  כי המחירים עוד צפויים לרדת .  
אפילו השמש ,  שהפציעה לכמה ימים ,  נעלמה והותירה את ונקובר גשומה ואפורה כבכל חורף שגרתי ,  ואת וויסלר אפורה ,  ערפילית ומושלגת כרגיל .  מעבר לכך ,  מקומות העבודה מבוססי השירות ,  שבשבוע החולף נאלצו לטחון את העובדים שלהם בשעות נוספות בשל העומסים הכבדים ,  נאלצים כרגע לספוג את ריבוי ההיעדרויות בשל המחלות השגרתיות של החורף שתקפו את העובדים המותשים .  כן ,  גם אולימפיאדה ,  עם כל החגיגיות והטקסים והמדליות שלה היא עדיין מדגרה טובה לוירוסים ומחלות .  תוסיפו את הערך המוסף של החורף והמחלות שלו ואת הרכבות העמוסות והדחוסות ,  ותקבלו יופי של בקטריות .  מזל ששפעת החזירים נרגעה .
 סוף השבוע מתקרב ,  והפאבים הרבים כבר מתארגנים לקראת השיא של האולימפיאדה .  בכל מקום ניתן לראות כבר שלטים ,  פוסטרים והזמנות מצד הפאבים והמסעדות לקהל הרחב להגיע ולצפות במשחק הגמר של ההוקי .  המשחק יתחיל קצת לאחר השעה 12 בצהריים ,  מה שאומר הרבה הכנסות למקומות השונים ,  שיכולים לבנות על הרבה אוכל ושתייה שיוזמנו לפני ,  במהלך ואחרי המשחק .  תזמון מושלם של ארוחת צהריים של יום ראשון  ( היום החופשי בקנדה )  .  מצד שני ,  אם קנדה תפסיד לסלובקיה המפתיעה בחצי הגמר ולא תעפיל לגמר ,  ניתן לשער כי הרבה מהמקומות הללו יישארו מיותמים .  
אם ,  לעומת זאת ,  הנבחרת הקנדית תעשה את שמצפים ממנה ותעלה לגמר ,  יהיה קשה מאוד להשיג מקומות נוחים לצפייה ,  וסביר להניח שכבר בשעה 10 בבוקר יחלו הקנדים לגדוש את מקומות הבילוי ,  כשתורים רבים ישתרכו בכניסה  ( לא מן הנמנע שהרבה מקומות אף יגבו תשלום עבור הכניסה )  ,  ברחובות ובתחבורה הציבורית .  בינתיים ,  המדליות ממשיכות לזרום ,  הטקסים ממשיכים להיערך והחגיגות ממשיכות .  אנחנו עדיין לא מסיימים כאן בוונקובר ,  היות ונותרו עוד 19 מדליות בקופה ,  כולל מדליית הזהב בקרלינג .  כן ,  שוב הזכרתי קרלינג .
 
מלחמת אמריקה הצפונית
תומר ספירשטיין קץ בפטריוטיות המוגזמת של הקנדים ,  שהופכת את אולימפיאדת ונקובר לקרב פרטי עם ארה"ב ,  השכנה מדרום

