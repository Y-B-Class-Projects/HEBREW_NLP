יורש או עצר ? 
עדיין לא ברור אם רוג'ר פדרר מתכוון לפנות את מקומו בקרוב ,  אבל בעולם הטניס כבר עוסקים בשאלה האם יש לו בכלל ממשיך
בהתחשב בגילו של רוג'ר פדרר ובמצבו הפיזי של רפאל נדאל ,  בעולם הטניס כבר מחפשים יורשים .  אחרי הכל ,  זה נחמד שהתחרות על תארי הגרנד סלאם הרבה יותר פתוחה ,  אבל מצד שני אף אחד לא רוצה לחזור לתקופה נטולת הכוכבים של תחילת שנות האלפיים .
 עוד לפני שרוג'ר פדרר זכה בתואר הגרנד סלאם העשירי שלו ,  ניסו לסמן לו יורש .  בהתחלה חשבו שהוא יגיע משרשרת הכוכבים הצרפתים שבלטו בגיל צעיר :  רישאר גאסקה ,  ז'יל סימון ,  ג'ו ווילפריד צונגה וגאל מונפיס .  אחר כך חשבו שאולי זה יהיה הכשרון האוסטרלי הצעיר ברנרד טומיץ' ,  אלא שזה מתקשה בטבילת האש שלו בסבב .  בארצות הברית כבר ויתרו על האפשרות למצוא יורש ועוסקים בהתבכיינות על היעדר דור מחליף לאנדי רודיק וג'יימס בלייק .  בספרד תלו תקוות בפרננדו ורדאסקו ,  אבל הוא כבר לא צעיר ושאר חבריו מצטיינים כרגיל בעיקר על החימר .  
כל זה משאיר אותנו עם שלושה טניסאים בני פחות או יותר אותו גיל ,  שפרצו פחות או יותר בצוותא לסבב ,  וחולקים את המקומות 3-5 בדירוג העולמי :  נובאק דג'וקוביץ' ,  חואן מרטין דל פוטרו ואנדי מארי .  המשותף לכולם פרט לעובדה שהם שחקני טניס מצויינים - פדרר לא היה במצב טוב יותר מהם בגיל 22  ( מבחינת תארי גרנד סלאם )  ,  וזה כבר נתון מעודד .  מצד שני ,  לכל אחד מהם יש חסרונות עליהם נשים דגש ,  חסרונות שאמורים למנוע מהם להפוך לרוג'ר פדרר הבא .  מצד שני ,  מי האמין בתחילת העשור הקודם שפדרר עצמו יהפוך לפיט סמפראס הבא ?  ואפילו יותר מזה .
 נתון מרשים :  השחקן הצעיר ביותר בעידן המודרני שהגיע לחצי גמר בכל אחד מטורנירי הגרנד סלאם .  
סגנון :  על פניו ,  נובאק דג'וקוביץ' הכי מזכיר את רוג'ר פדרר בסגנון המשחק שלו ,  מבין השלישייה שתוזכר כאן .  הוא אמנם מוגדר כשחקן בייסליין התקפי ,  אבל הוא יודע לשלוט על כל המגרש ולעלות לרשת כשצריך .  חבטת ההגשה היא אחד הנשקים העיקריים שלו ,  וגם הוא ידוע כאומן דרופ-שוטס .  הוא רק בן 22 ,  אבל נראה הרבה יותר מבוגר למי שעוקב בדריכות אחרי הסבב בשנים האחרונות .  
חסרונות :  הוא אמנם זכה באליפות אוסטרליה הפתוחה ב-2008 ,  אבל זוכרים לו בעיקר את ההופעה בשנה שלאחר מכן ,  כשבתור אלוף הוא פשוט  " זרק "  את משחק רבע הגמר מול אנדי רודיק ופרש בגלל החום .  המשחק הזה ,  בנוסף למשחק גרנד סלאם אחר שבו הוא פרש מול נדאל בגלל שלפוחית בווימבלדון ,  הפך אותו לסוג של ותרן בטורנירים החשובים באמת .  הוא ידע להתעלות על עצמו בטורנירים אחרים ,  ולא סבל מפציעות חמורות - מה שהופך אותו לטניסאי שאפשר לבנות עליו לעוד 10 שנים .  הבעיה היא שהצד המנטלי גרם לו לפשל גם ברולאן גארוס ,  בווימבלדון ואפילו באליפות ארצות הברית בשנה שעברה .  דג'וקוביץ' לא מתכחש לבעיה הזאת ,  ולצורך העניין הוא צירף השנה לצוות המקצועי שלו את טניסאי העבר האמריקאי ,  טוד מרטין ,  שנחשב לאחד הטניסאים היותר רגועים בסבב .  מעניין איך זה ישפיע עליו .  דג'וקוביץ' מחזיק אמנם בתואר גרנד סלאם אחד ,  אבל העובדה שבתור השלישי בעולם הוא לא הצליח לסכן את רוג'ר פדרר ואת רפאל נדאל בשאר טורנירי הגרנד סלאם מאז שהוא היה בצמרת ,  מדליקה נורה אדומה .  
בשורה התחתונה :  קשה להתכחש לדרך שבה הסרבי סיים את עונת 2009 .  הוא אמנם לא הצליח להתקדם לחצי הגמר בלונדון ,  אבל זכה במאסטרס פריז עם ניצחון מוחץ בדרך על נדאל ,  וזכה לפני כן בטורניר באזל כולל ניצחון על רוג'ר פדרר במגרשו הביתי . " נולה "  מבטיח שהמחבט החדש שלו והשדרוג בצוות המאמנים יעשו נפלאות בשנה הנוכחית ,  ובכלל בשנים הבאות .  אנחנו עדיין זוכרים לו בעיקר את האכזבות .
 נתון מרשים :  בשנת 2008 הוא השיג את ארבעת התארים הראשונים שלו בסבב ברצף .  אחרי רפאל נדאל ,  הוא מחזיק ברצף הניצחונות הגדול ביותר בסבב המקצועני לשחקנים מתחת לגיל 20 .  
סגנון :  רוב השחקנים שמתנשאים לגובה כמו שלו ,  1.98 מ' ,  מסתמכים בדרך כלל על חבטות הגשה אדירות כנשק העיקרי .  אבל דל פוטרו הוא כמו הגארדים הגבוהים ב-NBA .  הוא יכול לעשות את כל מה שעושים שחקנים בגובה 1.85 מ' מבחינת הזריזות ,  ובנוסף הוא נעזר ביתרונות הגובה שלו ,  מה שהופך אותו לשחקן כל כך טוב .  הוא שחקן בייסליין התקפי ,  שכיאה לטניסאי ארגנטינאי מודרני שולט על כל סוגי המשטחים .
 חסרונות :  בדומה להרבה טניסאים אחרים ,  דל פוטרו סבל מסדרת פציעות בתקופה השוחקת שאחרי אליפות ארצות הברית ועד לסיום העונה .  הבעיה היא שבמקרה שלו נראה שמדובר בקצת יותר מדי פציעות לגיל כל כך צעיר .  בקיץ והסתיו האחרונים היה מדובר בדלקת גידים בפרק כף היד ובבעיות גב .  הארגנטינאים קיוו לשכוח מזה השנה ,  אבל עוד לפני ההופעה הרשמית הראשונה שלו באליפות אוסטרליה ,  דל פוטרו נאלץ לפרוש מטורניר הראווה בקויונג בגלל פציעה נוספת בפרק כף היד .  הפציעה הזאת הפחיתה את סיכוייו לזכות בתואר גרנד סלאם שני אצל סוכני ההימורים ,  ומצד שני יכול להיות שמדובר במשהו זניח ,  והארגנטינאי פשוט החליט להיות זהיר כדי לא לפשל ברגע האמת .  בכל מקרה ,  רצף פציעות שכזה מערער את מעמדו כמי שאמור לשלוט בטניס הגברים בשנים הקרובות .  
בשורה התחתונה :  דל פוטרו מגיע למלבורן מעודד מאוד .  צריך לזכור שהוא הטניסאי היחיד פרט לדג'וקוביץ' שזכה בטורניר גרנד סלאם אחרי 18 זכיות של שני הענקים .  בנוסף ,  הוא טיפס למקום הרביעי בעולם מבלי לשחק בגלל שאנדי מארי איבד נקודות דירוג בטורניר דוחא .  והכי חשוב ,  רמת הפופולאריות שלו בארגנטינה מדגדגת אפילו את ליאו מסי ,  שהפסיד לו בקרב על תואר ספורטאי השנה ל-2009 .  כל זה אמור לעזור למורל שלו ולהפוך אותו לשחקן יותר טוב .  יהיה מעניין לגלות עד כמה הוא צריך להיות יותר טוב ,  כדי להפוך לסוג של יורש .
 נתון מרשים :  השחקן הבריטי הטוב ביותר בעידן המודרני .  נכנס לעשירייה הראשונה בעולם עוד לפני גיל 20 .  
סגנון משחק :  שחקן בייסליין הגנתי ,  שיודע לנצל את טעויות יריביו ולהעניש יותר טוב מכל אחד אחר בסבב .  עובר מצויין מהגנה להתקפה ,  והוא גם זה שבדרך כלל  " שובר את הקרח "  בנקודות ראלי ארוכות .  ההגשה הראשונה שלו מהווה עוד יתרון גדול .  בולט בעיקר על משטחים קשים ,  ורוב ההישגים שלו היו עליהם .  
חסרונות :  נראה שגם במקרה הזה יש עניין של אופי שדורש שיפור ,  וזה אפשרי .  דווקא בשיא הקריירה שלו ,  כשהוא טיפס עד למקום השני בדירוג העולמי ,  מארי פישל כשהודח בשמינית הגמר של אליפות ארצות הברית הפתוחה ,  טורניר שבו הגיע לגמר שנה לפני כן .  גם הוא מצטיין בדרך כלל בטורנירים המשניים ,  כי גם כשהעפיל לגמר הפלאשינג מדוס ,  הוא לא הצליח להוות יריב ראוי לפדרר .  למרות שגדל על חימר בפנימייה בספרד ,  הוא עדיין לא הצליח להוכיח את עצמו על המשטח האיטי והכל כך חשוב מבחינת צבירת נקודות דירוג .  
בשורה התחתונה :  אומרים שאנדי מארי שינה פאזה בפגרה האחרונה ,  ושהוא הולך ונהיה יותר רציני .  במקום להגן על התואר שלו בדוחא ,  הוא העדיף לפתוח את השנה הנוכחית עם נבחרת בריטניה בגביע הופמן ,  ולאבד נקודות שהורידו אותו למקום החמישי בעולם .  עם זאת ,  הוא יודע שלאור ההתפתחויות בצמרת הדירוג לאחרונה ,  יתכן ובאמת הגיע הזמן שלו .  לאחרונה הוא גם התייחס לזה ואמר לקראת אליפות אוסטרליה : " אני חושב שאני מוכן לזכות בתואר והגיע הזמן לעשות את זה .  אם אני אשחק טוב ,  אין סיבה שזה לא יקרה ".  מארי ניסה לשנות כמה דברים במשחק שלו כמו הוספת סיבוב ועוצמה לפור-הנדים שלו ,  ויהיה מעניין לראות את זה באוסטרליה .  בניגוד לשני הטניסאים האחרים שהוזכרו כאן ,  מארי עדיין לא זכה בתואר גרנד סלאם ,  אבל אולי זה לא צריך להדאיג .  אליפות אוסטרליה 2010 תהיה טורניר הגרנד סלאם ה-17 בקריירה שלו ,  בדיוק כמו שווימבלדון 2003 היה עבור רוג'ר פדרר .
 
יורש או עצר ? 
עדיין לא ברור אם רוג'ר פדרר מתכוון לפנות את מקומו בקרוב ,  אבל בעולם הטניס כבר עוסקים בשאלה האם יש לו בכלל ממשיך

