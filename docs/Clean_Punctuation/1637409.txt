תנועת המושבים וקרן קורת לסיוע לעסקים קטנים יקימו קרן פיתוח עסקית במושבים
הלוואות בסכום של עד 300 אלף שקל יינתנו לחברי מושבים בריבית אטרקטיבית
תנועת המושבים וקרן קורת ,  הקרן הגדולה בישראל לאשראי לעסקים קטנים ,  יקימו במשותף קרן הלוואות לרכישת זרעים ולפיתוח עסקי ,  כך נמסר אתמול מתנועת המושבים .  הקרן בשם זרעים פיננסיים תעמיד לחברי מושבים הלוואות בהיקף ראשוני של 12.5 מיליון שקל לרכישת זרעים ,  שדרוג משקים ,  הקמת מיזמי תיירת כפרית ולפעילויות כלכליות נוספות .  הקרן תעמיד הלוואות לחברי מושבים שיעמדו בתנאי הסף ויציגו תכנית עסקית שתאושר ,  הלוואות של עד 300 אלף שקל ללווה בריבות אטרקטיבית של פריים + 1.8% עם בטחונות מופחתים.לדברי מזכ"ל תנועת המושבים איתן בן דוד ,  ההחלטה על הקמת הקרן התקבלה מאחר שהמחסור במימון מהווה במקרים רבים  " אבן ריחיים ",  כדבריו ,  על הפיתוח העסקי במושבים ,  שחבריהם אינם יכולים להעמיד את הבית ,  או את הנחלה הקרקעית שבחזקתם כבטחונות לקבלת משכנתא ,  כל עוד לא הוסדר רישום הבעלות על חלקת המגורים במושבים על שמם של החברים ולכן חלקם אינו יכול לקבל הלוואה בבנק בדרכים רגילות.עוד אמר בן דוד כי בעבר העמידו הארגונים הכלכליים והגופים המוסדיים הלוואות לחקלאים ,  אולם בעקבות הליכי ההפרטה במשק ,  המשבר הכלכלי שפגע במושבים בשנות ה-80 ויציאת חלק מחברי המושבים מעיסוק בחקלאות ,  פסקו ההלוואות בעוד שמימון הוא כלי הכרחי במושבים להקמת עסקים עצמאיים ובכוונת התנועה לסייע בכך.מנהל אגף כלכלה בתנועת המושבים ,  יוגב שריד ,  הממונה על פעילות הקרן מטעם התנועה ,  אמר כי הסכום שהוקצה הוא ראשוני בלבד ולאחר הקצאת האשראי ,  לימוד התוצאות והסקת מסקנות ,  קיימת כוונה להגדיל אותו .  עוד אמר כי הקצאת האשראי תלווה בבחינת התכנית העסקית שיציגו חברי המושבים על ידי יועצים מקצועיים .  קרן קורת שהוקמה ב-1994 ,  העניקה עד כה כ-8,000 הלוואות לעסקים קטנים בהיקף של למעלה מ-900 מיליון שקל .
 
תנועת המושבים וקרן קורת לסיוע לעסקים קטנים יקימו קרן פיתוח עסקית במושבים
הלוואות בסכום של עד 300 אלף שקל יינתנו לחברי מושבים בריבית אטרקטיבית

