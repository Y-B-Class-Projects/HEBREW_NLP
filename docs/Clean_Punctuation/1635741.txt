הילד מתבגר 
מחליפים הילוך
 >  >  האם ייתכן שגם האינטרנט התבגר ?  האם עולם חברות הסטארט-אפ ,  היזמים המקוריים והתעשייה כולה נכנסו לשגרה המוכרת שבה מתנהלים רוב התחומים האחרים ?  משאל מקרי בקרב באי כנס ה-dld שנפתח אתמול במינכן - כנס ענף הדיגיטל המרכזי של אירופה - רומז שישנה אפשרות שעולם האינטרנט מסיים את שלב הטיפש-עשרה שלו והולך לעבודה .  בכל שנה היה לעולם האינטרנט סיפור אחר .  פעם זה האינטרנט המהיר ,  לאחר מכן זה היה המעורבות האישית - אנשים שאלו אחד את השני אם פתחו בלוג .  לפני שנתיים כל תשומת הלב התמקדה ברשתות החברתיות ובשנה שעברה הכל נעצר כשמשבר האשראי השתולל ואיש לא היה בטוח אם יוכל אי פעם לקבל שוב מימון לפרויקט .  כנס 2010 שוב שונה .  מצד אחד הכלכלות מתחילות לצאת מההלם וחלקים רבים מהענף חזרו לשגרה .  אבל מצד שני ברור שבניגוד לתקופות קודמות בענף האינטרנט האווירה מפוקחת ,  עניינית ,  כלכלית ומציאותית .  ומדוע שלא תהיה ?  התקופה שבה יזמים בעלי שיער ארוך ועגיל גייסו מיליונים על בסיס סיפור ,  מצגת והבטחה הסתיימה מזמן .  יותר מזה :  בכל הקשור למימון סטארט-אפים ,  היזמים מדווחים על קשיים בגיוס כספים .  כנס dld השנה שוב מלא וצפוף עד אפס מקום ,  אפילו יותר מבשנה שעברה ,  אבל כמות הבנקאים להשקעות או אנשי ההון סיכון קטנה .  על הנפקות ואקזיטים אף אחד לא מדבר :  למרות העליות בבורסות במחצית השנייה של 2009 שוק ההנפקות עדיין נעול .  אם בעבר השיחה היתה על הטכנולוגיה שלך ,  לפי איזה מחיר גייסת ואיזה הצעה קיבלת - כיום המאמץ הוא לשלב את הטכנולוגיה ,  הרשתות ,  המדיה ומיליארדי הגולשים עם נושאים של אנרגיה ירוקה ,  גיאופוליטיקה ,  דיפלומטיה ופעילות פילנתרופית .  אנשי הענף ממשיכים לחפש את הרעיון הבא שיהפוך על הראש עוד ענף מסורתי .  אבל את המהפכנים עם המבט הממזרי והחלום המרדני רואים השנה פחות .  בקרב באי הכנס הדעות חלוקות :  האם הם הותשו משנות המשבר עד שנאלצו להתמסר לממסד העסקי ,  או שמשהו במחזור הטבעי של מהפכת האינטרנט מתקרב לסופו ?  הילד ,  האינטרנט ,  אולי גדל .  הוא כבר לא ילד פלא שמותר לו הכל .  ב-2010 ,  לפחות על פי פעילי ואנשי הענף באירופה ,  דורשים מהילד לעשות שיעורים ,  להראות תוצאות עסקיות לפני שהוא מקבל דמי כיס וגם להתחיל לקחת אחריות על עצמו ועל הסביבה שלו .  ויש גם עוד אפשרות :  הילד ,  המהפכן הבא ,  לא הגיע לכנס אבל הוא יושב עכשיו במעון הסטודנטים ומקודד את המהפכה הבאה .
 
הילד מתבגר 
מחליפים הילוך

