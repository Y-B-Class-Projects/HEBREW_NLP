לנצח אחי
הילית וולברג לא מבקשת סליחה על הצפייה באח הגדול .  היא מבקשת את מחילתו על חוסר האמון הראשוני בכוחו לייצר דרמה
חודשיים וחצי לתוך מהומת  " האח הגדול "  ונדמה שהבית מלא בחרטה .  אלירז מתחרט על הפגיעה באיילה ,  סער מתחרט על הריב המטופש עם אלירז ועדנה מתחרטת על פליטת הפה נטולת המחשבה שלה .  אנחנו הצופים ,  לעומת זאת ,  לא מתחרטים על כלום .  אולי רק על העובדה שלרגע קט ,  כשהחלה העונה של  " האח הגדול ",  עוד העזנו להטיל ספק בליהוק הקרקסי והביזארי ההוא .  אבל סלח לנו אחינו ,  כי חטאנו .  שפטנו עוד בטרם הוצגו הראיות במלואן .  העלינו את הציניות מהר מדי על בדל שפתינו .  אחרי הכל  ולהוציא את גרסת ה-VIP שמעניינת מסיבות ברורות ואחרות - מדובר בעונה טובה ומרתקת פי כמה מקודמתה .  
לא בטוח שהשתלשלות האירועים הנוכחית היא מהלך שנצפה מראש מצד הפקת התכנית .  הנוכחות הראשונית של מעיין חודדה בבית האח היא ראייה מוצקה למדי לניסיון לקחת את התכנית לכיוון עלילתי אחר לגמרי ,  כזה שלא חף מחוסר מקוריות ומרכיבה בטוחה על שטיק ישן .  לכן הדחתה בכפייה של מנבלת הפה הסדרתית היא בדיעבד הדבר הכי טוב שקרה לבית המפורסם בנווה אילן .  צפצופי הצנזורה מחרישי האוזניים נשמעים כעת כמו זיכרון עמום מן העבר הרחוק ,  ועם לכתה נדמה היה שלא נותר לקברניטי הבית אלא להתחיל מהתחלה .
 השליטה שבה לידיהם עם כניסתם של הדיירים החדשים אל המשכן האקסקלוסיבי ,  ובראשם תומר ,  שתרם על פניו לפילוג המחנות ולהעמקת הקרע .  אבל במציאות ,  זאת אומרת בריאליטי ,  גם לא הגורג'ס בכבודו הוא רכיב הפלא העיקרי במרקחת הפלא הזאת .  גם לא אלירז לבדו ,  גם לא סער .  כי בניגוד לעונה הראשונה של  " האח הגדול "   שנשענה על שחקני מפתח כמו שפרה ,  יוסי ועינב - בהיאבקות הבוץ הזו אין שחקני ספסל .  כולם קופצים ראש אל הטינופת במידה כזו או אחרת .  גם ראשי המחנות ,  סער ואלירז ,  גם שוליותיהם הנאמנות ,  גואל ואיילה ,  ואפילו המגשרת פותנה ,  משכינת השלום שלא חוסכת בביקורת .  
היכן הוא הנביא שיכול היה לחזות סכסוך מהותי יותר מאותו שד עדתי נשכח בין פרידמנים לבובלילים ,  כזה שלא נשען על סיסמאות אידיאולוגיות או פוליטיות ,  אלא מעמיד במרכז המחלוקת את השאלה הבסיסית אודות אופיו של אדם .  איך אפשר היה לצפות מערביה מוסלמית תל אביבית לא להניף את דגל הלאום ,  ובמקום זאת לשבת על המשבצת הבנאלית של אם הבית ,  או מפעילת שמאל פרובוקטיבית לתפקד כעלילת משנה .  מי ידע שלא מוגבלותו של ארז תעורר סערה ,  כי אם עצם היותו טמבל הוא מה שיגרור אותו אל בריכת הבוץ .  אפילו איילה ,  שלוהקה על תקן אמזונה טורפת גברים ,  לא ציפתה להפוך למסחטת מחמאות ותשומת לב .  
המסקנה הבלתי נמנעת היא שהבריחה הלא מכוונת הזאת מסטריאוטיפים ,  אפשרה לבני האדם ,  אחרי שמפשיטים מהם את התארים והציפיות ,  לעשות את שלהם  לריב .  כי גם בלי כוכב מנצנץ בבית ,  עם יכולות תיפוף על הבטן או סריגה על עצים ,  יקום הקונפליקט .  על אחת כמה וכמה בתרבות ישראלית משוסעת .  אז סלח לנו אחינו ,  כי חטאנו .  עכשיו אנא במחילה ממך ,  אל תפסיק .
 
לנצח אחי
הילית וולברג לא מבקשת סליחה על הצפייה באח הגדול .  היא מבקשת את מחילתו על חוסר האמון הראשוני בכוחו לייצר דרמה

