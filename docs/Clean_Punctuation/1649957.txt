הבריון של המשק מקבל עוד נשק
הכניסה של חברת החשמל לשוק שירותי התקשורת בפס רחב אולי תיצור קצת יותר תחרות בשוק התקשורת ,  אבל מנגד תהפוך את חברת החשמל - העוצמתית גם כך - למפלצת גדולה יותר .  הסיכויים להתמודד עמה ועם השליטה שלה בשאלטר של ישראל יהיו קלושים
 >  >  תושבי קרית שמונה ייהפכו בחודשים הקרובים לשפני ניסיון :  קווי החשמל בבתיהם יספקו להם שירותי תקשורת בפס רחב ,  שמסופקים כיום רק על ידי החברות בזק ו-hot .  בפיילוט הזה ישתתפו 150 בתי אב ,  ולכאורה זה עניין פעוט וחסר חשיבות כלכלית ,  אך למעשה מסתתרים כאן אינטרסים כלכליים שבהם מעורבים כמה מהגופים החזקים במשק :  חברת החשמל ,  בזק ו-hot .  ואם הגופים החזקים במשק מעורבים בכך ,  ברור כי הסוגיה מגיעה גם לדרגים הפוליטיים הכי גבוהים - ובכללם ראש הממשלה בנימין נתניהו ומנכ"ל משרדו אייל גבאי .  קבלת ההחלטות בתחום יכולה לפתוח את שוק התקשורת לתחרות ,  אך עלולה באותה המידה להעצים עוד יותר את כוחה של חברת החשמל ,  ולכן ההחלטות האלה יכולות להיות בכייה לדורות .  הרעיון הכלכלי מאחורי היוזמה הוא כזה :  תשתיות התקשורת הקווית בישראל מוחזקות כיום על ידי הדואופול הכולל את בזק ו-hot .  אחד התחומים הצומחים בשוק התקשורת ובעל ההשפעה הכלכלית-חברתית הגבוהה ביותר הוא האינטרנט בפס רחב ,  והתחזיות הן שבשנים הקרובות השימוש בו יגבר ויילך .  המהירות שבה נוריד בעתיד סרטים ,  שירים וקבצים כבדים מתשתית התקשורת שלנו למחשב ולטלוויזיה תגבר ותלך ,  והשימוש שלנו בתקשורת שהתבסס בעבר בעיקר על שיחות  ( voice )  ,  יילך יותר ויותר לכיוונים של נתונים ווידיאו .  כיום אמנם קיימת תחרות על לבו של הצרכן בין בזק ל-hot והמחיר אינו גבוה בקנה מידה בינלאומי ,  אך כאשר יש שוק שפעילות בו רק שתי חברות ,  יש סכנה גדולה שהתחרות תתמעט ותלך ותפגע בצרכן .  אז מה עושים ?  פותחים את השוק לשחקנים נוספים .  אלא שכאן יש בעיה .  כדי לפרוס תשתיות תקשורת לכל בתי האב בישראל נדרשות השקעות עתק ואורך נשימה כמעט אינסופי של היזמים .  וכאלה אין בנמצא .  לכן ,  עלה הרעיון לאפשר לחברה שכבר מגיעה אלינו הביתה להשתמש בתשתיות שלה כדי להעביר סיבים אופטיים שיאפשרו תעבורת תקשורת מהירה .  איזה חברה כבר נמצאת אצלנו ?  נכון ,  חברת החשמל .  איכשהו יצא שמנכ"ל חברת החשמל ,  עמוס לסקר ,  הגיע מתחום תשתיות התקשורת .  הוא ניהל בעבר את חברת מד 1 ,  שהפעילה קו תקשורת תת-ימי שהגיע לחופי ישראל ,  והוא יודע דבר או שניים על תקשורת ותשתיות ,  ובעיקר על הפוטנציאל העסקי של תחומים אלה .  לסקר יודע דבר נוסף שאותו הוא למד במהלך הקדנציה שלו כמנכ"ל חברת החשמל :  לחברה יש יכולות ועוצמות גדולות מעצם היותה מונופול החשמל בישראל ,  ואת היכולות האלו ניתן לנצל ולהפיק מהם הרבה יותר .  לסקר יודע עוד דבר .  חברת החשמל מנוהלת בפועל על ידי ועד העובדים שלה ,  ששולט כמעט בכל תהליכי קבלת ההחלטות העסקיים והתפעוליים בחברה ,  ואם הוא יכול ליישם בה את תפישתו ,  הוא היה שולח הביתה כמה אלפי עובדים יקרים ומיותרים .  לכן לסקר ,  שיזם את הרעיון להיכנס לתחום תשתיות התקשורת ,  מנסה להכין לחברת החשמל ועובדיה את אתגרי העתיד ,  מתוך רצון לספק לעובדים שיתייתרו מחר ,  את סידור העבודה של מחרתיים .  עד כאן הכל נשמע בסדר .  חסידי התחרות ,  וכאלה אנחנו ,  יכולים רק לברך על הכנסת שחקן נוסף לשוק תשתיות התקשורת ,  ללא סיכון השקעה גדול מדי .  אז היכן הבעיה ?  ובכן ,  התהייה הראשונה והמיידית נוגעת לפרדוקס הגלום בכך שחברת החשמל היא המושיעה שיכולה להגביר את התחרות בשוק התקשורת .  סליחה ?  האם סיימתם כבר להגביר את התחרות בשוק החשמל שאתם ככה רצים להציל את הציבור הישראלי מאימתם של בזק ו-hot ?  התהייה השנייה נוגעת לחששות מפני הגברת העוצמה הגדולה ממילא של חברת החשמל .  לחברה יש כיום רנטה מונופוליסטית שיכולה לשמש אותה לסבסודים צולבים בכניסתה לשוק התקשורת .  אמנם במשרד ראש הממשלה מבהירים כי אם חברת החשמל תיכנס לשוק התקשורת ,  זה יהיה באמצעות חברה בת שתהיה מופרדת מהחברה האם ,  אבל זהו פתרון דחוק .  לחברת החשמל יש יתרונות עצומים מעצם היותה מונופול בשוק החשמל ,  וכדי שהתחרות בשוק תשתיות התקשורת תהיה הוגנת ,  חייבים לתת מענה לעוצמה המונופוליסטית של חברת החשמל .  התהייה השלישית לא לקוחה מהתחום הכלכלי ,  אלא מהחיים עצמם .  יותר נכון ,  ממשנתו של ראש הממשלה נתניהו שטבע את המשוואה  " יתנו - יקבלו ,  לא יתנו - לא יקבלו ".  ובכן ,  בעשור האחרון עלו ונפלו בזו אחר זו כמה רפורמות שנועדו להגביר את התחרות בתחום החשמל בישראל .  כל פעם הן נפלו מסיבה אחרת .  פעם החברה התנגדה ,  פעם הוועד עשה שריר ,  ופעם סתם היו אלו פוליטיקאים לא נחושים מספיק .  השורה התחתונה היא ששוק החשמל בישראל סובל מחוסר תחרותיות קיצוני .  אין זה אומר שנדרשת הקמת חברת חשמל שנייה שתתחרה בזו הנוכחית  ( זה פתרון לא כלכלי )  ,  אבל יש בחברת החשמל הרבה מאוד מוקדים של חוסר יעילות ,  וניתן לפתח תחרות בחלק מתחומי הפעילות שלה .  לפני ארבע שנים המליצה חברת kpmg על רפורמה שהתבססה על החדרת תחרות לתחומי הייצור ואספקת החשמל ,  כשתחום ההולכה של החשמל נשאר כמונופול .  זה לא קרה .  הפתרון הזה היה אמור להכניס כמה מתחרים ושחקנים חדשים לתחום החשמל ,  אבל הוא טורפד .  והנה ,  עוד ענף שהקיא ודחה את כל היוזמות להכניס אצלו תחרות במגרשו הביתי ,  מנסה כעת להצטייר כמושיעם של הצרכנים במגרש התקשורת .  על כך נאמר :  קשוט עצמך תחילה .  אבל את חברת החשמל עוד אפשר להבין .  הדאגה לחברה ולאנשיה תמיד קדמה לכל אינטרס ציבורי אחר .  לעומת זאת ,  קשה להבין את משרד האוצר ומשרד ראש הממשלה שלא מנצלים את ההזדמנות כדי ליצור עסקת חבילה שתתבסס על הכנסת חברת החשמל לשוק תשתיות התקשורת ,  בתנאי ששוק החשמל ייפתח לתחרות במקטעי הייצור והאספקה .  יש כאן הזדמנות פז שבה תשיג הממשלה שתי ציפורים במכה אחת ,  והפוליטיקאים חייבים להבין זאת .  אם הממשלה לא תנצל את ההזדמנות כדי להגביר את התחרות בשני הענפים ,  נקבל שוק תקשורת שאולי יהיה קצת יותר תחרותי ,  אבל מנגד נהפוך את חברת החשמל ,  עוצמתה ובעיותיה למפלצת גדולה יותר שהסיכויים להתמודד עמה ועם השליטה שלה בשאלטר של ישראל יהיו בלתי אפשריים בעתיד .  אם נתניהו לא יישם כאן את משנת ה"יתנו - יקבלו "  שלו ,  ניאלץ להגיד לו שהוא והממשלה שלו פשוט מ-פ-ח-ד-י-ם .   נ.ב .  הטיעון המרכזי בהכנסת חברת החשמל לשוק התקשורת הוא ההיגיון הכלכלי והתשתיתי מנקודת מבטו של שוק התקשורת .  אם מסתכלים על הסוגיה רק מצד אחד שלה ,  הרי שיש היגיון בכניסת חברת החשמל לעוד כמה תחומים :  הם ממילא שולחים לנו חשבון חשמל ,  אז מדוע שלא ירכזו את כל גביית התשלומים שלנו לעירייה ,  למשרד התחבורה למע"מ ?  ואם הם יספקו לנו תשתיות תקשורת ,  מדוע שלא ייכנסו גם לייצור תוכן שיעבור בצינורות של החברה ?  ואם ממילא היא שולחת אלינו הביתה קוראי מונים ,  מדוע שלא תביא לנו שוקו ולחמנייה לבוקר ?  אין ספק שחברת החשמל היא פלטפורמה לאספקת שירותים רבים ומגוונים ,  אבל לפני שהופכים אותה לקבלן ממשלתי לפתיחת שווקים לתחרות ,  יש לוודא ששוק החשמל נפתח לתחרות .
 
הבריון של המשק מקבל עוד נשק
הכניסה של חברת החשמל לשוק שירותי התקשורת בפס רחב אולי תיצור קצת יותר תחרות בשוק התקשורת ,  אבל מנגד תהפוך את חברת החשמל - העוצמתית גם כך - למפלצת גדולה יותר .  הסיכויים להתמודד עמה ועם השליטה שלה בשאלטר של ישראל יהיו קלושים

