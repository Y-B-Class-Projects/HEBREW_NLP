כך הופך שופט אפור לבורר נחשק 
רפורמה בשכר
 >  >  מהנתונים שהעבירו ארבעת מוסדות הבוררות ל-themarker עולה כי השופטים המחוזיים לשעבר נמנים עם הבוררים המבוקשים והבולטים בכל מוסדות הבוררות .  אורי גורן ,  בעז אוקון ,  דן ארבל ,  אורי שטרוזמן ,  גבריאלה דה ליאו-לוי ,  אמנון סטרשנוב ,  ישי לויט ,  דוד גלדשטיין ,  יעקב שמעוני ,  אביטל בית נר .  וזו רשימה חלקית בלבד .  יש משהו מובן אך מקומם בכך שהבוררים המבוקשים הם שופטים לשעבר .  מרגיז במיוחד לגלות בין הבוררים המבוקשים שופטים שלא נחשבו מצטיינים במערכת המשפט .  מצד אחד הגיוני שמתדיינים יבקשו לעצמם בורר בעל ניסיון בשיפוט מקצועי ,  ואולם כלפי כמה מהשופטים הללו הושמעה לא פעם ביקורת מוצדקת בשל התנהלות אטית וחוסר יעילות דיונית ,  עיכוב במתן פסקי דין ,  היעדר סובלנות כלפי מתדיינים ועורכי דינם ,  וכן חוסר היכרות עם התיק הנדון .  לאחר שהסירו מעליהם את גלימות השיפוט החלו כמה מהם לפעול ביתר יעילות ומקצועיות יחסית לפועלם במגזר הציבורי .  כאשר שכרם תלוי בכוחות השוק החופשי מתגלים השופטים שספגו ביקורת כמכריעים מצוינים ויעילים בסכסוכים .  מדוע לא פעלו כך במהלך שירותם הארוך בשירות הציבורי ?  התשובה נעוצה הן במערכת המשפט והן בשופטים עצמם .  ראשית ,  המערכת העמיסה על חלקם אינספור תיקים וגרמה להם לחץ רב ,  שהביא ליכולת פחותה מצדם ללמוד כל תיק לעומקו .  כל שופט צריך זמן ,  שקט וחדר משלו כדי להתייחד עם כתבי הטענות ולקבל החלטות בצורה מיטבית .  מערכת שאינה מסוגלת לספק תנאים בסיסיים כאלה לעובדיה פוגעת בהם ובציבור שתלוי בהחלטותיהם .  שנית ,  שיטת התגמול של שירות המדינה ,  שאינה מעודדת מצוינות ולא מתגמלת יכולות גבוהות וחריצות מביאה לשלטון הבינוניות .  שלישית ,  פוליטיקה ארגונית וסכסוכים אישיים ,  שהם לחם חוקה של כל מערכת ציבורית גדולה ,  גרמו למרמור ,  שתורגם לנכונות פחותה להשקיע בעבודה .  ורביעית ,  ומעל הכל ,  כשהכנסתך מובטחת ואי אפשר לפטר אותך ,  או לפגוע בשכרך לפי חוק ,  התמריצים שלך לתת שירות טוב יותר לאזרח הקטן פוחתים .  לעומת זאת ,  כאשר השכר שלך תלוי לחלוטין בביצועיך המקצועיים ,  אתה מתגלה במיטבך ,  אחרת תישאר מחוסר עבודה - גם אם אתה שופט לשעבר .  ראוי כי שר המשפטים יערוך בדק בית יסודי בעניין ואף יבצע רפורמות כואבות בכל הקשור לקידום שופטים ,  לשכרם ולתנאי העסקתם .  שופט ותיק אך עצלן ,  או חסר מזג שיפוטי ,  לא צריך להיות מקודם ,  גם אם יש לו קשרים טובים במערכת .  גם אם ייעלב ויעזוב את המערכת - מה טוב .  מתברר שבחוץ מחכה לו עבודה ,  והוא עשוי להתגלות דווקא שם כחרוץ ובקיא בתורה .  במקום לבחור בפתרון הקל של הפרטת שירותי המשפט ושליחת הציבור למוסדות פרטיים ,  חלקם למטרות רווח ,  יש להעניק לציבור שירות שוויוני ,  יעיל ואיכותי במחיר שווה לכל נפש .  זה אמנם מצריך מאבקים מרים ועבודה קשה יותר יחסית להפרטה ,  אך השר יעקב נאמן ידוע במוסר העבודה הגבוה שלו וכבר הוכיח שאינו ירא מהמלה  " רפורמה ". 

כך הופך שופט אפור לבורר נחשק 
רפורמה בשכר

