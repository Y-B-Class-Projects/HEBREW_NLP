תפילת ערך מוסף 
ארטיק וסיגריות טיים - זה כל מה שהציע הקיוסק הבודד שניצב מול בית הכנסת איצקוביץ' בבני ברק .  הקיוסק התרחב מזמן ,  וכיום בית הכנסת מוקף בחנויות נוצצות ושכר הדירה מרקיע שחקים .  נתי טוקר מגלה כיצד זכה איצקוביץ' ,  בית הכנסת הפעיל בעולם ,  בכינוי  " איצקומט "
  >  >  בליל הקולות בלתי ניתן לפענוח ,  מכל עבר נשמעות צפירות מכוניות ,  קריאות רמות וסבך שיחות סרק .  ההמולה עלולה לגרום לכאב ראש - ובכל זאת ,  אלפי חרדים ביום לא מוותרים על התענוג :  להיות בעין הסערה .  ברוכים הבאים לאיצקוביץ' .  כמעט שאין אדם דתי בעולם כולו שאינו מכיר את איצקוביץ' - שם הקוד של בית הכנסת הפעיל ביותר בעולם ,  שנוסד עוד לפני קום המדינה בידי צבי איצקוביץ' .  הוא שוכן במרכז בני ברק ,  בקרן הרחובות רבי עקיבא והרב שך  ( או הרצל ,  בשמו הקודם )  ,  ומדי יום עוברים בו אלפי מתפללים במתכונת של סרט נע - קבוצת אנשים מסיימת את התפילה עם הקדיש האחרון ,  ועוד הם בדרכם לצאת ,  מתגבש לו מניין חדש בקריאת החיפוש  " א צענטר "  - האדם העשירי למניין .  כניסה למתחם של בית הכנסת היא זריקת אדרנלין :  באוזן אחת אפשר להאזין לתפילת החזן ,  ובאוזן השנייה להקשיב לוויכוח פוליטי בטונים גבוהים - אחד העיסוקים האהובים ביותר על תושבי בני ברק - בין כמה  " מביני דבר ";  שם אפשר לקרוא את הפשקווילים העדכניים ביותר ;  ושם תמיד תפגוש ידיד נעורים או עמית לעבודה ,  למינגלינג שכולל עדכון רכילות חשוב מאין כמוהו .  בילדותי ,  נהג אבי לקחת אותי לעתים קרובות עמו לתפילה באיצקוביץ' .  אז ,  לפני 25 שנה ,  נראה המקום אחרת לגמרי .  בית הכנסת היה ממוקם בבניין חד קומתי מט ליפול ,  וסביבו הוקמו באופן מאולתר כמה גגות אזבסט ומחיצות ברזל שאיפשרו למניינים נוספים להתפלל במקום .  בימי החורף היו המתפללים נדחקים פנימה כדי לא לספוג את טיפות הגשם ,  ובימי הקיץ היו נאבקים על המיקום האסטרטגי ביותר - מול משב רוחו של המאוורר הרעשני .  סרט מתח חרדי כשהיינו יוצאים מהתפילה ,  קיוסק אחד קטן מול בית הכנסת הציע לנו את מרכולתו - ארטיק ,  סוכרייה או גרעינים ,  וסיגריות טיים החביבות על אבי .  ברחוב רבי עקיבא הסמוך שכנו בעיקר חנויות קטנות שניצבו שם מימי קדם - סנדלרייה ,  חנות פלאפל וסניף מיתולוגי של בנק הפועלים .  הצניעות זעקה מכל קיר ופינה .  הימים האלה חלפו .  יזם צעיר ונמרץ ,  יצחק שיניין ,  פעיל בהתנדבות מטעם העמותה של בית הכנסת ,  הצליח לחדש את פניו וכיום חדריו הפנימיים משופצים לבלי היכר .  הצבע המתקלף הוחלף בלוחות שיש בוהקים ,  וארונות הקודש מברזל גס השתדרגו בגילופי עץ מרשימים .  אמנם מבחוץ נראה כאילו הוא בהליכי בנייה ,  וכך גם כמה מחדריו - ועדיין ,  איצקוביץ' הוא לא מה שהיה .  אך השינוי הגדול באמת התרחש דווקא מחוץ לכותלי בית הכנסת .  במהלך השנים נהפך רחוב רבי עקיבא - על שמו של אחד מגדולי התנאים - לקניון החלומות של החרדים . " אני יוצאת לרבי עקיבא ",  הוא התחליף החרדי ל"אני יוצאת לשופינג מטורף ".  מה לא תמצאו שם ?  חנויות אופנה והנעלה לגברים ולנשים ,  חנויות חשמל ,  חנויות דיסקים ,  מסעדות מזון מהיר ,  בנקים ומה לא .  מהפכת הצרכנות ,  הגרסה החרדית .  בית הכנסת נהפך למקדם מכירות אגרסיבי .  בסוכנות התיווך גליקסון  ( אנגלו סכסון לשעבר )  מספרים כי דמי השכירות של חנויות על רחוב רבי עקיבא סמוך לבית הכנסת אינם נופלים מהמחירים של שכירות בקניון מוביל - ויכולים להגיע ל-100 דולר למ"ר .  הביקוש ,  הם מספרים ,  אף פעם לא יורד .  גולת הכותרת של הרחוב היתה לפני כשנה :  באירוע חגיגי בהשתתפות רבנים הושקה מול איצקוביץ' חנות המחשבים לנדאו בשיתוף עם רשת באג .  נכון ,  רבני המגזר החרדי אינם מחבבים את המהפכה הטכנולוגית ,  ובאחרונה אף יצאו למלחמת חורמה באינטרנט המשוקץ .  בתוככי הקהילות החרדיות המאבק באינטרנט לובש צורה של כפייה אגרסיבית - מי שנמצא בביתו חיבור לאינטרנט עלול לשלם על כך בהרחקה מהקהילה ובסילוק ילדיו מבתי הספר .  ובכל זאת ,  דווקא מול בית הכנסת הפעיל בעולם ניצב חלון ראווה עם המחשבים הניידים החדישים ביותר ונגני ה-mp5 מפס הייצור האחרון .  על דלפק החנות נשען אברך חסידי חבוש כובע ,  לבוש חליפה ופיאות ארוכות מעטרות את לחייו ,  ובודק בקפידה מחשב נטבוק במבצע . " זה עם ווינדוז 7 ?  "  הוא שואל . " ואיך הקליטה של ה-wi-fi ?  עד היום הייתי גולש על חשבון השכן .  זה הסדר לא רע בכלל ".  כמוהו ,  עוד חרדים רבים לא מוכנים להישאר מאחור ומנווטים את חייהם באמצעות העכבר .  אגב ,  אם הם יקישו בגוגל  " איצקוביץ' ",  התוצאה שתזנק למקום הראשון היא הערך של בית הכנסת בוויקיפדיה .  שיער כמו של בר רפאלי ובחזרה לרחוב רבי עקיבא .  במעלה הדרך ניצבת לה החנות  " סלון הפיאה ".  שם אין כניסה לגברים .  אף שאין שלט המורה על כך ,  זה ברור מאליו .  מבעד לדלת הזכוכית אפשר להבחין בשתי נשים צעירות שמודדות פיאות לקראת החג .  במבט חובבני וללא כישורי סטיילינג ,  אפשר לקבוע שהשיער הבלונדיני הגולש של אחת מהן יכול בהחלט להתאים גם לבר רפאלי בפרסומת לפוקס .  כשמפלסים את הדרך בין המוני האנשים על המדרכות ובין עגלות התינוקות ,  מגיעים לחנות  " גל פז "  שממנה בוקעים צלילי מוסיקה קצבית .  בתוכה מסודרים על שורות המדפים אלפי תקליטורים שלא תמצאו ביניהם אפילו קובי פרץ אחד .  כולם על טהרת המוסיקה החסידית .  המלים - מהמקורות היהודיים ,  אבל הסגנון - פופ קצבי ,  רוק כבד או טראנס צורמני .  חרדי בחולצה תכולה - המסמלת ,  בדרך כלל ,  את חריגותו מהכללים הנוקשים של הקהילה - רוכש תקליטור וידיאו למחשב של האחים גרובייס ,  חברת ההפקה הגדולה במגזר החרדי .  בסרטים שהם מנפיקים לא תמצאו סצינות רומנטיות ,  אלא עלילות מתח אלימות לעתים ,  שבסופן ,  מוסר ההשכל הוא תמיד להקפיד יותר על שמירת הדת . " בשביל הילדים ",  הוא מסביר בהתנצלות , " שתהיה להם תעסוקה לחופש ".  הקיוסק הישן שעמד פעם מול בית הכנסת מעולם לא היה רחוק יותר .  החרדים ,  כמו כל קהל ישראל ,  השלימו את הפיכתם לצרכנים וגם הם יודעים זאת .  זאת גם הסיבה שאיצקוביץ' זכה לכינוי  " איצקומט ". 

תפילת ערך מוסף 
ארטיק וסיגריות טיים - זה כל מה שהציע הקיוסק הבודד שניצב מול בית הכנסת איצקוביץ' בבני ברק .  הקיוסק התרחב מזמן ,  וכיום בית הכנסת מוקף בחנויות נוצצות ושכר הדירה מרקיע שחקים .  נתי טוקר מגלה כיצד זכה איצקוביץ' ,  בית הכנסת הפעיל בעולם ,  בכינוי  " איצקומט "
 
