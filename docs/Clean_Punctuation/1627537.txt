שוק ההנפקות מתאושש - בהובלת האפיק השקלי 
הנפקות
 >  >  אליאב בר דוד ,  לשעבר מנכ"ל פועלים אי.בי.אי ,  עבר לנהל את חברת החיתום של מיטב .  אחרי הפוגה קצרה מהשוק ,  צחי סולטן חזר לכלל חיתום הפעם בתור בעל שליטה .  עופר גרינבאום ושי נבו עברו לנהל את לאומי פרטנרס ,  אחרי שפסגות סגרה את פעילות החיתום .  דודו טובול ,  ששימש מנכ"ל פסגות חיתום ,  מחפש את דרכו חזרה לשוק .  אורי רובין עבר לנהל חברת חיתום חדשה שמקימה גיזה זינגר אבן .  רוסאריו קפיטל קיבלה עוד שחקן חיזוק בדמותו של ליאור פייס מלידר שוקי הון .  איל בקשי החליט להסתער על השוק כחתם וצירף לחברת החיתום שלו מנהל חדש ,  צביקה מנס ,  מנכ"ל אפריקה חיתום ,  שבינתיים חדלה מלפעול .  כל שינויי כוח האדם הדרמטיים האלו קרו בשנה וחצי האחרונות ,  ויש בהם כדי לספק עדות נוספת להתאוששות שוק ההנפקות .  החתמים מתארגנים מחדש במגרש ,  רגע לפני שהגאות תוקפת את הבורסה .  אחרי שנה קשה ב-2008 ,  שבה גייס המגזר העסקי 22.5 מיליארד שקל בשוק ההון לעומת 87 מיליארד שקל בשנת השיא שלפני כן ,  התאושש שוק ההנפקות במהירות מסחררת וסיים את 2009 עם גיוסים בהיקף של כ-37 מיליארד שקל ,  רובם באג"ח .  באופן מפתיע ,  ואולי לא כל כך ,  לנוכח הקלישאה הידועה על  " הזיכרון הקצר של השוק ",  למרות גל הסדרי החוב - שנבעו מכך שהמשקיעים המוסדיים לא הבטיחו כי חובם יוחזר בעת שהלוו את הכסף - חלק הארי של הגיוסים בשנה האחרונה  ( יותר מ-90% )  התבצעו ללא שיעבודים וללא קביעת אמות מידה פיננסיות .  מתוך היקף הגיוסים הכולל ,  הבנקים - שנזקקו לחזק את יחס הלימות ההון שלהם בשל דרישות הפיקוח על הבנקים - היו אחראים ל-13.5 מיליארד שקל .  עוד 6.5 מיליארד שקל זרמו לחברות מקבוצת אי.די.בי ועוד כ-2.2 מיליארד שקל גויסו למימון העסקה שבה רכש אילן בן דב את השליטה בפרטנר דרך סקיילקס .  המגמה הבולטת של השנה היתה המעבר לגיוסים באפיק השקלי ,  כשבעקבות רמת הריבית הנמוכה וההערכה לתחילת העלאות ריבית ,  החלו החברות להיערך לאינפלציה .  בעוד בשנים עברו חלקו של האפיק השקלי היה זניח ביחס להיקף הגיוסים הכולל ,  ב-2009 הוא הגיע ל-38% מהגיוסים .  מתוך סך של 6.5 מיליארד שקל בקבוצת אי.די.בי גויסו 5.5 מיליארד שקל באפיק השקלי .  טרנד אחר היה הנפקות קטנות בהיקף של עשרות בודדות של מיליוני שקלים לחברות ענף הביוטכנולוגיה במניות ,  כתבי אופציות ,  אג"ח וזכויות ,  כשהמשקיעים מפליגים בחלומות על אקזיטים .  הנפקת המניות היחידה של 2009 היתה של די-פארם מקבוצת אי.די.בי .  ב-2010 יצטרפו לתמונה הנפקות האקוויטי - המניות .  זה עתיד לקרות ,  לפי הערכות ,  כבר במחצית הראשונה .  חברות גדולות כמו ויזה כאל וקנית כבר עובדות על התשקיפים ,  ואליהן יצטרפו גם כמה חברות ציבוריות שהודיעו על בחינת האפשרות להנפיק את החברות הבנות שלהן ,  ובהן דורי בנייה ,  קרדן נדל"ן ולוינשטיין ,  שמנסה לארגן מחדש את עסקי הנדל"ן בחברה הבת ולהנפיקה לציבור .
 
שוק ההנפקות מתאושש - בהובלת האפיק השקלי 
הנפקות

