ח"כ א-סנע :  גם ישראל מדברת עם חמאס
השר לביטחון הפנים דורש להגיש כתב אישום נגד ח"כ א-סנע ,  בעקבות דברים שנשא ר"מ חמאס הניה בטלפון הנייד של א-סנע בהפגנה .  א-סנע : " מצפצף על הקיצוניים שנלחמים בהידברות "
  ( צילום :  שי מכלוף ,  עריכת וידאו :  גדי וינסטוק ) 
השר לביטחון פנים יצחק אהרונוביץ' ,  פנה בצהרים  ( חמישי )  ליועץ המשפטי לממשלה מני מזוז בדרישה להעמיד לדין את חבר הכנסת טלב א-סנע  ( רע"מ-תע"ל )  על תמיכה בארגון טרור .  אהרונוביץ' העביר את הדרישה לאחר שנודע לו כי ח"כ א-סנע העביר מוקדם יותר באמצעות מכשיר הטלפון הנייד שלו ,  דברים שנשא ראש ממשלת חמאס בעזה איסמעיל הניה ,  במהלך הפגנה נגד המצור בעזה .  
בתגובה לפנייתו של השר לביטחון פנים אמר ח"כ א-סנע כי מצד אחד ישראל מתחננת למתווך הגרמני שיתווך בינה לבין חמאס אך מצד שני קוראת להעמיד לדין את א-סנע  " המנסה לקדם הידברות לקידום השלום ".  ח"כ א-סנע הוסיף כי  " אני מצפצף על כל הקיצוניים המקדשים מלחמה ונלחמים בהידברות ". 
השר אהרונוביץ' פנה ליועץ המשפטי בעקבות דברים שנשא ראש ממשלת חמאס איסמעיל הניה באמצעות הטלפון הנייד של א-סנע במהלך הפגנה נגד המצור בעזה .  מלשכת השר אהרונוביץ' נמסר ,  כי  " אי אפשר להשלים עם העובדה שכל אדם ועל כמה וכמה חבר כנסת במדינת ישראל ,  ישמש כצינור לארגון טרור שכל תכליתו היא השמדת מדינת ישראל .  יש גבול לציניות .  אכיפת החוק היא הערך העליון של השר לביטחון פנים וכאן אנו רואים עבירה בוטה .  אפילו חשבון הטלפון שממנו בוצעה השיחה ,  משולם על ידי מדינת ישראל ". 
גם יו"ר סיעת הבית היהודי ,  ח"כ זבולון אורלב ,  פנה ליועץ המשפטי לממשלה בדרישה לחקור את ח"כ א-סנע .  אורלב אמר לוואלה !  חדשות כי  " על פניו ,  מעשהו של א-סנע מהווה עידוד למאבק מזוין נגד ישראל ולכן ראוי שתיערך חקירה בעניין ".  אורלב הודיע גם שהוא מכין תביעה לוועדת הבחירות המרכזית ,  כדי למנוע את בחירתו של ח"כ א-סנע לכנסת הבאה .  
יו"ר ועדת החוקה של הכנסת ,  ח"כ דוד רותם  ( ישראל ביתנו )  התייחס אף הוא לנושא .  רותם אמר לוואלה !  חדשות כי הוא מתכוון ליזום דיון בוועדה בראשותו ,  בכל נושא ההתנהלות של חברי הכנסת שהשתתפו בהפגנה .  לדבריו , " לא ייתכן שחברי כנסת יפעלו נגד מדינת ישראל ". 
בנוגע לדברים שאמר בהפגנה ח"כ ג'מאל זחאלקה בגנותו של שר הביטחון אהוד ברק ובנוגע להתנהלות ח"כ א-סנע ,  אמר ח"כ רותם כי  " לברק יש יתרון על פני זחאלקה .  כאשר זחאלקה רוצה להרוג את היהודים ורוצה אותנו בים ,  הוא מתלונן על ברק שביקש להגן על יהודים .  אך חמור מכך יותר הוא שטלב א-סנע הוכיח במעשהו את מי הוא מייצג ,  כאשר הוא השמיע את הניה שעדיין מחזיק בגלעד שליט .  הדברים הללו רק מדגישים את הצורך שכל חברי הכנסת צריכים להצהיר אמונים למדינת ישראל ואם לא ,  שיילכו להיות חברי פרלמנט בעזה ". 
ח"כ עתניאל שנלר  ( קדימה )  אמר בתגובה לדברי הניה בהפגנה ,  כי  " שאיפתו של הניה לבקר בבירת ישראל המאוחדת ירושלים ולבקר במסגד אל אקצא במסגרת הנגישות לכולם למקומות הקדושים תינתן לו לאחר שיחדל להיות ראש ארגון טרור ". 
ח"כ אריה אלדד  ( האיחוד הלאומי )  קרא ליו"ר הכנסת להחרים לאלתר את מכשיר הטלפון של ח"כ טאלב א-סנע .  לדבריו , " א-סנע הפך היום לשופר הרשמי של חמאס .  אי אפשר לסבול שבאמצעות משלם המסים הנייה ינאם למפגינים בארץ ".  בנוסף ,  פנה ח"כ אלדד למזוז בדרישה לפתוח בחקירה מיידית נגד א-סנע בחשד לסיוע ישיר לארגון טרור .
 ח"כ מיכאל בן ארי  ( האיחוד הלאומי )  קרא  " לצה"ל לנצל את ההזדמנות שחברי הכנסת זחאלקה וא-סנע נמצאים במעבר ארז ,  ולהעביר אותם לעזה לראש הממשלה הטבעי שלהם איסמעיל הניה .  הגיע הזמן לשים קץ למעוז הקדמי של האויב בכנסת ". 
ח"כ דני דנון  ( ליכוד )  קרא להדיח את ח"כ א-סנע מכהונתו בכנסת .  לדבריו , " מקומו של ח"כ א-סנע הוא לא בכנסת ולא ברשות הפלסטינית ,  אלא בהנהגת החמאס .  מעשה ההסתה ההמוני שהוא יזם נגד מדינת ישראל אינו מצריך פתיחת חקירה ,  אלא הדחה מיידית מכהונתו בכנסת .  כולי תקווה שהצעת החוק שהגשתי בעבר ,  שתאפשר הדחת ח"כ מכהונתו בשל הסתה נגד מדינת ישראל ,  תעבור במהרה במטרה להוקיע את תומכי הטרור והמסיתים מכתלי המשכן ". 

ח"כ א-סנע :  גם ישראל מדברת עם חמאס
השר לביטחון הפנים דורש להגיש כתב אישום נגד ח"כ א-סנע ,  בעקבות דברים שנשא ר"מ חמאס הניה בטלפון הנייד של א-סנע בהפגנה .  א-סנע : " מצפצף על הקיצוניים שנלחמים בהידברות "
 
