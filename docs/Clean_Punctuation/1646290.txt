יו"ר הכנסת : " דו"ח גולדסטון מקיז את דמנו "
 ח"כ ריבלין אמר בכנס בהשתתפות נציגי מדינות זרות כי הטרור מסכן את קיומה של הדמוקרטיה בישראל ובעולם . " גולדסטון היה מוצא גם את וינסטון צ'רצ'יל אשם בפשעי מלחמה "
  ( צילום :  גדעון צנטנר ) 
יו"ר הכנסת ראובן ריבלין אמר היום  ( שלישי )  בכנס שגרירים ונציגי מדינות זרות כי  " אנו על סף עידן חדש בציוויליזציה המערבית ,  כזה שיאפשר לדיקטטורה להקיז את דמו של העולם החופשי ולהביא לחיסולו ".  
" ביכולותו של הטרור העולמי לשתק גם את הסולידריות שבין הדמוקרטיות עצמן .  מדובר באיום מסוכן ביותר .  כל המדינות הדמוקרטיות הן בסופו של דבר חיילים במאבק שמתחיל לקבל מימדים של מלחמת עולם שלישית ",  אמר ריבלין לנציגים . " אם תשבו בחיבוק ידיים מול איום הטרור  תישמט הקרקע מתחת לרגליכם ולמאבקכם ",  הוסיף .
 ריבלין התייחס גם לדו"ח גולדסטון ואמר : " על פי אמות המידה של גולדסטון ,  גם צ'רצ'יל היה מושם על ספסל הנאשמים כפושע מלחמה ,  וכמותו גם מפקדי צבאות ארה"ב ובריטניה שהרגו אלפים בעירק .  בינתיים ישראל משלמת לבדה את מחיר המוסר הכפול שאינו מבחין בין קורבן לתוקפן ,  בין טרור להגנה עצמית ". 
לדבריו ,  מעבר לכך שדו"ח גולדסטון לוקה במגמתיות ובסילוף ,  הוא גורם לישראל להיראות כגוף לא דמוקרטי . " משמעות הדו"ח היא ,  שישראל כביכול כשלה במבחן הדמוקרטיה ,  בשעה שהיא קמה להגן על חיי אזרחיה ,  שהרי אם תנהג על פי אמות המידה המעוותות והצדקניות עליהן מושתת הדו"ח ,  היא תעמיד את אזרחיה ואת עצם קיומה בסכנת מוות ממשית ".  
בכנס שיזם ריבלין ,  משתתפים כ- 70 שגרירים ונציגי מדינות זרות .  ריבלין הביע תקווה שהכנס יהפוך בכנסת לבמה מרכזית להחלפת דעות בנושאים שעל סדר היום .  במהלך היום ,  גם נשיא בית המשפט העליון לשעבר ,  השופט בדימוס אהרון ברק צפוי לשאת דברים .
 
יו"ר הכנסת : " דו"ח גולדסטון מקיז את דמנו "
 ח"כ ריבלין אמר בכנס בהשתתפות נציגי מדינות זרות כי הטרור מסכן את קיומה של הדמוקרטיה בישראל ובעולם . " גולדסטון היה מוצא גם את וינסטון צ'רצ'יל אשם בפשעי מלחמה "
 
