מסביב לעולם בשבוע
מסביב לעולם בשבוע ,  עם התבוסה לדמוקרטים בבחירות אמצע-הקדנציה בארה"ב ,  גל מטעני החבלה ביוון ,  הכנות לחג האורות בהודו ,  והטיפול הדנטלי לחיות בסין
הכירו את מי שעתיד להיות האיש השני ברשימת ממלאי מקום נשיא ארצות הברית .  ג'ון ביינר ,  הציר הרפובליקני מאוהיו ,  יהפוך ליו"ר בית הנבחרים ,  לאחר שהמפלגה הרפובליקנית זכתה בניצחון גורף בבחירות אמצע-הקדנציה שנערכו השבוע בארה"ב .  הרפובליקנים הוסיפו כ-60 מושבים בבית הנבחרים והחזירו לעצמם את הרוב בבית התחתון .  אולם הדמוקרטים הצליחו לשמור על יתרונם ,  אם כי הוא צומצם באופן משמועתי ,  בסנאט .
 ביוון התמודדו השבוע עם גל חבילות נפץ שנשלחו לשגרירויות זרות  .  בנוסף נשלחו מהמדינה מטענים לקנצלרית גרמניה אנגלה מרקל ולראש הממשלה של איטליה סילביו ברלוסקוני .  רוב החבילות נתפסו ונוטרלו בזמן .  המשטרה עצרה מספר חשודים במעורבות בשליחת החבילות .  הם משתייכים לארגון אנרכיסטי יווני בשם  " קונספירציית האש "  המתנגד לרפורמות הכלכליות וצעדי הצנע במדינה .
 מנהיגת המחתרת לשעבר וראש מטהו של הנשיא הקודם ,  דילמה רוסף ,  נבחרה לנשיאה החדשה של ברזיל .  רוסף ,  כלכלנית ויד ימינו של הנשיא הקודם הפופולרי לולה דה סילבה ,  היא האישה הראשונה בתולדות ברזיל שעתידה לעמוד בראש המדינה .  היא בתו של מהגר בולגרי אמיד ,  שהחלה את פעילותה הפוליטית בנעוריה ,  כשהצטרפה לקבוצת מחתרת שהתנגדה לדיקטטורה הצבאית ששררה במדינה .  במסגרת פעילותה היא אף נתפסה ועונתה בכלא .
 מטוס איירבוס A380 של חברת התעופה האוסטרלית  " קוואנטס "  ביצע נחיתת חירום כשש דקות אחרי המראתו מסינגפור לסידני ,  לאחר שחלקים מהמנוע השמאלי שלו נפלו .  לא היו נפגעים .  החברה קירקעה את ששת מטוסי האיירבוס עד לסיום חקירת המקרה .
 משפחות מקוריאה הצפונית והדרומית קיימו השבוע איחוד מרגש לאחר שחיו בנפרד במשך 60 השנים האחרונות ,  בעקבות מלחמת קוריאה .  האיחוד התקיים בהר קומגאנג בקוריאה הצפונית ,  שם זכו כמאה משפחות ,  מתוך רשימה של 40,000 ,  בהזדמנות להיפגש בפעם הראשונה ,  ויתכן שגם האחרונה ,  עם יקיריהן .
 היספנים ברחבי העולם ערכו השבוע איחוד משפחות מסוג אחר .  הם ציינו את יום המתים ,  בו החיים עושים כבוד לקרוביהם המתים על ידי הכנת ארוחות וקישוט קבריהם .  האצטקים החלו במסורת יום המתים מתוך אמונה שהמתים חוזרים לכדור הארץ למשך יום אחד בשנה על מנת לבקר את יקיריהם .
 לא רק בישראל ערכו השבוע הסטודנטים הפגנות .  גם בבולגריה מחו תלמידי האוניברסיטאות נגד כוונת הממשלה לקצץ בתקציבי החינוך .
 בהודו נפתח בסוף השבוע חג הדיוואלי ,  הלא הוא חג האורות המקומי .  לכבוד המאורע מכינים בין היתר פסלים של אלת הכוח קאלי ,  אליה מתפללים המאמינים במהלך החג .
 תושבי העיירה הגרמנית שמלקלדן הופתעו לגלות מכתש ענק ברדיוס של 30 מטרים ובעומק של 25 מטרים שנפער סמוך לבתיהם .  בשלב זה לא ברור מה גרם לאדמה לשקוע לפתע .
 בגן החיות בשנחאי לוקחים ברצינות את ההיגיינה האורלית של החיות הבית .  ההיפופוטמים עוברים ניקוי שיניים שלוש פעמים בשבוע על מנת למנוע מחלות פה .
 
מסביב לעולם בשבוע
מסביב לעולם בשבוע ,  עם התבוסה לדמוקרטים בבחירות אמצע-הקדנציה בארה"ב ,  גל מטעני החבלה ביוון ,  הכנות לחג האורות בהודו ,  והטיפול הדנטלי לחיות בסין

