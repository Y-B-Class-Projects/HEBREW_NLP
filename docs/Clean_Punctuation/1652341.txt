עדויות : " טויוטה ידעה על התקלות מ-2006 "
" האקדח המעשן "  של טויוטה :  מסמך פנימי חושף כי ידעה על הליקויים הבטיחותיים במכוניותיה כבר לפני 4 שנים .  העובדים כתבו מסמך בו הזהירו כי החברה מקריבה את בטיחות רכביה לטובת רווחים
ענקית הרכב היפנית טויוטה ,  המתמודדת בימים אלה עם פגיעה קשה בתדמיתה לאחר שהורתה על החזרתן של 9 מיליון מכוניות ברחבי העולם בעקבות תקלה בדוושת התאוצה ,  אולצה להעביר לקונגרס האמריקאי מסמך פנימי החושף כי החברה ידעה על הסכנה הבטיחותית במכוניותיה כבר ב-2006 .
 המסמך בן שני העמודים ,  שנוסח על ידי עובדים ותיקים באחד ממפעליה של טויוטה ונשלח ישירות לנשיא החברה לשעבר קטסוקי ווטאנאבה ב-2006 ,  מגנה את החברה על כך שהקריבה את בטיחות מכוניותיה בשל רדיפה אחרי רווחים .  המחבר העיקרי של המכתב הוא טדאו ווקאטסוקי ,  שעבד ברצפת הייצור באחד ממפעליה הגדולים של טויוטה ביפן במשך 45 שנים .  במסמך הוא מזהיר כי עובדים מנוסים פוטרו לטובת עובדים חדשים ,  במסגרת ניסיונותיה של החברה לחסוך עלויות .
 המסמך מדגיש את הזמן הקצר מדי שהוקדש לפיתוח מכוניות חדשות ואת הירידה החדה באיכות הייצור של החברה .  לדברי העובדים ,  תהליכי הייצור החיוניים  " מופקדים כיום בידיהם של חובבנים ".  העובדים גם הזהירו את החברה מפני השלכות ההזנחה ,  וטענו כי מדיניות ההנהלה תאיים על יכולתה של החברה להמשיך לפעול .
 במסמך ,  מציין ווקאטסוקי כי טויוטה נאלצה להחזיר יותר ממיליון כלי רכב בשנים 2000-2005 ,  יותר מיצרניות מכוניות אחרות .  לטענתו ,  מקור הבעיות כבר בשלב התכנון ולא בשלב הייצור . " אנו חוששים כי התהליכים הדרושים לייצור מכוניות בטוחות יסבלו מהתעלמות ,  בשם התחרות ",  נאמר במסמך ,  הדורש כי טויוטה תקבע את בטיחות מכוניותיה כעדיפות העליונה שלה ,  תבחן מחדש צעדים בהם נקטה לקיצוץ עלויות ,  תספק הכשרה טובה יותר לעובדיה ותטפח עובדים מיומנים .
 טויוטה ,  שהודיעה בינואר על מבצע האיסוף הגדול בהיסטוריה בשל תקלה בדוושת התאוצה בחלק מדגמיה הפופולריים ביותר ,  כולל הקאמרי ,  עומדת כיום בפני חקירות של הרגולטורים בארה"ב וביפן החושדים כי ידעה על התקלות הטכניות ברכביה והסתירה את המידע .  החברה העריכה כי מבצע האיסוף יעלה לה 2 מיליארד דולר .
 בנוסף ,  מומחים מעריכים כי יותר מ-89 תביעות ייצוגיות שהוגשו נגד טויוטה עד כה - מצד בעלי מכוניות שטוענים כי ערכה של מכוניתם ירד בשל הפרשה - עשויות לעלות לחברה למעלה מ-3 מיליארד דולר .
 
עדויות : " טויוטה ידעה על התקלות מ-2006 "
" האקדח המעשן "  של טויוטה :  מסמך פנימי חושף כי ידעה על הליקויים הבטיחותיים במכוניותיה כבר לפני 4 שנים .  העובדים כתבו מסמך בו הזהירו כי החברה מקריבה את בטיחות רכביה לטובת רווחים

