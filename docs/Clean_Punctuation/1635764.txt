האם אנחנו רוצים אינטרנט במכונית ?  
ווב 3.0
 >  >  אנחנו לא בפתחה של מהפכה ,  אלא כבר בעיצומה :  המהפכה הסלולרית .  אייפון ,  בלקברי ,  נקסוס 1 וכו' וכו' .  העניין הזה נכתב כבר אינספור פעמים .  אבל חשוב לציין שההסתערות העולמית על הטלפונים החכמים ,  אינה המהפכה עצמה אלא תוצאתה .  מהפכה טכנולוגית מתרחשת כששלושה תנאים מבשילים :  ראשית ,  כשהטכנולוגיה הופכת לזמינה ;  שנית ,  כשכלכלית היא יכולה לעמוד על הרגליים ;  ושלישית ,  כשנוצר צורך אנושי להשתמש בה .  התנאי השלישי הוא ,  כמה אירוני ,  בדרך כלל האחרון להופיע .  וזו הנקודה המרכזית .  המהפכה הסלולרית היא תוצאה של הצורך שגילינו/המצאנו/נכפה עלינו להיות מחוברים כל הזמן .  שכל האינטרנט יהיה אצלנו בכיס כל הזמן .  הצורך החדש הזה הוא הדרייב מאחורי התפרצות החדשנות האחרונה .  והוא גם מה שגורם לאינטרנט להיכנס לאחד המקומות היחידים שבו עדיין אינו נוכח באופן בולט :  המכונית שלנו .  אנחנו מבלים לא מעט זמן במכונית - זמן מת עבור חלקנו ,  זמן איכות עבור אחרים .  בשני המקרים ,  אין ספק שאינטרנט הוא משהו שיכול לענות על צרכינו ,  ואת זה מבינות כבר חברות לא מעטות .  בתערוכת האלקטרוניקה ces שנערכה לאחרונה בלאס וגאס הוצגו לוחות שעונים למכונית עם יכולות גלישה באינטרנט .  שבוע לפני כן הודיעה פנדורה ,  שמציעה  " תחנת רדיו אישית "  הלומדת את העדפות המאזין ,  על שיתוף פעולה עם פיוניר שיאפשר למשתמשים להתחבר לפנדורה דרך הרדיו במכונית .  בשנה הקרובה ,  יש לשער ,  צפויים יותר ויותר פיתוחים בכיוון הזה .  לאינטרנט יש שימושים מועילים רבים במכונית .  כל שירות מבוסס מקום - תחום שצומח בטירוף בימים אלה בשל המהפכה הסלולרית - מתאים במיוחד למכונית :  מפות ,  דיווחי תנועה ,  מידע על תחנת דלק או מסעדות קרובות ועוד .  מצד שני ,  הקשר בין טלפונים סלולריים לתאונות דרכים ידוע .  רק השבוע פורסם מחקר בארה"ב ,  שלפיו טלפון סלולרי הוא הסיבה לאחת מכל ארבע תאונות .  החוק לא ממש יעיל במקרה הזה :  מספר הולכי הרגל שנפצעו בארה"ב מכיוון שהיו שקועים במסך הטלפון שלהם ,  הוכפל מדי שנה זה שלוש שנים .  אפשר לשער כמה נהגים שקועים במסך הנייד שלהם .  ומה שנכון לטלפונים סלולריים ,  נכון גם למסך אחר .  האם באמת רצוי שנוכל לצפות בקטעי וידיאו או לקרוא כותרות חדשות במהלך נהיגה ?  אין סיבה לאסור על אינטרנט במכונית .  זו תהיה איוולת ,  ולו מהסיבה שהאינטרנט כבר במכונית בצורה מסוכנת הרבה יותר - דרך הטלפון הנייד .  אבל נראה שיצרניות וספקיות השירות יצטרכו לצמצם את ההיצע שיגיע למכונית ,  וזה ידרוש גם התערבות מצד הרשויות .  כשאנחנו חושבים על הסכנות באינטרנט במכונית ,  עלינו לקחת בחשבון לא רק את הסטת תשומת הלב הפיסית לעבר המסך ,  אלא גם את הפרעת הקשב הכללית שמייצר האינטרנט - מצב הצבירה שלפיו אנו רגילים לעשות תשעה דברים בבת אחת .  ולאור זאת ,  צריך לשאול אם פעולה כמו חיפוש בגוגל ,  אפילו אם תיעשה בעזרת קול ,  היא דבר רצוי כשאנחנו אוחזים בהגה .
 
האם אנחנו רוצים אינטרנט במכונית ?  
ווב 3.0

