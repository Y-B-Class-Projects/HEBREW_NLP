פירושי טרור
על אף שהוא לוקה ברומנטיזציה ,  ב"סוף שבוע אחד "  חוזר ברנהארד שלינק ,  מחבר  " נער קריאה ",  לימי הטרור של כנופיית באדר-מיינהוף ומעמיד בפני הקורא שאלה :  מה בין טרור לנאציזם ? 
כ-25 שנה לאחר סיום מלחמת העולם השנייה והקמתה כרפובליקה ,  התמודדה מערב גרמניה עם איום אלים מבית על השלטון . " סיעת הצבא האדום ",  בראשות אנדריאס באדר וגודרון אנסלין ,  הוקמה בסוף שנות השישים תחת אג'נדה אנטי-קפיטליסטית חריפה ועל רקע הפלישה האמריקאית לווייטנאם .  המסר שהעבירה התנועה היה שהעולם הזה צריך תיקון מהכיבוש המערבי שבו הוא שבוי ,  ותחת אצטלה של לוחמי חופש קומוניסטים ,  החלה לזרוע אימה ופחד ברפובליקה המערב-גרמנית .  הארגון ,  שנודע יותר בשם  " כנופיית באדר-מיינהוף ",  פתח בסדרת פעולות טרור אלימות שגבו קורבנות בנפש וברכוש .  חברי הכנופיה הפעילים אמנם מנו רק כמה עשרות והפיגועים הניבו בסך הכול 34 רציחות ,  אולם למדינה שנקרעה בין שני הגושים זה הספיק כדי לזרוע לא מעט פאניקה .  
כנופיית באדר-מיינהוף חזרה לאחרונה לסדר היום בגרמניה  ( הסרט  " באדר מיינהוף "  היה מועמד לזכייה בפרס הסרט הזר הטוב ביותר באוסקר ב-2008 )  ועתה היא עומדת במרכז ספרו של ברנהארד שלינק  " סוף שבוע אחד "   ( תרגום :  חנה לבנת )  .  ירג ,  חבר בסיעת הצבא האדום ,  זוכה לשחרור פתאומי ומפתיע לאחר עשרים שנה בכלא .  את מסיבת השחרור שלו הוא עורך בביתה של אחותו כריסטינה ,  יחד עם עוד 12 אנשים שהיו קשורים אליו ,  חלקם לפני שהחל את דרכו כטרוריסט ואחרים שליוו אותו בתקופת המאסר .  ירג לא יכול להתחמק ,  כמובן ,  משאלות שעולות על התהליך שעבר בכלא ,  על חשבון הנפש שעשה או שלא עשה ועל כוונותיו העתידיות להמשיך במשימה שאותה לא הצליח להשלים .  
יצירתו הזכורה והמוערכת ביותר של שלינק היא  " נער קריאה ",  ספר שאותו כתב ב-1995 ושמחבר בין העבר הנאצי של גרמניה להווה שלה .  חיטוטו בפצע הגרמני הדואב ביותר אינו מוזכר כאן כאנקדוטה בלבד .  למעשה ,  את החיבור הראשון בין כנופיית באדר מיינהוף לנאצים עשתה גודרון אנסלין עצמה ,  כשהסבירה מדוע נלחם הארגון בשלטון הדמוקרטי הפרו-מערבי : " זהו הדור שהביא לכם את אושוויץ ,  אלה אנשים שלא ניתן לדבר איתם .  להם יש נשק ולנו אין ,  לכן עלינו להתארגן ".  הקנצלר דאז הלמוט שמידט הגיב : " אתם אומרים שאנחנו חזירים ,  אבל אתם החזירים .  מוסרית ,  אינכם שונים מהנאצים ". 
האם יכול ,  אם כן ,  ארגון טרור ,  אלים ככל שיהיה ,  להשתוות למפלגה הרסנית שאיימה על שלמותו של עולם שלם ?  זו רק אחת השאלות שמעלה שלינק בספר ,  לצד הקונפליקט שחש הטרוריסט והתהייה שעולה בסביבתו באשר לשאלה אם וכיצד אפשר למחול .  גם אם ההשוואה הזו נראית במבט ראשון מופרכת ,  אחת הדמויות בספר נותנת לה קייס חזק בפנותה לירג  ( עמוד 145 )  : " אתה אטום לגמרי לאמת ואטום לגמרי לצער ,  ממש כמו הנאצים .  אין ביניכם שום הבדל  ראשית ,  בזה שרצחת אנשים שלא עשו לך שום דבר ,  ושנית ,  בזה שלא קלטת אחר כך מה עשית ".  
ירג אכן לא קלט .  היינו מצפים מאסיר נערץ שיצא מהכלא לאחר עשרים שנה שייקח צד  או שיתייסר על מעשיו וינסה להגיע לגאולה ,  או שיתחיל מהנקודה שבה הפסיק טרם מאסרו וימשיך להטיף לשחרור האלים .  הגיבור שיצר שלינק לא מושך לכיוון מוגדר .  זהו אדם עלוב ומבולבל שסובל מאימפוטנציה רגשית ומינית .  אין בו חרטה כנה אבל גם לא רצון להמשיך במאבק .  הוא רוצה שישכחו לו את העבר מבלי לבקש סליחה וללא ראייה לעתיד .  לא רק שירג אינו נלסון מנדלה ,  הוא אפילו לא סמיר קונטאר .  הרפיסות של ירג היא שמסיטה ,  בעצם ,  את אור הזרקורים לכיוון האורחים ,  שלכל אחד מהם יש סוד משל עצמו .  
סוד כזה יש למורה אילזה ,  שבעבר ליוותה מקרוב את הארגון .  היא הסתקרנה בשעתו מהתאבדותו הפתאומית של יאן ,  חבר אחר בכנופיה ,  זמן קצר לפני שירג נאסר .  זיכרון המוות שלו מוביל אותה לאסון התאומים ומעלה בה את השאלה האם יתכן שיאן לא באמת מת ובעצם החל בחיים חדשים  ( עמוד 19 )  .  אילזה אולי לא מתכוונת ,  אבל כשהחוט המקשר הוא טרור ,  לא קשה לכרוך את סיעת הצבא האדום עם אל קעידה .  ואכן ,  בהמשך הספר הופך שלינק את ההשקה בין שני הארגונים לרשמית .  
אי אפשר לחשוד בשלינק שהוא מסתכל על ימי הטרור של כנופיית באדר מיינהוף בערגה ,  אולם  " סוף שבוע אחד "  לוקה לעתים ברומנטיזציית-יתר מבלבלת .  בניגוד לדמות שיצר ,  המחבר דווקא כן מנסה לפייס .  בכך ,  למעשה ,  הוא משאיר את נקודת המבט על הספר להכרעת הקורא ,  ובמיוחד הקורא הגרמני ,  שמבחינתו נשאר עם השאלה הפשוטה והקנטרנית  ( עמוד 168 )  : " איך היינו רוצים לראות את הטרוריסטים שלנו ?  "
 

פירושי טרור
על אף שהוא לוקה ברומנטיזציה ,  ב"סוף שבוע אחד "  חוזר ברנהארד שלינק ,  מחבר  " נער קריאה ",  לימי הטרור של כנופיית באדר-מיינהוף ומעמיד בפני הקורא שאלה :  מה בין טרור לנאציזם ? 

