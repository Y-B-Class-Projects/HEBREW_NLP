ארבע הפסגות
ארבעה שחקנים שהגיעו למעמד נזכרים בפיינל פור המכללות .  כמה זה גדול ?  אלן אנדרסון קובע : " הלחץ גדול יותר מהיורוליג "
 השבועיים האחרונים היו אינטנסיביים במיוחד עבור השחקנים האמריקאים בליגת העל .  בימים הם עסוקים במאבקי הישורת האחרונה של קבוצותיהם ,  ובלילות הם מרותקים כמו אחרוני האוהדים לשידורים הישירים מטורניר המכללות .  גם אלו שלא השתתפו בעצמם בחוויה של מרץ המשוגע ,  מקפידים לצלול עמוק אל תוך אווירת הטירוף האופפת את עולם הספורט האמריקאי בתקופה הזו של השנה ,  ועבור ארבעה מהם הצפייה בארבע המאושרות שהבטיחו בסוף השבוע האחרון את מקומן בפיינל פור הייתה נוסטלגית במיוחד .
 אלן אנדרסון ,  ארון מגי ,  לארי אובאנון ואדם באלינג'ר הם הזרים היחידים שמשחקים כרגע בארץ שזכו לשחק בפיינל פור בימיהם בקולג' ,  והזכרונות שהם נושאים ממעמד השיא של כדורסל המכללות יישארו איתם עוד שנים ארוכות אחרי שהקריירה המקצוענית שלהם תסתיים .  רגע לפני שכל אמריקה מתחילה להתמרק לקראת הפיינל פור הנוכחי שייפתח בשבת ,  שוחחנו עם ארבעת הנציגים שלנו על החוויות שלהם מהאירוע הייחודי ,  שרבים מחובבי הכדורסל מחוץ לארצות הברית עדיין מתקשים להבין את עוצמתו .
 אלן אנדרסון הפך לשחקן מוביל במישיגן סטייט כבר מיומו הראשון במדי המכללה המפוארת ,  אבל רק בעונתו הרביעית והאחרונה ב-2005 הוא הצליח להביא אותה לארץ המובטחת .  הגארד האתלטי פרח לצידם של כוכבים כמו מוריס אייגר ושאנון בראון ,  והגיע לשיאו בשלב הסוויט סיקסטין ,  שם הדיחו הספרטנים שלו את דיוק הגדולה של ג'יי ג'יי רדיק ושלדן וויליאמס בעזרת 17 נקודות ו-8 ריבאונדים של אנדרסון .  בעלית אייט חלפה מישיגן סטייט על פני קנטאקי של רייג'ון רונדו כשאנדרסון תורם 13 נקודות ו-9 קרשים ,  אך בחצי גמר הפיינל פור מול צפון קרוליינה עמוסת הכישרון שהייתה בדרך לאליפות ,  הוא נעצר על אפס נקודות .
" אם הייתי צריך לדרג את הרגעים ההם ,  אז הם היו הכי חשובים בקריירה שלי ",  משחזר אנדרסון . " זה המקום הכי חשוב שאתה יכול להגיע אליו במכללות ,  רק להיות שם זו תחושה נהדרת ,  למרות שאני מאמין שלזכות בטורניר היה יכול להיות יותר טוב .  האירוע הזה הוא אחד המיוחדים בכל עולם הכדורסל .  לא הרבה שחקני מכללות זוכים בקריירה שלהם לשחק במעמד כזה ,  ואם כבר הגעת לשם אתה משתתף בכל החגיגה ,  חווה את התקשורת והמצלמות ,  נקשר לשלושת הקבוצות האחרות .  זו הרגשה מדהימה ". 
כוכב מכבי תל אביב הנוכחית כבר הספיק ללמוד דבר או שניים על לחץ בחצי השנה האחרונה ,  אבל מסתבר שכמקצוען הוא מתייחס לכדורסל בצורה שונה . " את המשחקים מול פרטיזן אני לא יכול להשוות לפיינל פור ",  הוא מסביר . " אלה משחקים חשובים ,  אבל רמת הלחץ והמתח שיש בפיינל פור היא הרבה יותר גבוהה .  אתה מרגיש מחויבות לחברים שלך לקבוצה ,  אתה לומד איתם ביחד ,  עושה איתם הכל ביחד .  זאת תחושה שונה בין קריירת המכללות לקריירה המקצוענית ". 
למרות שחלפו חמש שנים מאז שסיים את לימודיו ,  אנדרסון עדיין נשמע נלהב מאוד מהעפלתם של הספרטנים לפיינל פור הנוכחי ,  השישי שלהם ב-12 השנים האחרונות . " האוהדים שלנו כבר מתורגלים במצבים האלה ",  הוא מחייך . " הם עודדו אותנו ודחפו אותנו ,  הכל היה ממש משוגע ,  אי אפשר לתאר את זה .  יש לכולנו חיבור מדהים עם אנשי המכללה גם אחרי שאנחנו עוזבים .  כשניצחנו השבוע את מרילנד בשנייה האחרונה דיברתי עוד באותו לילה עם המאמן טום איזו ,  כולם היו שמחים מאוד ,  ועודדתי אותם גם מישראל .  אני חושב שהאווירה המשפחתית הזו היא מאוד מיוחדת ". 
נציג נוסף של מישיגן סטייט שמצא את דרכו לישראל הוא אדם באליג'ר ,  הפורוורד האלמוני של עירוני נהריה .  גם בקולג' לא היה הג'ינג'י הגמלוני שם מוכר ושימש בעיקר כשחקן משלים כשבין היתר שיחקו לצידו שמות כמו מוריס פיטרסון ,  ג'ייסון ריצ'ארדסון ,  זאק רנדולף ,  צ'רלי בל ומאטין קליבס ,  אבל הוא היחיד מבין הרביעייה שלנו שהגיע לפיינל פור פעמיים ,  ואף היה שותף לזכייה של קבוצתו באליפות ב-2000 ,  אז התכבד לקלוע שתי נקודות בניצחון על פלורידה בגמר .  גם ב-2001 הוא קיבל דקות משחק מועטות אך שותף בכל משחקי הספרטנים בדרך לפיינל פור ,  שם נבלמו בחצי הגמר על ידי אריזונה הנהדרת של גילברט ארינאס וריצ'רד ג'פרסון ,  כשבאלינג'ר שוב מסתפק בשתי נקודות .
 הדקות המועטות לא פגמו בתחושת השייכות שלו להישגים של הקבוצה . " תמיד יש כמה קבוצות שיש להן סיכוי לזכות ,  ובשנת 2000 ידענו שאנחנו אחת מהקבוצות האלה ",  הוא מספר . " כדי לנצח שישה משחקים ברציפות אתה צריך גם קצת מזל .  אתה אף פעם לא יודע שאתה הולך לעשות את זה .  ידענו שאם נשחק טוב ,  נוכל לעשות משהו מיוחד ,  ובסופו של דבר עשינו את זה ".  
" כשאתה גדל באמריקה אתה תמיד מסתכל על הטורניר ואומר 'איזה דבר גדול זה' ",  הוא ממשיך . " תמיד חלמתי להיות חלק ממנו ,  ואז קיבלתי את הצ'אנס .  הייתי רק עוד שחקן ברוטציה ,  אבל מילאתי את התפקיד שלי .  שיחקתי עם הרבה שחקנים בכירים וזה היה הרגשה מדהימה להיות חלק מהחבורה הזאת ". 
על האווירה סביב הקבוצה בימי הפיינל פור אמר באלינג'ר : "  יש שיגעון תקשורתי לגמרי ,  היינו צריכים לצאת מהדלת האחורית של בית המלון כי כולם רצו לדבר איתנו ,  הרגשתי כאילו אני כוכב קולנוע פתאום .  אני לא יכול להשוות כלום לפיינל פור .  הכל הרבה יותר לחוץ במכללות ,  אתה משחק מול 60 אלף איש ,  ואנשים מכל העולם רואים אותך .  זו הסיבה שאתה בא לשחק כדורסל ,  כדי להיות בסיטואציות כאלה ,  וזו הסיבה שהגעתי למישיגן סטייט מלכתחילה ". 
מי שכן סחב על גבו את קבוצתו עד לפיינל פור היה ארון מגי ,  שבשנת הסיניור שלו באוקלהומה ב-2002 רשם לא פחות מ-21.8 נקודות למשחק בחמשת הניצחונות של הסונרס בטורניר המכללות ,  ויחד עם הוליס פרייס הריץ את האדומים לניצחונות מרשימים על שיקגו-אילינוי ,  קסבייר ,  אריזונה ומיזורי ,  לפני שנעצרו בחצי הגמר על ידי אינדיאנה ,  במשחק בו קלע 22 מתוך 63 הנקודות של קבוצתו .
" אין ספק שהפיינל פור של המכללות הוא בין חמשת אירועי הכדורסל הכי גדולים שיש בעולם ",  מציין מגי . " כשאתה נמצא שם מכניסים לך כל הזמן לראש שאנשים מכל העולם רואים אותך ,  ואני חושב שאת הגמר באותה עונה ראו למעלה מחמישה מיליון צופים מחוץ לארצות הברית ,  בנוסף ל-83 אלף הצופים באולם .  ההרגשה להיות חלק מקבוצת פיינל פור זה דבר לא נתפס .  הלחץ שם שונה מכל משחק אחר .  אחרי המכללות אנחנו נכנסים לכדורסל מקצועני ,  ויש הרגשה שונה ,  משהו שרק מי שהיה שם יכול להרגיש .  אני תמיד אזכור את זה כאחד האירועים היותר משמעותיים בחיים שלי ". 
לאחר מכן נזכר מגי בטירוף שאחז באוקלהומה בזמן המסע הבלתי נשכח שלו ושל חבריו : " ההתרגשות לא הייתה רק במכללה ,  אלא בכל המדינה .  בכל מקום שהסתובבנו כולם הצביעו עלינו וידעו מי אנחנו ,  הפכנו אחרי אותה שנה לסופרסטארים באוקלהומה .  עד היום כשאני חוזר בקיץ לארצות הברית אני נפגש עם החברים שלי מאותה שנה ,  אנחנו שומרים על קשר טוב .  אני בקשר טוב גם עם המאמן ,  ומכללת אוקלהומה תהיה לעד בלב שלי ". 
חברו של מגי במכבי ראשון לציון ,  לארי אובאנון ,  היה שותף להעפלתה של לואיוויל לפיינל פור ב-2005 .  הגארד המסחרר השתלב היטב בשיטת המשחק של ריק פיטינו לצידם של פרנסיסקו גארסיה ,  טקוואן דין ואליס מיילס ,  והפך לכוכב בקנה מידה ארצי בזכות רצף של הצגות בטורניר המכללות - 16 נקודות בניצחון בסיבוב השני על ג'ורג'יה טק של וויל ביינום וג'ארט ג'ק ,  18 נקודות בסוויט סיקסטין מול וושינגטון של נייט רובינסון ,  ברנדון רוי וטרה סימונס ,  ו-24 נקודות שעצרו את ווסט וירג'יניה המפתיעה בעלית אייט .  בחצי הגמר נכנעו הקארדינלס לאילינוי הנפלאה עם דרון וויליאמס ,  לות'ר הד ודי בראון ,  כשאובאנון נעצר על 12 נקודות בלבד .
" טורניר המכללות נותן לך הרגשה מצוינת ",  מתמוגג אובאנון על הזיכרונות מרגעי הקסם של אותה עונה . " אתה מרגיש את האנדרנלין בכל הגוף ,  בכל משחק אתה יכול לעוף הביתה ואתה יודע שכל העולם עוקב אחריך .  רק העובדות האלה עושות את הטורניר הזה לכל כך מיוחד בשבילי ,  ולהגיע כל כך רחוק היה עוד יותר מיוחד .  רק בפיינל פור תראה 60 אלף צופים מצטופפים בשביל משחק אחד .  זה מה שהופך את המעמד הזה לאחד מהרגעים הכי מלחיצים שיש ,  אבל בשבילי כל משחק גדול הוא מלחיץ ואני מתייחס לכולם באותה הצורה ". 
גם אובאנון לא היה מודע למחול השדים סביב השחקנים בפיינל פור עד שחווה אותו על בשרו . " בכל מקום שאנחנו הלכנו אליו הסתובבו כלי התקשורת וניסו לראיין אותנו ",  הוא נזכר . " באו אלינו כל מיני מאמנים מכל מיני מקומות והתחילו לדבר איתנו ,  אבל אני השתדלתי לא להתעסק עם כל האירועים שיש מסביב אלא להתרכז בניסיון לזכות באליפות ". 
השנה נותר אובאנון מאוכזב מהדחתה של קבוצת נעוריו בסיבוב הראשון ,  אבל החיבור שלו למדים האדומים נותר חזק : " אני עדיין עוקב באדיקות אחרי כדורסל מכללות ולא מפסיק לעודד את לואיוויל ,  בין אם אני בארצות הברית או באירופה כמו עכשיו ,  כי אני תמיד אהיה קשור למכללה הזו ,  ולנצח אשאר בוגר גאה של לואיוויל ". 

ארבע הפסגות
ארבעה שחקנים שהגיעו למעמד נזכרים בפיינל פור המכללות .  כמה זה גדול ?  אלן אנדרסון קובע : " הלחץ גדול יותר מהיורוליג "
 
