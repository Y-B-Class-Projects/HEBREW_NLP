 לשכת עורכי הדין פוגעת בצעירים 
עו"ד ועו"ד
 >  >  1,059 עורכי דין הצטרפו בשבוע שעבר ללשכת עורכי הדין בישראל .  שומו שמים .  אמות הספים של לשכת עורכי הדין רועדות ,  והצהרות מודאגות משתחררות לחלל התקשורת .  איזה אסון לאומי נחת עלינו .  הנה כבר הונחה התשתית להטיל עוד ועוד הכבדות על אותם צעירות וצעירים השואפים לרכוש את מקצוע עריכת הדין .  הלשכה טוענת כי היא רוצה לשמור על רמת המקצוע בישראל .  אולם מטרה נכספת זו היא שואפת להשיג בדרך של פגיעה בחלשים ;  צמצום התחרות ;  ושלילת זכות הפרט לרכוש מקצוע בישראל על פי בחירתו .  זוהי המשמעות המקופלת בתוכנית לשכת עורכי הדין ,  בה כלולות הכבדות נוספות על בוגרי הפקולטות למשפטים בדרכם להתקבל כחברים בה .  עמדה זו של הלשכה ,  המבטאת עמדה אינטרסנטית מובהקת של סגירת שורות המקצוע ,  אף זוכה לתמיכתם של מספר אישים בתוך מערכת בתי המשפט ובכנסת .  כפי שמסתמן כיום ,  היא זוכה כנראה גם לתמיכתו של שר המשפטים .  בכהונתי כיו"ר ועדת החוקה ,  חוק ומשפט של הכנסת ה-12 ובתמיכה רחבה של בכירי המשפטנים בישראל כולל לשכת עורכי הדין עצמה ,  העברנו בתחילת שנות ה-90 רפורמה מקיפה המאפשרת השתלבות של צעירות וצעירים נוספים במקצוע עריכת הדין .  תקופת ההתמחות קוצרה והועבר תיקון לחוק לשכת עורכי הדין המאפשר פתיחת מכללות חוץ תקציביות ללימודי משפטים .  עם הזמן ,  לשכת עורכי הדין הגיבה בהכבדות נוספות על אלה שסיימו את תקופת ההתמחות .  הבחינות הנדרשות על מנת להתקבל כחבר בלשכת עורכי הדין הן מעל ומעבר לכל מה שהיה בעבר .  מי שסיים התמחות חייב להקדיש מספר חודשים ללימודים אינטנסיביים על מנת לעבור את בחינות הכניסה ללשכה .  אלא שהדרך לשמירה על רמת המקצוע ואף שיפורו אינה עוברת דרך הכבדות נוספות על הסטודנטים למשפטים .  היא כן עוברת דרך העלאת רמת השירות אותו נותנים עורכי דין ללקוחותיהם .  אם מה שעומד לנגד עיניה של לשכת עורכי הדין היא העלאת רמת המקצוע ,  עליה לחפש זאת בדרכים אלטרנטיביות .  הכותב הוא נשיא איגוד לשכות המסחר ,  וכיהן בעבר כיו"ר ועדת החוקה ,  חוק ומשפט של הכנסת

 לשכת עורכי הדין פוגעת בצעירים 
עו"ד ועו"ד

