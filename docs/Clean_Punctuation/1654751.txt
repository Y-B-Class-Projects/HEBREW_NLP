הקרקע בוערת מתחת לרגלי חמאס
הנסיונות להצית את ירושלים והשטחים היו שלב נוסף במערכה של חמאס על שיקום מעמדו המדרדר .  סקרים גרועים ,  רשות פלסטינית אפקטיבית שמשתפת פעולה עם ישראל ועייפות החומר פועלים נגד התנועה השלטת בעזה 
" יום הזעם ",   " אינתיפאדה שלישית "  או  " אינתיפאדת אל-קודס ",  ובמילים אחרות הניסיונות הפלסטינים להצית השבוע אש בירושלים וברחבי השטחים ,  נכשלו .  אמנם ביום שלישי יצאו לרחובות מזרח ירושלים מאות צעירים פלסטינים מתושבי האזור ,  רבים מהם תלמידי בתי ספר ,  השליכו אבנים ,  הציתו צמיגים ,  זרקו בקבוקי תבערה ,  השתוללו ,  הפגינו ומחו .  אך עם שקיעת החמה הם שבו לבתיהם ו"יום הזעם "  נגמר .  למחרת עוד הגיעו כמה עשרות פלסטינים למספר צמתים בירושלים ובגדה המערבית בנסיון להחיות את המהומות הגוועות ,  אך לשווא .  
בחמאס ובפלג הצפוני של התנועה האיסלמית ניסו לעשות קצת הון פוליטי על גבם של תושבי הגדה ומזרח ירושלים וביקשו להלהיט את הרוחות .  הם חשבו שלא צריך הרבה כדי להוציא את תושבי מזרח ירושלים המתוסכלים לרחובות ,  על רקע קריאות אנשי ימין להניח אבן פינה לבית המקדש השלישי ,  תכניות העירייה להרוס בתים בכפר סילוואן וכניסת עוד ועוד יהודים אליו ,  פינוי תושבים מבתים בשייח' ג'ראח ,  ההכרזה על מערת המכפלה וקבר רחל כאתרי מורשת וכמובן ההחלטה האחרונה לאשר בנייה של 1,600 יחידות דיור נוספות בשכונת רמת שלמה בצפון ירושלים .
 למרות הקריאות של חמאס ואגפים 'מורדים' בארגון פתח לקיים  " יום זעם ",  ולמרות ההזמנה הפתוחה של ראש הלשכה המדינית של הארגון ,  חאלד משעל ,  לערביי ישראל ותושבי מזרח הבירה  " לנקוט בצעדים של ממש על מנת להגן על אל-אקצא ",  השבוע עבר בשקט יחסי ולא בפעם הראשונה .  כבר זמן רב שחמאס מנסה להצית אינתיפאדה שלישית בגדה המערבית ,  ופעם אחר פעם הוא מביט בעיניים כלות אחר כוחות הביטחון של אבו מאזן וסלאם פיאד משתיקים את המחאה ומשיבים את הסדר לערים .
 לא עזרו דבריו של ראש ממשלת חמאס איסמעיל הניה ,  שקרא ל"רשות פתח "   ( בחמאס הפסיקו מזמן לכנות אותה 'הרשות הפלסטינית'  נ.י )  להפסיק לרדוף אחר פעילי חמאס בגדה ולאפשר להם  " להגן על המקומות הקדושים ",  טענתו של דובר הארגון סאמי אבו זוהרי שהחלטת מנגנוני הרשות בגדה למנוע מהפלסטינים להתעמת עם ישראל  " איננה לאומית ומעידה כי מנגנונים אלו מסייעים להגן על ביטחונה של ישראל ".  גם לא זעקתו של בכיר אחר ,  חאלד אבו ערפה ,  לפיה  " תושבי מזרח ירושלים זקוקים למנהיגיהם במקום אלו המזויפים !  ".   
" אני חושב שהממשלה הישראלית סיפקה תחמושת לכל הקיצוניים להבעיר את השטח כי הפלסטינים רגישים מאד לכל מה שנוגע למסגד 'אל-אקצא' והמקומות הדתיים  "  ,  אומר לוואלה !  חדשות בכיר פלסטיני ,  ששמח על כך שחמאס נכשל  " אין ספק שחמאס וארגונים נוספים גם ניסו לתפוס טרמפ על זה ולהבעיר את השטח אך הרשות עשתה כל מאמץ כדי להרגיע את הרוחות .  לא נסכים להיגרר לעימות או מלחמה או לחזור לשנים עברו ".   " הרשות לא תיענה לדרישות של חמאס ושל ארגונים שונים לתת לאנשים לעשות אנרכיה ובלגן בשטחי הרשות ,  כי בסופו של דבר זה פוגע באינטרס הפלסטיני ",  מבהיר הבכיר .  הוא מעריך עוד כי המהומות נרגעו באופן זמני ,  אך מזכיר כי האחריות בסופו של דבר מוטלת על ישראל : " אם הצדדים רוצים שקט מלא ,  על ישראל להימנע מצעדים פרובוקטיביים .  הכול תלוי בהתנהגות של ממשלת ישראל ". 
מצבו של חמאס קשה במיוחד בימים אלה .  לא רק ש"יום הזעם "  כשל ,  גם התקווה לשחרר מאות אסירים במסגרת עסקת שליט עם ישראל הולכת ומתרחקת ,  הוא נתון ללחצים רבים מכל עבר לחתום על הסכם הפיוס עם פתח שגיבשה מצרים ומצבו בסקרים רק הולך ומידרדר .  ימים לפני התפרצות  " יום הזעם "  בירושלים פורסם סקר שהציג נתון מפתיע ,  לפיו 43% מתושבי עזה סבורים שהיה ניתן להימנע מהמלחמה ברצועת עזה שאירעה לפני שנה .  עוד גילה הסקר ,  ש41% מתושבי עזה סבורים כי חמאס  " איננו רציני בכוונותיו להתפייס עם פתח ",  57% מתושבי עזה חושבים שממשלתו של איסמעיל הניה  " מפרה זכויות אדם "  וכמחצית מהנשאלים בעזה אף קבעו ,  שממשלת הניה מתפקדת  " גרוע "  ואינה עונה על צרכי הציבור .
 הוכחה ניצחת לכך שהאמון בין חמאס לציבור העזתי אבד לגמרי מספקים הנתונים על תוצאות אפשריות לבחירות להנהגת הרשות .  בהתמודדות היפותטית בין אבו מאזן לחאלד משעל ,  מנצח ה"ראיס "  בהפרש ניכר של 62% לעומת 28% למשעל .  בכיר פתח מרוואן ברגותי ,  הכלוא בישראל ,  משיג תוצאה טובה יותר :  68% לעומת 32% למשעל .  אפילו חבר הפרלמנט העצמאי מוסטפא ברגותי ,  שאינו חבר בפתח ולא בחמאס ,  מביס בנקל את ראש ממשלת חמאס איסמעיל הניה  ( 54% לעומת 46% )  .  
כאב הראש של הארגון רק מתעצם לנוכח הרדיפות אחרי פעיליו בגדה ומכבש הלחצים הבינלאומי ,  בדרישה שיחתום על הסכם הפיוס עם ארגונו של אבו מאזן .  על כן ,  מה יותר קל מהבערת השטח כדי למשוך קצת זמן ולעשות  " ספין "  תקשורתי טוב ?  תשאלו את מנהיגי ישראל לדורותיהם .  פעולה צבאית תמיד הייתה פתרון טוב עבורם .
 
הקרקע בוערת מתחת לרגלי חמאס
הנסיונות להצית את ירושלים והשטחים היו שלב נוסף במערכה של חמאס על שיקום מעמדו המדרדר .  סקרים גרועים ,  רשות פלסטינית אפקטיבית שמשתפת פעולה עם ישראל ועייפות החומר פועלים נגד התנועה השלטת בעזה

