היועץ לשעבר נגד עורך הדין שהתגייס
זוהר גושן ניצח :  נראה שמלחמתו בוועדת חודק ,  שניסתה להסדיר את שוק המשקיעים המוסדיים ,  שיכנעה גם את שר האוצר יובל שטייניץ - והשבוע קברו השניים את המלצות הוועדה
 >  >  ביום שני ,  בכנס שערך איגוד החברות הציבוריות ,  איתר יו"ר רשות ניירות ערך זוהר גושן חלון הזדמנויות .  הוא ידע כי המפקח על הביטוח במשרד האוצר ,  ידין ענתבי ,  פרש באחרונה - ומחליפו עודד שריג עדיין לא נכנס לתפקידו .  גם היה לו ברור שהוא ניצב בפני קהל אוהד - מנהלי חברות שמעוניינים לגייס כסף מהציבור ולא רוצים שיכבידו עליהם עם חוקים חדשים שיקשו על הנפקות של אג"ח ומניות .  מבחינתו ,  היה זה הזמן והמקום לביצוע וידוא הריגה לוועדת חודק .  את ועדת חודק הקים ענתבי במאי האחרון עקב אוזלת היד שגילו המשקיעים המוסדיים בגביית החזרים מחברות שהשקיעו באג"ח שלהן .  המטרה היתה לגבש כללים חדשים ,  שיסייעו למוסדיים לנהל את הכסף של הציבור בקופות הגמל ,  בקרנות הפנסיה וההשתלמות ובביטוחי המנהלים .  גושן אמנם שימש עד 2007 יועץ מיוחד במשרד עורכי הדין גרוס קליינהנדלר חודק - כלומר ,  מי שהתגייס הפעם לטובת הציבור היה המעסיק שלו - אבל הוא לא דופק חשבון .  בדברים שנשא בכנס הוא תקף את המלצות הביניים של הוועדה ,  שכללו בין השאר דרישת בטוחות ממנפיקות אג"ח - ובהן גם התחייבות לכך שנכסי החברה אינם משועבדים - וכן דרישה לעמידה באמות מידה פיננסיות  ( קובננטס )  . " אם מחליטים שהמוסדיים לא יודעים לעשות את העבודה ולא בוחרים נכון אג"ח ,  אז למה מתערבים להם רק כאן ?  שילמדו אותם גם לסחור במניות ובאג"ח ויעשו במקומם את העבודה ",  אמר גושן . " צריך לטפל בבעיה ולא בסימפטומים שלה .  גם הרעיון להגביל את המוסדיים להשקעה רק באג"ח עם בטוחות אינו יעיל .  זה כמו להגביל את מספר דגמי המכוניות בכביש בשל תאונות הדרכים ".  באופן רשמי ,  אנשי ועדת חודק שותקים .  ואולם מקורבים אליה תקפו למחרת בחזרה . " אמרו לנו שאנשי איגוד החברות הציבוריות מחאו כפיים כשגושן דיבר ,  אבל לא שמענו שהפנסיונרים מחאו לו כפיים ",  אמרו המקורבים . " לא ברור איזה שד קפץ על רשות ניירות ערך .  מי שצריך לייצג את הציבור מייצג פתאום טייקונים ובנקים ,  וכדאי לחשוב מה היה קורה אם הרעיון של האיש החכם הזה  ( זוהר גושן - ש"ש )  לפרוש רשת ביטחון לטייקונים היה מתקבל .  מעניין איפה היינו היום ".  עם זאת ,  נראה שהמאבק של אנשי ועדת חודק ייכשל .  גושן ,  שר האוצר יובל שטייניץ והמפקח החדש על הביטוח יקברו את ההמלצות ,  וחבל .  גושן ,  שבעיצומו של המשבר דגל בהתערבות בשוק - דבר שהיה עשוי לסייע לטייקונים לא ליפול - הפך כעבור פחות משנה את עורו ונעשה חסיד של תיאוריית השוק החופשי .  הגישה הנאיבית הזאת אמנם נחמדה - אבל המציאות מוכיחה אחרת .  ב-2009 התאושש שוק ההנפקות בישראל ,  והמגזר העסקי גייס כ-37 מיליארד שקל באג"ח - עלייה של 68% לעומת 2008 .  ואולם בחינה של רשימת הגיוסים מגלה כי דבר לא השתנה ולקחי המשבר כבר נשכחו .  המשקיעים המוסדיים - אלה שמנהלים את כספי הפנסיה ואת חסכונות הציבור שנועדו להבטיח את קיומו בכבוד גם לאחר גיל הפרישה - ממשיכים להעמיד אשראי בלי בטוחות או דרישה לעמידה באמות מידה פיננסיות .  מבנה השוק כמעט מכריח אותם לעשות זאת ,  ולכן הכללים חשובים .  למשל ,  לחברות מקבוצת אי.די.בי שבשליטת נוחי דנקנר הועמד ב-2009 אשראי בהיקף של כ-6.5 מיליארד שקל - כמעט 20% מהיקף הגיוסים כולו - ללא ביטחונות שיאפשרו להם לגבות אותו ביום צרה .  דנקנר רחוק מצרות ועשה חיל במשבר האחרון - ויש לקוות שימשיך להצליח - אבל האם יש מישהו שיכול לומר שדנקנר חסין ?  האם בכלל יש גוף חסין בעולם המפתיע שבו אנחנו חיים ?  הרי המשבר באפריקה ישראל כבר הוכיח כי צריך להיערך לנורא מכל גם באשראי שמעמידים לטייקונים שנראים רחוקים מנפילה .  מדוע הבנקים יודעים להבטיח היטב את האשראי שהם מעמידים ,  ולחוסכים מקרב הציבור אסור לעשות זאת ?  האם העובדה שכל המתנגדים לוועדת חודק - כמו איגוד החברות הציבוריות ,  קבוצת אי.די.בי ,  פורום סמנכ"לי הכספים וכמובן הבנקים - הם גורמים אינטרסנטיים מעידה על כך שטובת הציבור אינה עומדת בראש סדר העדיפויות שלהם ?  לכל השאלות האלה גושן לא נותן מענה .  גם אם יש מקום לביקורת על כמה מהמלצותיה של ועדת חודק - היא לפחות ניסתה לתת תשובה .
 
היועץ לשעבר נגד עורך הדין שהתגייס
זוהר גושן ניצח :  נראה שמלחמתו בוועדת חודק ,  שניסתה להסדיר את שוק המשקיעים המוסדיים ,  שיכנעה גם את שר האוצר יובל שטייניץ - והשבוע קברו השניים את המלצות הוועדה

