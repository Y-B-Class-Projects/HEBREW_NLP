עזבו את אלוהים בשקט
בהחלט היה מקום לבקש סליחה ,  אבל הפיכתה של ברקת לאלוהית עלולה לבטל את אוהדי באר שבע .  הבלוג של דודו עזריה
כמו לאונל מסי ,  גם ארנסטו צ'ה גווארה נולד ברוסריו ,  ארגנטינה .  כמו מסי ,  גם הוא סבל מבעיה רפואית שאילצה אותו לעזוב את רוסריו בגיל צעיר .  גווארה ,  שהיה רופא ומרקסיסט וחבר להפיכה של פידל קסטרו בקובה ,  שימש כשר וכנשיא הבנק הלאומי של קובה ולבסוף מצא את מותו כשניסה לקדם בבוליביה מהפכה קומוניסטית ,  דומה לזו שעשה עם קסטרו .  אם יצא לכם לעבור בשבוע האחרון ליד קברו של גווארה בהוואנה ולשמוע חריקות אל תתפלאו .  זה די טבעי לנוכח העובדה שבבאר שבע יש מי שמוכר חולצות עם תמונתה של אלונה ברקת א-לה גווארה ומתחתיה הכיתוב  " אלונה ,  לטעות זה אנושי ולמחול זו מעלה אלוהית "   .   התקרית בה תקפו לכאורה אוהדים את גיא עזורי ברכבו ובמיוחד הודעת העזיבה של ברקת ,  ניערו את האוהדים של הפועל באר שבע והוציאו מהם הרבה דברים יפים .  אפילו תסריט שנשמע כמעט בדיוני עד לפני חודש של איחוד בין ארגוני האוהדים נראה היום הרבה יותר מתקבל על הדעת .  מצד שני ,  צריכים לדעת לקחת דברים בפרופורציות הנכונות .  נניח ,  סתם להתמיד בעידוד של הקבוצה לכל אורך המשחק .  מה שהתחיל כקמפיין יפה ומרגש של קהל באמת אכפתי עושה בימים האחרונים כמה מיילים יותר מדי עם החולצות נוסח גווארה ,  ובעיקר עם הסלוגן המתפייט שגם נפרס על שלט ענק מעל שער 5 במשחק האחרון ,  במקביל להנפת עשרות דיוקנאות ענק של ברקת .   ברקת היא לא אלוהים .  'רק' בן אדם .  אדם שבא מתוך מקום נכון וטוב וכמו כל בן אדם ,  גם היא טעתה והתברברה פה ושם בדרך ולמרבה הצער ,  לא תמיד היה לידה מי שיגיד לה את זה .  למרות שחייבים להודות שיש בהערכה הזו למי שהוציאה אותנו מבית עבדים משהו יפה ,  כזה שמוכיח שהדיבור על זיכרון קצר של אוהדים לא נכון ,  מדובר לדעתי בטעות קשה בגישה .  טעות שמראש מבטלת את האוהדים אל מול הבעלים .  לדעתי ,  אוהדים צריכים לפחות לדעת להגיד לבעלים כשהוא טועה .  עכשיו לך תתווכח עם אלוהית .
 הגישה הזו נובעת קודם כל מתוך חרדת נטישה אמיתית ,  פחד שהיא תברח לנו ונתקע שוב עם איזה אלי זינו .  על חרדת הנטישה הזו בדיוק מנגנת הודעת העזיבה של ברקת וממנה נובעת הטראומה של האוהדים .  תהייה אשר תהייה ,  אמיתית או תרגיל גאוני של אסטרטג מוכשר ,  ההודעה הזו יישרה את האוהדים של באר שבע עד שאין סיכוי שמישהו יפצה פיו .  גם אם נינו ברגיג ימונה למאמן הבא של הפועל באר שבע .   באמת שצריך לקוות שההיגיון יגבר וברקת תישאר במועדון ,  אבל לא בגלל שלמחול זו תכונה אלוהית ,  אלא מכיוון שאם בקבוצת כדורגל חשקה נפשה של ברקת הרי שהפועל באר שבע בה היא אוחזת עדיין היא המניה הכי נכונה להחזיק בה .  זאת ועוד ,  כיוון שהשילוב בין מה שברקת יכולה להביא לקבוצת כדורגל ומה שהפועל באר שבע יכולה להיות עם ניהול נכון יותר הופך את השידוך לכדאי .  שלא נאמר אלוהי עבור שני הצדדים .   רק לפני שנה מכבי נתניה עשתה רעשים של קבוצה שנאבקת על האליפות ואפילו הביאה אלוף עולם כמאמן ובכל זאת ,  התקשתה להביא 6,000 איש למשחק ,  בטח מול יריבות לא אטרקטיביות .  מדובר במכבי נתניה ,  לא באיזה מועדון קטן וקיקיוני .  6,000 איש בבאר שבע הם חזיון נפוץ והרבה יותר מפעם אחת בעונה ,  אפילו בלי לתת פייט על האליפות ובלי תלות ביריבה אטרקטיבית .  בנו כאן קבוצה שלראשונה אחרי יותר מ-30 שנה גם תרוץ באמת בצמרת ותבינו שמדובר בפוטנציאל הלא ממומש הכי גדול בכדורגל שלנו .   הסרט הזה צריך היה מזמן לעבור לפסים ספורטיביים ,  שסצנת השיא שלו לא תהייה מסיבת עיתונאים כי אם נניח משחק חצי גמר גביע ברמת גן ,  אחרי ניצחון מרשים בפלייאוף העליון ועם 20 אלף באר שבעים ביציע .  השבוע הקרוב הוא חלון הזדמנויות לתסריטאים של ויקופדיה .  הזמן הכי טוב לייצר מומנטום מקצועי ולעשות מפנה אמיתי לעונה הזו עם ניצחון בפתח תקוה ,  עלייה לרבע גמר הגביע ומשחק מול בני יהודה על מקום בפלייאוף העליון .   מומנטום שיכול להוכיח את התזה שמעלה הבלוג אודות הכדאיות ההדדית של השקעה בבאר שבע ואודות עוצמת הדיבידנד שהקבוצה הזו יכולה להחזיר לבעליה .  בתסריט הוליוודי ,  תמיד מתוך נקודת השפל מגיעה התקומה .  במקרה שלנו ,  סצנת הסיום תתרחש במדרחוב .  שם ,  מול 30 אלף נלהבים ולקול שירה אדירה ,  תעלה ותבוא אלונה ברקת תניף את הגביע ותבין מי זו הפועל באר שבע .
 
עזבו את אלוהים בשקט
בהחלט היה מקום לבקש סליחה ,  אבל הפיכתה של ברקת לאלוהית עלולה לבטל את אוהדי באר שבע .  הבלוג של דודו עזריה

