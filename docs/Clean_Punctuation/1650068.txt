שוק העבודה ב-2010 :  אשכנזיות מהמרכז נהנות יותר
אשה מובילה את בית המשפט העליון ■ אשה היא הזוכה הישראלית הטרייה בפרס נובל ■ אשה מנהלת את הבנק הגדול במדינה ואשה מנהיגה את האופוזיציה ■ הבשורות הרעות :  הרשימה קצרה מדי ■ שוק העבודה בישראל 2010 - אפליה גברית או בחירה נשית ?  
" אלמלא החקיקה ופסיקת בג"ץ ,  לא היה סיכוי להגיע לכאלה הישגים בזמן כל כך קצר בדירקטוריונים של חברות ממשלתיות ",  אומרת נורית צור . " חשוב שיהיו הישגים כאלה גם בחברות הנסחרות בבורסה .  אלה חברות המחויבות בדיווח לרגולטור והעניין של ייצוג הולם לנשים ,  כחלק מטובת כלל הציבור ,  אינו שונה מעניינים אחרים ".  גם לבעלי השליטה בחברות הבורסאיות כדאי לפעול להגדלת מספר הנשים היושבות על כורסאות עור הצבי .  מחקרים שנעשו בחו"ל הראו על קשר בין שיעור גבוה של נשים בצמרת החברה ובדירקטוריון לבין ביצועי המניה .  מקופחות במגזר הפרטי הנתונים לגבי שיעור הנשים בעמדות בכירות במגזר הפרטי אינם מעודדים .  לפי הלשכה המרכזית לסטטיסטיקה ,  31% מהמנהלים בישראל הם מנהלות ,  פי שניים מהמצב בסוף שנות ה-80 ,  אך נתון זה כולל גם את שירות המדינה .  נתוני המגזר הפרטי מראים תמונה מעט שונה .  לפי סקר שפורסם ב-2009 על ידי התאחדות התעשיינים ,  נשים הן 23% מכלל המנהלים בתעשייה ,  אך בכ-66% מהחברות והמפעלים אין מנהלות כלל .  מגמה זאת עולה גם מנתוני דן אנד ברדסטריט שפורסמו באותה שנה .  לפי סקר זה ,  שיעור הנשים בעמדות ניהול ב-8,000 חברות גדולות בישראל הוא 19% בלבד ,  לעומת ממוצע עולמי של 30% .  הנתונים מראים שלנשים יש רוב בעמדות ניהול הקשורות למשאבי אנוש ולניהול אדמיניסטרטיבי - לעומת תפקידים של ניהול כספים ,  ניהול הנדסי וניהול פיתוח עסקי ,  שבהם הן מיעוט .  תמונת המצב העגומה ביותר נוגעת לנשים בתפקידי מנכ"ל ויו"ר בחברות מובילות במשק ,  שם שיעורן הוא 9% בלבד .  מגמה זאת חופפת למגמה שבאה לידי ביטוי ברשימת מקבלי השכר הגבוה בחברות בורסאיות .  מבדיקת markerweek עולה שמתוך 100 המנהלים בראש רשימת שיאני השכר של 2008 ,  חמש בלבד היו נשים .  אשה אחת בלבד ,  רוית ברניב ,  יו"ר שיכון ובינוי ,  נכללה בין 30 הראשונים בדירוג . " 50% מהסטודנטיות בלימודים ל-mba במינהל עסקים הן נשים .  לכאורה אותו אחוז אמור להופיע גם בשוק העבודה ,  בכל דרגות הניהול - וזה פשוט לא קורה .  נשים מתרכזות ברמות הניהול הנמוכות והבינוניות ,  ורק מיעוטן  ( כ-10% )  מגיעות לרמות הניהול הגבוהות ביותר .  זה פשוט בזבוז של משאב אנושי חשוב ",  אומרת פרופ' איילה מלאך-פיינס .  עם זאת ,  במבט לעתיד צופה מלאך-פיינס שינוי לטובה במגמה ,  בעקבות עידן הגלובליזציה שבו יש עלייה במספרם של ארגונים בעלי היררכיה דמויית רשת ושטוחה הנפוצים בעיקר בתעשיית ההיי-טק ,  לעומת ארגונים היררכיים דמויי פירמידה . " מחקרים מעידים כי רוב המנהלים מעדיפים לעמוד בראש פירמידה ,  בעוד מרבית המנהלות מעדיפות להיות בלב הרשת .  גם העובדה שנשים נוטות להיות דמוקרטיות יותר בסגנון הניהול שלהן נותנת להן יתרון יחסי בניהול ארגונים דמויי רשת ",  היא מסבירה . " משום כך ,  אני צופה עלייה בשיעורן של נשים מנהלות בכירות במאה ה-21 ,  בעיקר בארגונים דמויי רשת ".  בנקים לא ממהרים לתת אשראי היות הנשים כוח עולה בכלכלה אמור לבוא לידי ביטוי גם במגזר היזמים ובעלי העסקים ,  אבל גם כאן הנתונים מלמדים אחרת .  לפי נתונים שריכזה שדולת הנשים ,  שיעור העצמאיות בקרב הנשים בישראל הוא 6.7% ,  לעומת 16% בקרב הגברים .  בקרב נשים המעסיקות שלושה עובדים או יותר ,  השיעור מצטמצם ל-1% בלבד לעומת 3% אצל גברים .  גברים בישראל נוטים ליזום יותר מנשים .  על כל 100 יזמים גברים ,  יש 65 יזמות נשים .  שדולת הנשים מסבירה את השיעור הנמוך של נשים יזמות בהסתייגות של בנקים ממתן אשראי לנשים ובהיעדר חינוך ,  מיומנות והכשרה לעסקים .  שיעור נמוך יחסית של נשים יזמות בישראל הוא גם הממצא של מחקר שנעשה לפני שנה על ידי פרופ' איילה מלאך-פיינס ,  פרופ' דפנה שוורץ מאוניברסיטת בן גוריון ופרופ' מירי לרנר מהמכללה האקדמית תל אביב-יפו .  במחקר זה נמצא ששיעור הגברים היזמים הוא 9% ואילו שיעור הנשים היזמות הוא חצי מכך - 4.5% .  יזמים הוגדרו כבעלי עסקים חדשים או בעלי עסקים בשלוש וחצי השנים הראשונות .  המחקר נערך כחלק ממחקר יזמות בינלאומי  ( gem )  הבודק את הנעשה בתחום היזמות ב-43 מדינות שונות בעולם ,  כולל במדינות עולם שלישי .  ישראל משתתפת במחקר gem קרוב לעשר שנים ,  ובראש הצוות הישראלי עומד פרופ' אהוד מוניפז מאוניברסיטת בן גוריון .  באופן מפתיע ,  נמצא במחקר ששיעורי הנשים היזמות גבוהים יותר דווקא במדינות המתפתחות .  מסקנת החוקרות היתה שנשים במדינות אלה בוחרות ביזמות מתוך הכרח לפרנס את המשפחה ,  אך לא מתוך רצון חופשי .  זוהי עוד הוכחה ,  הסיקו החוקרות ,  לכך שלפחות באופן פוטנציאלי חיידק היזמות אינו נחלתם הבלעדית של גברים .  לדברי לרנר ,  דווקא בהמשך הדרך גדל הפער בין נשים לגברים כבעלי עסק ויותר נשים יזמות מעדיפות לחזור להיות שכירות . " זה נכון לכל המדינות ",  היא אומרת . " כנראה שבכל מקום נשים צריכות לתמרן בין משפחה לעסק .  יש גם הבדלים תפישתיים בין גברים לנשים בכל הנוגע ליזמות .  נשים נמנעות יותר מלנקוט צעדים נועזים בעסק ,  וההיקף הממוצע של העסק שלהן הוא קטן יותר .  מצד שני ,  אפשר להבחין ביצירתיות ובמידת חדשנות גבוהה יותר אצל נשים ".  אליס מילר עדיין יוצאת דופן אחת הסוגיות המטרידות פעילות למען זכויות נשים היא מצבן של נשים בצה"ל .  זאת ,  לא רק על רקע בעיות כגון הטרדות מיניות במערכת הקשוחה וההיררכית הזאת ,  אלא מעצם העובדה שהצבא ,  בשל יוקרתו החברתית והקשרים שנוצרים בו ,  נחשב לקרש קפיצה מצוין לקריירה אזרחית .  בג"ץ אליס מילר מ-1995 ,  שאיפשר לנשים לגשת לקורס טיס ,  נחשב לנקודת מפנה בכל הנוגע לנשים בצבא ,  אך הדרך לשוויון בין המינים עוד רחוקה ,  כך עולה מנייר עמדה שהכין לאחרונה סא"ל  ( במיל' )  זאב לרר ,  לשעבר ראש ענף מוקד ,  ידע ומגדר במשרד יועצת הרמטכ"ל לענייני נשים ,  שהוצג בשבוע שעבר בכנס במכון ון ליר .  מהממצאים של לרר עולה ,  כי על אף שבצה"ל נעשתה קפיצת דרך בעשור האחרון בכל הנוגע לפתיחת מקצועות צבאיים בפני נשים ,  הצבא עדיין רחוק מהפעלת מודל של שוויון הזדמנויות ,  בעיקר בשל הליכי המיון והגיוס .  גם כיום ,  יותר מ-60 שנה לאחר הקמת הצבא ,  המיון הראשוני של המתגייס נעשה בשתי מערכות כוח נפרדות ,  לנשים ולגברים ,  המתנהלות לפי כללים ועקרונות שונים בתכלית .  לטענת לרר ,  זאת אחת הסיבות המרכזיות לכך שנשים נעדרות כמעט לחלוטין מהדרג הבכיר של מקבלי ההחלטות בצבא .  נשים הן רבע מהקצינים בצבא ,  אך שיעור הקצינות הבכירות הוא מזערי - 3%-4% בדרגת אל"ם ופחות מ-1% בדרגת תא"ל .  קצינה בדרגת אלוף עדיין לא התמנתה בצה"ל .  זאב מצטט במסמך את המלצותיה של ועדה בראשות אלוף  ( במיל' )  יהודה שגב ,  לשעבר ראש אכ"א  ( אגף כוח אדם )  וכיום מנכ"ל התאחדות התעשיינים ,  שבחנה את מצב הנשים בצה"ל .  בין יתר המלצותיה ,  קבעה הוועדה שיש להציב יעדים כמותיים לנשים בדרגות בכירות בצבא ,  ולהפעיל תוכנית רב שנתית לבקרה על יעדים אלה .
 
שוק העבודה ב-2010 :  אשכנזיות מהמרכז נהנות יותר
אשה מובילה את בית המשפט העליון ■ אשה היא הזוכה הישראלית הטרייה בפרס נובל ■ אשה מנהלת את הבנק הגדול במדינה ואשה מנהיגה את האופוזיציה ■ הבשורות הרעות :  הרשימה קצרה מדי ■ שוק העבודה בישראל 2010 - אפליה גברית או בחירה נשית ? 

