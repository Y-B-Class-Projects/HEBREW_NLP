מי עוקף את חודק 
BenchMarker
 >  >  בחודש שעבר נכנסו לתוקפן תקנות ועדת חודק שנועדו להסדיר את השקעותיהן של קופות הגמל וקרנות הפנסיה בהנפקות של איגרות חוב .  המטרה של ועדת חודק היתה להגביר את הפיקוח על איגרות החוב שרוכשים הגופים שמנהלים את הפנסיה של הציבור ולעגן את הנהלים .  מקימי הוועדה ביקשו להבטיח שלא ניתקל שוב באותן בעיות שבהן נתקלנו במשבר של 2008 .  אז התברר שחלק מההנפקות בוצעו באמצעות פקס ,  שמנהלי השקעות לא בדקו מה הם קונים ,  ושהסיכונים שהם הכניסו אליהם את הציבור היו גבוהים מדי ביחס למחיר שדרשו .  הוועדה קבעה ,  למשל ,  שהתשקיף של ההנפקה יפורסם שבוע לפני ההנפקה ולא באותו היום .  היא דרשה שכנגד החוב שהחברה מגייסת יועמדו שעבודים ,  ובנוסף קבעה התניות פיננסיות שעל החברות יהיה לעמוד בהן .  הוועדה קבעה נהלים רק לגופי הפנסיה ,  מתוך מחשבה שהם אלו שנותנים את הטון בהנפקות - ולכן החברות שירצו להנפיק אג"ח ייאלצו להתאים את עצמן לאותן דרישות .  כלומר ,  הטלת המגבלות על גופי הפנסיה כמוה כעשיית סדר בשוק כולו .  ואולם מתברר כי למציאות חוקים משלה .  החברות שהנפיקו באחרונה גילו כי למעשה הן לא צריכות לעמוד בכללי חודק ,  שכן אין סיבה להסתמך דווקא על הגופים הפנסיוניים כדי להשלים הנפקה בהצלחה .  יש שחקן אחר ,  גדול ודומיננטי לא פחות מהגופים הפנסיוניים ויש לו גם יתרון גדול - הוא לא כפוף לתקנות ועדת חודק .  המדובר בקרנות הנאמנות .  ענף הקרנות ,  בעיקר קרנות האג"ח ,  נהנה מגיוסים של כ-18 מיליארד שקל מתחילת השנה ,  בייחוד בגלל הריבית הנמוכה והחיפוש של הציבור אחרי תשואה סבירה .  חלק גדול מהכסף הזה זרם להנפקות של החברות בבורסה .  למנהלי קרנות הנאמנות פשוט אין ברירה - כשנכנס כסף הם חייבים לקנות אג"ח .  כך ,  למרות היעדרותם של מנהלי הפנסיה הצליחו החברות לגייס כסף מבלי לעמוד בתקנות של ועדת חודק .  כך ,  הביקוש הרב לאג"ח בשוק ההון מאפשר לחברות לבצע מעקף אלגנטי לתקנות חודק .  ומה עם הגופים הפנסיוניים ?  ועדת חודק מאפשרת להם לרכוש את האג"חים לאחר ההנפקה במסגרת המסחר השוטף בבורסה .  הם אמנם צריכים לוודא שבידיהם מצויה חוות דעת אנליטית ,  אבל זה הרבה יותר פשוט מהנהלים שנדרשים לעמוד בהם במסגרת הנפקה .
 
מי עוקף את חודק 
BenchMarker

