באו קטנים
הניצחון של מכבי תל אביב מראה ששחקניה השלימו עם מעמדם ביורוליג כאנדרדוג ,  וגם שהבית הזה קצת פחות מאיים משציפינו
הניצחון על ריאל מדריד ,  הראשון של פיני גרשון על קבוצה ספרדית מאז חזר למכבי והפעם הראשונה שבה גבר על אטורה מסינה כמאמן הצהובים ,  הוא מעל הכל תולדה של השלמה .  עמוק לתוך העונה ,  אחרי שלא זכו לחיזוק בפגרה ,  גרשון ושחקניו השלימו עם המעמד האמיתי שלהם ביורוליג :  אנדרדוג .  
מכבי נמוכה וחלשה מדי פיסית מכדי להתמודד מול הענקים של ריאל מדריד במשחק אטי על חצי מגרש ,  וכדי להוציא את הספרדים משיווי משקל הם חייבים ללחוץ על כל המגרש ,  להפתיע בשמירות כפולות ולהחליף הגנות ללא הפסקה .  כתוצאה מכך ,  מכבי שיבשה זה השבוע השני ברציפות את משחק ההתקפה של יריבה עדיפה על הנייר וגרמה לקבוצה של המאמן האיטלקי השקול להפציץ 24 פעמים מחוץ לקשת  ( ולקלוע חמש בלבד )  .  
ההבדל המשמעותי מהשבוע שעבר היה בהתקפה .  גם בתחום הזה ,  העובדה שלא נחת שחקן חיזוק גבוה גרמה לגרשון להינעל על הרכב ארבעת הנמוכים ,  שתורם לריווח המשחק .  אחרי שבסיינה התרכזה מכבי בזריקה מבחוץ והיתה נטולת רעיונות ,  מול ריאל היא הציגה משחק התקפה מגוון יותר ,  הניעה כדור ,  מסרה לשחקנים שחותכים בדלת האחורית ,  ביצעה בחוכמה את הפיק-אנד-רול ובמקרה הצורך בודדה את אלן אנדרסון ואפילו את דייויד בלות'נטאל מול השומרים הלא אתלטיים של ריאל .  מכבי גם רצה למתפרצת בצורה יעילה יותר מאשר לאורך כל העונה .  הכושר האישי של אנדרסון וצ'אק אידסון ,  שלשם שינוי הופיעו למשחק ביחד ,  בוודאי לא הזיק .  
אלא שהבשורה החשובה ביותר של שני המשחקים הראשונים בטופ 16 מגיעה מיריבותיה של מכבי .  סיינה הוכיחה באיסטנבול שהיא הגיעה לשלב הקריטי של העונה בכושר נורא ,  בעוד ריאל עמוסה בשחקנים מוכשרים ,  אבל גם סובלת מלא מעט מגבלות .  פרט לרימאס קאוקינאס ,  בסגל שלה אין כמעט חודרים טובים והכדורסל שלה מתבסס באופן מוחלט על הכנסת כדור פנימה ומסירה החוצה .  היעדר היצירתיות בהתקפה מנע ממנה אתמול לשנות קצב ולרוץ גם בדקות האחרונות ,  כשהיתה בפיגור .  פתאום הבית הזה נראה קצת פחות מאיים .  במקביל ,  פנאתינייקוס הפסידה בשני המשחקים הראשונים בבית המקביל ,  שבראשו מתייצבת פרטיזן הצנועה .  למרבה האירוניה ,  דווקא אחרי שהשלימה עם מגבלותיה ,  מסוגלת מכבי לראות מכאן ,  ביום בהיר במיוחד ,  את הפיינל-פור .
 
באו קטנים
הניצחון של מכבי תל אביב מראה ששחקניה השלימו עם מעמדם ביורוליג כאנדרדוג ,  וגם שהבית הזה קצת פחות מאיים משציפינו

