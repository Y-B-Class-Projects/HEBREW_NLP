מכבי חיפה ניצחה 0:3 את הפועל עכו
עכו הקשתה על מכבי חיפה במשך 34 דקות בגרין ,  עד שקטן השתחרר והוביל ל-0:3 קליל של האלופה .  דבאלישווילי כבש צמד
סיבוב חדש ?  יריבה שעשתה צרות להפועל תל אביב וכמעט הפתיעה את האלופה במחזור הפתיחה ?  ג'ון קולמה ושלומי ארבייטמן פצועים ?  עבור מכבי חיפה זה לא באמת משנה .  מוליכת הטבלה ,  עם מאזן של 14 ניצחונות בסיבוב הראשון ,  המשיכה מאותה נקודה גם את הסיבוב השני והביסה 0:3 את הפועל עכו כדי לציין ניצחון חמישי ברציפות ולפתוח פער של 11 נקודות בפסגה .  המכונה בירוק לא עוצרת .
 ירון הוכנבוים הבטיח לעשות חיים קשים ?  אולי בחצי השעה הראשונה ,  לא יותר .  עכו צופפה במרכז המגרש ,  הציבה את בן בנימין כעלוקה של יניב קטן והתמקדה בשמירות אישיות .  באותם רגעים חיפה נראתה אובדת עצות וגם תמיכת המגינים לא הייתה מספקת ,  ואז בנימין איבד לשנייה את הקפטן הירוק ,  וזה דהר ל-11 דקות של שכרון חושים מצד האורחים .
 ברגע שקטן השתחרר לרגע בדקה ה-34 ,  הוא גם כבש מ-15 מטרים בסיומו של מהלך נפלא אותו החלו ליאור רפאלוב ואייל גולסה .  ולדימיר דבאלישווילי ,  שלא כבש מאז המחזור ה-10 ,  ניצל את פציעתו הקלה של שלומי ארבייטמן המסופסל ואת היריבה המזמינה שהתפרקה לפתע ,  והבקיע צמד על סף סיום המחצית בדקות 43 ו-45 .  מה שנראה כמוקש רציני בפתיחה ,  הפך עבור השחקנים של אלישע לוי לאפשרות לשפר את הפרש השערים .
 באותה תנופה בה סיימה את המחצית הראשונה ,  חזרה האלופה גם מההפסקה .  רק בלי הגולים .  השמירות האישיות נעלמו ואיתן המשחק הפך משוחרר בשני הצדדים ,  כשגם ניר דוידוביץ'  ( במשחק חמישי ללא ספיגה )  זכה לגעת בכדור בעקבות בעיטה לעברו מצד עומרי אלמקייס בחלוף שעה של משחק .  עכו השתפרה ,  חיפה הורידה הילוך בעקבות החילופים וכבר החלה לחשוב על תוצאה רצויה במפגש ביום שני בין הפועל תל אביב לבית"ר ירושלים .  לירוקים צפויים כעת בזה אחר זה עימותים מול העולות החדשות .  כפי שהדברים נראים כרגע ,  הם רשאים לפנטז על רצף דומה לזה בתחילת העונה .
 דקה 20 :  קינן ביצע גיחה קדימה ומ-20 מטרים בעט בשמאל חזק ,  אבל רחוק מהמסגרת .
 דקה 29 :  כיאל הגביה לרחבה ,  דבאלישווילי נגח חלש לידיו של גורש .
 דקה 30 :  כיאל בחן את גורש עם ביטה שטוחה מ-30 מטרים ,  השוער שמט וקלט בניסיון שני .
 דקה 32 :  דבאלישווילי סובב בשמאל מ-20 מטרים ,  אבל הכדור חלף מעט מעל המשקוף .
 דקה 34 :  גול !  רפאלוב הגביה משמאל לרחבה ,  גולסה הוריד לקטן שמ-15 מטרים הניף את רגל ימין והשכין את הכדור בין חיבורי הקורות .  שער נהדר של הקפטן ,  0:1 למכבי חיפה .
 דקה 37 :  משומר חטף כדור מהגנת עכו ,  אך שיחרר בעיטה חלשה שגורש הצליח לקלוט .
 דקה 43 :  גול !  מסיללה הגביה כדור נהדר משמאל ,  דבאלישווילי החופשי עלה ונגח כדור שלא הותיר לגורש סיכוי .  0:2 למכבי חיפה ,  עכו מתפרקת .
 דקה 45 :  גול !  גדיר ניצל טעות של איציק כהן ,  העביר לדבאלישווילי שבעט כדור שהתגלגל מתחת לגופו של גורש ונכנס פנימה .  0:3 קל לירוקים .
 דקה 46 :  רפאלוב עבר שחקן עכואי ובעט מ-18 מטרים החוצה .  חיפה מיד התקיפה שוב ,  ורפאלוב ניסה פעם נוספת מאותה עמדה ומצא את גורש מוכן .
 דקה 49 :  מסירה נהדרת של קטן הגיעה לדבאלישווילי ,  שכבר הכניע את גורש ,  אבל ברקאי הציל מהקו ומנע מהחלוץ שלושער .
 דקה 50 :  דבאלישווילי מסר לגדיר ,  שמזווית אלכסונית בתוך הרחבה בעט החוצה .
 דקה 60 :  אלמקייס הטעה את מסיללה ובעט מ-12 מטרים לידיו של דוידוביץ' .
 דקה 64 :  ראובן ירה בימין לעבר המסגרת ,  אך הכדור פגע במסיללה ,  שינה כיוון ויצא החוצה .  כדור הקרן של עכו הגיע לרחבה ,  דיין נגח ודוידוביץ' הדף טוב .
 דקה 71 :  מטווח אדיר של הירוקים על שער עכו .  כיאל ,  בוקולי ומסיללה נבלמו ברגליו של ברקאי ,  וקטן ירה בסיום החוצה .
 דקה 77 :  סימנטוב הגביה כדור חופשי לרחבה ,  איציק כהן השתלט ובעט מצוין משבעה מטרים ,  אך דוידוביץ' זינק נהדר והדף .
 דקה 78 :  גדיר השאיר את ראובן מאחור ,  אבל התחכם מול גורש שמנע ממנו לעבור ולחגוג שער .
 דקה 81 :  דבאלישווילי עם עוד הזדמנות לחגוג שלושער ,  אבל גורש עצר אותו באחד על אחד .
 דקה 88 :  הגבהה לרחבה הגיע לראשו של דיין ,  שנגח לפינה הרחוקה וסחט עוד הצלה מדוידוביץ' .
 הפועל עכו :  דודו גורש ,  ליאור ראובן ,  גבע ברקאי ,  איציק כהן ,  דודי פדלון ,  עמנואל אמנגואה ,  בן בנימין  ( רועי דיין ,  46 )  ,  ג'וני טננבאום ,  שחר סימנטוב ,  עומרי אלמקייס  ( חי אטיאס ,  69 )  ,  אושרי גיטא  ( אלי ארליך ,  61 )  .
 הרכב מכבי חיפה :  ניר דוידוביץ' ,  אייל משומר  ( עלי עוסמאן ,  69 )  ,  דקל קינן ,  ז'ורז'ה טשיירה ,  פיטר מסיללה ,  בירם כיאל  ( שי מימון ,  73 )  ,  אייל גולסה ,  מוחמד גדיר ,  ליאור רפאלוב  ( גוסטבו בוקולי ,  61 )  ,  יניב קטן ,  ולדימיר דבאלישווילי .
 
מכבי חיפה ניצחה 0:3 את הפועל עכו
עכו הקשתה על מכבי חיפה במשך 34 דקות בגרין ,  עד שקטן השתחרר והוביל ל-0:3 קליל של האלופה .  דבאלישווילי כבש צמד

