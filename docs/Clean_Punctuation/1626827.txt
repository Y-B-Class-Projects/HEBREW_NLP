עובדי רשות השידור יוצאים למלחמה
צעדי החירום בטלוויזיה וברדיו יצאו לדרך כבר ביום שישי הקרוב וועדי העובדים נכנסים לכוננות : " הגזירות החדשות הינן בבחינת גט כריתות מן הצופה בטווח הקצר ,  וגסיסתה למוות של רשות השידור ". 
מנהל הטלוויזיה מושון מצליח הודיע אתמול בישיבה של בכירי הטלוויזיה כי חלק מצעדי החירום הצפויים ברשות יכנסו לתוקפם כבר במהלך ינואר .  הצעדים כוללים קיצור מהודרת  " מבט "  ל-27 דקות ,  ביטול ניידות גדולות למעט התחייבויות חוזיות דוגמת משחקי כדורגל ,  צמצום פעילות התוכן בהתאם לרשימה שיעבירו מנהל התכניות אלי בבא ומנהל חטיבת החדשות יורם כהן ,  צמצום מספר צוותי הצילום ,  איסור על חתימה על חוזים חדשים ועוד .  כמו כן ,  האולפנים בחיפה המשמשים את החדשות המקומיות והחדשות בערבית יפעלו רק עד 17:00 ואולפנים א' וב' בירושלים לא יפעלו בשעות הערב .
 מצליח אמר בישיבה : " נכון להיום ,  אין הסכם על הרפורמה ואין הזרמת כסף מהאוצר .  הועד המנהל דורש תקציב מאוזן .  כיוון שיש הוצאות קשיחות הדרך היא להתייעל ולחסוך בפעילות השוטפת .  הרדיו והטלוויזיה יתחילו בצעדים אלה ב-1 לינואר 2010 ,  בטלוויזיה מקצת מהדברים ייכנסו לפועל ממרץ 2010 ".  צעדי החירום שייכנסו לתוקפם במרץ כוללים את קיצור מהדורת מבט לרבע שעה בלבד ,  סיום השידורים בערוץ 1 בשעה 23:00 ,  שידורים מחזוריים בסופי שבוע בניית לוח השידורים בעיקר משידורים חוזרים ,  סגירה מלאה של האולפנים בחיפה וצמצום נוסף בצוותי הצילום .
 ועד עיתונות הפקה בטלוויזיה הוציא לפני שעה קלה הודעה לעובדים ובה הנחיות כיצד לנהוג עם כניסת צעדי החירום לתוקף .  בהודעה נכתב : " הנהלת רשות השידור ממשיכה בניהולה הכושל ודורשת מאיתנו ,  העובדים ,  לשלם את המחיר .  הגזירות החדשות כפי שפורסמו ,  הינן בבחינת גט כריתות מן הצופה בטווח הקצר ,  וגסיסתה למוות של רשות השידור ".  בנוסף ,  נמסר בהודעת הועד כי בשעה זו פועל הייעוץ המשפטי של אגודת העיתונאים על בקשה לצו מניעה נגד צעדי הקיצוץ .
 בין הנחיות הועד נכתב כי תונהג הפרדה מוחלטת בין מערכת החדשות לבין המהדורות המקומיות ,  במסגרתה צוותי צילום של החדשות המקומיות לא יעבדו עבור  " מבט "  ולהיפך ,  כתבים של החדשות המקומיות לא יעשו כתבות ל  " מבט "  וכן לא ישודרו כלל כתבות של המהדורות המקומיות במבט .  כמו כן לא תתאפשר העסקת עובדים חיצוניים לרבות כתבים ובמאים בתכניות ובחדשות ,  צלמים לא ינהגו ברכבי הצוות כולל צוותי החדשות המקומיות ,  לא יועסקו צוותי צילום חיצוניים ועובדים שאינם שייכים לדירוג עיתונות הפקה ולא עברו ועדת הרשאה או הסמכה לא יורשו לעסוק בתפקידי עיתונות או הפקה .  לדברי גורם ברשות ,  להנחיות אלו עשויות להיות השלכות משמעותיות על צוותי הצילום בשטח .
 ועדי העיתונאים של קול ישראל בירושלים ובתל אביב הורו לעובדיהם להמשיך לעבוד בתנאי העסקתם הנוכחיים גם לאחר כניסת צעדי הצמצום לתוקף ביום שישי הקרוב .  בהודעה שנמסרה היום  ( רביעי )  מטעם הועדים נאמר ,  כי הצעדים מהווים הפרה מהותית של ההסכמה להמנע מצעדים חד צדדיים במהלך המשא ומתן על הרפורמה ברשות ,  המתנהל גם בימים אלה .
 בהודעת העיתונאים נכתב : " אנו העובדים העיתונאים בקול ישראל ,  שותפים למאבק של אחינו לעבודה ברשות השידור בדירוג הטכנאים והמשולב ומתנגדים לצעדים החד צדדיים המוטלים גם עליהם .  על העובדים להמשיך בעבודתם הנאמנה ולהקפיד יותר מתמיד ,  בימים גורליים אלה לעתידה של הרפורמה ,  להגיש לכלל המאזינים ומשלמי האגרה את מלוא השירות העיתונאי הציבורי ואת המיטב השידור הציבורי ". 
מרשות השידור נמסר בתגובה : " על פי הנחיות האוצר מחוייבת רשות השידור בהגשת תקציב מאוזן לשנת 2010 .  כפועל יוצא מכך ,  החליטה הנהלת הרשות על שורה של פעולות ברדיו ובטלוויזיה כחלק מתוכנית החרום הכוללת ,  אשר נועדו לצמצם את הוצאות הרשות ולהביא לאיזון תקציבה כמתחייב בחוק .  צעדים אלו יחלו כמתוכנן ביום ראשון הקרוב ,  כפי שנמסר לנציגי כל הוועדים בדיון עם הנהלת הרשות וצוות הרפורמה ,  לפני כעשרה ימים .  הנהלת הרשות עושה את מירב המאמצים שלא לפגוע בשידורים ומאמינה כי בשיתוף פעולה עם נציגי העובדים ניתן יהיה לקדם את הרפורמה שרק באמצעותה תוכל הרשות לצאת לדרך חדשה .  הנהלת הרשות מצרה על החלטתם של ארגוני העובדים שבחרו לנקוט צעדים ארגוניים ,  במקום לתת כתף למאמץ שנועד ,  בסופו של דבר ,  להבריא את מקום עבודתם ". 

עובדי רשות השידור יוצאים למלחמה
צעדי החירום בטלוויזיה וברדיו יצאו לדרך כבר ביום שישי הקרוב וועדי העובדים נכנסים לכוננות : " הגזירות החדשות הינן בבחינת גט כריתות מן הצופה בטווח הקצר ,  וגסיסתה למוות של רשות השידור ". 

