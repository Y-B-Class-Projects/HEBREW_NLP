לקראת מותה היתה לה עדנה 
BenchMarker
 >  >  מנהלי השקעות ותיקים בשוק ההון הביטו בהשתאות בימים האחרונים בזמן שעקבו אחר מניית אנגל משאבים .  הרבה זמן לא נראה בשוק ראלי כזה .  מניית אנגל משאבים זינקה בשיעורים דו-ספרתיים בשישה מתוך שמונת ימי המסחר החולפים והשלימה זינוק של יותר מפי שניים .  אתמול קפצה המניה ב-17.5% במחזור ער מהרגיל .  כל זה כאשר בשוק מצפים לסיומה של סאגת הסדר החוב באנגל .  אתמול אישרו בעלי האג"ח של אנגל משאבים את הצעת הרכישה לחברה של קבוצת אי.ג'י.אר.אי-טאגור-אקרמן ,  שאחד המעורבים בה הוא שאול אלוביץ' ,  מבעלי השליטה החדשים בבזק .  הקבוצה של אלוביץ' הגישה הצעה טובה יותר מהצעתה של קרן המנוף אוריגו - ולכן זכתה בחברה .  עבור אנגל משאבים המשמעות היא חיובית שכן הושגה עוד התקדמות בדרך להסדר המיוחל .  ההצבעה של אתמול היתה עוד צעד בניסיון לפתור את התסבוכת שנוצרה בקבוצת אנגל מאז שננטשה על ידי שעיה בוימלגרין .  אלא שבעוד המלה  " הסדר "  היא חיובית ואופטימית לחברה עצמה ,  היא לא כזו בעבור בעלי המניות של אנגל משאבים .  מכל מקום ,  לא הפעם .  לפי ההסדר שנקבע ,  קבוצת אי.ג'י.אר.אי-טאגור-אקרמן תקבל 51% ממניות אנגל משאבים תמורת הזרמת הון של 45 מיליון שקל והעמדת מסגרת אשראי בהיקף של כ-45 מיליון שקל .  בעלי האג"ח יקבלו 39% מהמניות ומחזיקי האג"ח של החברה הבת אנגל אירופה יקבלו 10% מהמניות .  אם סוכמים את אחזקות שלוש הקבוצות מגיעים ל-100% ממניות החברה  ( 51=100+39+10 )  .  המשמעות היא שבעלי המניות הנוכחיים של אנגל משאבים ידוללו מכל אחזקותיהם בחברה .  משום מה המשקיעים בבורסה התעלמו מהחשבון הפשוט הזה ורצו לקנות מניות . " ניסיתי להבין את זה כל השבוע ואין לי כל הסבר - בעלי המניות עומדים לקבל בהסדר הזה אפס עגול ",  אמר מנהל השקעות .
 
לקראת מותה היתה לה עדנה 
BenchMarker

