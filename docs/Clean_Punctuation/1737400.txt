ושמחת ,  לא רק בחגיך
בחג סוכות המסתיים בשמחת תורה מצווה עלינו לשמוח - מהי שמחה אמיתית ואיך אפשר להגיע אליה ?  דורית בר צוהלת
'ושמחת בחגיך' היא מצווה יהודית המקובלת במיוחד בחג הסוכות שמסתיים בחגיגות שמחת תורה .  בימינו המרנו את המילים המקראיות במטבע לשון פשוט יותר ולאורך כל תקופת החגים אנחנו מברכים זה את זה בברכה השגורה 'חג שמח ! ' .  נדמה שצמד המילים הללו הוא סוג של קסם :  איך זה קורה באמת - האם עצם אמירת המילים הופכת אותנו לשמחים ?  מהו המקור העמוק ביותר לשמחה בחיינו וכיצד נוכל להתחבר אליו באמת ? 
מוסיקה הרמונית ,  טבע רחב ידיים ,  ילדים מצחקקים ,  חיבוק ,  מגע ,  מבט אוהב  כל אלה הם כמו תזכורות הנטועות בתוך רגעים קטנים של החיים ,  שמזכירות לנו את אותה שמחה שהיא אנחנו .  המפגש עם יופי ,  רכות ,  אושר ועונג מזכירים לנו שעמוק בתוכנו יש רק שמחה ,  טוב ואהבה .  אולם ,  חוויות החיים ואופן ההתמודדות שלנו איתם גורמות לנו לשכוח זאת ,  כך שעל פני כדור הארץ נראה יותר סבל ,  עצב ודיכאון ופחות שמחה ,  צחוק ואקסטזה .  
מדוע אנחנו לא שמחים ?  הסיבות מגוונות  החל מלחצים כלכליים ,  הצורך להיות מקובלים חברתית לצד כישלון בעמידה בציפיות סביבתיות ,  בעיות בריאות ,  התמודדויות עם אובדן ומוות ,  מערכות יחסים כושלות ,  תחושות החמצה וחוסר מימוש עצמי ועוד .  אין ספק שהחיים מאתגרים אותנו על כל צעד ושעל  התגובה הנפוצה במקרים רבים היא קריסה לתוך תחושות של חוסר יכולת ,  חוסר אונים וחוסר תקווה .  חוויות של מגבלה ,  עייפות וחולשה הופכים להיות לחם חוקנו ושמחת החיים מתרחקת מאיתנו יותר ויותר ..  .
 אם כן ,  מהי שמחת החיים האמיתית ?  האם אנחנו צריכים שכל משאלותינו יתגשמו כדי להיות שמחים ?  אני נוטה להאמין שלא .  נראה לי ששמחת החיים האמיתית היא מקור הזנה שקיים כמעיין בבסיס הקיום ,  ואנחנו יכולים לשתות ממנו ככל שנחפוץ בלי שום קשר לנסיבות החיים המשתנות ללא הרף .  מעיין השמחה אינו שייך לאף אחד ,  כשישנה שמחה היא פשוט קיימת ,  אין לה בעלים ,  ולכן היא זמינה לנו בכל רגע .  מה שיכול לאפשר לנו להנות מאורה הוא מצבנו הפנימי  זהו התנאי היחיד לחיבור המתמיד למקור של אושר .
 מעיין השמחה הוא כמו החיוך המתמיד של אלוהים ,  אין לו התחלה ואין לו סוף ,  כולנו חלק ממנו והוא טבענו האמיתי .  החיבור למעיין השמחה נובע מהחיבור שלנו לעצמנו ,  לאותו קול פנימי שמצוי בתוך כל אחד מאיתנו ,  אותו קול שיודע מה נכון וטוב עבורנו ,  ומספר לנו למה אנחנו זקוקים כדי להזין את עצמנו .  מעיין השמחה שופע ,  מזרים את מימיו באופן מתמיד ופתוח לכל ,  וכדי לטבול באותה חיוביות מוחלטת שנובעת ממנו ,  כל שעלינו להיות הוא אנחנו עצמנו .  
לפעמים בתוך המולת היומיום אנחנו שוכחים להזין את עצמנו ,  עסוקים בעשייה של דברים שאנחנו 'צריכים' לעשות ,  במשימות ,  חובות ,  תפקידים ,  ונוטים להזניח את ההקשבה הפשוטה לעצמנו .  כאשר חוסר ההקשבה הפנימי חוזר ונשנה  עשויים להופיע תסמינים של דיכאון ,  חוסר טעם בחיים ,  חוסר משמעות וחוסר עניין .  כאשר אנחנו מאבדים את החיבור לעצמנו ,  אנחנו מתרחקים מכוח החיים עצמו .  מעיין השמחה הוא שלוחה של אנרגיית חיים טהורה ,  ויש לו היכולת לשטוף מעלינו כל מחשבה ,  רגש או תחושה מגבילים ולמלא אותנו באותה שמחת חיים שהכרנו כילדים .  
אם נביט בילדים נראה שהם שמחים סתם כך ,  ללא סיבה ,  שמחת הקיום דבקה בהם ומשאירה חותם של פראות על פניהם הצוחקות .  כמבוגרים אנחנו נוטים לזנוח את החיבור למה שעושה לנו טוב ,  לעבוד יותר מידי שעות ,  לאכול יותר ממה שאנחנו באמת צריכים ,  להשקיע המון אנרגיות בדרמות רגשיות שסוחטות אותנו ומותירות אותנו תשושים ומותשים ,  ולחשוב המון על הרבה דברים לא ממש חשובים ,  מבלי לשים לב למבנה המעגלי והאינסופי של עולם המחשבה .
 בואו ניזכר ביחד ,  כל פעם מחדש ,  מי אנחנו באמת :  אנחנו יופי ,  אנחנו הוד ,  הדר וחסד ,  חמלה מרגשת אותנו ,  יופי מפעים אותנו ,  אהבה היא מהותנו .  נוצרנו בצלמו כדמותו ,  ולכן אנחנו חסרי מגבלה בטבענו העמוק גם אם נדמה לנו אחרת .  שמחה היא לא רגש ,  אלא עמדה ביחס למתרחש .  היא יכולה להיות זמינה עבורנו בכל רגע ,  אם רק נושיט לה את היד ונסכים לראות מבעד לצעיפי המחשבות ,  הרגשות והתחושות את עצמנו .  נסו זאת - להביט בשמחה שבבסיס הקיום גם ברגעי כעס או עצב .  
הרגשות השליליים אף הם משרתים את מהות החיים הפוזיטיבית  הם גורמים לנו סבל ,  ובכך מכריחים אותנו לחקור ולחפש מה מסתתר במעמקים שלהם .  אם נרחיב כל רגש שלילי עד לאינסוף נגלה במעמקיו חיוביות חסרת גבולות ,  ששוטפת את כל הוויתנו בשמחה וטוב .  אין זה אומר שלא נחווה מצבים רגשיים לא נעימים ,  זה רק אומר שלא נשכח מי אנחנו באמת .  החיים מלאים בתזכורות ,  כמו טיפות מים שנלקחו ממעיין השמחה  שיר ,  חיוך ,  דגדוג ,  פרפר ,  עלה ,  ואפילו מבט חודר בתפוח אדום יזכירו לנו את הקסם שנטוע בכל .  הוא נטוע גם בנו .
 תרגיל
ערכו רשימה של עשרה דברים שאתם אוהבים לעשות ,  שגורמים לכם אושר עמוק ותחושת התרחבות .  כתבו ליד כל דבר מה אתם אוהבים בו ,  איזה תחושות ורגשות הוא מעורר בכם .  אפשרו לרשימה להתרחב כל הזמן ,  והשתמשו בה  היא מספרת לכם מה מזין אתכם ,  מה ממלא אתכם בעצמם ,  מה מחבר אתכם למעיין החיים .  
דורית בר היא מדריכה להתפתחות אישית ורוחנית של יחידים וקבוצות ,  מאמנת אישית ועסקית ,  בוגרת לימודי פסיכולוגיה ,  עבודה סוציאלית ,  טיפול משפחתי וזוגי ,  מנחה בכירה בשיטת 'האור הלבן' ובטכניקת 'השאלה' ,  זמרת 'בהקטי' ,  מנחה מפגשים של שירה ,  מוסיקה חיה וכתבים מקודשים .
 'חכמת חיים  קבוצת התפתחות לרוחניות מעשית' נפתחת בת"א ב- 12/10/10

ושמחת ,  לא רק בחגיך
בחג סוכות המסתיים בשמחת תורה מצווה עלינו לשמוח - מהי שמחה אמיתית ואיך אפשר להגיע אליה ?  דורית בר צוהלת

