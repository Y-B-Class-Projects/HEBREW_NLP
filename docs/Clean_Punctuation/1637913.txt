4,000 בעלי מכוניות טויוטה יזומנו למוסך
היבואן הישראלי ישגר בימים הקרובים קריאה לבעלי הדגמים הרלוונטיים להגיע למוסכים המורשים לצורך תיקון תקלה שאותרה בדוושת הגז - זאת כחלק ממגמה דומה בכל רחבי העולם
יבואנית טויוטה בישראל ,  יוניון מוטורס ,  תזמן בימים הקרובים כ-4,000 בעלי מכוניות לתיקון בטיחותי  ( Recall )  .  
בטיפול תוחלף דוושת התאוצה ,  אשר עלולה להיתקע כשהיא לחוצה או לחזור לאט למקומה ,  אז עלולה המכונית להאיץ ללא שליטה ,  בעיה שכבר גרמה למותם של חמישה אנשים בארה"ב .  מקרה כזה הוא יוצא דופן ולא נרשם בישראל .  בנוסף ,  אם דוושת התאוצה נתקעת ניתן לשלב את תיבת ההילוכים למצב N  ( בתיבה אוטומטית )  ,  או ניוטרל  ( בתיבה ידנית )  וכך לנתק את הגלגלים מהמנוע .  
הקריאה לתיקון בישראל היא חלק מקריאה של 1.8 מיליון כלי רכב באירופה .  זאת ,  בנוסף ל-4.3 מיליון כלי רכב שיתוקנו בארה"ב .  הדגמים שנקראים לתיקון בישראל ובאירופה הם קורולה  ( שיוצרו מאוקטובר 2006 עד 5 בינואר 2010 )  ,  יאריס  ( נובמבר 2005 עד ספטמבר 2009 )  ,  אוריס  ( אוקטובר 2006 עד ינואר 2010 )  ,  אוונסיס  ( נובמבר 2008 עד דצמבר 2009 )  ,  וורסו  ( פברואר 2009 עד ינואר 2010 )  וראב 4  ( נובמבר 2005 עד נובמבר 2009 )  .  שני דגמים נוספים הנקראים לתיקון ,  אייגו ו-iQ ,  לא שווקו בישראל . 
" פרשת דוושת התאוצה "  החלה בספטמבר 2009 בארה"ב ,  אחרי שמשפחה נהרגה בתאונה שנגרמה מדוושת תאוצה  ( מצערת )  שנתקעה ,  כך נראה היה ,  בשטיחון .  כעת טויוטה מודה שהבעיה היא בדוושה עצמה ולא בשטיח .  בארה"ב אף הופסק הייצור של שמונה דגמים ,  והנזק נאמד במיליארדים ,  אך באירופה לא נדרשת עצירה של הייצור .  לחברה נגרם גם נזק תדמיתי ניכר .  המגזין האמריקני הפופולארי  " קונסיומר ריפורטס "  המתבסס על המלצות צרכנים ,  הודיע כי הוא משעה את ההמלצה לרכוש שמונה מדגמי טויוטה ,  אשר נקראו לתיקון .  
אקיו טויוטה ,  נשיא החברה ,  הביע בסוף השבוע  " צער עמוק "  על התקלה ,  אך בטויוטה מדגישים כי הדוושה עלולה להיתקע רק במקרים נדירים ביותר .  בארה"ב מפרסמת החברה מידע בעניין הקריאה לתיקון באתר הבית שלה .
 
4,000 בעלי מכוניות טויוטה יזומנו למוסך
היבואן הישראלי ישגר בימים הקרובים קריאה לבעלי הדגמים הרלוונטיים להגיע למוסכים המורשים לצורך תיקון תקלה שאותרה בדוושת הגז - זאת כחלק ממגמה דומה בכל רחבי העולם

