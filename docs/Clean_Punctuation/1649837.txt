לאומית :  כל עקיבא לטובה
שער של עקיבא מגרלשווילי סידר להפועל ראשל"צ 0:1 בחוץ על עירוני רמת השרון והכתומים מתקרבים לפלייאוף העליון
הליגה הלאומית מתקרבת לשלבי החלוקה ,  והצפיפות הגדולה בצמרת היא שמרכזת את מירב המתח לפני המחזור ה-25 ,  כאשר קבוצות רבות רואות עצמן משתחלות לפלייאוף העליון .  היחידה שיכולה להיות רגועה באשר למעמדה היא קרית שמונה ,  שניצחה גם היום  ( שישי )  ,  0:1 את עראבה ,  והגדילה את הפער בפסגה ל-11 נקודות .  מכבי באר שבע החבולה המשיכה לדעוך והפסידה 1:0 לסקציה נס ציונה ,  ואילו נועלת הטבלה ,  הפועל מרמורק ,  נכנעה באותה תוצאה לבית"ר שמשון תל אביב .  בשבת ,  סיבכה הפועל ראשון לציון את תמונת הפלייאוף העליון עם 0:1 רביעי במחזור על רמת השרון .  הכח עמידר רמת גן קטעה רצף של חמש תוצאות תיקו עם ניצחון ביתי על עירוני בת ים ,  1:2 .
 אחרי שהשיג רק נקודה בשבועיים האחרונים עם עראבה ,  אייל לחמן חזר למגרש בקרית שמונה ,  שם אימן לפני ארבע שנים ולא הצליח לעלות את הקבוצה של איזי שירצקי לליגת העל .  לחמן החל בסערה את הקדנציה שלו בעראבה ,  אך לאחרונה הקבוצה נעצרה ,  והיום היא המשיכה בדעיכה .  מנגד ,  הצפוניים ,  שמוליכים את הטבלה בבטחה ונראים כעולים בטוחים לליגת העל ,  רשמו היום ניצחון שביעי ברציפות ,  וקשה לראות מי יעצור אותם .  גם היום עשה זוראן בלדובלייב את ההבדל ,  כאשר חלוץ הרכש המקדוני הבקיע את השער היחיד במשחק  ( והשלישי ברציפות שלו )  בדקה ה-75 ,  אחרי בישול מצוין של אלרואי כהן .
 ימים לא קלים עוברים על העיר באר שבע ,  והם אינם פוסחים על הקבוצה השנייה של העיר ,  מכבי .  מלבד מעצרו של היו"ר מוטי אבוקסיס והחשד לגבי אי כשירות משחקי העלייה בעונה שעברה ,  מכבי באר שבע סוחבת שלושה הפסדים רצופים ,  והיום היא רשמה את הרביעי ,  שעוד עלול לסבך אותה בקרבות התחתית .  לאחר שרן מלכה הורחק בדקה ה-60 והשאיר את המארחים בעשרה שחקנים ,  ניצלו זאת האורחים ,  ושער ניצחון של גאגה צ'קטיאני בדקה ה-76 העניק להם את מלוא שלוש הנקודות .  נס ציונה מתקרבת להבטחת מקומה בפלייאוף העליון .
 אחרי שמונה הפסדים רצופים וכשהמרחק מחוף מבטחים עומד על תשע נקודות ,  עופר פביאן הרים ידיים והתפטר מתפקידו בהפועל מרמורק .  מי שיחליף את המאמן הפתח תקואי עד תום העונה הוא ניסים אלימלך ,  מאמן הכושר של הקבוצה ,  שניסה לייצב את המערכת הקורסת ,  אך גם הוא התקשה להושיע היום .  שער בודד של שי והבה בדקה ה-69 העניק לאורחים שלוש נקודות חשובות ,  שקטעו רצף של שישה משחקים רצופים ללא ניצחון .
 ערן קוליק השיג בשבוע שעבר את ניצחונו הראשון כמאמן עירוני רמת השרון ,  אבל מול הקבוצה החמה של יעקב הלל לא הצליח לייצתר המשכיות ורשם הפסד ראשון במשחקו השלישי בקבוצה .  בעיטה אדירה ממרחק של עקיבא מגרלשווילי בדקה ה-28 הכריע את ההתמודדות וסידר לאורחים ניצחון שלישי ברציפות ומשחק רביעי ברציפות ללא ספיגה .  ראשון לציון עלתה זמנית למקום השביעי עם 36 נקודות והיא חזק במאבק על הפלייאוף העליון .  רמת השרון רחוקה 11 נקודות מקרית שמונה המוליכה ,  אבל בליגה כל כך צפופה היא צריכה קודם כל להסתכל למטה ולנסות לשמור על יציבות ולהבטיח את המקום בשישייה הראשונה .  כל קבוצה סיימה את המשחק ב-10 שחקנים .  בלם ראשל"צ רובי רגב הורחק בצהוב שני בדקה ה-88 ואילו שוער רמת השרון ,  מנחם קורצקי ,  הורחק בתוספת הזמן לאחר שפגע ללא כדור בתום גולן .
 המארחים כבר יכולים להרגיש היטב את הקו האדום בוער מאחוריהם ,  ואחרי לא פחות מחמש תוצאות תיקו רצופות ,  הצליחו הסגולים למצוא שלוש נקודות מלאות ,  שמרחיקות אותה מעט מהפועל ירושלים .  בת ים שסובלת מתקופה חלשה במיוחד ניסתה לתקוף את השער בפתיחה ,  אבל מצאה דווקא את שערה שלה ,  כשיניב סבג כבש שער עצמי בדקה ה-13 .  רמת גן נכנסה למומנטום ,  ו-9 דקות מאוחר יותר הצליחה לנצל זאת עד תום ,  כשיוגב בן סימון קבע 0:2 בדקה ה-22 .  האורחים נאבקו לחזור למשחק ,  אבל מצאו רק שער מצמק מרגלי אקקי מיקוצ'דזה בדקה ה-88 ,  שלא באמת עזר להם .  

לאומית :  כל עקיבא לטובה
שער של עקיבא מגרלשווילי סידר להפועל ראשל"צ 0:1 בחוץ על עירוני רמת השרון והכתומים מתקרבים לפלייאוף העליון

