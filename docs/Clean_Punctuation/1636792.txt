ראש הישיבה מיצהר מערער על מעצרו
הרב יצחק שפירא ,  החשוד שידע מראש על הכוונה להצית את המסגד בכפר יאסוף ,  מערער על מעצרו .  עורכי דינו : " איננו מדינה טוטליטרית - לא חלה עליו כל חובת דיווח ".  זעם בימין : " מדובר במסע רדיפה "
 הרב יצחק שפירא ,  ראש ישיבת  " עוד יוסף חי "  ביצהר יובא הבוקר  ( רביעי )  להארכת מעצר בבית משפט השלום בירושלים .  הרב שפירא חשוד במעורבות בשריפת המסגד בכפר יאסוף .  עורך דינו של שפירא ,  נפתלי ורצברגר ,  אמר בשיחה עם וואלה !  חדשות כי בכוונתו לדרוש את שחרורו של הרב ללא שום תנאי . " ככל הידוע לנו ,  כל האישומים המיוחסים לרב שפירא אינם מוכרים כעבירה במדינת ישראל .  אין חובת דיווח על מעשה שעשה מישהו אחר במדינה שלנו  זהו נוהל שנהוג רק במדינות טוטליטריות ". 
על פי הטענות בגינן נעצר ,  הרב שפירא ידע לפני ההצתה או לאחריה את זהות המבצעים .  הוא חשוד בשותפות במעשה וכן במתן חסות למציתים . " במישור העובדתי מרשי מכחיש כי ידע על הדברים וטוען כי גם כעת אינו יודע מי עומד מאחורי המעשה .  במישור העקרוני ,  גם אם היה יודע שמישהו ביצע איזשהו מעשה  לא חלה עליו כל חובת דיווח ",  הסביר עו"ד ורצברגר ,  שהביע תקווה כי הרב ישוחרר לביתו כבר היום .
 בסביבתו של הרב שפירא הכחישו אמש מכל וכל את הטענות כנגדו וטענו כי מדובר בקמפיין מחושב כנגד ציבור המתנחלים : " הרב ציין שיש מסע רדיפה כנגד ראשי ישיבות וכנגד מתנחלים .  לא רק שהמעצר הזה מיותר ,  אלא הוא גם פוגע בציבור המתיישבים והוא לא הדבר הנכון לעשות .  אנו מקווים מאוד שבשב"כ יתעשתו וישחררו אותו .  אין ספק שהמעצר והתנאים בו מוחזק הרב מהווים עליית מדרגה שלילית ביחס לציבור כה גדול ",  אמר אתמול מוטי גרוסמן הנמנה גם הוא על עורכי דינו .
 גרוסמן המייצג את שפירא מטעם ארגון 'חננו' נפגש הלילה עם ראש ישיבת 'עוד יוסף חי' סיפר כי  " הרב שפירא הובא לפגישה עימי כשעיניו מכוסות כאילו מדובר היה באחרון המחבלים .  צריך לזכור שלא מדובר כאן בעוד עציר אלא ברב בישראל שכל ההתעסקות סביבו היא האם ידע לפני או אחרי על מבצעי האירוע .  האקטים הללו הם לא רק משפילים אלא גם כלל לא שייכים לעניין ".  
ועד מתיישבי השומרון אמר בתגובה למעצר כי  " מעצרו של הרב שפירא הוא מעשה נבלה .  מעצר של רב וראש ישיבה נועד להשפיל ולבזות ציבור שלם .  מי שרוצה לבצע חקירה אמיתית לא נוהג בגסות שכזו ".  שפירא נחשב למנהיג הרוחני של נוער הגבעות ובאחרונה הוציא ספר בנושא הלכות הריגת גוי ,  שעורר סערה .  בעקבות הוצאת הספר נשמעו קולות להעמידו לדין על הסתה .
 
ראש הישיבה מיצהר מערער על מעצרו
הרב יצחק שפירא ,  החשוד שידע מראש על הכוונה להצית את המסגד בכפר יאסוף ,  מערער על מעצרו .  עורכי דינו : " איננו מדינה טוטליטרית - לא חלה עליו כל חובת דיווח ".  זעם בימין : " מדובר במסע רדיפה "
 
