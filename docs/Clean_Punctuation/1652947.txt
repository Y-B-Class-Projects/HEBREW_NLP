אלכימיה של רגשות
כדי לפלרטט עם האושר תצטרכו קודם להתגפף עם הקשיים עד שישנו צורה בתוככם ,  ינועו ויתפוגגו
כל המסורות הרוחניות טוענות כי התגלמותה של הרוח בחיינו היא באמצעות חוויית האהבה ,  האדיבות והחמלה כלפי האחר .  היום הוכיח המדע כי היכולת שלנו להרגיש בעלי משמעות ולחוות אושר פנימי ,  תמיד מבוססת על ההרגשה הבלתי ניתנת לערעור שאנו חווים שמחה כאשר אנו יוצאים מעצמנו למען אדם אחר ,  בייחוד אם הוא יקר לנו .  
מחקרים רבים בשנים האחרונות עוסקים באיכות החיים ובאופן בו אנו חווים אושר בחיינו - מה משפיע עליו ומה גורם לו .  מסתבר ,  בניגוד למה שהרוב חושבים ,  שחוויית האושר היא הרבה יותר קרובה ממה שנדמה לנו .  לפי שאלוני מחקר אשר מודדים את רמות האושר בחייו של הנחקר מצאו החוקרים כי אנשים הטוענים כי אושרם תלוי בגורמים חיצוניים שרק אם יושגו אזי הם יוכלו להיות מאושרים ,  נמצא כי גם כאשר אלו הושגו רמת הסיפוק והנינוחות נשארו לזמן מוגבל בלבד ,  ולאחר מכן מדדי האושר חזרו להיות כמו בזמנים טרם השגתם .  לעומת זאת החוויות אשר קיבלו מעמד משמעותי יותר ושינו את מדדי האושר של האדם לאורך זמן ,  היו אלה אשר התקשרו עם היכולת להעניק לאחר ,  ולגרום לו להרגיש טוב יותר .
 דברי מוסר תמיד נשמעים בעיני מטיפים וכופים וכבעלי פוטנציאל גבוה להעדר אוטנטיות .  עבורי ,  אמירות כמו  " צריך לחשוב חיובי ",  או  " לגלות אמפתיה וחמלה לכל הייצורים החיים "  הם תמיד בסכנת התעלמות בשל העדר חופש הבחירה שהן מותירות לי .  לכן כשמציעים לי לשנות בדרך זו את מצב רוחי הקשה כשזה מגיע  ( חרדה ,  כעס ,  עצב ,  אשמה וכדומה )  אני מיד מתנגד ומתכווץ .  הפחד האישי שלי הוא שכוונת האחר היא לגרום לי להיות לא אני ולהרגיש משהו אחר  ( גם אם הוא טוב )  ,  אך בקצב ובאופן שאינו תואם לי .
 יחד עם זאת ,  ברור לי שביסוד של הדברים קיימת אמת .  כל אחד מאיתנו זכאי לחוות אושר והנאה .  כמטפל אני יודע על בסיס יומי ,  כמעט ,  כמה אושר יש בלתת ולהיות עם האחר ,  ואינני זקוק לממצאי המחקר אודות האושר שיאשרו לי זאת .  יחד עם זאת ,  קיימת השאלה - כיצד אני יכול להשפיע על רמות האושר בחיי ?  כיצד ניתן להגביר את היכולת שלי לחוות את עצמי ואת האחר בהקשרים חיוביים יותר ושליליים פחות ?  לא כי אסור להרגיש רע ,  לא כי צריך לראות רק את הטוב ואת חצי הכוס המלאה ושאר סיסמאות ,  אלא כי כבני אדם אנו יכולים להשפיע על איך שאנו מרגישים - אבל כיצד ? 
ד"ר שינזן יאנג ,  מורה למדיטציה בודהיסטית שהביא לארה"ב רבות מהטכניקות הבודהיסטיות ,  מציע תוכנית בת שלושה צעדים להגברת האושר .  במאמרו  " אהבת אדיבות "   ( Loving Kindness )  הוא מסביר כיצד באמצעות אימון פשוט אך עקבי ,  ניתן להמיר את החוויות הקשות והבלתי נסבלות לנסבלות ולניתנות להכלה .  לחסרי הסבלנות אומר כבר עכשיו שכאשר אנו מצליחים לאשר את הרגע ולראות את הדינאמיות שבו ,  אנו מאפשרים לקושי בחיים לנוע ,  ובמקומו נכנסת איכות אחרת של חוויה לה רבים קוראים אושר .
 שינזן יאנג ממשיל זאת לעבודה אלכימית .  האלכימאים ידעו להמיר את צורתה של מתכת אחת  ( נחושת )  למתכת אחרת  ( זהב )  באמצעות שינוי המבנה האטומי של הראשונה .  אם גם אנו נצליח לחדור למבנה האטומי של הקושי ונבחין בארעיותו ,  במקום זה יכולה להיכנס שלווה .  כמובן שהדבר דורש אימון רב ,  בדומה למי שרוצה להגיע להישגים בתחום הספורט או המוסיקה .
 צעדי האימון שמפרט שינזן הם :
 - צעד ראשון :  כאשר מופיע קושי ,  הדבר הראשון שיש לעשותו הוא להתבונן בתחושות הגופניות שלו בלבד ,  מבלי לשנותן .  לא ברגש אלא בביטויו הגופני .  ההנחה הבסיסית היא שהקושי הרגשי מנציח את קיומו כאשר אנו מכווצים אותו ומתנגדים לו גופנית ורגשית .  כאשר נלמד להתבונן בתחושות הגופניות באופן כה מדויק וממוקד נוכל לראות כיצד התחושה הקשה משנה צורתה ומתפוגגת .  צעד זה נשמע בתיאוריה מעט הזוי ומאגי אך בפועל הוא הופך מוחשי ומובן יותר .  
טכניקה זו מבוססת על האימון הבודהיסטי הנושא על גבו 2500 שנות התבוננותם פנימית ,  אשר מראה מניסיונם של רבבות מאמינים כי כאשר מתבוננים בתחושות הפיסיות הן מאבדות מגולמיותן והופכות לאנרגיה .  וזאת בדומה לכל עצם פיסית אותה נמדוד במיקרוסקופ תת אטומי ונראה שגם האטום מורכב מאלקטרונים ,  פרוטונים ונויטרונים המרצדים ללא הפסק  ( אנרגיה )  .
 - הצעד השני :  משהתנועה של החוויה הרגשית הוחשה בגוף התפנה מקום להטענה חיובית של החוויה .  כעת ניתן לתרגל כיצד משפיעים מחשבות ודימויים חיוביים על המרחב הפנימי - תחושת הגוף .  בשלב זה ניתן לחשוב על אנשים שאוהבים ,  לדמיין דימויים המשרים רוגע ושלווה ,  כמו שיר אהוב ,  ציור מרגש ,  או כל דבר אחר .
 - הצעד השלישי :  לחוות את שני הצעדים הקודמים במקביל .  מחד לחפש את הקושי ברגע הזה בגוף ,  להתבונן בייסודו עד לחווייתו כאנרגיה בתנועה ,  ותוך כדי שההרגשה משתפרת ניתן להטעין את החוויה במחשבות ודימויים חיוביים על אהבה ,  חמלה ,  אדיבות וכדומה .
 שינזן כמובן מדגיש כי צעדים אלה לא פותרים את האדם מלחקור ולהבין את חוויותיו באופן אינטלקטואלי ואנליטי ,  אלא הוא מציין טכניקה שיכולה להיות יעילה בהתמודדות עם קשיי החיים בכלל ,  וכי על כל מקרה להיבחן לגופו של מקרה .
 היכולת להעניק לאחר ולחוות את ההנאה שבנתינה ,  תלויה אפוא ביכולת שלנו לחוות את האושר בתוכנו .  כמובן שהדרך אל האושר מורכבת והיכולת לאשר את החוויה שלנו בכל רגע ורגע צפויה לספוג התנגדויות ורגשות לא נעימים .  כמובן גם שכאשר מציעים עצות פשוטות לחיים מאושרים מסתכנים בפשטנות ושטחיות ,  אך אולי הצעדים הפשוטים שמציע שינזן יכולים לפתוח את השער ולגלות שיש דרך ..  .
 רונן לוי הוא פסיכותרפיסט הוליסטי ונטורופת .  מרצה ומנחה קבוצות בתוכנית להכשרת מטפלים בהילינג פסיכו-פיזי ,  במגמת פסיכותרפיה הוליסטית ודמיון מודרך במכללת רידמן

אלכימיה של רגשות
כדי לפלרטט עם האושר תצטרכו קודם להתגפף עם הקשיים עד שישנו צורה בתוככם ,  ינועו ויתפוגגו

