 " נילחם בשחיתות בוועדות התכנון "
 כך אמר ראש הממשלה בנימין נתניהו והוסיף כי ישיבות הוועדות המקומיות והמחוזיות שהיו עד היום סגורות לציבור יהיו פתוחות וישודרו באינטרנט
 ( צילום :  רויטרס ,  עריכה :  לירז ליבנה ) 
ישיבות הוועדות המקומיות והמחוזיות שהיו עד היום סגורות לציבור יהיו פתוחות וישודרו באינטרנט .  כמו כן ,  תוקם יחידה משטרתית חדשה שתפקידה היחיד יהיה לטפל בשחיתות במוסדות התכנון - כך הבטיח היום ראש הממשלה בנימין נתניהו במסיבת עיתונאים שקיים משרדו ,  בה הוצגה הרפורמה במוסדות התכנון שתפקידה לייעל את הליכי התכנון .  
נתניהו פתח ואמר כי  " ישראלים עוברים כיום דרך ייסורים בקבלת אישורי בנייה .  קשה להאמין שדבר כזה קיים אבל זה קיים .  יש מצב שכמעט ואינו מצוי בשום מדינה אחרת ואינו מצוי בשום מדינה מתוקנת ומתקדמת .  אנחנו עומדים להפיל את חומות הבירוקרטיה . 
" נפגשנו כאן לפני כמה חודשים ודיברנו על תוכנית להזנקת הכלכלה .  התוכנית הזו מצליחה ואנחנו נמצאים במעלה המדינות המפותחות ביציאה מהמשבר הכלכלי .  הנתונים לא סופיים אבל חיוביים למדי .  זה מראה את העוצמה של המדינה ".  
 נתניהו דיבר על הזוגות הצעירים ואמר כי  " הבנייה בגליל ובנגב חנוקה ואנשים נדחקים לרצועה צרה שבין גדרה לחדרה וירושלים ,  שם המחירים אסטרונומיים .  מחיר הקרקע הוא מחצית מעלות הדירה כיוון שאין תכנון ואין קרקע ,  המחירים אסטרונומיים וההיצע מזערי .  יותר ויותר צעירים גרים עם הההורים וחיילים משוחרים ידם לא משגת לקניית דירה .  זה יכול להשתנות .  אנחנו עושים 3 דברים מרכזיים :  יעילות ושקיפות ומלחמה בשחיתות ".  
בשלושת החודשים האחרונים גובשו תחת מעטה כבד של חשאיות עקרונות הרפורמה על ידי צוות מצומצם ,  שכלל את המשנה ליועץ המשפטי לממשלה ,  שרית דנה ,  בכירים במשרד הפנים ואת מנכ"ל משרד ראש הממשלה ,  אייל גבאי .  
סעיף מרכזי ברפורמה הוא החלשת כוחן של שש ועדות התכנון המחוזיות והגברת כוחן של הוועדות המקומיות .  לפי הערכות ,  הרפורמה תביא להקטנת מעורבות הוועדות המחוזיות למינימום בכל הנוגע לתכנון בתוך יישובים .  כחלק מהמהלך יצורפו לוועדות המקומיות - שכוללות כיום אך ורק נבחרי ציבור - גורמים מקצועיים וכן נציגי ארגונים סביבתיים .  
סעיף מרכזי נוסף נוגע לביטול שתי ועדות בעלות זיקה כלל ארצית .  הראשונה היא הולחו"ף  ( הוועדה לשמירה על הסביבה החופית )  והשנייה היא הולקחש"פ  ( הוועדה לשמירה על קרקע חקלאית ושטחים פתוחים )  .  על פי הערכות ,  הרפורמה תבטל את שתי הוועדות ,  שמחד גיסא מגבירות את הביקורת על הליכי תכנון על שטחים פתוחים ,  חקלאיים וכאלה הסמוכים לים ,  אך מאידך גיסא מאריכות את הליכי התכנון .  
ארגונים סביבתיים ,  כמו גם גורמים במערכת הפוליטית ,  מתחו בשבוע האחרון ביקורת על משרד ראש הממשלה ,  שהביא ל"מידור קיצוני "  בנוגע לעקרונות הרפורמה .  בארגונים הסביבתיים טענו : " מדובר ברפורמה עם השפעות כבדות ועל כן ראוי שתהיה ועדה פתוחה שתשמע דעות רבות .  המצב שבו מציגים תוכנית סגורה אינו נכון ".  

" נילחם בשחיתות בוועדות התכנון "
 כך אמר ראש הממשלה בנימין נתניהו והוסיף כי ישיבות הוועדות המקומיות והמחוזיות שהיו עד היום סגורות לציבור יהיו פתוחות וישודרו באינטרנט

