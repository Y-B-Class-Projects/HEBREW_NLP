אינסטינקט בסיסי מול היכולת לבחור
איילות הן חיות חשדניות שבורחות מכל מה שעלול להיות מסוכן .  לשוק ההון יש מה ללמוד מהן ,  בעיקר למשקיעי האג"ח ששונאים סיכונים
 >  >  באחד הבקרים ,  לפני כשבוע ,  יצאתי מביתי לרכוב על אופני מוקדם בבוקר .  לאחר כברת דרך ראיתי להפתעתי בקצה השביל שתי איילות עם כמה עופרים צעירים .  הגברתי את מהירותי והתקדמתי לקראתן .  אך לפתע אחת האיילות הבחינה בי וחיש קל נשאה רגליים ונסה משם באצילות ,  ושותפתה וכל ה"עדר "  הקטן רצו אחריה .  הן לא האטו את ריצתן ולא הביטו לאחור עד שיצאו לחלוטין מטווח הראייה שלי .  הצטערתי על שפיספסתי הזדמנות לצפות מקרוב בחיה היפה הזאת .  אך מיד עלתה בי ההבנה שלאיילות אין ברירה אלא לברוח מכל דבר שחשוד כמסוכן .  חשבתי על כל זני האיילות שנכחדו בתהליך האבולוציוני ,  מכיוון שהיו סקרניות וחברתיות מדי והפעילו שיקול דעת - אם לברוח או להעשיר את עולמן במפגשים ידידותיים עם יצורים אחרים .  הן אכן היו אינטליגנטיות יותר ונהנו מהמפגשים הידידותיים שהחיים זימנו להן ,  או שמצאו את עצמן לבסוף בלוע של חיית טרף ולפיכך לא שרדו .  האיילה שחיה כיום ,  אם כן ,  היא מעין זן פרנואידי שצרוב לה בגנים ,  עם צו שמזכיר לה בכל עת : " אם את רואה תנועה חשודה ,  רוצי מיד כל עוד נפשך בך .  יתרה מזו ,  אם מישהו בעדר מתחיל לרוץ ,  רוצי אחריו ,  כנראה שיש לו סיבה טובה ".  מתברר כי גם לשוק ההון יש מה ללמוד מהאיילות ,  בעיקר למשקיעי האג"ח הדומים לאיילות בשנאת הסיכון שלהם .  אם נתבונן במתרחש בשוק האג"ח האמריקאי ועל התנודתיות בו ,  נראה שבחודש האחרון צנח מחיר האג"ח הממשלתיות לעשר שנים בכ-9% .  הסיבה התורנית לירידות האחרונות היא התאוששות צפויה בכלכלה האמריקאית ,  נתונים טובים משוק התעסוקה וממדד אמון הצרכנים ,  כמו גם שיפור בפרמטרים אחרים .  רק לפני חודשיים ,  לפני שיצאו לפועל תוכניות ההזרמה הממשלתית ,  הנקראות גם qe1 ו-qe2 ,  הנתונים בשוק היו הפוכים :  המשקיעים היו מוטרדים ממצב הכלכלה ושוק הנדל"ן ושלחו את שוק האג"ח לעליות חדות .  לשוק ולמשקיעים מותר כמובן לשנות את דעתם ,  אך במעקב אחר המתרחש בשנתיים האחרונות ,  כפי שניתן לראות גם בגרף ,  כל כמה חודשים הגיעו נתונים כלכליים ופסיכולוגיים סותרים שגרמו לשוק לנוע בתזזיתיות יתר למעלה ולמטה .  נזכרתי באיילות שפגשתי ,  עם הצו האבולוציוני שנצרב בהן המחייב אותן לרוץ עם התעוררות כל סימן של סכנה גם אם היא אינה ממשית ,  והבנתי שהמשקיעים באג"ח לא שונים בהרבה מאותן איילות .  לדעתי ,  במצב הנוכחי שבו אירופה מונשמת ,  הנדל"ן מהווה אבן ריחיים כבדה על הבנקים בארה"ב ובחלקים מאירופה והחובות ממשיכים להיערם בקצב גובר ,  ומצד שני יש הזרמה אינסופית של כסף לשווקים שמייצרת ציפייה שבסופו של דבר תגרום לשיפור בפרמטרים ריאליים ,  זאת לצד יצר האופטימיות הבסיסי בכל אדם - הנתונים הסותרים ככל הנראה ימשיכו להגיע בזה אחר זה עוד תקופה ארוכה .  במקום להתחיל להיכנס ולצאת מהשווקים עם כל בדל של מידע שלא כל כך מועיל לנו כדי להרוויח כסף ,  כל משקיע צריך ,  לדעתי ,  להפנים שני דברים :  האחד ,  התשואות באג"ח אמריקאיות ל-10 שנים נמוכות מתשואות שיווי משקל ,  ונמוכות בכל קנה מידה היסטורי .  לכן ,  צריך להתרגל כי השקעה בהן תניב תשואה צנועה בהרבה מממוצע התשואות ההיסטורי באפיק זה .  שנית ,  ההשקעה באפיק זה  ( בנטרול המטבע )  מגדרת את הסיכון הקיים בתיק ההשקעות שהריבית תישאר נמוכה לזמן ארוך במקרה של חזרה למיתון או גלישה לדפלציה .  בניגוד לאיילות ,  שאצלן זהו צו אבולוציוני ,  בהלה אצלנו היא עניין של בחירה .  בעלייה האחרונה לפני ההגעה לביתי ,  הצטערתי לרגע שאני לא איילה .  - הכותב הוא משנה למנכ"ל אי.בי.אי אמבן .  אין באמור משום המלצה לקנות או למכור ני"ע מכל סוג שהוא

אינסטינקט בסיסי מול היכולת לבחור
איילות הן חיות חשדניות שבורחות מכל מה שעלול להיות מסוכן .  לשוק ההון יש מה ללמוד מהן ,  בעיקר למשקיעי האג"ח ששונאים סיכונים

