פפרס עובר לשיקגו ,  בולדין לבולטימור
פפרס חתם לשש שנים בברס ,  שצירפו גם את צ'סטר טיילור ומאנומליונה .  אריזונה תקבל עבור בולדין שתי בחירות דראפט
זה היה כמעט סגור ועכשיו זה סופי :  הקיצוני הגנתי ג'וליוס פפרס ,  אחד השמות החמים ביותר בשוק החופשי ב-NFL ,  חתם בשיקגו .  הוא אמור לשחק בברס בשש השנים הקרובות ,  כשפרטיו הסופיים של החוזה עדיין לא ידועים ,  אולם בשלוש השנים הראשונות הוא עשוי להרוויח 40 מיליון דולר .  בנוסף ,  החתימו הברס את הרץ האחורי צ'סטר טיילור ,  שהיה המחליף של אדריאן פיטרסון ממינסוטה ,  ואת הטייט אנד ברנדון מאנומליונה .  
העברה מעניינת נוספת היא של אנקואן בולדין מאריזונה לבולטימור .  בולדין לא היה מרוצה כבר בשנה שעברה מהעובדה שהקרדינלס לא שיפצו את חוזהו ,  וכעת הוא יגיע למזרח ,  לרייבנס המשוועים לתופס טוב כבר הרבה שנים .  אריזונה תקבל בחירת סיבוב שלישי וסיבוב רביעי בדראפט הקרוב .  בולדין האריך את חוזהו בשלוש שנים ,  לאחר שהיה מתוכנן להרוויח 3 מיליון דולר באריזונה בעונה הקרובה ,  כך שלמעשה חוזהו עומד כעת על 28 מיליון דולר לארבע שנים .  
גארי בראקט ,  הליינבקר של אינדיאנפוליס ,  יישאר בקבוצה לאחר שחתם על חוזה לחמש שנים בסכום של 33 מליון דולר ,  12.5 מיליון מתוכם בכסף מובטח .  בראקט לא הוחתם על חוזה וגם לא הושם עליו תג הפרנצ'ייז עד לדדליין בסוף פברואר ,  אולם הנשיא ביל פוליאן היה רגוע ,  והביטחון שלו כי הצדדים יגיעו להסדר היה מוצדק .  
בנוסף לתופס נייט ברלסון ,  שחתם לחמש שנים בדטרויט ,  החתימו הליונס עוד שחקן מנוסה ,  שחקן הקו ההגנתי קייל ואן דן בוש ,  ששיחק בחמש העונות האחרונות בטנסי  ( ולפני כן באריזונה )  .  בוש ,  שלוש פעמים פרו בול ושחקן מוערך מאוד בליגה ,  חתם לארבע שנים עבור 26 מליון דולר ,  עשרה מהם ישולמו במהלך שנת החוזה הראשונה  ( כלומר ,  הסכום לא לגמרי מובטח וישולם רק אם יהיה כשיר במהלך העונה הזו )  .  בוש יחבור אל מאמן ההגנה שלו מימי טנסי ,  ג'ים שוורץ ,  שהוא המאמן הראשי של הליונס מתחילת 2009 .
 עדכון ראשון :  5.3.10 ,  20:34

פפרס עובר לשיקגו ,  בולדין לבולטימור
פפרס חתם לשש שנים בברס ,  שצירפו גם את צ'סטר טיילור ומאנומליונה .  אריזונה תקבל עבור בולדין שתי בחירות דראפט

