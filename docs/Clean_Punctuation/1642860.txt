הקרב על אנגל משאבים מתחמם :  אלוביץ' חבר לקבוצת טאגור-אקרמן במאבק מול קרן המנוף של טרבלסי
הפער בין ההצעות :  10 מיליון שקל .  ההכרעה - בימים הקרובים
 >  >  נמשך הקרב על רכישת השליטה בחברת הנדל"ן אנגל משאבים ,  המצויה כיום בשליטת שעיה בוימלגרין .  אנגל משאבים ,  בדומה לחברות אחרות בקבוצה  ( שחלקן כבר בדרך להסדר )  ,  נקלעה למצוקה תזרימית ואינה מסוגלת לפרוע התחייבויות של 310 מיליון שקל למחזיקי אג"ח ולחברה האם אנגל אירופה .  בסוף השבוע החולף דיווחה חברת אי.ג'י.אר.אי שבשליטת שאול אלוביץ'  ( הבעלים של קבוצת יורוקום )  ומשפחת וייל  ( ממייסדי אסם )  על חבירה לקבוצת טאגור-אקרמן במאבק על החברה מול קרן המנוף אוריגו בראשות גבי טרבלסי .  טאגור קפיטל מצויה בשליטת קבוצת משקיעים ,  הכוללת את עופר ליברזון ,  קרן ההשקעות בנדל"ן האירופית פטרון וחברת הכשרת הישוב שבשליטת משפחת נמרודי ,  כשגם קבוצת חבס נמנית עם בעלי מניותיה .  קבוצת אקרמן היא קבוצת משקיעים בראשות יוסי אקרמן ,  איש עסקים יהודי מלונדון .  ההצטרפות של אי.ג'י.אר.אי כפופה לכך שהקבוצה המשותפת תיבחר כהצעה הזוכה בידי מחזיקי האג"ח של אנגל משאבים או של אנגל אירופה ,  ובתנאי שתינתן לשותפים התחייבות לניהול מו"מ בלעדי עמם ל-30 יום לפחות .  במסגרת ההצעה של קבוצת אי.ג'י.אר.אי  ( 40% )  ,  טאגור  ( 30% )  ואקרמן  ( 30% )  ,  מציעים השותפים להזרים לאנגל משאבים 45 מיליון שקל תמורת הקצאת 51% ממניות החברה ,  וכן להעמיד לאנגל משאבים מסגרת אשראי של עד 45 מיליון שקל נוספים .  במסגרת ההצעה תוענק לשותפים אופציה לתקופה של שלוש שנים לרכוש מניות נוספות של אנגל משאבים  ( 10% )  לפי שווי חברה של 110 מיליון שקל .  ההצעה כפופה לכך שלא יימצאו ליקויים ואי התאמות בתוצאותיה של אנגל משאבים ,  כשבמצב כזה תהיה התאמה של גובה ההשקעה כלפי מטה .  ההצעה של קרן אוריגו היא להזרמה של 40 מיליון שקל במזומן ומתן מסגרת אשראי של עד 40 מיליון שקל נוספים ,  כך שהפערים בין ההצעות הם 10 מיליון שקל .  במסגרת שתי ההצעות מסתמן כי מתוך החוב הכולל של 310 מיליון שקל ,  130 מיליון שקל מהחוב יימחקו ;  מחזיקי האג"ח של אנגל משאבים יקבלו 39% ממניות החברה ;  מחזיקי האג"ח של אנגל אירופה  ( המצויה אף היא במגעים עם משקיעים שונים להגעה להסדר לפריסת חובות של יותר מ-350 מיליון שקל )  יקבלו 10% נוספים ;  והחוב של 180 מיליון שקל ייפרס על פני 10 שנים ויתחיל להיפרע החל מבעוד 3 שנים .  נציגות מחזיקי אג"ח מסדרה ה' של אנגל משאבים מורכבת מנציג של אקסלנס ,  כשמשרד עורכי הדין קליר-בנימיני מייצגים את מחזיקי האג"ח של אנגל משאבים ,  הנחשבת לחברה בעלת הנכסים האטרקטיביים ביותר בקבוצת לגנא .  בימים אלה מתקיימות ההצבעות על ידי מחזיקי האג"ח כדי לקבוע בתחילת השבוע מי הזוכה בהתמודדות .
 
הקרב על אנגל משאבים מתחמם :  אלוביץ' חבר לקבוצת טאגור-אקרמן במאבק מול קרן המנוף של טרבלסי
הפער בין ההצעות :  10 מיליון שקל .  ההכרעה - בימים הקרובים

