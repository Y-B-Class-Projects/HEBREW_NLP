משקיע דורש מאורמת לתבוע את גזית על רווח של 394 מיליון שקל משימוש במידע פנים
גזית אינק : " החברה עמדה ועומדת בכל דרישות הדיווח החלות עליה על פי כל דין "
  >  >  רומן אלטמן ,  בעל מניות באורמת תעשיות ,  דורש מיו"ר החברה יהודה ברוניצקי להגיש תביעה נגד גזית אינק ,  שבשליטת עו"ד חיים כצמן ,  בטענה לשימוש במידע פנים .  המשקיע ,  באמצעות עו"ד ניר מילשטיין שותף במשרד שניצר גוטליב סאמט ,  מבהיר כי אם אורמת לא תפעל נגד גזית הוא יבקש מבית המשפט לאשר תביעה נגזרת נגד אורמת .  אלטמן טוען כי ב-2007 ,  שנה שבה התנהל מאבק בין גזית אינק לבין משפחת ברוניצקי על השליטה באורמת תעשיות ,  רכשה גזית אינק מניות של אורמת תעשיות בסכום של 1.1 מיליארד שקל והגיעה להחזקה של 18% ממניות החברה .  לטענתו ,  גזית ישראל ,  חברה בת של גזית אינק ,  רכשה ב-13 ביוני 2007 8.5 מיליון מניות אורמת במחיר ממוצע של 48 שקל למניה - והגיעה לאחזקה של 14.3 מיליון מניות שהיו אז 12% מאורמת ;  יום מאוחר יותר ,  ב-14 ביוני ,  פירסמה גזית אינק  " דו"ח מיידי בדבר השקעה במניות חברת אורמת "  שבו הביאה לראשונה לידיעת הציבור שגזית ישראל נהפכה לבעלת עניין באורמת ,  והוסיפה כי עד לאותו מועד השקיעה גזית ישראל 688 מיליון שקל ברכישת מניות אורמת .  בהמשך רכשה גזית עוד 7.5 מיליון מניות ,  שהקנו לה 18.3% מאורמת .  לטענת אלטמן ,  לא יכול היה להיות ספק כי גזית ביקשה להשתלט על אורמת או לרכוש חלק משמעותי ממניותיה .  עו"ד מילשטיין טוען כי המידע על כוונות או פעולות אלה הוא מידע שהיה בו כדי לגרום לשינוי משמעותי במחיר מניות אורמת - גם אם גזית תטען כי כל תכליתן היתה לרכוש השפעה מהותית על ניהולה .  לכן ,  לטענתו ,  לא זו בלבד שהיה על גזית לדווח לציבור בזמן אמת בדבר כוונותיה בנוגע לניהול אורמת - אלא שנאסר עליה באיסור חמור לרכוש מניות של אורמת תוך שימוש במידע זה . " העובדה שגזית העדיפה לפעול במחשכים ונמנעה ממתן דווחים מחייבת גם היא את המסקנה כי רכישת המניות של אורמת בוצעה תוך שימוש במידע פנים שלא כדין ",  כותב עו"ד מילשטיין .  לטענתו ,  שיטת הפעולה של גזית איפשרה לה לגרוף לכיסה 394 מיליון שקל - נכון ל-23 בדצמבר 2010 ,  ההפרש בין המחיר שרכשה את מניות אורמת ,  כשהציבור לא היה מודע לכוונותיה ,  למחיר שבו היו נסחרות לו פירסמה את המידע .  מגזית אינק נמסר בתגובה :  החברה עמדה ועומדת בכל דרישות הדיווח החלות עליה על פי כל דין והעניין אינו מצדיק את תגובתה .
 
משקיע דורש מאורמת לתבוע את גזית על רווח של 394 מיליון שקל משימוש במידע פנים
גזית אינק : " החברה עמדה ועומדת בכל דרישות הדיווח החלות עליה על פי כל דין "
 
