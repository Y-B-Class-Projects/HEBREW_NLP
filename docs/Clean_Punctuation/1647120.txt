לתת לכולם זכות לאזרחות טובה 
שירות אזרחי
 >  >  בישראל חיה חברה שהשירות הצבאי נחשב לאחת מאבני היסוד שלה .  זאת ,  כהכרח קיומי וכאמצעי להכרה באדם הפרטי כאזרח בעל ערך ,  תורם ו"נחשב ".  השירות בצה"ל הוא כלי חברתי בעל משמעות אישית .  מבחינת הישראלי השירות הוא כלי לתהליכי סוציאליזציה בחברה ,  ולאחר סיומו משמש השירות כלי חיוני להשתלבות נורמטיבית בחברה - קבלה ללימודים או לעבודה וקבלת זכויות אזרחיות למיניהן .  זאת ,  בנוסף להתייחסות החברתית המתייגת כלפי אלה ששירתו לעומת אלה שלא שירתו .  עם זאת ,  בפועל ,  רק כמחצית מהצעירים מגויסים לצה"ל .  המחצית הנותרת - רובם צעירים הסובלים ממציאות של אי שוויון ,  כמו ערבים ,  אתיופים ,  נוער בסיכון ובעלי מוגבלויות - אינה נכללת במסגרת חייבי הגיוס בשל סיבות לאומיות או חברתיות .  רבים מהם משתייכים לשכבות המוחלשות של ישראל ,  ואי נגישותם למערכות המרכזיות באמצעות שירות צבאי או לאומי מפחיתה משמעותית את סיכוייהם למוביליות חברתית עתידית .  למנגנון חברתי כזה ,  שעלול לגזור על ציבור גדול עתיד מוגבל ,  יש תוצרים קשים .  קבוצות רחבות בחברה סובלות מאי שוויון הזדמנויות ,  שעיקרו נקודת פתיחה בעייתית שבה צעירים רבים הופכים לפרטים שאינם משתלבים בחברה באופן מלא .  קבוצות אלה מונות אזרחים שמוסדות המדינה נדרשים למצוא להן פתרונות כדי לתמוך בהן או לחלופין ,  סובלות מחיים שלמים של אי צדק חברתי היוצר תנאי חיים בעייתיים .  ואולם הפתרון קיים .  יש להרחיב את האפשרות של מסגרת שירותית התנדבותית כאלטרנטיבה לשירות הצבאי ,  כדרך להפוך קבוצות אלה לאזרחים יצרניים ותורמים .  הפתרון טמון בבנייתה של מסגרת חלופית איכותית ,  באמצעות הרחבה משמעותית של כ-13 אלף התקנים המיועדים כיום למתנדבי השירות הלאומי .  הרחבת התקנים תאפשר למדינה לספק הזדמנות לשירות אזרחי משמעותי עבור אותם צעירים הסובלים מאי שוויון הזדמנויות .  התנדבות מקצועית וא-פוליטית באמצעות מסגרות שונות של שירות אזרחי משמעותי הממוסד וממומן על ידי המדינה ,  בסיוע גופי המגזר השלישי ,  עשויה לסייע ל"בניית "  אזרחים ישראלים בעלי מיומנויות חברתיות וקוגניטיביות ,  בעלי תחושת זהות אזרחית פעילה ,  יכולת לסובלנות ,  מוטיבציה לרכישת השכלה ובעלי נטייה פחותה הרבה יותר לפעילות לא נורמטיבית .  אזרחים טובים יותר הם הדרך לחברה בריאה ומוסרית יותר - וגם עשירה יותר .  הרחבה משמעותית של השירות האזרחי תהיה כלי איכותי בעל החזר השקעה ברור למניעה עתידית של בעיה חברתית ישראלית עמוקה ורבת שנים .  הכותב הוא מנכ"ל מרכז מעשה וחבר בפורום הארגונים החברתיים לקידום השירות האזרחי

לתת לכולם זכות לאזרחות טובה 
שירות אזרחי

