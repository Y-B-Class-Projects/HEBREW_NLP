 " שואף להגדיל את היקפי הסחר עם הודו "
 כך אמר שר התמ"ת בנימין בן אליעזר ,  שיצא לביקור רשמי בהודו ,  במהלכו יפעל לפתיחת שיחות על הסכם סחר חופשי בין ישראל לתת היבשת
שר התמ"ת ,  בנימין בן אליעזר ,  יצא לביקור רשמי בהודו ,  במהלכו יפעל לפתיחת שיחות על הסכם סחר חופשי בין המדינות .  לבן אליעזר נקבעו פגישות עם שרי החוץ ,  הסחר והחקלאות של הודו .
 לבן אליעזר מתלווה משלחת עסקית של חברות ,  שאירגן מכון היצוא .  החברות ,  שחלקן כבר פועלות בהודו ,  ינסו לקדם עסקיהן במדינה .  במשלחת נציגי חברות :  אי.סי.איי טלקום ,  אלתא ,  אלביט מערכות ,  גאון אגרו ,  נטפים ,  נען דן ג'יין ,  מוטורולה ,  רפאל ומגל .
 הביקור הוא חלק מפעילות מרוכזת שמשקיע משרד התמ"ת ,  באמצעות המינהל לסחר חוץ ,  במדינות דרום מזרח אסיה ובהודו בפרט . " בביקור זה אנו מקווים להשיג פריצת דרך במספר נושאים שעל סדר היום הכלכלי בינינו ובין הודו ",  אמר בן אליעזר לקראת הנסיעה . " אני שואף להגדיל את היקפי הסחר בין המדינות ,  ובנוסף גם להשביח את תשתית הסחר בין ישראל והודו ,  המהווה מדינת מפתח בכלכלה העולמית .
  נעשה את מירב המאמצים על מנת לקדם החלטה של ממשלת הודו על התחלת משא ומתן עם ישראל על הסכם סחר חופשי ,  שצפוי לשפר מאד את יחסי הסחר בין המדינות .  במהלך הביקור בכוונתי גם להשיג התקדמות משמעותית בנושא שיתוף פעולה טכנולוגי במחקר ופיתוח תעשייתי ולקדם יוזמות בתחומי ביטחון פנים ,  תקשורת ,  תוכנה ,  מים וחקלאות ". 
מנהל מינהל סחר חוץ בתמ"ת ,  בועז הירש אמר כי  " מתוך הכרה בחשיבות היצוא לצמיחתה וחוסנה של הכלכלה הישראלית ,  מקדיש משרד התמ"ת מאמצים רבים באמצעות כל האמצעים העומדים לרשותו על מנת לעודד את היצואנים הישראליים לחדור לשוק ההודי ולפעול בו בהצלחה .  בנוסף על תוכנית שביט לקידום ממוקד של היצוא וכלי סיוע נוספים של משרד התמ"ת ,  אנו נפתח בהודו בעוד מספר חודשים נציגות מסחרית חדשה ,  אשר תשמש דלת נוספת ליצואנים הישראלים בפעילותם במדינה זו ". 
ממשרד התמ"ת נמסר כי בחודשים ינואר-אוקטובר 2009 היקף הסחר ,  ללא יהלומים ,  ירד בכ-19% לעומת התקופה המקבילה ב-2008 והסתכם בכ-1.4 מיליארד דולר .  בחודשים ינואר-אוקטובר 2009 הודו היתה שותפות הסחר ה-15 של ישראל  ( ללא יהלומים )  .
 בשנת 2008 היקף הסחר בסחורות ,  ללא יהלומים ,  הסתכם בכ-2 מיליארד דולר ,  גידול של כ-60% לעומת השנה שקדמה לה ,  בה הסתכם היקף הסחר בכ-1.3 מיליארד דולר .

" שואף להגדיל את היקפי הסחר עם הודו "
 כך אמר שר התמ"ת בנימין בן אליעזר ,  שיצא לביקור רשמי בהודו ,  במהלכו יפעל לפתיחת שיחות על הסכם סחר חופשי בין ישראל לתת היבשת

