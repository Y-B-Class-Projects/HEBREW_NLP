את מי תזכרו ב-2019
לירוי שופן לוקח איתו אל העשור הבא 5 מעצבים צעירים מהעולם ,  שיהפכו את האופנה לקלחת רותחת של תשוקה מפעפעת
בכל הנוגע לעשור הראשון של שנות האלפיים ,  אפשר לומר בהכללה שהוא היה אוסף של מראות ,  לעיתים מעוותות ,  של המאה העשרים .  בזה אחר זה ,  עונה אחר עונה ,  העלו באוב בתי האופנה והמעצבים הגדולים ,  את הפסגות של העשורים הקודמים ,  לעיתים מתוך פרספקטיבה חדשה ,  לעיתים כפטיש .  אלבר אלבז שחיבק מחדש את הפטאליות של שנות הארבעים ,  ג'ון גליאנו שלא נותר אדיש אליהן ,  ופרידה ג'אניני  ( גוצ'י )  ומרק ג'ייקובס שהחיו כל אחד בדרכו את המסיבה הכי טובה שהיו בה באייטיז .  גם אופנת שנות השישים והשבעים ,  עם האתניות ההיפית והמחוספסת ,  הפציעה לפרקים בתחילת העשור אצל מעצבים רבים ,  מותירה את רישומה החזק ביותר בגזרות המכנסיים המתרחבים וחולצות הוואל השקופות .
 אולי זה העושר האופנתי הבלתי נגמר או חוסר באג'נדה מוצקה ,  שהפכו את העשור החולף לעשור שהיה קשה לסמן בו מגמה אבסולוטית של אופנה בעלת אופי חד פעמי ,  כזו שנוכל לזהות כ"אופנת העשור הראשון של שנות האלפיים ".  ובכל זאת ,  היו מעצבים שהצליחו ליצור אופנה מובחנת ורגישה לרוח הזמן ,  באופן שיבטיח להם מקום של כבוד בסיכומים של 2019 .  מכאן ,  ההימורים על המעצבים שהולכים לעצב את הפנים והבגדים של העשור הבא ,  רק מתחילים :
 העלם הסקוטי בן ה-27 זכה בשנתיים האחרונות להתלהבות חסרת מעצורים מצד מבקרי האופנה והצרכנים ,  וזאת על אף גילו הצעיר ומספר הקולקציות המצומצם למדי שהספיק להציג .  באופיו הוא בוחן גבולות ,  ובעיקר עסוק בלטשטש אותם .  כפי שניתן להתרשם משלוש הקולקציות האחרונות שלו ,  הוא נע בין חצאיות מיניות ופתייניות לבין מקטורנים הדוקים ,  בעלי מראה נושן במכוון .  הוא מלהטט עם השמרני והפרברטי ,  בין הזונה לבית המלכה ,  מפרק ומרכיב אותם מחדש ,  הופך בדי טרטן לחצאיות שסועות ,  או מנגד - מחוכים נוקשים ,  סמל לריסון הגוף ,  לשמלות שקופות לחלוטין שרק מחדדות את המבט עליו .  אין בו בזיק של נוסטלגיה ,  ונראה כי הוא דומה לילד קטן שמשתעשע עם מספריים ,  מחט וארון הבגדים של אימו .  אף אחד לא נותר אדיש למראה המרד האסתטי הזה וכמדד להצלחה ,  שהופכת אותו לייצוא האופנתי המשמעותי של בריטניה בעשור האחרון ,  אפשר לחזות בקולקציית קפסולה שנבחר לעצב עבור הרשת הבריטית TOPSHOP .  זו אגב ,  לא רק צולמה בכל הפקה אפשרית ,  אלא גם התאדתה מן המדפים במהירות .
 בניגוד למעצבים הניו יורקים החדשים  ( כדוגמת  " רוברט גלר ",   " ראג אנד בון "  או  " בנד אוף אאוטסיידרס ")  ,  שנאחזים באינטרפרטציות חדשות לקלאסיקה אמריקאית בעלת טון וינטג'י ,  המעצב האמריקאי טים המילטון בוחר להתכתב דווקא עם המסורת האירופאית ,  לפחות בכל הקשור לקונספט .  בקולקציית הגברים האחרונה שלו ,  זכו כל הבגדים המודרניים לפרשנות חדשה ,  על ידי שינוי מסוים בדרך החיתוך המקובלת שלהם ,  כמו למשל מעילי גשם דקיקים מתחת לחליפות אפורות ,  שנדמו כנוזלים מתוכן .  הבחירה בפלטה מונוכרומטית ובדים סינתטיים בעלי ברק לא טבעי ,  נתנה בקולקציה מלנכוליות של קרירות אולטרה מודרנית ,  כזו שהביעה חיפוש בלתי נגמר של דרכים חדשות להבעה של אופנה של עידן חדש .
 סביר שלא יחלפו ימים רבים מדי על שבית אופנה גדול ישכור את שירותיו של המעצב הבריטי הזה ,  אבל עד אז ,  גראת פיו  ( 28 )  ,  מראה לכולם שאין רבים המסוגלים לממש בכנות גדולה כל כך את החזון האופנתי שלהם .  לעיתים הוא יכול לגרום לנשימה להיעצר ,  לעיתים יכול להותיר אותנו מגרדים בראשנו בתמיהה ,  ועדיין פיו הוא אחד הבודדים שמעז לקחת סיכונים של ממש ולבעוט בכמעט כל דבר שאנו מכירים על אופנת מעצבים .  בניגוד לאישיותו העדינה ,  המעט מצודדת ,  העשייה שלו מאופיינת בהלך רוח כאוטי ,  אנרכיסטי וכוחני מאוד .  פיו מבטא אסתטיקה גותית-רומנטית של אפוקליפסה עתידנית ,  הבנויה מהצבע שחור ,  החומרים של ויניל ועור וסילואט זר ולא מוכר .  מעין קטסטרופה של הגדרות תרבותיות וחברתיות ,  המאפשרת לו להציב את האופנה המתקדמת שלו מעל לכל מגדר .  חשיבותו של השיק החוצני הזה ,  שלפרקים יכול לתפקד כתפאורה לסרט מדע בדיוני ,  הוא בכך שהוא אינו מבטא את הצורות הקלאסיות של אופנה ,  אלא בועט אותן הרחק מאיתנו עד שהן כבר לא רלוונטיות .  וכידוע ,  רק במחיר של מרד כזה משיגים איזושהי התקדמות .
 בעוד שאופנת הנשים שלו נחגגה היטב בשלוש השנים האחרונות ,  בשדה אופנת הגברים המעצב האיטלקי ריקרדו טישי עדיין לא הגיע לכדי מיצוי ,  ועל פי כל הסימנים ,  צפוי שהוא יממש אותה בשנים הקרובות .  הקולקציה הראשונה שלו לגברים בבית ז'יבנשי ,  לקיץ 2009 ,  הייתה סוג של התגרות במוכר .  צלליות הדוקות של גברברים שדופים ובהירי עור בעניבות סיכה ?  לא עוד .  טישי לקח דמות של גבר רחב-כתף ,  לטיני ,  עם ריח ניחוח של מצ'ואיזם כוחני ושיחרר בעזרתו גבריות טווסית ופרובוקטיבית ,  גבר שכל כך בטוח במיניות שלו עד שהוא יכול ללבוש גם חולצת תחרה ומכנסי עור .  ולפרקים ,  הוא אכן הולך על ההארד-קור ,  משלב בין לוק מועדוני הלילה ללבוש רחוב קשוח .  הוא זה האחראי לחיבור בין טייצים למכנסי צמר קצרים ,  לגופיות רשת ארוכות ,  חולצות טי בגזרות אובר-סייז ורמזים של גותיקה ותרבות הסאדו-מאזו .  קלחת רותחת של מיצים מיניים מפעפעים .  לא פלא שלאחרונה פנה המעצב לחקור את השפעות מהתרבות המרוקאית ,  האוריינטאלית והצבעונית ,  מלביש את הגברים המוחצנים שלו בחולצות רחבות בהדפסי כאפייה ,  טבעות זהב כבדות ,  סנדלי גלדיאטור מחופים ניטים מרשרשים או מכנסי הרמון נפולים .
 אחרי ששבוע האופנה בלונדון חגג 25 שנה ב-2009 והשיב אליו את המעצבים המקומיים שהעדיפו להציג בפריז ומילאנו ,  מתגברים הסיכויים שהעשור הבא יהיה שייך למעצבים הבריטים .  אחד הקולות המרעננים של עולם האופנה הבריטי ,  נשמע מגרונה של פיבי פילו  ( 36 )  ,  שהחלה את דרכה בשנת 1997 בבית האופנה Chloe ,  כאסיסטנטית של סטלה מקרטני ,  ולימים גם תפסה את מקומה .  לפני כשנתיים מונתה פילו למנהלת הקריאטיבית של בית האופנה Celine ,  ותצוגת האופנה שהציגה בספטמבר האחרון הבהירה היטב שהשיק שלה מנצח את הטרנד ,  יוצר סקסיות נשית ,  מודרנית ומשכילה ,  שמצריכה תמיד מבט נוסף .  היא מנסחת נקודת מבט מוצקה על יצירת אופנה עכשווית ובועטת הלאה כל שימוש ברעיון קונספטואלי נדוש .  ליד קולקציית הקיץ שלה ,  בנות הקאוובוי של דולצ'ה וגבאנה ונערות החציר של שאנל ,  עומדות מבוישות בפשטנות העיצובית הריקה שלהן .  פילו היא אובססיבית של חומר והפשטות הראשונית של העיצובים שלה מתעתעת  עור הופך אצלה לשמלות בעלות ברק עמום או לחולצות טי בצבע קרמל ,  בדי כותנה קשיחים ,  מחוספסים ,  נתפרים עם סאטן זוהר לכדי טוניקות תפוחות או שמלות באורך ברך שנלבשות עם סנדלי פלטפורמה .  הקווים הנקיים ,  החיתוכים החדים ושילוב הטקסטורות ,  יוצרים אפקט מרהיב שיש לו את הכוח האולטימטיבי  להיות הדבר שהנשים העושות את ההבדל ירצו ללבוש .  ככה עושים אופנה שתצוף ותיתן בבואתה על תקופה .
 
את מי תזכרו ב-2019
לירוי שופן לוקח איתו אל העשור הבא 5 מעצבים צעירים מהעולם ,  שיהפכו את האופנה לקלחת רותחת של תשוקה מפעפעת

