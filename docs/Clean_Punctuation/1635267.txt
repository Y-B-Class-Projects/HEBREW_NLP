אינטר ניצחה 0:2 את מילאן
למרות הרחקתם של סניידר ולוסיו ,  אלופת איטליה ניצחה 0:2 את מילאן בדרבי דלה מדונינה הלוהט ,  והגדילה את הפער ל-9 נקודות
בסיום המחזור השני ,  אי שם בסוף אוגוסט 2009 ,  אף אחד במילאנו לא חלם שלדרבי הבא תהיה חשיבות כל כך מכרעת על מאבק האליפות .  0:4 הייתה התוצאה המוחצת לזכות האלופה אינטר ,  במפגש אותו אירחה מילאן שהייתה אז בצרות צרורות .  מאז ,  מילאן התקדמה בצעדי ענק ,  התייצבה הודות לכושר הנהדר של רונאלדיניו ולחזרה להרכב של אלסנדרו נסטה ,  ולדרבי דלה מדונינה שנערך הערב  ( ראשון )  היא הגיעה עם תחושה מסוימת של עליונות .  בתום 90 דקות קצביות ,  מהירות ומרתקות ,  האבק שקע והתברר שהדרבי הלוהט של מילאנו שייך לאינטר ,  שניצחה 0:2 .  
רבים השמיצו את יכולתה של אינטר בתקופה האחרונה ,  אבל קבוצתו של ז'וזה מוריניו הצליחה לנצח את יריבתה הגדולה תוך תצוגת כדורגל קבוצתית הרואית ,  לאחר שנותרו בעשרה שחקנים החל מהדקה ה-25 בעקבות הרחקתו של וסלי סניידר ,  ובתשעה שחקנים בתוספת הזמן לאחר הרחקת לוסיו .  ז'וליו סזאר היה הכוכב הגדול של האלופה ,  עם סדרת הצלות מרשימה ,  שהגיעה לשיאה בתוספת הזמן ,  אז הדף נפלא פנדל של רונאלדיניו .  
רק שש נקודות הפרידו בין שתי המילאנזיות לפני שריקת הפתיחה ,  כאשר למילאן במקום השני יש משחק חסר  ( מול פיורנטינה )  והיא נמצאת בכושר מעולה עם שלושה ניצחונות רצופים והפסד אחד בלבד מאז ספטמבר .  אבל מולה התייצבה אינטר של ז'וזה מוריניו ,  שעדיין לא חווה הפסד ליגה ביתי כמאמן הנראזורי .  גם הדרבי ה-100 אותו אינטר מארחת בליגה ,  הסתיים כשהוא צבוע שחור-כחול .  באינטר ידעו כי ניצחון יעניק להם מקדמה ענקית לקראת סקודטו נוסף ,  והשאירו את מילאן ,  שניצחונה האחרון על הנראזורי הושג בספטמבר 2008 ,  מתוסכלת .  
אנדראה פירלו ,  דייויד בקהאם ורונאלדיניו חסרו את המחץ שאפיין אותם בשבועות האחרונים ,  ואילו אינטר הציגה משחק מסודר בהגנה ,  שהקשה על היריבה והותיר את הרשת של סזאר נקייה .  שיתוף הפועלה בין פאנדב למיליטו היה נהדר ,  ואין ספק שלמוריניו יש כלים נוספים בהתקפה ,  נוסף על סמואל אטו ,  כלים שיכולים להפוך את התקפת הנראזורי לקטלנית .
 מילאן חסרה את אלסנדרו נסטה בהגנה ,  וזה הורגש כבר בדקות הפתיחה .  בדקה ה-2 שיגר וסלי סניידר בעיטה אדירה ,  שנעצרה במשקוף שערו של דידה ,  ומילאן ניצלה מספיגת שער כבר בפתיחה .  אינטר המשיכה בלחץ ובדקה ה-10 באה על שכרה .  אינאציו אבאטה לא הצליח להרחיק כדור פשוט שהגביה גוראן פאנדב ,  דייגו מיליטו השתלט על הכדור ,  חדר לרחבה ובעט שטוח לפינה הרחוקה ,  וקבע 0:1 למארחת אינטר .  הסן סירו רעד לראשונה .  בדקה ה-25 ספג לוסיו כרטיס צהוב ,  סניידר לא אהב את החלטת השופט ,  מחה בפניו ,  וספג כרטיס אדום על התנהגותו .  אינטר נותרה בעשרה שחקנים ,  כשעל השעון יותר מ-60 דקות משחק .  עד לשריקה למחצית מילאן שלטה בשדה ,  אך לא תרגמה זאת למצבים קורצים לצד שערו של ז'וליו סזאר .  
את המחצית השנייה פתחה מילאן בסערה .  קלרנס סיידורף נגח היטב בדקה ה-47 אך סזאר הדף ,  ומיד אחר כך רונאלדיניו בעט וולה מחוץ לרחבה והכדור חלף בסמוך לקורת שערה של אינטר .  דייגו מיליטו ניסה להפתיע את דידה במתפרצת  ( דקה 55 )  ,  אבל שוער מילאן היה במקום .  בדקה ה-63 אינטר כמעט והכפילה את יתרונה ,  כשמיליטו הכניס כדור עומק נפלא לפאנדב ,  שהקשית מעל דידה ,  אך לרוע מזלו ולרוע מזלם של הנראזורי ,  הכדור פגע בקורה .  בדקה ה-65 הצדק נעשה ,  ואינטר כבשה את השני שלה ,  בזכות בעיטה חופשית מושלמת שבעט גוראן פאנדב מ-20 מטרים .  אינטר ,  בעשרה שחקנים ,  הובילה 0:2 והסן סירו רעד 
בפעם השנייה .  מילאן ,  ששלטה ברוב דקות המחצית השנייה ,  לא גילתה שמץ מיכולתה בשבועות האחרונים ,  וגם כשמרקו בוריילו בעט נפלא בסיבוב מחמישה מטרים ,  סזאר היה שם כדי להדוף לקרן .  בתוספת הזמן לוסיו ספג צהוב שני ובעקבותיו אדום ,  על נגיעת יד ברחבה .  רונאלדיניו בעט את הפנדל ,  אבל סזאר זינק לפינה הנכונה ,  והדף לקרן .  אינטר אמנם לא כבשה ,  אבל הסן סירו רעד בפעם השלישית .
 
אינטר ניצחה 0:2 את מילאן
למרות הרחקתם של סניידר ולוסיו ,  אלופת איטליה ניצחה 0:2 את מילאן בדרבי דלה מדונינה הלוהט ,  והגדילה את הפער ל-9 נקודות

