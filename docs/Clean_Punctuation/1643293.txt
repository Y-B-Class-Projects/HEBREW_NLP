עבר זמנם של יצרני הברזלים 
התחרות בסלולר נודדת מהמכשירים אל מערכות ההפעלה .  גוגל היא המועמדת לניצחון
 >  >  באופן מסורתי ,  תערוכת gsma בברצלונה היא נחלתם של יצרני הברזלים .  של המהנדסים ,  המפתחים ,  וכל האנשים המעונבים אשר יצרו יש מאין את תעשיית הסלולר והפכו אותה לאחת מיצרניות התשואה הפנומנליות של העשור האחרון .  אך תעשיית הסלולר העולמית משתנה .  הפרדיגמות הישנות ,  בהן הלקוח היה שבוי בידי מפעילות הסלולר ויצרני המכשירים ,  מתמסמסת בשנתיים האחרונות ,  מאז בא לעולם המכשיר ששינה את חוקי המשחק - האייפון של אפל .  תעשיית הסלולר מתרככת ,  כאשר מקור החדשנות יוצא מידיהם של מהנדסי הברזלים ועובר ליצרני התוכנה והתוכן .  הסממן העיקרי למגמה זו היא העובדה כי מכשירי הסלולר הולכים והופכים לגנריים .  כל היצרנים אימצו את המודל של אפל הכולל מכשיר עם מסך מגע גדול ,  ומרבית המכשירים המתקדמים שיוצגו בתערוכה כוללים רכיבי חומרה כמעט זהים .  במשך יותר משנתיים מנסים כולם להתיישר עם אפל ,  וכנראה שיצליחו בכך בעתיד הקרוב .  ככל שהמכשירים יהפכו לגנריים יותר ,  כך תנדוד זירת התחרות החשובה מתחום המכשירים לתחום מערכות ההפעלה .  הבאזז העיקרי בתערוכה הנוכחית ירוכז סביב שלוש מערכות הפעלה :  אנדרואיד של גוגל ,  ווינדוס 7 של מיקרוסופט וסימביאן של נוקיה .  שלוש מערכות ההפעלה צפויות לנסות ולערער את ההובלה והחדשנות של אפל .  ברור כי מוקדם לקבוע מי תנצח בזירה זו ,  אך בהתאם לצפוי בתערוכה השנה ,  הפייבוריטית היא ללא ספק גוגל .  אם לפני שנתיים הוצגה מערכת ההפעלה אנדרואיד של גוגל על מכשיר דמה בודד ,  בתערוכה השנה צפויים להופיע כ-50 מכשירים שונים עם מערכת הפעלה זו .  על פי חברת המחקר גרטנר ,  ב-2008 תפס האנדרואיד 0.8% מנתח המכשירים שנמכרו ,  ב-2009 עלה נתח השוק של המערכות ל-4.5% וב-2012 הוא צפוי לזנק ל-14.5% .  גם מערכת ההפעלה של מיקרוסופט צפויה לצמוח מנתח של 9% ב-2009 לכ-13% ב-2012 .  מנגד ,  צופה גרטנר כי נתח השוק של סימביאן מבית נוקיה יירד עד 2012 ל-39% ,  לאחר שכבר שלט ב-2008 בכ-56% מהשוק .  תחזיות אלה מצביעות על ניתוק גובר והולך בין יצרן מכשיר הסלולר ובין מערכות ההפעלה .  נוקיה לא תוכל לאורך זמן לכפות על משתמשיה מערכת הפעלה קניינית שלה .  מערכות ההפעלה הפתוחות ,  שמייצרות סביבן אקו-סיסטם של אפליקציות עצמאיות ,  הן מערכות ההפעלה העתידיות בשוק מכשירי הסלולר ,  שמקבל סממנים של עולם המחשוב הביתי .  מגמה זו תחזק שוב את כוחו של הצרכן ,  על חשבון כוחם של מפעלי הסלולר ויצרני המכשירים .  אפל תמשיך כנראה להיות היוצא מהכלל אשר יעיד על הכלל ,  ולמכור באריזה אחת תוכנה וחומרה ,  כפי שהיא עושה מאז ומעולם ב-pc .
 
עבר זמנם של יצרני הברזלים 
התחרות בסלולר נודדת מהמכשירים אל מערכות ההפעלה .  גוגל היא המועמדת לניצחון

