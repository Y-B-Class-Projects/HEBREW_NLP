אדריכלי הניצחון
וואלה !  בית סוגרת עשור עם חמשת הפרויקטים האדרכיליים המוצלחים שנבנו כאן מאז שנת 2000
סיכומי עשור מטבעם לא מסוגלים להעניק תמונה שלמה של כל האירועים המשמעותיים בשדה מסוים .  כשמדובר בפרויקטים אדריכליים ,  המצב אף גרוע יותר :  מכיוון שאדריכלות היא לא בהכרח תחום שמתבטא רק בפרויקט הבנוי ,  ומכיוון שלכל מעשה אדריכלי משמעותי יש מקורות והשלכות ,  המבנים מייצגים נוף חלקי בלבד של ההתרחשות .  למרות זאת ,  הם יכולים לשמש כנקודות ייחוס לתהליכים נרחבים יותר ,  לתהפוכות פוליטיות ,  או פשוט לאופנה חולפת .  כך הם מוצגים כאן :  לא כמדרג של איכות בניה או שימוש בחומרי יוקרה ,  כי אם באלמנטים הנוכחים בדיון התרבותי הישראלי .  אדריכלות ,  ואת זה חשוב להבין ,  תמיד מכילה בתוכה ,  גם לאחר השלמת הבניין ,  רעיון כזה או אחר על העתיד .
 על פניו , " בית המשרביה ",  ביתו ומשרדו של האדריכל של סינאן עבד אלקאדר  ( 47 )  בבית צפאפה ,  הוא מבנה רגיל המכיל אלמנטים מוכרים :  יחידות מגורים ,  סטודיו וחללים מסחריים .  למעשה ,  הפרויקט מציג אלטרנטיבה מאופקת ואינטליגנטית לפרויקטים עליהם שוקדים אדריכלים רבים בני גילו של עבד אלקאדר ברחבי הארץ ,  אשר הופכים את האדריכלות לעיצוב ותו לא :  במקום לטפח חלומות רחוקים על גרמניה ויפן ,  שבאים לידי ביטוי בבתי דירות משומרים בפורמלין של  " סגנון "  הבאוהאוס ווילות אורבניות המלקטות חומרים וסגנונות מרחבי העולם ,  עבד אלקאדר תכנן מבנה ששומר על הקונטקסט של תעשיית הבנייה בארץ .
 הייחוד בבית המשרביה טמון ללא ספק בקירות העוטפים את המבנה מכל צדדיו ,  ההופכים אותו למופע בשכונה :  המשרביה ,  אותו אלמנט מחורר המאפשר מעבר אור ואוויר ,  מוגדל כאן למימדי הפרויקט כולו .  ניקולאי אורסוף ,  מבקר האדריכלות של הניו-יורק טיימס טען שמדובר בפרפראזה על עבודות של אדריכלים מודרניסטים ערביים ,  אך תהיה זו טעות להבין את קירות המשרבייה בפרויקט כציטוט למביני עניין ותו לא .  יש למעשה לקרוא אותם בשני מובנים :  האדריכלי-ספציפי ,  והתרבותי כללי .  במובן הראשון ,  קירות המשרבייה משמשים כאלמנט יחיד המייצר אחידות כלפי חוץ וגיוון כלפי פנים ;  בעוד שכלפי חוץ הקירות המקיפים את המבנה מכל עבריו משדרים הומוגניות ,  היחסים המשתנים של פנים הבניין עם הקירות יוצרים רצף של חללים יחודיים .  במובן השני ,  האופן בו נבנו הקירות מספק הצהרה על מגבלות החומרים בארץ ,  על טכנולוגיות בניה לא יומרניות ואפילו על הקשרים תרבותיים אזוריים החורגים מהמגבלות הפוליטיות של המצב המדיני .  כפרויקט בסדר גודל שכזה ,  שנהגה על ידי אדריכל בגיל צעיר שכזה ,  בית המשרבייה עומד כמעט בכל האתגרים העומדים לפתחו .
 אסף לרמן ,  בוגר בית הספר AA לאדריכלות בלונדון ומרצה בבצלאל בעברו ,  מייצג ,  לפחות על פי דבריו ,  ז'אנר חדש של אדריכל :  כזה התופש את המקצוע לא רק כעיסוק אמנותי ,  אלא כמכלול עיסוקים המאפשר הבנה מהותית של  " שדה הפעולה "  של האדריכלות ,  המכיל גם גופים עירוניים ,  יזמים פרטיים וצרכים מגוונים של הציבור .  תפישה כזו מאפשרת לאדריכל להעביר את רעיונותיו בצורה נגישה ומחוכמת יותר ,  ולהגדיר פרויקטים לעצמו מתוך קריאה נכונה של המפה וקידום פעיל שלהם בשטח .  פרויקט היכל נוקיה  שיפוץ והוספת חלקים לאצטדיון יד אליהו הוותיק  סיפק ללרמן ומשרדו הזדמנות לבחון את השפה האדריכלית שהאדריכל  " החדש "  עשוי לייצר .  הפרויקט הוסיף כמות משמעותית של שטחים מסחריים בחללים מסביב לטריבונות וארגן מחדש את התנועה בבניין ,  כך שיתאפשר ניתוק מלא בין האזורים הפעילים במשך כל שעות היום ,  לבין אלו המאוכלסים רק בשעות האירוע הספורטיבי .  הוספת השטחים המסחריים היא זה שגרמה ליזמים להשקיע בשיפוץ ואפשרה את השינויים המשמעותיים שנעשו במבנה הקיים .  מעבר לכך ,  האצטדיון הפך בעקבות זאת ל"אירוע "  עם פנים עירוניות :  קומפלקס שמאחד תחת קורת גג אחת שטח ציבורי ,  מסחרי וספורטיבי להנאת תושבי השכונה והציבור הרחב .  
לא בטוח ששטחי המסחר בהיכל נוקיה המחודש מחוללים עירוניות חדשה ,  אך אם נבחן את המבנה בהקשר האדריכלי בלבד ,  נגלה שמדובר בסיפור הצלחה .  החלקים המשופצים ,  בעיקר שלד הבטון הקיים ,  קיבלו טיפול חומרי מאוזן ונאה ,  שעובד היטב בשילוב עם התוספות המחופות בזכוכית ומערכות השילוט וההכוונה של הבניין .  התשובה של האדריכלים לאתגר התממשה דרך מופע מאופק ומדוד ,  האורז את האינטרסים של נותני החסות ,  יחד עם אלו של האירוע הספורטיבי והאזורים הציבוריים ,  לכדי קופסה מעוצבת .
 שני מגדלי המגורים  ( שהפכו לשלושה )  ברחוב פנקס בתל אביב ,  בתכנון משרד יסקי-סיוון ,  מייצגים בעת ובעונה אחת סיומה של תקופה ותחילתו של שלב .  התקופה בה מדובר קשורה להיסטוריה הספציפית של המשרד המתכנן ,  אשר הפך ,  דרך נוכחותו המתמדת של אברהם יסקי ,  למייצג נאמן של התרבות האדריכלית בארץ ומנסח מדויק של המערכות הפוליטיות שהזינו אותה ,  החל מהקמתו לפני יותר מחמישים שנה .  יסקי ,  כפי שציין האדריכל והמוציא לאור שרון רוטברד ,  העדיף תמיד  " את הפשוט על המורכב ..  את הקונקרטי על המטאפורי "  ודרך עבודותיו נוצר השיח הישראלי הנפוץ ביותר על אדריכלות :  הערכה של איכות על פי קריטריונים של ארגון ,  שימושיות ויעילות המבנה .  במגדלי אקירוב האיכות הזו תורגמה לפרויקט אשר הפך למודל עבור כל מגדלי המגורים היוקרתיים שקמו אחריו .  יסקי הצליח לקחת את מכלול הדרישות החוקיות למרחבים מוגנים ,  כיבוי אש ,  מילוט ובטיחות  שהפך למגבלות נוקשות עבור אדריכלים אחרים - ולתרגם אותו לכדי גרעין בניין מסוג חדש :  אלמנט מסיבי וקונסטרוקטיבי שהכיל את כל השירותים והצרכים הטכניים של כל קומות המבנה .  
כך הפכו המגדלים לחלום הוורוד של היזמים והקונים כאחד :  מכירת הדירות נתבצעה בהתאם לגודל השטח המבוקש ,  בדומה להשכרת שטחים למשרדים ,  ובעלי הדירות קיבלו לא רק את האפשרות לעצב כרצונם את הפנים ,  כולל קירות החדרים ,  המטבח והדקור ,  אלא גם את היכולת לרכוש שתיים ,  שלוש או ארבע דירות סמוכות ולבנות את בית חלומותיהם .  המגדלים הפכו למכשירים אדירים ,  בתוכם מפסל צרכן דירות היוקרה את החלל האישי שלו :  שילוב מנצח של אינדיבידואליות ובניה קבלנית .  משרד יסקי-סיוון עטף כהרגלו את המנגנון במעטפת אדריכלית של מקצוענות ,  שבאה לידי ביטוי בחומרים ,  בתצורה של קומות שונות ובנפח עירוני מדוד ומאוזן כלפי חוץ .  עם זאת ההצלחה של המגדלים והפופולאריות של המודל חשפו גם את חולשתו ;  בהיעדר יד מכוונת מדויקת ,  מגדלי מגורים דומים שנבנו ,  גם על ידי אותו המשרד  ( שהפך ביינתים ליסקי-מור-סיוון )  ,  כשלו לרוב לייצר את אותה האיכות .
" הדיונה שקפאה "  - זה היה הדימוי שהביאו לשולחן זוג האדריכלים אודי מייזליץ וגנית כסיף בשיתוף האדריכלית גלילה יבין ,  שזכו בפרויקט חידוש נמל תל אביב בתחרות הפתוחה שנערכה ב-2003 .  הדימוי האדריכלי הזה מתאר את דק העץ הגלי שהיה עתיד לכסות שטחים בנמל ולהגדיר את האיכויות הציבוריות שלו ,  אבל לא בזכותו השניים זכו בתחרות .  החשיבה החדשנית בהצעה של מייזליץ וכסיף ,  בוגרי בתי הספר בארטלט ו-AA בלונדון ,  טמונה בהבנה העמוקה שלה את התהליכים העירוניים והכלכליים שמסוגלים להתאחד למען מימוש הפרויקט ,  והיכולת להביא את כולם לדיון דרך סוגיות של עיצוב ומרחב עירוני .  
במובנים רבים ,  אם כך ,  תהליך מימוש ובניית הנמל הוא ההצלחה האמיתית של הפרויקט ,  אשר הציג חזון אדריכלי ועירוני חלקי בלבד בתחילתו .  אין הדבר אומר שעיצוב המבנים והמשטחים בפרויקט לא נעשה בקפדנות ובתבונה .  מייזליץ-כסיף השכילו ,  הן באיזורים שעוצבו ישירות על ידם והן באלו שניתנו למעצבים אחרים ,  להגדיר ולממש שפה חומרית וגרפית אשר הפכה לאופי המרכזי של הנמל המחודש :  החל מדפוסי הבטון הצבעוניים באיזורי החניה ,  דרך השילוב בין משטחי חול ועץ ועד לשימוש המחוכם בריצוף סטנדרטי בכניסות למתחם ;  ההתערבות האדריכלית הפכה להיות הרקע עליו מתרחשות פעילויות אחרות ,  ומשימת האדריכל הוצגה מחדש כמשימת ניהול ותיאום פרויקט עירוני רב משתתפים .  הצלחת הפרויקט והמשרד מייצגות במובן מסוים תפישה מסוימת של אדריכלות ,  המעדיפה ביצוע על פני הצהרה ופרויקט על פני חזון :  תפישה ישראלית למהדרין ,  אשר יימצאו לה ללא ספק מבקרים רבים .
 התחרות לתכנון בניין אמיר במוזיאון תל אביב ,  שפורסמה ויצאה לפועל בשני שלבים ב-2003 ,  הייתה יריית הפתיחה של תהליך מעניין ,  שהוביל לאחד הפרויקטים החשובים ביותר בעשור האחרון בישראל .  בצירוף נדיר ,  חברו מוסד תרבותי מהמעלה הראשונה ,  שאיפות למצוינות ,  תקציב ראוי ויכולות ארגוניות לכדי תחרות אדריכלים אשר נוהלה במקצועיות מרשימה .  בשלב הסופי התמודדו פינליסטים מהשלב הראשון עם אדריכלים מובילים שהוזמנו מהארץ והעולם .  בין ההצעות שהוצגו בשלב זה היו כאלו שהדגימו חדשנות בקונטקסט מקומי ולא רק שיקפו באופן צפוי מגמות עולמיות .  אחת ההצעות האלו ,  זו של פרסטון סקוט כהן ,  זכתה בפרס הראשון ונבנית בימים אלו לקראת פתיחת הבניין בשנה הבאה .  
הבחירה בכהן ,  ראש המחלקה לאדריכלות באוניברסיטת הרווארד ,  הינה אמיצה ולא אופיינית לתחרויות מהסוג הזה ;  למרות הרקורד האקדמי והתיאורטי המרשים שלו ,  כהן מעולם לא תכנן בניין בסדר גדל כזה .  הבחירה הוכחה כמוצלחת :  אתר הבנייה שצמח באתר המשולש שלצד המוזיאון הקיים מכיל בתוכו אקספירמנטליות אדריכלית ויכולות בנייה מרשימות שמציבות מראה לאיכות והגישה המקובלת בארץ .  בניגוד לגישות הישראלית האופיינית שמתמקדת בשימושיות ויעילות ,  כהן לא חשש לדבר על חוויה אדריכלית ,  על עיצוב חללים כאמירה ,  ועל ההיסטוריה האדריכלית של מוזיאונים ,  הנכרכים יחדיו בהצעה שלו  ( המכילה בין השאר את האגף לאמנות ישראלית ואת האגף לעיצוב ואדריכלות במוזיאון )  .  המבנה עצמו מאורגן כסדרה של חללים רבועים ,  המקובצים לשכבות מאורגנות סביב אלמנטים ורטיקליים .  דרך הארגון שלו מדגיש המבנה מצד אחד את הניגוד שבין הדרישה לחללי תצוגה רבועים וצורתו המשולשת של האתר ,  ומצד שני מהדהד את הספירלה הרבועה ,  המשמשת כעקרון הארגוני לתנועה במבנה המוזיאון הקיים .  
היחס למבנה הקיים ,  או ליתר דיוק ההצהרה שמציע האגף החדש ביחס אליו ,  גם היא מאירת עיניים .  במקום התפישה הפרובינציאלית של אדריכלות כרצף של ציטוטים  ( שלא לומר חיקויים )  של עבודות ידועות מרחבי העולם ,  כפי שעושה מבנה הבטון המקורי ,  מוצג כאן רצף תרבותי של עבודות ספציפיות ,  המציעות בכל מבנה תפישה ייחודית של תנאי העיר ,  הבנייה וההיסטוריה שלה .  האגף החדש של מוזיאון תל אביב אם כך ,  עשוי להיות המבנה החשוב בישראל של העשור האחרון .
 
אדריכלי הניצחון
וואלה !  בית סוגרת עשור עם חמשת הפרויקטים האדרכיליים המוצלחים שנבנו כאן מאז שנת 2000

