תירוצים מהבית
העיתונאים אוהבים לעזור לעזורי לקשר בין המאזן הביתי של הפועל ב"ש לקהל שלה .  דודו עזריה עוזר להם לחשוב יותר לעומק
סיום המשחק נגד הפועל חיפה ,  מסיבת עיתונאים .  גיא עזורי עונה תשובות ארוכות ומלאות סתירות עצמיות לדברים קודמים שהוא אמר ,  ובחור צעיר מאתר אינטרנט גדול שואל אותו  " איך אתה מסביר את העובדה שרוב ההפסדים שלכם הם בבית ?  ".  איזו שאלה מצוינת ,  בטח חשב לעצמו הבחור הבאמת מוכשר שמצליח לצלם ,  לכתוב ,  להעביר לאינטרנט ועוד לסייע למאמן עם שאלה שההמשך שלה הוא ברור  ( הקהל ,  הלחץ ,  המשקולות על הרגליים )  .  למחרת בעיתון כבר אפשר היה להבין מהו ניו ג'ורניליזם ,  כשהמאמן האיטלקי הסביר שלא צריכים להיות בווסרמיל על מנת לדעת מה הלך שם .  אכן גישה עיתונאית מרעננת .  
עבור כל אותם גאונים שאוהבים לטפח את השקר הזה ולא רק :  סבורני שעל מנת לדעת ולא פחות חשוב מכך להבין מה קורה ,  כדאי להיות בווסרמיל ולא רק ביציע העיתונאים .  כדאי ואף רצוי להגיע נטול דעות קדומות או מסקנות מהבית ,  אבל להגיע עד באר שבע ולהשאיר בבית דעות ומסקנות כנראה שזה באמת יותר מדי  .  הרבה יותר קל לשלוח את האנשים לחפש להם חיים ,  כמו העיתונאי הבינוני מאוד מסיכום המחזור של ערוץ הספורט שבכלל לא יוצא מהאולפן .  
האמת היא שעד העונה מעולם לא יצא לי להיות ביציע עיתונאים ובכל זאת ,  נדמה שיציע העיתונות בווסרמיל מציע חוויה שונה משהו משאר יציע האצטדיון .  הקרבה שלו ליציע 2 יוצרת סינרגיה מרתקת בין העיתונאים לבין הגוש הצועק .  כך ,  למשל ,  קורה שחלק גדול מההערות נאמרו רק כדי שהעיתונאים ישמעו .  כך ,  למשל ,  קורה שחלק מההערות מכוונות בכלל לעיתונאים עצמם .  תופעה שאינה מייצגת את הנעשה בשאר האצטדיון .  
זה גם מאוד לא אופנתי ,  אבל חייבים להגיד שאם מקשיבים גם לתוכן הצעקות שבוקעות מיציע 2 לכיוון יציע העיתונאים ,  אפשר למצוא בחלקן לא מעט אמיתות ונקודות מעניינות למחשבה .  כחלק מהקונספקט הייחודי של  " פגוש את העיתונות ",  בחלק מהמקרים יש גם עיתונאים שעונים לצעקות ,  אבל זה עדיין לא משנה את העובדה שמדובר בתמונה מעוותת מאוד של הנעשה במשחקי הבית של באר שבע .  כ-4,000 איש היו בווסרמיל בשבת ,  3,800 מהם לא צעקו לעבר העיתונאים או השחקנים .  חלק לא קטן מהם עודד בצורה נפלאה גם בפיגור ולמרות שדומה שהסקוואדרה עזורי עובדת באימונים על מנת להיראות לא מאומנת  ( שיטת ה-"תנו למליקסון את הכדור וקוו לטוב ")  .  מכיוון שבמשחקים קודמים ישבתי בשער 5 ,  אני יכול לומר שהדיבורים על קהל מלחיץ ומשקולות על רגלי השחקנים הם במקרה הטוב תירוץ מסדרת הוצא מהקשרו ובמקרה הרע עיוות מטומטם .  עוד דוגמה לחשיבה פלקטית על עיר רחוקה ,  כמו השאלה ההיא על מאזן הפסדים בביתי של הסקוואדרה .  
ובכן ,  תרשו לי להמר שבסיבוב הבא הפועל באר שבע תפסיד הרבה יותר משחקים בחוץ .  לא ,  לא כי הקהל המלחיץ יפריע לה גם במשחקי החוץ .  זה קשור הרבה יותר לעובדה שבסיבוב הראשון הפועל באר שבע ארחה בבית ,  בין היתר ,  את מכבי ת"א ,  מכבי חיפה והפועל ת"א והנה לכם שלושה הפסדים .  מה נשאר במגרש הביתי האיום והנורא ?  ניצחונות על רעננה ,  אשדוד והפועל פ"ת .  בין סביר לבינוני מינוס .  וזה עוד לפני שדיברנו על הכדורגל ועל הגישה למשחק ,  אבל בשביל להבין את זה ממש צריכים להגיע לווסרמיל .
 אחד שרוצה להיות מאמן נבחרת אמר השבוע ,  ככה הבנתי ,  שהוא חושב שבאר שבע צריכים גמל על הקווים .  אין מה להגיד ,  קורע .  
אני ,  אגב ,  חושב שלנבחרת ישראל מאוד יתאים חמור .
 
תירוצים מהבית
העיתונאים אוהבים לעזור לעזורי לקשר בין המאזן הביתי של הפועל ב"ש לקהל שלה .  דודו עזריה עוזר להם לחשוב יותר לעומק

