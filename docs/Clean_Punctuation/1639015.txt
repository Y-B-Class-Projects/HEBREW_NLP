צרפת :  החל משפט אסון התרסקות הקונקורד
עשר שנים לאחר התאונה האווירית בה נהרגו 113 בני אדם ,  הואשמו חמישה בכירי תעופה צרפתים ואמריקאים ,  וכן חברת התעופה  " קונטיננטל איירליינס ",  בעבירות הריגה
משפטם של חמשת הנאשמים באחריות להתרסקותו של מטוס הקונקורד לפני עשר שנים ,  נפתח היום  ( שלישי )  בצרפת .  ההתרסקות הייתה אקורד הסיום של מטוס הנוסעים העל קולי ,  אחרי קרוב ל-25 שנות פעילות .  האסון ,  הנחשב לאחד מהגדולים בתולדות התעופה ,  התרחש ב-25 ביולי 2000 ,  כאשר המטוס עלה בלהבות והתרסק על בית מלון ,  דקות אחדות לאחר שהמריא מנמל התעופה שארל דה גול שבפריז .  כל 100 הנוסעים שהיו על המטוס נהרגו בהתרסקות ,  יחד עם תשעת אנשי הצוות ועוד ארבעה בני אדם על הקרקע .  
התביעה הגישה כתבי אישום בגין הריגה נגד חברת התעופה  " קונטיננטל אירליינס ",  נגד שניים מעובדי התחזוקה שלה ,  נגד שני עובדים של חברת  " אירו-ספטיאל ",  שייצרה את המטוס ונגד עובד רשות התעופה האזרחית של צרפת .  במידה ויימצאו אשמים הם צפויים לעונשים של עד חמש שנות מאסר וקנס של 75 אלף אירו ,  אם כי מומחי משפט מעריכים שבמקרה שיימצאו אשמים יומרו עונשי המאסר בפעול במאסר על תנאי .
 התאונה הובילה להשבתת כל צי מטוסי הקונקורד ,  עד לאחר שוועדת חקירה קבעה כי ההתרסקות התרחשה בשל פיצוץ באחד מגלגלי המטוס ,  שהוביל לפיצוץ מכל הדלק וגרם להתרסקות .  המטוסים שבו לפעילות בחודש נובמבר 2001 ,  אך החקירה בנושא נמשכה .  דו"ח שפורסם בשנת 2004 קבע ,  כי התאונה התרחשה כאשר גלגל הנמצא מתחת לכנף השמאלית של המטוס התפוצץ ,  לאחר שפגע ברצועת מתכת קטנה שנפלה ממטוס אחר ונותרה על המסלול .  ההערכה היא כי הרצועה נפלה ממטוס די-סי 10 של חברת קונטיננטל ,  שהמריא דקות אחדות קודם לכן .
 המשפט שנפתח היום צפוי להתמקד בשאלה מי אחראי לאסון .  החוקרים הצרפתים טוענים ,  כי הרצועה שנלה מהמטוס של חברת קונטיננטל לא הותקנה כראוי על מנוע המטוס האמריקאי ,  ועל כן לחברת התעופה ולעובדיה יש אחריות .  אולם עורכי הדין של חברת קונטיננטל טוענים כי הקונקורד עלה באש עוד לפני שפגע ברצועה ,  ועל כן החברה אינה אחראית לאסון .  עורך הדין של קונטיננטל אמר כי הוא יציג בבית המשפט עדויות של 20 בני אדם ,  שטענו כי ראו אש קטנה הבוערת במטוס הקונקורד עוד לפני הפגיעה ברצועה .  לדבריו ,  למטוס העל קולי היו  " נקודות בעייתיות "  וכי המטוס שהתרסק היה עמוס מדי והמריא בלי החלק שמייצב את הגלגלים .  
התביעה טוענת כי הבכירים הצרפתים התעלמו מכשלים ידועים בעיצוב הקונקורד וכי היו יכולים לפעול מוקדם יותר בכדי להתמודד עם התקלות .  בין השאר צפויים התובעים להציג ראיות ,  לפיהן היו יותר מ-60 מקרים של התפוצצויות צמיגים ב-25 שנות הפעילות של הקונקורד ,  בשל המראתו המהירה מהרגיל .  עורכי דינם של הנאשמים טוענים כי לא ניתן היה לחזות את ההתרסקות ועל כן הם אינם אחראים .
 2003 הודיעו חברות התעופה  " בריטיש איירוויז "  ו"אייר פראנס "  כי הן יקרקעו לצמיתות את הקונקורד ,  לאחר 27 שנות שירות .  שתי החברות הודו כי לא הצליחו להעלות את מספר הנוסעים מאז ההתרסקות .  החברות ציינו כי לא נרשם כל רווח על הפעלת המטוס מאז הוחזר לשירות ,  למרות שורה ארוכה של שיפורי בטיחות .
 ייצור הקונקורד היה שנוי במחלוקת מתחילתו .  בדיעבד ,  סבורים מומחי תעופה ,  ההחלטה הבריטית-צרפתית לפתח את המטוס ב-1962 היתה השגיאה היקרה והחמורה ביותר בתולדות תעשיית התעופה האירופית .  הפיתוח שם דגש על מהירות ונוחות מרבית לנוסעים - הם פונקו במושבי עור ,  משקאות חריפים וארוחות של שפים בינלאומיים - על חשבון חיסכון בדלק ושמירה על רעש נמוך .  
גורלו של המטוס נחרץ עוד לפני שנכנס לראשונה לשירות מסחרי ב-1976 ,  שכן באותה עת העולם כבר נקלע למשבר אנרגיה ובתי המחוקקים הכניסו לתוקף חוקים האוסרים על רעש מופרז בשדות תעופה - מהלך שהגביל את הפעלת הקונקורד לשדות תעופה ספורים בלבד .  בואינג ויצרניות המטוסים האמריקאיות התמקדו בפיתוח מטוסי נוסעים תת-קוליים רחבי גוף ,  שאיפשרו ביצוע טיסות בין יבשתיות זולות יותר שמשכו קהל נוסעים גדול בהרבה .  הכישלון המסחרי הוברר סופית כשנודע כי מבין עשרות החברות שהציבו הזמנות למטוס ,  רק בריטיש איירוויז ואייר פראנס הכניסו אותו לשירות .  
על רקע המראה המשעמם של מטוסי הנוסעים ,  בלט הקונקורד במבנהו האלגנטי שמשך לסיפונו את עשירי העולם .  הם יכלו לעבור את המרחק בין לונדון לניו יורק בשלוש וחצי שעות ,  במקום שמונה שעות במטוס רגיל .  אולם לאחר ההתרסקות והדיווחים על הכשלים במבנה המטוס נקלעו החברות שיצרו אותו לקשיים ונאלצו לבסוף לקרקע לחלוטין את כל המטוסים .
 
צרפת :  החל משפט אסון התרסקות הקונקורד
עשר שנים לאחר התאונה האווירית בה נהרגו 113 בני אדם ,  הואשמו חמישה בכירי תעופה צרפתים ואמריקאים ,  וכן חברת התעופה  " קונטיננטל איירליינס ",  בעבירות הריגה

