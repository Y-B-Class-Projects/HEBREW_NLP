פרסום ראשון
עכשיו ,  אחרי שאיקאה וסינמה סיטי הגיעו לראשל"צ והפכו אותה לאימפריה צרכנית ,  עינב שיף ואייל דץ כבר לא מתביישים להכריז :  אנחנו מראשון !  וכרגיל ,  הם רבים מי מהם הוא בכיר בניה
כבר שנים שהלשכה המרכזית לסטטיסטיקה מכריזה כי ראשון לציון היא העיר שבה ההוצאה הכספית למשפחה היא הגבוהה ביותר .  איך שלא מסתכלים על זה מדובר בהחלט בנתון תמוה .  הרי לא מדובר בעיר של עשירים ,  בטח שלא בהשוואה לערים בשרון או לתל אביב .  למעשה ,  תוצאות הבחירות בראשל"צ משקפות בדרך כלל את התוצאות במדינה כולה ,  כך שמדובר בעיר ממוצעת לחלוטין ,  במקום טוב באמצע .  נכון ,  זו גם העיר עם הריכוז הגבוה ביותר של כדורגלנים למ"ר ,  אבל עדיין ,  משהו פה מריח לא טבעי ,  כמעט כמו נקניקיית הבית של איקאה .
 אלא שראשון איננה עיר ישראלית ממוצעת אלא עיר אמריקאית .  אין לה עבר ,  פרט לכמה רחובות רומנטיים במרכז העיר המוזנח .  היא מביטה קדימה כל הזמן ,  אל עבר מרכז הקניות הבא ,  הקניון הבא ,  ההזדמנות הבאה להוציא קצת כסף .  נדמה שתושבי ראשון לציון בעבר ובהווה ,  וזה כולל גם אותי ,  חברי הילדות שלי ,  משפחתי ושלושה רבעים מעמיתיי למשרד ,  היו והינם ,  קורבן לניסוי אנתרופולוגי ,  המופעל בידי התאגידים הגדולים ובשיתוף פעולה של פרנסי העיר ,  שמטרתו היא אחת :  לגרום לנו לצרוך ,  וכמה שיותר .  זה התחיל עם הפסאז'ים האפלוליים ,  אותם חללים צרים עמוסי חנויות שראשון היתה ידועה בהם ,  המשיך עם מתקפת הקניונים של שנות התשעים ,  שכמעט כולם נמחקו מהמפה ,  והגיע לימינו עם מתחמי קניות עצומי מימדים סטייל איקאה וסינמה סיטי .  
ראשון לציון מערב ,  האזור שעליו משליכה העיר את יהבה ב-15 השנים האחרונות ,  היא אזור אנטי אורבני .  היא לא נבנתה עבור אנשים ,  אלא עבור עכברי מעבדה שכל תפקידם הוא לצרוך עוד ועוד .  כל המהות של מערכת הכבישים ,  השילוט העירוני ומגרשי החנייה הענקיים היא להוביל אותנו לאותם מרכזי קניות .  מי שחושב שמדובר בתיאוריה מופרכת היה צריך לשמוע אתמול את ליאון אדרי ,  מבעלי הסינמה סיטי ,  מספר בהתרגשות במסיבת העיתונאים שבה נחנך הקולנוע על החזון להקים מנהרה שתחבר את הנוסעים בכביש המהיר ישירות למתחם .  ובדיוק כמו באמריקה ,  בזמן שהפרברים מתפתחים ומשגשגים  מרכז העיר גוסס .
 כל חייהם ברחו תושבי ראשון לציון מתדמית החיב"ר ,  כינוי הגנאי ששם אותם תחת מטריה אחת עם תושבי חולון ,  יפו ובת ים .  אולם בשנים האחרונות התהפכו היוצרות ודווקא השכנות מסביב הן אלו שמתנערות מהחיבוק עם בירת הצריכה של ישראל והצליחו לייצר זהות מכובדת בפני עצמן .  כי למרות הפיתוח המסיבי שעברה ראשון לציון בשנים האחרונות אי אפשר בכלל להשוות אותה עם העשייה התרבותית הענפה בחולון ,  עשייה שהפכה אותה לאחת ממוקדי התרבות הגדולים בארץ ,  שנייה אולי רק לתל אביב ,  אי אפשר להזכיר אותה בנשימה אחת עם האפיל האותנטי של יפו או עם המהפך התדמיתי שעברה בת ים .  הדבר היחיד שממשיך להתפתח בראשון לציון הוא כיסיהם של הטייקונים ,  בזמן שהיא נשארה מאחור ,  בחינוך ,  בתרבות ,  בספורט .  העיקר שבאחד מכל שלושה משקי בית יש מסך פלזמה .  
 ( אייל דץ ) 
פעם היתה בדיחה כזו שטענה שאין בליינים גרועים  יש בליינים מראשון לציון .  כן ,  העיר הרביעית בגודלה בישראל נחשבת עד היום למותג של טעם רע בנדל"ן  ( מערב העיר )  ,  תרבות  ( ספי ריבלין )  וחומר אנושי שנוהג לצבוא על המועדונים והפאבים של תל אביב ולהרוס ליושביהם המקומיים את הערב .  ובאמת  מה אפשר להגיד על עיר שהייצוא הכי משפיע שלה הוא זוהר ארגוב ,  עבריין מורשע בעבירה שפלה כמו אונס ?   אבל למרות שהעיר התרוקנה מכל אתרי המורשת שלה כמו בתי הקולנוע הנפלאים שמקרינים קומדיות לא יומרניות או הגולפיטק ,  יש את הרגע הזה שבו האוטובוס חוצה את צומת בית דגן מצפון או את נס ציונה מדרום והנשימה נעשית קלה יותר .  זה לא בגלל שהאוויר הופך פחות מזוהם ,  אלא כי הדרישות הופכות אנושיות יותר או ליתר דיוק  הן אינן קיימות בכלל .  ראשון לציון ,  למרות מגמת התיעוש והצרכנות הבלתי פרופורציונלית שלה או העובדה שאין בה מקום אחד לרפואה שאפשר לראות בו הופעות רוקנרול באופן קבוע ,  היא עדיין המקום שבו בני אדם הם רק בני אדם ולא 95 טונות הדימוי העצמי שהם מבקשים להעמיס על עצמם כדי להרשים ולהותיר חותם .  לכן ראשון לציון היא המקום היחיד שבו אני ,  יליד העיר ,  מרגיש נוח להסתפר או לקנות בגדים ,  מבלי לחשוב על  " ממממ .. .בייי "  של שני כהן ועלמה זק ב"ארץ נהדרת ".  זהו המקום היחיד שיש בו עדיין מקומות כמו פאב  " האידיאה ",  שכבר 25 שנים מתמרן בין הצורך להתפרנס מחיילים בחופשת סוף השבוע לרצון לחנך אותם מוזיקלית דרך הצ'ייסר והארקטיק מאנקיז .  אפשר לקרוא לזה רגשות נחיתות ,  אני מעדיף לקרוא לזה בית .   נכון ,  ישנם מקומות בעיר שנראים כמו סצנות קשות במיוחד מ"הסמויה "  ונכון שהיחס של העיר לשימור מחוזות ילדות הוא אנטי-סנטימנטלי במובהק .  אבל בניגוד לערים גדולות אחרות ,  משהו בדינמיקה האנושית של ראשון לציון דווקא מוציא הומניזם שלא מתאפשר בעיר מהגרים ג'ונגלית כמו תל אביב או בעיר בעלת תערובת אנושית פסיכוטית וקוטבית כמו ירושלים .  האינטגרציה ההכרחית בין בני מעמדות כלכליים והעדר היומרנות באוכלוסיה שלה עומדים מול הניסיון המאולץ של קברניטי העיר להפוך אותה למעוז קפיטליזם ותעשייה ,  ומעניקים את התחושה שזה בסך הכל אותו המקום ,  רק הבניינים נעשו גבוהים יותר .   כל מיני שיקולים הניעו אותי באופן אישי לעזוב את ראשון לציון ,  אבל אף אחד מהם לא היה קשור לסביבה שבה רציתי לחיות .  תל אביב היא עדיין מרכז הכובד של התרבות בישראל וגם הראשל"צי האדוק ביותר ,  אם הוא רוצה לראות את ברי סחרוף פעם בחייו ,  חייב לעזוב את גבולותיה .  אבל גם לא איקאה וגם לא סינמה סיטי ,  שני מיזמים שמוטב היה לו נותרו מחוץ לעיר ,  לא ייקחו ממנה את החום הבסיסי ועוצמת השייכות ,  שהיא נטולת הקשר תרבותי וקשורה כולה באופי של עיר ,  אופי שלא קיים באמת בתל אביב .  בעולם שבו מושג החברות הולך ומאבד משמעות ,  כי איפשהו מישהו תמיד מרכל מאחורי הגב שלך  אין תחליף למשפחה ,  כלומר לסט האנשים ,  המקומות וגם הערכים שאיתם אתה מגיע לחיים האמיתיים .  הם גם מה שנשאר איתך אחרי שגם האורות של המסיבה נטולת הבליינים הגרועים כבים .  אז ,  כמו בשיר ההוא של דפש מוד  ( ששמעת לראשונה בפאבים לא אופנתיים בעליל )  ,  אפשר לעכל את מה שהיית אמור לדעת מרגע שנולדת  אין תחליף לבית .   ( עינב שיף ) 


פרסום ראשון
עכשיו ,  אחרי שאיקאה וסינמה סיטי הגיעו לראשל"צ והפכו אותה לאימפריה צרכנית ,  עינב שיף ואייל דץ כבר לא מתביישים להכריז :  אנחנו מראשון !  וכרגיל ,  הם רבים מי מהם הוא בכיר בניה

