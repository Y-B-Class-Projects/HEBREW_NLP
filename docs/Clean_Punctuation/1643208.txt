לקנדה יש גיבור חדש
רק בפעם השלישית שבה קנדה מארחת משחקים אולימפיים ,  חגגו שם סוף סוף מדליית זהב ראשונה .  הגיבור - אלכסנדר בילודו
יום התחרויות השני במשחקי החורף האולימפיים בונקובר יצא לדרך ,  תחת סופת שלגים וגשמים כבדה בפארק הסקי שבעיר וויסלר ,  אחד משלושה מוקדי התחרויות של המשחקים .  עם היום השני יצאו לדרך תחרויות הביאתלון לגברים ,  כשהתחרות הראשונה היא הספרינט לעשרה קילומטרים לגברים .  
הביאתלון ,  מסתבר ,  הוא ספורט אכזרי במיוחד .  זה אומר שספורטאי לא תלוי רק בעצמו ,  אלא גם באיתני הטבע כשמדובר בתחרות נגד השעון ,  בה כל אחד מהמתחרים מוגרל לזנק בזמן שונה .  המתחרים הראשונים שיצאו היום לדרך נהנו ממזג אוויר רגוע יחסית לאורך עשרת הקילומטרים ,  ואילו המתחרים שיצאו חצי שעה מאוחר יותר סבלו מסופת שלגים רצינית ,  שהקשתה עליהם במיוחד בירי  ( בשכיבה ובעמידה )  וגם בגלישת הסקי .  אחרי הכל ,  הגולשים נעזרים בטכנאים שמתחזקים את המגלשיים שלהם ,  ובדיוק כמו שבמירוצי מכוניות מתאימים את הצמיגים למסלול רטוב או יבש ,  כך גם בסקי .  כנראה שרוב המתחרים יצאו לדרך עם מגלשיים המותאמים למשטח יותר קרחוני ,  ובסופו של דבר הם קיבלו שלג טרי שהקשה עליהם .  
בכל מקרה ,  אולה איינר ביורנדאלן הוא אמנם הביאתלט הטוב בכל הזמנים ,  אבל הוא כבר הראה בעבר שהוא לא מושלם ,  במיוחד בכל מה שקשור לירי במצב שכיבה .  ביורנדאלן החטיא שלוש מתוך חמש מטרות בירי הראשון שלו ,  מה שחסל את סיכוייו למדליה בספרינט בשלב מוקדם מאוד .  בהמשך הוא החטיא מטרה נוספת בעמידה ,  ורק בזכות יכולות הגלישה הנדירות שלו הוא סיים במקום ה-17 ,  בפער של קצת יותר מדקה וחצי מהמנצח .  הפערים האלה משמעותיים לקראת הקטגורייה הבאה ,  המרדף ,  שבה המנצח בספרינט מזנק ראשון ,  וכל השאר יוצאים אחריו לפי הפרשי הזמנים בתחרות הספרינט .  
מי שניצח ורשם את ההפתעה השניה הגדולה בתחרויות הביאתלון היה וינסנט ג'יי הצרפתי ,  שקלע 10 מ-10 ונהנה מיציאה מוקדמת בתחרות .  ג'יי ,  שמדורג 20 בלבד בסבב הגביע העולמי ,  סיים את המסלול בזמן של 24:07:80 דק' ,  והיה גדול על כולם .  אמיל הגלה סבנדסן הציל את הכבוד הנורבגי וסיים שני בזמן של 24:20:00 דק' בעוד שיעקב פאק הקרואטי רשם הפתעה נוספת וזכה במדליית הארד .
 הענף שליווה את שעות הבוקר והצהריים ב"וויסלר פארק "  היה הסקי הנורדי המשולב לגברים .  מדובר בשילוב בין קפיצות סקי לסקי קרוס קאנטרי - שני ניגודים מוחלטים בעולם הסקי ,  שהרי הקפיצות מיועדות לרזים והגמישים ,  בעוד שהגלישה למרחקים היא ענף אירובי לחלוטין .  המתחרים מתחילים בסבב של קפיצות סקי  ( מגבעה רגילה במקרה הזה )  ,  כאשר מי שצובר את הניקוד הגבוה ביותר ,  מזנק ראשון לאחר שעתיים וחצי למירוץ סקי של עשרה קילומטרים .  ככל שהפרש הניקוד בין המתחרים יותר גבוה ,  כך גם הפרש הזמנים .  
יאנה רינאנן הפיני קפץ ל-105 מטרים ,  וזה הספיק לו כדי לזנק 34 שניות לפני טוד לודוויק האמריקאי ,  שהיה השני בקפיצות .  בקרוס קאנטרי זה הספיק לו כדי לשמור על המקום הראשון רק עד לחצי המרחק ,  אז הגיע זמנם של הבכירים באמת לפתוח מבערים .  800 מטרים לסיום היה זה ג'וני ספילאן האמריקאי ,  שברח לדבוקה המובילה במה שנראה כמו מדליית הזהב השניה של האמריקאים במשחקים .  בסופו של דבר ,  כמו במירוץ סקי איכותי אמיתי ,  הוא נעקף רק מטרים בודדים לסיום על ידי הפייבוריט הגדול לניצחון ,  ג'ייסון לאמי שאפווי הצרפתי ,  מי שמוביל את סבב גביע העולם השנה .  לאמי שאפווי הקדים את ספילאן בארבע עשיריות השניה בלבד ,  ואת אלסנדרו פיטין האיטלקי בשמונה עשיריות השניה .  
עבור המשלחת הצרפתית ,  שסיימה את יום המשחקים הראשון ללא מדליות ,  זו כבר הייתה מדליית הזהב השניה שלהם במשחקים .  האמריקאים יבנו ככל הנראה על תואר אולימפי בתחרות הקבוצתית לסקי נורדי משולב .
 בתחרות ההחלקה מהירה לנשים ל-3,000 מטרים במסלול ארוך לא נרשמו הפתעות מיוחדות ,  כשמרטינה סבליקובה הצ'כית ,  המחליקה הטובה בעולם למרחקים ארוכים ,  ניצחה בצורה משכנעת ועצרה את השעונים ב-4:02:53 דק' .  היא הקדימה ביותר משתי שניות את סטפני בקרט הגרמניה ,  בעוד שכריסטינה גרובס הקנדית זכתה במדליית הארד .  הקנדים באולם בריצ'מונד דווקא בנו על האלופה האולימפית המקומית קלרה יוז ,  אלא שזו סיימה במקום החמישי בלבד .  
בסופו של דבר ,  מדליית הזהב הראשונה של המארחים הגיעה בסקי במהמורות לגברים ,  יממה אחרי שהקנדים הרגישו שמדליית הזהב נגזלה מהם בתחרות לנשים .  הפעם זה היה אלכסנדר בילודו ,  שלא רק שזכה במדליית הזהב הראשונה לקנדה בונקובר 2010 ,  הוא גם עשה היסטוריה כשזכה במדליית הזהב הראשונה של קנדה במשחקים אולימפיים שאותם היא מארחת .  הקנדים אירחו את משחקי הקיץ במונטריאול 1976 ואת משחקי החורף בקלגרי 1988 ,  ובשניהם נחלה המשלחת המקומית אכזבה גדולה .  הפעם בילודו עשה את זה בגדול ביום המשחקים השני ,  כאשר לפי ההערכות הקנדים צפויים לקטוף עוד כמות מרשימה של מדליות .  דייל בג סמית האוסטרלי ,  האלוף האולימפי מטורינו ,  הסתפק הפעם במדליית הכסף כשבריון ווילסון האמריקאי זכה בארד .  דייל בג סמית הוא למעשה קנדי לשעבר ,  שפיתח חברת סטארט אפ ולא הצליח לשלב בין עסקיו לספורט מקצועני ,  לפחות מבחינת הקנדים .  הוא עבר לייצג את אוסטרליה ,  וזכה בסופו של דבר במדליה אולימפית שניה ,  שמצטרפת למיליונים שהרוויח מהעסק המצליח שלו . 
" אני פשוט בשוק ,  זה חלום שהתגשם ",  אמר בסיום התחרות אלכסנדר בילודו המאושר שהוסיף : " מעכשיו אני הופך למעודד ,  כי אני בטוח שהנבחרת שלנו תשיג עוד המון מדליות במשחקים האלה .  יש כאן ספורטאים ענקיים ". 
תחרות נוספת שהסתיימה אחרי ארבעה חלקים הייתה הלוג' לגברים  ( מזחלת יחיד בשכיבה על הגב )  ,  אותו מקצוע שביום האימונים האחרון לפני פתיחת המשחקים נרשמה בו הטרגדיה הנוראית כשהמחליק הגאורגי נודר קומריטשווילי נהרג בתאונה .  האווירה בתחרות הייתה כמובן שקטה ורגועה יותר ,  ואפילו המהירויות על מסלול ההחלקה היו מטורפות פחות .  גרמניה היא המדינה השולטת בענף המזחלות בדרך כלל ,  כך שאף אחד לא הופתע בונקובר מזכייתו של פליקס לוך במדליית הזהב ושל דייויד מולר ,  גם הוא גרמני ,  במדליית הכסף .  ארמין זוגלר האיטלקי ,  שגם הוא חווה תאונה באותו יום אימונים טראגי ,  התאושש וזכה במדליית הארד .  
בעקבות אותה תאונה מצערת ,  מארגני המשחקים קיצרו את מסלול הלוג' בכדי להפוך אותו לאיטי יותר ,  אבל היו גם כאלה שמאוד לא אהבו את ההחלטה ,  כמו למשל טוני בנסהוף האמריקאי שסיים שמיני . " הפכו את נקודת הזינוק לנמוכה יותר ,  וזה הרס לי את כל היתרון .  מה שהם בעצם עשו היה להעניק את שתי המדליות הבכירות לגרמנים ",  אמר האמריקאי שהקדיש את השנתיים האחרונות לאימונים באותו מסלול מקורי ,  שקוצר בסופו של דבר .  המנצח לוך הוא רק בן 20 ,  אבל כבר פעמיים אלוף עולם .  היום הוא הפך לאלוף הלוג' האולימפי הצעיר בהיסטוריה .  
ומהצרות של הבטיחות לצרות של מזג האוויר .  תחרויות הסנואובורד אמורות להיפתח היום בערב  ( לפי שעון ישראל )  כסדרן ,  אבל מארגני המשחקים יפסידו לא מעט כסף בגלל סופות השלגים האחרונות .  כמויות השלג גרמו להשבתתו של יציע העמידה שתוכנן עבור 4,000 צופים בתחרויות הסנואובורד ,  כך שהוועדה המארגנת תצטרך לפצות כל אחד מהם בסכום של 50 דולרים .
 
לקנדה יש גיבור חדש
רק בפעם השלישית שבה קנדה מארחת משחקים אולימפיים ,  חגגו שם סוף סוף מדליית זהב ראשונה .  הגיבור - אלכסנדר בילודו

