ידידנו המסור :  שיחה עם מייק האקבי 
" רצוני שתדע כי בארצות הברית אין לישראל ידיד גדול ממני ",  אומר לנו בתום שיחה מייק האקבי ,  מבכירי המפלגה הרפובליקאית בארצות הברית ,  לשעבר מושל ארקנסו .  
לאחרונה גילה סקר דעת קהל בארה"ב כי במלאות שנה לכהונת הנשיא אובמה ,  להאקבי יש יתרון זעיר על פני הנשיא המכהן .  עד כדי כך .  על כן הוא חוכך בדעתו אם להתמודד על מועמדות מפלגתו לנשיאות .  עד תום 2010 יחליט האקבי אם להצטרף לזירת המועמדים ,  המצטופפת והולכת ומבקשת לרשת את אובאמה כבר בתום כהונתו הראשונה .  
הוא מציין כי ככל שחולף הזמן צונח מעמדו של אובמה בדעת הקהל .  המבחן החשוב יהיה בחודש נובמבר ,  בבחירות לבית הנבחרים ולשליש ממושבי הסנאטורים .  האקבי צופה לנבחרי המפלגה הדמוקרטית  " צונאמי פוליטי ",  לא פחות .  הוא מסתמך על כך שדעת הקהל ,  ברובה ,  מתנגדת למתכונת הנוכחית של הרפורמה המוצעת בביטוח הבריאות .  הציבור האמריקאי מתנגד למעורבות מעמיקה של הממשל בכלכלה .  יש לו ,  להאקבי ,  מה לומר גם על יד ימינו של הנשיא אובמה ,  ראש מטה הבית הלבן ,  רם עמנואל : " אין לי דבר מה אישי נגדו ,  אבל סגנונו האלים ,  בנוסח הפוליטיקה של שיקגו ,  עירו ,  מזיק ,  והוא בעל גישה מקיאבליסטית לפוליטיקה .  הוא גורם נזק לנשיא ".  
גם על הבוס ,  אובמה ,  אין להאקבי מילים טובות .  מדיניותו ,  לדבריו ,  רק חיזקה את ביטחונם העצמי של מנהיגים כמו אחמדינג'ד והוגו צ'אבס ,  ולטעמו עצם ישיבתו של אובמה בבית הלבן לא תרמה למעמדה של ארה"ב בעולם ,  להפך .  
הוא מצדד בנקיטת צעדים חד ? צדדיים של ארה"ב נגד אירן אם הדיפלומטיה לא תועיל . " איני יודע ",  הוא אומר , " מה תהיה מדיניותו של הנשיא אובאמה בנוגע לטהרן ",  אך  " השעון מתקתק עד הרגע שבו צריך יהיה לעצור את איראן כדי שלא תתחמש .  אירן גרעינית איננה סכנה רק לישראל ".  
האקבי נועד בירושלים ,  בביקורו ה ? 14 בישראל ,  עם הנשיא פרס ועם ראש הממשלה נתניהו ,  שבו הוא רואה את אחד מחשובי המנהיגים בעולם .
 פרס אף הסכים להקליט לרשת פוקס שיחה עם האקבי ,  שהוא אחד מכוכביה .  האקבי מסרב לחשוף את תוכן שיחתו עם נתניהו ,  אבל הוא מטיל ספק בפתרון  " שתי המדינות ".  לדעתו ,  זהו פתרון שאינו מוביל לתכלית כלשהי .  בכלל ,  הוא מתנגד לכל כפיית פתרון מצד ארה"ב : " אין כל יסוד להקפאת הבנייה בהתנחלויות או הקפאה בכל הנוגע לצרכים של האוכלוסייה שגדלה שם .  כמו שאי אפשר לצפות כי ניקולא סרקוזי או גורדון בראון ,  מנהיגי צרפת ובריטניה ,  יכתיבו לתושבי קליפורניה ,  למשל ,  אם עליהם להתגורר בטקסס או להפך ".  
האקבי הוא נוצרי מאמין ,  אבל הוא מציין כי תהיה זו טעות לחשוב כי האמונה הדתית ואחדות האמונה בכתבי הקודש ,  התנ"ך והברית החדשה ,  הן היסוד הבלעדי לידידות ולהערכה העמוקה שהוא רוחש לישראל . " עליכם להבין ",  הוא אומר לנו , " כי אמריקאים רבים המתבוננים בישראל מסתכלים למעשה במראה .  במראה הזו הם רואים בישראל 'חתיכת אמריקה' ".  
לעת עתה מייק האקבי ,  כאדם פרטי ,  נהנה מהחיים כנגן גיטרה כישרוני וכפוליטיקאי ,  אך כזה שאינו מכהן במשרה נבחרת ומחייבת .  הוא יכול לומר כל מה שעולה על דעתו ,  וכדעתן בלתי תלוי הוא אפילו יכול לצפצף על מה שעמיתיו אומרים עליו .  אבל אין פרשן פוליטי רציני שאינו מביא בחשבון את עצם נוכחותו המתמשכת ,  הבולטת ,  של האקבי בזירת המתמודדים לעתיד מקרב המפלגה הרפובליקאית .  
מעניין :  כה מוקדם בכהונת אובמה וכבר מתכננים איך להביסו בבחירות 2012 .  
פעם אמר לנו האקבי כי עול ההתמודדות על הנשיאות הוא כבד מאוד :  למשל הצורך בצבירת הון עבור מסע הבחירות וכן פריצת כל סייג בחיים הפרטיים .  הוא מבטיח כי בעוד חודשים אחדים ישוב ויבקר בישראל .  
על כל פנים ,  הוא מעיר לסיכום ,  בכל עת שאני מעופף במסוק מעל ארצכם ,  ממערב לירדן ,  אני רואה את ההבדל הברור בין השטח הירוק לבין השטח הצחיח .  זה ההבדל היחיד שהוא רואה בין שני חלקי הארץ ,  כי בעיניו אין בכלל מושג כזה  " שטחים ". 

ידידנו המסור :  שיחה עם מייק האקבי
nan
