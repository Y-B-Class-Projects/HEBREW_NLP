האחדות האירופית נחשפה בערוותה
הבקיעים שהופיעו בשבועיים האחרונים בחזית האחידה לכאורה שהציגה כלכלת אירופה ,  עירערו את אמון המשקיעים ביבשת .  לכן היורו נפל - והוא צפוי להמשיך ולהיחלש כל עוד לא ייפתרו בעיותיהן של יוון ושאר החייבות הגדולות של אירופה
 >  >  חסידי הדולר חגגו השבוע ,  כשהמטבע האמריקאי איבד את תפקידו כשק החבטות של שוק ההון והבמה הפוליטית-כלכלית בעולם לטובת היורו .  צניחתו של המטבע האירופי ב-11% מאז נובמבר האחרון צברה תאוצה תחת ענני הסערה הפיננסית שהתחשרו מעל אירופה בשבועות האחרונים .  נדמה שרק לפני זמן קצר צוין היורו בתור מחליף אפשרי לדולר כמטבע העולמי המוביל .  המטבע האירופי האחיד היה חביבו של הרודן סדאם חוסיין ,  שב-2003 ביצע הימור מחוכם מאוד מבחינה פיננסית ,  במסווה של אמירה פוליטית ,  ודרש לקבל את התמורה לנפט שמכר ביורו במקום בדולרים .  הוא הרוויח את עליית המטבע האחיד בנוסף לעלייה במחירי הנפט ,  והלך לעולמו באדיבות התליין העיראקי כשלרקורד שלו כמשקיע רשומה אחת ההשקעות הרווחיות בהיסטוריה .  ואולם כעת ,  עם הידרדרות היורו ,  המטבע האמריקאי מתחזק בעולם ומרחיק ,  גם אם לא מבטל לגמרי ,  את תחזיות יום הדין שבישרו לו כלכלנים ידועים .  אם הדולר חזק ,  יש תמריץ חיובי למשקיעים להמשיך לרכוש אג"ח של ממשלת ארה"ב והשקעות דולריות אחרות .  מה קרה ליורו בחודשים האחרונים ?  הרי כלכלת ארה"ב ממשיכה לבוסס בבוץ ,  וכפי שהראתה שלשום תחזית התקציב של ממשלת ארה"ב ,  האחרונה נמצאת בגירעון מבהיל שתופח מרגע לרגע .  התשובה לכך היא שאירופה נמצאת כעת תחת איום קיומי :  הסכנות הפיננסיות שמאיימות על מאזני הממשלות באירופה ,  במיוחד לחופי הים התיכון  ,  עלולות להביא לשינוי בלתי הפיך .  לעומת זאת ,  המיתון בארה"ב ,  קשה ככל שיהיה ,  נתפש כחלק ממחזוריות כלכלית שעתידה להתהפך .  מה מאיים על אירופה ?  קבוצה של מדינות בעלות תרבויות שונות ,  שיטות ממשל שונות והרכבים כלכליים שונים בתכלית חברה לה יחדיו באמצע המאה הקודמת כדי לקדם אינטרסים משותפים ולסייע לכלכלת אירופה להתאושש אחרי מלחמת העולם ה-2 .  הגלגולים השונים של הקהילה המשותפת נהפכו בסופו של דבר לאיחוד כלכלי הדוק ביותר .  16 מדינות באירופה משתמשות כיום במטבע אחד וגבולותיהן הכלכליים נמחקו - הן משתמשות באותה ריבית ,  באותה מדיניות מוניטרית ונחשבות לשוק עבודה יחיד ,  שבו נהגי מונית מדבלין מורשים לעדור בשדות לפת מחוץ לוורשה .  לא לכל החברות בגוש היורו יש את אותם משאבים ,  אותם מנהגי חיסכון וצריכה או אותם יסודות כלכליים .  המטרייה הכלכלית שהעניק האיחוד לחברותיו סייעה לפתח חלק מהן ,  אך גם מימנה הפרזות וחריגות .  הריבית הנמוכה תידלקה בועות ענקיות של אשראי במדינות מהירות צמיחה כמו אירלנד וספרד .  מדינות שהתנהלו ללא משמעת תקציבית ,  כמו יוון ,  השתמשו בתכסיסים חשבונאיים כדי להסתיר את חובותיהן התופחים מהממשל המרכזי של האיחוד ,  וכילכלו מגזר ציבורי ענקי .  כשיוון נחשפה בערוותה - הגירעונות שלה גדולים בהרבה ממה שהיא דיווחה בעבר וכושר הפירעון שלה לחובות הענקיים מוטל בספק - נחשפה גם ערוות האחדות האירופית .  ההצעה לשתף את קרן המטבע הבינ"ל בחילוץ יוון היא סטירת לחי להבטחה המגולמת בחברות בגוש היורו .  גרמניה העשירה אינה רוצה לממן את יוון הבזבזנית ,  אך צרפת מתעקשת שהכבוד האירופי דורש לעמוד בהבטחה .  כולם חוששים שהם יצטרכו לשאת את הר החובות היווני לשנים לבוא על גב משלמי המסים שלהם .  ולא רק את היווני ,  כי אם גם את זה של פורטוגל ,  ספרד ואולי גם ,  רחמנא ליצלן ,  של איטליה .  הבקיעים הללו שניבעו בשבועיים האחרונים בחזית האחידה לכאורה שכלכלת אירופה הציגה כל עוד הזמנים היו טובים ורואי החשבון קלים על רגליהם ,  עירערו את אמון המשקיעים באירופה ,  ולכן היורו נפל ,  והוא צפוי להמשיך להיחלש כל עוד לא תיפתר בעיית יוון ושאר החייבות הגדולות של אירופה .  והבעיות האלה אינן מהסוג שיכול להיפתר תוך חודשים ספורים .
 
האחדות האירופית נחשפה בערוותה
הבקיעים שהופיעו בשבועיים האחרונים בחזית האחידה לכאורה שהציגה כלכלת אירופה ,  עירערו את אמון המשקיעים ביבשת .  לכן היורו נפל - והוא צפוי להמשיך ולהיחלש כל עוד לא ייפתרו בעיותיהן של יוון ושאר החייבות הגדולות של אירופה

