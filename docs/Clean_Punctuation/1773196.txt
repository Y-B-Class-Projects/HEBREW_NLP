 " הפועל תל אביב יכולה לחולל מהפכה "
 ירושלים תיפגע ?  מכבי תל אביב תזיע ?  העניין יחזור ?  עם שובה של הפועל תל אביב ,  מפת ליגת העל צפויה להשתנות
2005/6 הייתה עונה שאוהדי הפועל תל אביב ירצו למחוק מהזיכרון .  בסיומה ,  נהרס אולם אוסישקין ,  הקבוצה שלהם ששיחקה במהלך כל העונה מול היכל יד אליהו ריק ברובו ,  התפרקה למרות עונה טובה מקצועית עם סגל מביך ,  והימים הגדולים נראו רחוקים .  דווקא במשחקיה האחרונים ,  כשהעתיד היה נראה כמו חלום בלהות ,  הציגו שחקניו של אפי בירנבוים את הגאווה האדומה עם ניצחונות על עירוני נהריה וגליל עליון ,  שתי קבוצות טובות בהרבה ויקרות גם מן הסתם .  עונה לפני כן ,  עם סגל קצת יותר מרשים ,  אותה גאווה הספיקה להגעה לגמר הפלייאוף .
 היום ,  כשמתחילים להריח את שובה של האימפריה האדומה לליגת העל ,  מדברים קודם כל על אותה גאווה שחסרה ,  ועוד לא מעט דברים שהקבוצה ,  אם תעלה ,  עשויה להפוך מן היסוד . " הפועל תל אביב תוסיף צבע ועניין אם היא תוכל להתמודד למעלה ",  קובע שמעון אמסלם ,  אחד הסמלים הגדולים בהיסטוריה של הפועל תל אביב . " הקהל שלה ידחוף אותה למקומות שיהיה כיף לראות אותה .  הליגה מאוד התגעגעה להפועל תל אביב .  הרנסנס הזה מאוד טוב לספורט כי הוא בא ממקום נקי וחדש .  ממקום ישראלי .  זה כמו שקלטנו את ההתפתחות הפועל חולון בעבר ,  זה די דומה .  רק שהפועל תל אביב הוקמה מאפס .  היא יצרה סוג של מודל לשאר המועדונים - שאפשר אחרת ". 
בשנים האחרונות ליגת העל צמאה לעניין ,  מעבר לשבוע הפיינל פור .  בגלל הצימאון הזה ,  נחקקה עונת 2007/8 בתודעה עם אותה אליפות של הפועל חולון .  אבל זה לא רק העניין שהקהל הצהוב-סגול הוסיף ,  זו גם קריאת התיגר על מעמד הקבוצה 2 בישראל ,  מעמד האלטרנטיבה ,  מעמד שכל כך חסר היום והפועל תל אביב יכולה למלא את החלל . " הפועל תל אביב תצטרך להרוויח וביושר את התואר והמעמד של הקבוצה מספר 2 בכדורסל הישראלי ולשאוף להיות האלטרנטיבה .  אלו דברים שלא יקרו כל כך בקלות ",  קובע אמסלם .
 אל השינוי האפשרי שיביאו האדומים לליגה מצטרף מאמן נבחרת ישראל ,  אריק שיבק ,  שאימן את האדומים בעברו : " נכון לעכשיו ,  זה נראה מבטיח וטוב .  זה שאורי שלף עושה עבודה מדהימה זה גם נכון .  בכלל ,  כל ההתפתחות המחודשת של הפועל אוסישקין תל אביב נראית בריאה וטובה .  שלב ההוכחה עדיין על המועדון והאנשים האלה ,  שטוענים שהם הפועל תל אביב .  עוד קבוצה טובה זה נחמד בשביל הליגה ,  אבל הפועל תל אביב גדולה בליגה זה מדהים לכדורסל הישראלי ". 
אורי שלף ,  מי שחתום ביחד עם עוד כמה אוהדי הפועל תל אביב מסורים על ההצלחה של הפרויקט ,  חוזה רווח עתידי לשני הכיוונים . " יש לנו עוד דרך ארוכה עד לליגת העל אבל ללא ספק הפועל תל אביב חסרה לליגת העל לא פחות מאשר שליגת העל חסרה להפועל תל אביב .  אחת הבעיות המרכזיות של הליגה זה המחסור בקהל במגרשים ,  ישנן רק שלוש קבוצות שמושכות אחריהן קהל לכל מגרש - הפועל חולון ,  הפועל ירושלים ומכבי תל אביב ,  והקהל של הפועל תל אביב חסר מאוד .  מעבר לזה ,  להפועל תל אביב יש יריבויות רבות שנים עם אותן הקבוצות שהזכרתי וכל מפגש עימן מעורר עניין רב ". 
מה שמכניסה הפועל תל אביב ,  מלבד צבע ,  מסורת ואוהדים ,  זו גם סוג של יריבות ספורטיבית עתיקת שנים .  חברי דירקטוריון במנהלת הליגה אישרו השבוע כי במידה והפועל תל אביב תוכיח בעונה הבאה כי היא מסוגלת להיות קבוצה בכירה ,  יישקל מחדש ביטול הפיינל פור עם חזון לסדרות פלייאוף גדולות כמו בשנות ה-90 . " כולם זוכרים את היריבות בין הפועל תל אביב להפועל ירושלים ואת חצאי גמר הפלייאוף המדהימים עם הדרמות שהיו ,  היריבות הזאת תיצור עניין גדול בליגה ",  מסכים קפטן מכבי אשדוד מאיר טפירו . " זה יתרום לשתי הקבוצות - הפועל ירושלים תקבל מטרה נוספת ,  וכדי להפוך לקבוצה מספר 2 היא תצטרך לנצח את הפועל תל אביב ,  מה שהיא לא עשתה בשנות ה-90 .  כל הליגה לא תצטרך להסתכל רק על מכבי ,  או ירושלים ,  אלא פתאום יש קבוצות נוספות עם מסורת ועוצמה ,  כמו הפועל תל אביב ,  הפועל חולון ומכבי חיפה ". 
הקישור בין ירושלים להפועל תל אביב מפריע קצת למאמן הנבחרת ,  אריק שיבק . " אני לא מסכים שירושלים היא היריבה הגדולה של מכבי .  צריך לבדוק כמה פעמים הפועל ירושלים הייתה בגמר הפלייאוף בעשור האחרון  ( 3 פעמים מאז עונת 1999/2000 ,  א.ש )  .  אני מסכים שהם יריבים ,  אבל אין תחליף לדרבי .  בליגות הגדולות באירופה ,  אם ניקח את ספרד שהיא הגדולה ביותר ,  יש 4-6 קבוצות ברמת יורוליג ,  וכשברצלונה משחקת מול ריאל או קאחה לבוראל בליגה או בגביע זה ברמת יורוליג .  ככל שיהיו יותר קבוצות ברמה הזאת בליגה שלנו זה רק יעשה יותר טוב לליגה .  אני לא רואה את הפועל ירושלים או הפועל תל אביב נפגעות מזה שיש עוד יריבה רצינית למכבי ". 
כדי שזה יקרה ,  צריך כסף . " לפני הכל ,  הפועל תל אביב חייבת ספונסר ראשי גדול כדי להיות כוח משמעותי עם תקציב סביר ",  קובע טפירו . " הפועל תל אביב מביאה הרבה מסורת וקהל ,  הרבה דברים חדשים שלא היו בליגה הראשונה - אנרגיות ממשחקים גדולים מפעם .  לדעתי זה ייצור הרבה עניין מחודש בליגה ,  מה שאבד קצת עכשיו .  בשביל זה היא צריכה לגייס מספיק כסף ".  
" עלייה של הפועל תל אביב תוסיף הרבה מאוד צבע ,  אבל שם המשחק הוא כסף .  כבר השנה להפועל תל אביב יש בעיות כספיות בליגה הלאומית ,  ליגת העל זה עולם אחר לגמרי ",  קובע מאמן הפועל חולון דני פרנקו ,  שאימן במחלקת הנוער של הפועל תל אביב . " מוטי אמסלם בבקעה יכול היה לשחק בליגת העל ,  אבל עם תקציב מינימום של מינימום ,  ובחר לא לעשות את זה .  הפועל תל אביב צריכה להיכנס בדלת הראשית .  הם הלכו עד כה בדרך יפה ,  עלו בדרך מסודרת ,  עשו את הכל בזכות וזה דבר מדהים בכל קנה מידה .  עכשיו שם המשחק זה כסף .  אם הפועל תעלה לליגת העל עם תקציב מינימום ,  אז זה יוסיף צבע ועניין אבל זה לא יוסיף לתחרותיות של הליגה ,  להפועל תל אביב יש פוטנציאל להפוך את הכדורסל של הארץ .  יש להם את העוצמות לחולל כאן מהפכה .  השאלה אם תהיה להם את היכולת הכלכלית לכך ". 
אורי שלף ,  המנהל המקצועי של האדומים ,  מודע לספקות האלו : " הנושא כספי קובע אצל כל קבוצה בעולם איך היא תיראה וכך גם אצלנו ,  למרות שעדיין אין לנו ספונסר ראשי השנה .  אנחנו עומדים ביעדים התקציביים בכל שנה ואני מקווה שכך גם יהיה בשנה הבאה אם נעפיל לליגת העל .  בספורט מתמודדים עם מה שיש וזה מה שנעשה בין אם יהיה תקציב גדול או לא .  ההבדל בתקציבי כל קבוצות ליגת העל ,למעט מכבי וירושלים ,  הוא קטן מאוד ולכן בעונה נתונה אפשר להתמודד על מקום בפיינל פור או לחילופין להיאבק נגד הירידה ". 
בסופו של יום ,  הפועל תל אביב תיבחן ביכולת שלה להעמיד קבוצה גדולה בליגת העל ,  אבל גם לשמור על עצמה לאורך שנים בטופ של הכדורסל הישראלי . " קבוצת אוהדים זה יפה ונחמד ,  אבל גם לאוהדים בסופו של דבר יימאס ,  ובמיוחד כשיבואו לבקש מהם עוד כסף ",  חוזה יו"ר בליגת העל . " אם הפועל תל אביב תבנה את עצמה על האוהדים שלה ,  זה ייתן לה גב לכמה שנים ,  לא יותר .  כדי להשפיע באמת ,  הפועל תל אביב צריכה משקיע יציב .  בית"ר רמת גן עשתה בעבר את הדרך של הפועל תל אביב והתפרקה ,  אף אחד לא רוצה שזה יקרה גם לה ". 
אל דבריו של אותו יו"ר מצטרף גם אריק שיבק : " כל הדברים של לפיד ואלטרנטיבה למכבי ,  אני שופט לאורך זמן .  פיק זה לא סחורה בשבילי .  אני רואה תהליכים ארוכי טווח ,  ולא קצרי טווח .  בשבילי אלטרנטיבה למכבי או תחרות למכבי זו קבוצה שתהיה לאורך שנים .  כשמנצחים את מכבי פעם אחת או פעמיים זה לא סחורה בשבילי .  לשם הפועל תל אביב צריכה לכוון ".  

" הפועל תל אביב יכולה לחולל מהפכה "
 ירושלים תיפגע ?  מכבי תל אביב תזיע ?  העניין יחזור ?  עם שובה של הפועל תל אביב ,  מפת ליגת העל צפויה להשתנות

