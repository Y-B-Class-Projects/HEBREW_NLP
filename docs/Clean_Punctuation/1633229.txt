בוש וקלינטון :  צריך לבנות מחדש את האיטי
שני נשיאי ארה"ב לשעבר ,  שמונו ע"י ברק אובמה לעמוד בראש הקרן לגיוס תרומות לקורבנות בהאיטי ,  אמרו כי יתמקדו תחילה בהצלת חיים והעברת סיוע לניצולי רעידת האדמה
 ( צילום באדיבות דובר צה"ל ,  עריכת וידאו :  לירז ליבנה ) 
נשיא ארצות הברית לשעבר ביל קלינטון וג'ורג' בוש ,  שמונו לעמוד ביחד בראש הקרן לסיוע להאיטי ,  הבהירו היום  ( ראשון )  כי הם יתמקדו תחילה בהצלת חיים והעברת סיוע לניצולי רעידת האדמה ,  על מנת שניתן יהיה להבטיח יציבות ראשונית במדינה .
 מזכ"ל האו"ם ,  באן קי מון ,  נחת הערב בהאיטי ואמר כי הוא מתרגש ואסיר תודה על התגייסות הקהילייה הבינלאומית למען שיקום האי .  עם הגעתו להאיטי יצא באן למטה האו"ם שקרס ברעידת האדמה ,  בה נהרגו לפחות 40 מעובדיו ,  ובהם ראש הכוחות באי ,  הדי ענאבי .  מאות מעובדי האו"ם בהאיטי עדיין מוגדרים נעדרים . " לא נבזבז שום פריט ,  אף דולר ",  אמר באן עם הגעתו להאיטי .  מוקדם יותר אמר מזכ"ל האו"ם : " מדובר באחד המשברים הקשים ביותר בעשורים האחרונים .  הנזק ,  ההרס ואובדן חיי האדם פשוט מזעזעים ".  לדבריו ,  על חברי משלחות הסיוע בהאיטי להיצל כמה שיותר בני אדם ,  להגביר את הסיוע ההומניטרי לניצולים ולשמור על תיאום מרבי בין משלחות הסיוע הרבות הפועלות במדינה .  באן הוסיף ואמר כי האו"ם אחראי להזנתם של 40 אלף מניצולי הרעש ,  וכי עד סוף ינואר עתיד הארגון לטפל בשני מיליון מתושבי האי .  אתמול הכריז הנשיא ברק אובמה כי שני קודמיו בתפקיד יעמדו בראש קרן התרומות שנועדה לסייע לתושבי האיטי להתמודד עם נזקי רעש האדמה ולאחר מכן לשקם את המדינה הענייה . " עבורי ,  הצלחה תהיה לסייע להציל חיים בטווח הקצר ,  ואז נוכל לדאוג לגבי הטווח הארוך אחרי שהמצב יתייצב ",  אמר בוש בראיון לתוכנית  " מצב האומה "  ברשת CNN .  קלינטון הוסיף ואמר כי הצלחה תהיה ,  בשלב הראשוני ,  הקמה של  " רשת מהירה שתוכל להעביר במהירות מזון ,  מים ,  תרופות ומידע לכל הנזקקים ".  
קלינטון הודה כי קיים תסכול מכך שהסיוע לא מגיע למי שאכן זקוקים לו ביותר ,  אם זאת ציין כי התהליך מתקדם במהירות על אף התנאים הקשים . " אנשים צריכים להבין - לא רק שהעיר השתטחה ,  אלא שגם הפרלמנט קרס ,  הארמון הנשיאותי התמוטט .  עדיין יש חברי פרלמנט נעדרים ,  עדיין יש שרים נעדרים .  המדינה והתשתית שלה התמוטטו ,  ואני חושב שארצות הברית עושה עבודה טובה ,  יחד עם הקהילה הבינלאומית ". 
קלינטון ,  שבשנה האחרונה שימש כשליח מיוחד של מזכ"ל האו"ם להאיטי ,  סיפר כי הממשלה המקומית החלה לעבוד על שיקום המדינה עוד לפני האסון . " לפני רעידת האדמה לא דיברנו על שיקום ,  דיברנו על בנייה של מדינה חדשה ",  אמר קלינטון , " הייתה תוכנית ממשלתית שהם פיתחו יחד עם האו"ם אבל זו הייתה התוכנית שלהם .  מה שאני מאמין שיקרה הוא שהם יקחו בחשבון את כל ההרס הזה ,  את כל העבודה שצריך לעשות והם ישכתבו את התוכנית כך שהיא תוקדש לבנייה של מדינה חדשה .  אני חושב שמה שאנחנו רוצים לעשות כעת ,  זה לראות אנשים משתתפים בבנייה ".  קלינטון סיכם ואמר כי כעת צריך  " לבנות משהו חזק יותר .  זה לא מספיק רק לבנות מחדש ". 
בתוך כך מספר ההרוגים והפצועים ממשיך לעלות .  מניין ההרוגים ברעידת האדמה בהאיטי עלול להגיע ל-200,000 בני אדם ,  כך מסר שר הפנים של האיטי פול אנטוינה בן אימה . " כבר אספנו כ-50,000 גופות .  אנו מעריכים כי בין 100,000 ל-200,000 בני אדם נהרגו ברעידת האדמה ,  למרות שלעולם לא נדע את המספר המדויק ".  נשיא האיטי רנה פראוול תיאר את ההרס במדינתו כהרס שהיה נגרם בהפגזה במהלך מלחמה . " ניתן להשוות את הנזק שראיתי פה לנזק שהיה נגרם אם המדינה הייתה תחת הפגזה במשך 15 ימים ",  אמר . " זה כמו במלחמה ". 

בוש וקלינטון :  צריך לבנות מחדש את האיטי
שני נשיאי ארה"ב לשעבר ,  שמונו ע"י ברק אובמה לעמוד בראש הקרן לגיוס תרומות לקורבנות בהאיטי ,  אמרו כי יתמקדו תחילה בהצלת חיים והעברת סיוע לניצולי רעידת האדמה

