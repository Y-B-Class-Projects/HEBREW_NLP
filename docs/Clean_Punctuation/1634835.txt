בין מדעי החברה למדעי החיים :  מסע רגלי בין שלושה קמפוסים חושף עולמות אקדמיים חדשים
מלימודי אשורית ,  דרך בוטניקה ארכיאולוגית ועד דיני משפט ושיעור בפוליטיקה ■ ביקור בקמפוסים של אוניברסיטת תל אביב ,  האוניברסיטה העברית ואוניברסיטת בר אילן ,  חושף צדדים חדשים בחיים האקדמיים של הסטודנטים
שני ,  10:20 אוניברסיטת תל אביבהקורס :  פוליטיקה ומשטר לתלמידי שנה א' במדעי המדינה נוכחים :  160 סטודנטים המרצה ,  ד"ר אמל ג'מאל ,  עומד על הבמה ומחכה לשקט כדי שיוכל להתחיל את השיעור .  לאחר שתי דקות הוא נוקט צעדים חינוכיים : " אתם מגבילים את חופש הביטוי שלי בזה שאתם מקשקשים ",  הוא אומר . " לא אסבול שיחות ביניים ואעיף אנשים החוצה .  מי שלא רוצה לכבד את הזכות שלי להתבטא ,  פוגע לא רק בחופש הביטוי שלי אלא גם במי שזכותו לשמוע ".  לאחר שהצליח להשיג את תשומת לבם של הסטודנטים ,  מספר ג'מאל על הפילוסוף הפוליטי יוסף רז ,  הטוען כי הגבלת חופש הביטוי פוגעת לא רק בדובר אלא גם בקהל שומעיו .  כעת נשמעים באולם רק צלילי ההקלדה במחשבים הניידים - לפחות למחצית הסטודנטים יש כאלה ,  מה שמאפשר להם לכתוב את כל החומר באופן מסודר ,  בטבלאות ובנקודות .  ההרצאה השוטפת נקטעת בשאלות הבהרה מהקהל .  השואלים ,  לצערם ,  נשלחים לקרוא את המאמר בספרייה .  באנגלית ,  כמובן .  הזמן הנותר מנוצל לדיון פתוח בסוגיית השליטה של בעלי ההון באמצעי התקשורת .  לחלל האולם נזרקים מושגים כמו  " האח הגדול ",  ערוץ 2 ,  ערוץ 10 ו"האג'נדה הכלכלית של העיתונות הכתובה ".  נדמה שהסטודנטים מאבדים את הסבלנות .  אחת מהן ,  לועסת מסטיק ,  מצליחה סוף-סוף למצוא רשת אלחוטית זמינה ,  ומתחברת לאינטרנט .  היא בודקת את ההודעות בג'ימייל ומיד עוברת לברר מה חדש בפייסבוק .  גם חבריה עסוקים בעניינים שונים ,  והפטפטת גוברת . " למי שלא יכול לסתום את הפה ",  חוזר המרצה על הטרמינולוגיה המוכרת של מורה בבית ספר , " יש מספיק מקום בחוץ ".   " כן ,  גם אני חשבתי שבעיות משמעת כאלה קיימות רק בתיכון ",  אומר אלכס ,  אחד הסטודנטים הממושמעים ,  שבהפסקה לא התעצל וקרא כמה שורות מהמאמר שבאוגדן .  אלכס הוא סטודנט אכפתי ומתעניין ,  שעדיין לא יודע מה הוא רוצה להיות כשיהיה גדול ,  אבל הכיוון הפוליטי בהחלט קוסם לו .  אנחנו פוגשים אותו כשהוא אוכל מרק בקפיטריה וקורא כתבה ,  אחת מני רבות שהתפרסמו באחרונה ,  על שקיעת הפקולטות למדעי הרוח באוניברסיטאות .  באוניברסיטת תל אביב ובאוניברסיטה העברית ,  לדוגמה ,  נסגרו החוגים ללימודי אפריקה ,  ולא מעט חוגים אחרים אוחדו בשנים האחרונות . " מדעי המדינה עוסקים בחיים שלנו כאן ועכשיו ",  מסביר אלכס את בחירתו בבניין נפתלי ,  שבו שוכנת הפקולטה למדעי החברה - ולא בבניין גילמן שבו לומדים מדעי הרוח .  שני ,  12:00 אוניברסיטת תל אביב הקורס :  סטטיסטיקה לתלמידי שנה א' בחוג לפסיכולוגיה נוכחים :  150 סטודנטים  " היתה לי פגישה עם חונכת משנה ב' ,  והיא המליצה להתחיל ללמוד למבחן כבר עכשיו ",  מספרת סטודנטית לחברתה כשהן נכנסות לכיתה .  בניגוד אליהן ,  גלעד ארדיטי מתרגש קצת פחות .  חלק ניכר מזמנו לא מוקדש דווקא ללימודים ,  אלא לפעילות באגודת הסטודנטים .  ארדיטי עולה על הבמה כדי לספר לחבריו על המוסדות השונים שבהם הם יכולים להתנדב ,  וכך להשיג המלצות לקראת קבלה למסלול הקליני הנחשק בלימודי התואר השני .  הוא מנצל את ההקשבה כדי לספר לסטודנטים על הפגנת מחאה נגד אלימות שתתקיים בקמפוס ,  אבל זה כבר מעורר פחות עניין .  נושא השיעור הוא דחיית או קבלת השערות .  חלק מהסטודנטים יודעים את החומר היטב ,  וחלקם לא מפסיקים להמטיר שאלות על המרצה .  ארדיטי משתייך ,  כנראה ,  לקבוצה הראשונה ובאמצע השיעור יוצא עם כריך בידו להפסקת אוכל פרטית . " אני מכיר את הסטיגמה שקובעת שהסטודנטים לפסיכולוגיה לחוצים להשיג ציונים גבוהים ,  מפני שצריך רף מסוים כדי להתקבל לתואר שני - ורק אז אפשר להתחיל לעבוד כפסיכולוג ",  אומר ארדיטי ,  הלומד גם כלכלה . " יש גם סטודנטים אחרים .  אני והחברים שלי באנו ללמוד בשביל העניין ".  ארדיטי מספר כי הופתע לגלות שהסטודנטים דווקא עוזרים זה לזה ,  בניגוד למה שציפה . " אומרים שאצלנו יש אווירה תחרותית ושאנשים לא מעבירים סיכומים .  אני ,  לעומת זאת ,  גיליתי שאנשים עוזרים בשמחה .  עוד לא חוויתי מקרים של אנשים שדורכים זה על זה ".  שלישי ,  13:00 האוניברסיטה העברית ,  קמפוס הר הצופים הקורס :  תורת המשפט לתלמידי שנה א' בבית הספר למשפטים נוכחים :  40 סטודנטים מחוץ למבוך נמצא בניין הפקולטה למשפטים ,  המבנה היחיד בקמפוס שהוקם עוד לפני המדינה .  במסדרונות הפקולטה ,  שממנה יצאו רבים משופטי בית המשפט העליון ,  תלויות תמונות מהימים שלפני קום המדינה :  חיים ויצמן בטקס פתיחת האוניברסיטה ב-1925 ,  מכתב מדוד בן גוריון ,  המבטיח את תמיכת המדינה באוניברסיטה גם לאחר שקמפוס הר הצופים נותר כמובלעת בירדן בעקבות מלחמת העצמאות .  הכיתות רחבות ידיים ומודרניות ,  ומזכירות במידת מה אולם של בית משפט .  בשעת צהריים של יום שלישי ,  התכנסו באחת מהן 40 תלמידי שנה א' לשיעור ב"תורת המשפט ",  עוד שיעור עם רשימת קריאה בלתי נגמרת . " זה רק פיניש כזה ",  אומר המרצה על קובץ עב כרס שאותו הם צריכים לקרוא ,  הפעם בנוגע לרשלנות .  השיעור עוסק בסוגיה משפטית הנקראת  " הלכת הצפיות ",  שנוצרה בפסק הדין המרכזי הנוגע לחוקרים פרטיים שהסיגו גבול כשתפסו אשה בוגדת בבעלה .  הסטודנטים מוטרדים משאלה משפטית-פסיכולוגית שעל המרצה כבר נמאסה . " זאת הפעם ה-15 ששואלים אותי בקורס הזה 'איך מוכיחים את היסוד הנפשי בעבירה ",  הוא אומר ומפנה ,  איך לא ,  לחומר קריאה נוסף .  שלישי ,  12:00 האוניברסיטה העברית ,  קמפוס הר הצופים מי שמבקר בפעם הראשונה בקמפוס האוניברסיטה העברית בהר הצופים עלול לסבול מבלבול קשה :  הוא בנוי מבוכים על מבוכים כסוג של מבצר המשקיף על העיר ,  תכנון שעליו נכתבו תלי תלים של מאמרי ביקורת .  דווקא שם לומדים סטודנטים למדעי הרוח והחברה ,  שימצאו רק בקושי פיסת דשא לנהל עליה דיונים פילוסופיים .  שלישי ,  14:30 האוניברסיטה העברית ,  קמפוס הר הצופים הקורס : " המיתוס האכדי :  ירידת אשתר לשאול "  לתלמידי שנה א' לאשורולוגיה נוכחים :  שני סטודנטים אכדית היא השפה שבה דיברו לפני 2,000 שנה בממלכות בבל ואשור .  את השפה הזאת לומדים תלמידי שנה א' לאשורולוגיה ,  שבעקבות צמצומים סופחו לפני שנה לחוג לארכיאולוגיה .  כדי ללמוד בקורס  " המיתוס האכדי :  ירידת אשתר לשאול "  יש צורך בידיעת השפה האכדית ,  וכדאי מאוד לדעת גרמנית ,  שבה כתוב המילון המפורט ביותר לאכדית .  לקורס רשומים שלושה סטודנטים ,  ובדרך כלל באים עוד שלושה מחוץ למניין .  הפעם נוכחים רק שניים :  נאסר ,  סטודנט שנה ג' ,  דרוזי המתגורר ברמת הגולן ;  ואליזבת ,  מרצה מאוניברסיטת ורשה שנעזרת באכדית במחקרים שהיא עורכת בתחום המקרא .  הם יושבים בחדרון קטן בתוך הספרייה יחד עם המרצה ,  ד"ר אורי גבאי .  חיי היום-יום באשור העתיקה קשים לפענוח :  יש מיטה ,  יש כלי בית ,  יש בית עם חלון ,  אבל לא פשוט להבין למה בדיוק התכוון המשורר ,  ומדי פעם יש צורך בעזרתו של המילון עב הכרס .  עבור גבאי ,  זאת סיטואציה טבעית לחלוטין .  גם הוא ,  כסטודנט בחוג ,  למד בקורסים מעוטי משתתפים . " בקורס שומרית למתחילים באים אפילו פחות אנשים ",  הוא אומר . " כמרצה העברתי שיעורים לשני אנשים ,  אבל יש גם קורסים עם תשעה .  אלה סדרי הגודל גם באוניברסיטאות בעולם ".  לדבריו ,  אין חשש שבעתיד לא יהיו חוקרים בתחום . " תמיד יהיו שניים-שלושה שילמדו את זה באופן רציני .  הדבר החשוב הוא שעל אף האיחודים של החוגים השונים ,  מספר הקורסים לא פחת ",  הוא אומר .  מקצוע האשורולוגיה עוסק בפענוח של טקסטים שנכתבו בבבל ובאשור ,  עירק של ימינו ,  בכתב יתדות על לוחות חימר .  חלק מהלוחות עדיין קבורים בעירק ,  וחלקם נמצאים במוזיאונים בברלין ,  בפאריס ובלונדון ,  לשם הגיעו בתקופת הכיבוש הקולוניאלי . " אשורית נחשבת אמנם למקצוע אזוטרי ,  אבל יש בו הרבה אתגר ועניין ",  אומר גבאי . " זה מקצוע מורכב - השפה קשה וכך גם הטקסטים - אבל זאת עבודה שאפשר לראות בה הרבה מאוד פירות ,  יחסית למקצועות אחרים .  בכל יום אפשר לגלות דברים חדשים ".  כנראה שהסטודנטים למשפטים אינם מודעים לכך ,  אבל בלוחות החימר טמון פוטנציאל בלתי נדלה לחומר קריאה נוסף :  פרוטוקולים ממשפטים שנערכו באשור ,  לדוגמה ,  שעל בסיסם אפשר לכתוב לא מעט מחקרים .  גם כלכלנים עשויים למצוא עניין בכתב היתדות הצפוף . " רוב המחקרים שעוסקים בלוחות החימר באשור הם בתחום הכלכלה ",  מספר גבאי . " הלוחות מתעדים איך אנשים ניהלו עסקים בתקופה ההיא ,  ואפשר לקרוא בהם למשל איך בעל עסק מזמין יותר פרות לקראת חג שבו מעלים קורבנות .  בחלק מהלוחות מוזכרים עובדים שכירים ועובדים שמועסקים באופן שונה ,  כמו עובדי הקבלן של ימינו ".  גבאי מספר שמידע רב ייחשף כשהמצב בעירק יירגע ואפשר יהיה לחלץ משם לוחות נוספים .  סביר להניח שגם זה לא יסיט את ההמונים הצובאים על החוגים למינהל עסקים ולכלכלה לעבר הספרייה שבבניין החוג לארכיאולוגיה . " הסטודנטים כאן באים ללמוד אצלנו לגמרי מאהבת הלימוד ",  הוא אומר . " רק מי שמשוגע לעניין יכול גם ליהנות מזה .  מי שרוצה לעשות כסף ,  מימוש עצמי בעיני החברה של ימינו ,  לא יעשה את זה כאן ".  שלישי ,  15:30 האוניברסיטה העברית ,  קמפוס הר הצופים .  קפיטריית פרנק סינטרה בזמן שגבאי ,  נאסר ואליזבת שוקדים על כתבי האכדית ,  מגיעה אל הקפיטריה הסמוכה חבורה של שלושה סטודנטים הלומדים לתואר ראשון :  תומר נחמיאס ,  תמר דר והילה מרדכי .  שלושתם בני 22 ,  וזאת שנתם הראשונה באוניברסיטה .  נחמיאס ומרדכי לומדים כלכלה ומינהל עסקים ,  ואילו דר לומדת סטטיסטיקה ומינהל עסקים .  הם מצאו את עצמם יחדיו בהרבה שיעורים ,  וכך התגבשה חבורה שמבלה יחד גם בשעות הפנאי .  השלושה הגיעו לקפיטריה כדי לנוח מעוד סשן של לימוד עצמי בקבוצה ,  וכדי לנקות את הראש לקראת השיעור הבא :  חדו"א ,  חשבון דיפרנציאלי ואינטגרלי ,  מתמטיקה מהסוג שעושה לאנשים מסוימים כאב ראש חזק במיוחד .  נחמיאס ,  במקור מכפר יונה ,  מודע היטב לכך שהוא לומד כלכלה בבית הגידול הלא רשמי של עובדי אגף התקציבים במשרד האוצר ,  נקודת זינוק מצוינת לקריירה בשוק ההון .  האם לפנינו עוד  " נער אוצר "  בפוטנציה ?  נחמיאס מבקש להסתייג מהכינוי . " אני לא אוהב שקוראים להם נערי אוצר ",  אומר נחמיאס , " אז מה אם עובדים שם בני 30 ולא בני 50 ?  דווקא לצעירים יש לפעמים את הכוח לעמוד מול פוליטיקאים שנוטים לחלק כספים על חשבון הקופה הציבורית .  מישהו צריך לשמור עליה ",  מדקלם נחמיאס את סיסמאות הקרב של אגף התקציבים .  מרדכי ונחמיאס גאים שהצליחו להתקבל ללימודים ,  אבל מודעים לשיעור הנשירה הגבוה - 30%-40% מהסטודנטים לכלכלה עוזבים לאחר השנה הראשונה .  גם כאן ,  כמו בתל אביב ,  הם מספרים על עזרה הדדית למרות התחרות הקשה . " הבחור שלא נתתי לו סיכום היום ,  עשוי להיות הבוס שלי מחר ולזכור את זה ",  מסביר נחמיאס ,  ספק בצחוק ספק ברצינות .  שלישי ,  16:30 האוניברסיטה העברית ,  קמפוס הר הצופים הקורס :  חדו"א לתלמידי שנה א' בכלכלה נוכחים :  70 סטודנטים חצי שעה מאוחר יותר ,  יושבים נחמיאס ,  דר ומרדכי עם עוד 70 בני גילם באולם טבע 2 ,  מנסים לפענח את הנוסחאות המוזרות שרושם המרצה על הלוח .  המרצה ,  שהגיע כמחליף ,  חובש כיפה שחורה על ראשו ,  דיבורו אטי עם מבטא מזרח-אירופי כבד .  פשוט לזהות כמה גדול המרחק בין עולמו לבין עולם הפייסבוק והמסרונים של הסטודנטים שלפניו . " מהרגע הזה אתה מפסיקים את השיחה ",  אומר המרצה למעטים שמתעקשים לפטפט . " הזמן קצר והמלאכה מרובה ".  למרות הנזיפות החוזרות על עצמן ,  הוא מוצא מקום לאמפתיה . " הייתם אמורים ללמוד את החומר הזה כבר בתיכון ",  הוא אומר לאחר הסבר נוסף על אינטגרל סבוך , " אבל זאת לא אשמתכם שאתם לא יודעים ".  רביעי 11:30 .  אוניברסיטת בר אילן על הדשא חורף 2010 ,  כך נראה ,  מאיר פנים לסטודנטים הישראלים ,  בוודאי לאלה הלומדים לתואר ראשון :  הוא מלא בימי שמש שבהם אפשר להשתרע על הדשא ולנוח מעול הלימודים .  מחוץ לקמפוס המציאות מורכבת יותר :  צריך לשלם שכר דירה ולתמרן בין העבודה ללימודים ,  אבל בתוך האוניברסיטה החיים נראים קצת יותר קלים .  מי שמחפש דרך להרוויח כסף במהירות יכול לעשות זאת כשפן ניסויים במחקרים שנערכים באוניברסיטה .  בבר אילן מחפשים זוגות בשלושת החודשים הראשונים של הקשר ,  למחקר על הבסיס הביולוגי של ההתאהבות .  התמורה :  תווי קנייה בשווי 250 שקל ,  עבור שעתיים בלבד של עבודה .  את 250 השקלים שהם יחסכו ,  יוכלו הסטודנטים להוציא בדוכני הבגדים הפזורים בקמפוס ,  המושכים אליהם קהל רב בהפסקות בין שיעור לשיעור .  פרט להם נמצאים בשטח האוניברסיטה דוכנים לשיווק מוצרים שונים ,  החל בעיתונים וכלה בטלפונים סלולריים .  בר אילן אינה שונה בכך מאוניברסיטאות אחרות :  החברות ,  המחזרות אחרי קהל איכותי ,  יודעות ששם הן יוכלו למצוא את קהל היעד שלהן .  אחת משיטות השיווק היא לחלק דוגמיות של מוצרים שונים .  מי שרוצה לחסוך כסף על ארוחה ,  תמיד יכול ליהנות ממרק חם שקיבל בחינם .  חמישי ,  18:00 האוניברסיטה העברית ,  קמפוס הר הצופים החושך יורד ,  וכשהסטודנטים יוצאים מהכיתה ,  נראים מסדרונות המבוך של הר הצופים מאיימים במיוחד .  הגיל הממוצע של העוברים והשבים עולה :  אלה השעות של הסטודנטים לתואר שני ,  שבאים אחרי העבודה כדי להרחיב אופקים ולקדם את עצמם ואת הקריירה .  בקפיטריה במרכז הקמפוס אנחנו פוגשים את לימור בסון ,  השותה כוס קפה אחרונה לאחר יום לימודים ארוך .  בסון לומדת לתואר שני בניהול מלכ"רים  ( מוסדות ללא כוונת רווח ,  כלומר עמותות )  ,  בבית הספר לעבודה סוציאלית .  המסלול ,  שנוסד לפני 13 שנה בלבד ,  היה מהסנוניות הראשונות בגל נרחב של מקצועות חדשים השוטפים את האוניברסיטאות .  היא בעלת תואר ראשון בריפוי בעיסוק מאוניברסיטת תל אביב ,  ועובדת כרכזת אוכלוסיות מיוחדות במפעלות חינוך וחברה ,  עמותה הפועלת לצד קבוצת הכדורגל של הפועל תל אביב .  גם שאר הסטודנטים בחוג קשורים בדרך זו או אחרת לעולם העמותות והמגזר השלישי .  לדברי בסון ,  ההווי הסטודנטיאלי של התואר השני שונה לחלוטין מזה שמאפיין את התואר הראשון . " אמנם נוצרות קבוצות של סטודנטים ,  אבל הן מיועדות למטרת לימודים ",  היא אומרת . " לא קורה שיושבים על הדשא וסתם מפטפטים .  גם אם יש שעה חופשית ,  וזה לא קורה בדרך כלל כי מנסים לדחוס כמה שיותר ,  כל אחד עסוק עם הטלפונים שהוא מקבל מהעבודה .  תואר שני הוא חוויה שונה .  אין כמו להיות סטודנט בתואר ראשון :  החיים שלך דבש ,  זה קצת כמו ההמשך של התיכון ".  רביעי 12:00 .  אוניברסיטת בר אילן הקורס :  בוטניקה ארכיאולוגית נוכחים :  ארבעה סטודנטים ארבעת הסטודנטים שהגיעו לשיעור מודעים לכך שנושאו הזוי מעט ,  אך שמחים לגלות איך מחשבים את גילו של עץ ומופתעים לשמוע שהחפירה הארכיאולוגית ליד גשר בנות יעקב בצפון היא מקור מידע בלתי נדלה על ההיסטוריה של עצים שונים .  הסטודנט הישראלי נמצא במרחב שבין שתי נקודות :  בקצה האחד - אלה הבוחרים במסלול לימודים פרקטי ,  במקצועות כמו משפטים ,  כלכלה או פסיכולוגיה ,  ומצוידים באמביציה הבוערת בעצמותיהם כבר מהצלצול הראשון .  מנגד ניצב מיעוט נכחד של צעירים המבקשים ללמוד לשם עצם הרחבת האופקים ונהנים מכל רגע שבו הם נמצאים מול ספר פתוח .  אלה וגם אלה - סטודנטים .  גם בהרצאות הכי מעניינות הם יפטפטו פה ושם ,  אפילו אם הם בעצמם עומדים מול קהל ,  כמורים או כמדריכים ,  בחייהם מחוץ לקמפוס .
 
בין מדעי החברה למדעי החיים :  מסע רגלי בין שלושה קמפוסים חושף עולמות אקדמיים חדשים
מלימודי אשורית ,  דרך בוטניקה ארכיאולוגית ועד דיני משפט ושיעור בפוליטיקה ■ ביקור בקמפוסים של אוניברסיטת תל אביב ,  האוניברסיטה העברית ואוניברסיטת בר אילן ,  חושף צדדים חדשים בחיים האקדמיים של הסטודנטים

