אפשר לקיים מירוצים בישראל
חמש שנים וחצי לאחר שעבר בכנסת חוק הנהיגה הספורטיבית ,  אושרו התקנות המאפשרות לקיים מירוצים חוקיים בישראל
ה-10 במרץ 2010 הוא יום חג לאנשי וחובבי הספורט המוטורי בישראל .  חמש וחצי שנים לאחר שעבר בכנסת חוק הנהיגה הספורטיבית  ( תשס"ו 2005 )  ,  אישרה היום ועדת החינוך את שלוש התקנות האחרונות המסדירות את קיום מירוצי המכוניות בישראל .  לאחר פרסומן ברשומות ,  תהליך שעשוי לקחת כחודש וחצי בגלל חג הפסח ,  ניתן יהיה לערוך בישראל מירוצים רשמיים .
 חוק הנהיגה הספורטיבית כולל 14 תקנות שונות המסדירות את נושא המירוצים ובינהן ביטוח ,  תקנים למסלולים קבועים וארעיים ,  רשיונות נהיגת מירוץ ,  הסדרת הספורט המוטורי העממי וכו' .  תקנה נוספת שטרם אושרה קשורה בייבוא מכוניות לישראל  ( מכס ומסים )  ,  אולם זו אינה מפריעה כרגע לקיומם של המירוצים . " מדובר ביום היסטורי לספורט המוטורי בישראל .  אחרי עבודה קשה להביא לאישור התקנות ,  כעת ניתן לקיים אירועי ספורט מוטורי בישראל ",  כך אמר ראש הרשות לנהיגה ספורטיבית יוסי ניסן .  
אישור התקנות מהווה למעשה חותמת אחרונה לעניין שעמד כשנוי במחלוקת כמעט בכל שנות קיומה של מדינת ישראל .  נהגי מירוץ רבים שהשתתפו בתחרויות מעבר לים והביאו כבוד למדינה ,  נאלצו לקיים בישראל מירוצים בסתר ולא אחת הוצגו על ידי נציגי החוק כעבריינים .  רק לפני כשבועיים הוחרמו רכבי מירוץ על ידי המשטרה בטענה כי לאלה אין רישוי בתוקף  ( טסט )  וכי נעשו בהם שינויים אסורים למרות שנבנו בהתאם לתקנות התאחדות המירוצים הבינלאומית .
 לאחר אישור התקנות ,  השלב הבא ברשות לנהיגה ספורטיבית הוא הנפקת רישיונות מתאימים לנהגי מירוץ וכן רישוי כלי הרכב למירוצים ובכלל זה מכוניות ראלי ,  טרקטורונים ,  אופנועים ,  קארטינג ועוד .  העבודה תיעשה במשותף עם ההתאחדויות הקיימות  ( ראלי וספורט עממי ,  כידונאים ,  שטח ועבירות )  ולאחר שאלה תסיימנה לכתוב את כל התקנונים הפנימיים .  התאחדות אחת שטרם הוקמה היא לספורט הקארטינג ,  וכן קיימת אי הסכמה בין עמותות הראלי לגבי מירוצים קצרי וארוכי טווח .
  .
 
אפשר לקיים מירוצים בישראל
חמש שנים וחצי לאחר שעבר בכנסת חוק הנהיגה הספורטיבית ,  אושרו התקנות המאפשרות לקיים מירוצים חוקיים בישראל

