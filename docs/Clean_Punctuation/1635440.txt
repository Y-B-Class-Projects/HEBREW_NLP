טאקר ומאסי מועמדים להפועל ירושלים
לאחר הניצחון הדרמטי על חיפה ,  בירושלים שוקלים להתחזק , " חייבים שחקן חזק ליד האנטר ".  גם אדריאן במועמדים
הפועל ירושלים עשויה להחתים בתקופה הקרובה שחקן פנים נוסף ,  לאחר שהמאמן גיא גודס לא שיתף אמש  ( שבת )  את הפורוורד ליאו ליונס בניצחון הדרמטי 81:82 על מכבי חיפה .  בקבוצה החלו לבדוק מועמדים פוטנציאליים ,  כשברור כעת שכל שחקן שיבוא יהיה שחקן שיוכל להתמודד גם באירופה עם שחקנים אגרסיביים .  אחד מאנשי הקבוצה אמר אמש : " בסיטואציה שנוצרה ,  אנחנו חייבים שחקן אגרסיבי ליד ברנדון האנטר ".  גודס אף הודה אמש כי ליונס לא שותף מסיבות מקצועיות .  
בין השמות שהועלו כמועמדים לצירוף לקבוצה נמצאים פי ג'יי טאקר ,  שחקנה של הפועל חולון בעונת האליפות ,  אשר שוחרר מבי סי דונייצק שהתפרקה כלכלית .  עלותו של טאקר בשלב זה גבוהה ,  אך קשריו הטובים עם טרה סימונס עשויים להביא את השחקן לירושלים .  כריס מאסי ,  ששיחק בעבר בעירוני אשקלון ומשחק כיום בלאריסה היוונית ,  גם כן הוזכר כמועמד ,  אך יגיע רק אם הקבוצה לא תצטרך לשלם ליוונים עבור שחרורו .  גם ג'ף אדריאן ,  בוגר מכללת קונטיקט שכבר היה מועמד לירושלים הקיץ וחתם בליגה הספרדית השנייה הוזכר כמועמד ,  אך בדומה למאסי רק אם ירושלים תקבל שחרור ללא עלות מקבוצתו הספרדית .
 הקבוצה המריאה הלילה לספרד לקראת משחק היורוקאפ מול ולנסיה  ( שלישי ,  21:30 )  ,  שככל הנראה יועבר בשידור ישיר בערוץ הספורט .  הצוות המקצועי יחלק היום לשחקנים דיסקים עם הניתוח של הקבוצה הספרדית ,  שאמש ניצחה את ברצלונה 59:60 והערב תערוך ירושלים אימון ראשון בספרד .  בקבוצה סירבו להתייחס למעמדו של המאמן גיא גודס ,  אך אחד מהמקורבים ליו"ר דני קליין אמר אמש : " יכולת הגנתית כמו שהקבוצה הציגה בכל העונה עשויה לגרור זעזועים בכל התחומים ". 

טאקר ומאסי מועמדים להפועל ירושלים
לאחר הניצחון הדרמטי על חיפה ,  בירושלים שוקלים להתחזק , " חייבים שחקן חזק ליד האנטר ".  גם אדריאן במועמדים

