שחר : " הזרים לא נותנים את התפוקה "
 נשיא מכבי חיפה התייחס בגלי צה"ל ליכולת הקבוצה ונתן גיבוי מלא לאלישע לוי בפרשת בנאדו .  עוסמאן הפצוע ימשיך להיעדר
מכבי חיפה עוד רחוקה מהיכולת שמצפים ממנה ,  ומי שנזעק לתת הסברים היום  ( חמישי )  הוא נשיא המועדון ,  יעקב שחר ,  שהתראיין בגלי צה"ל במטרה להחזיר את השקט למערכת .  שחר נשאל בין השאר על נושא אריק בנאדו ,  שלא זכה השבוע לפתוח אפילו במשחק גביע הטוטו נגד עירוני קרית שמונה .
 תחילה תקף שחר את התקשורת על התנהלותה סביב פרשת בנאדו ,  ואמר : " אני לא יודע מה מניע את כל אלה שעוסקים ברכילויות .  אותי מעניין שהמועדון שלנו יתנהל כמו שצריך ,  ואני יכול לומר שהוא מתנהל בצורה יוצאת מן הכלל .  לא תמיד התוצאות במגרש הן כאלה ,  אבל ככה אנחנו מתנהלים .  התקשורת מתעסקת בדברים שהם לא ספורט ,  אלא בצהוב ואחר כך כותבים למה אין ספורט .  אם אין לכם מה לכתוב ,  תורידו שני עמודים בעיתונים ". 
על הבלם אמר הנשיא : " עכשיו נמצא על הפרק בנאדו ,  אבל בסדר כי גם זה יחלוף .  בראש ובראשונה זה פוגע בבנאדו כי זה מאוד לא נעים לו ,  הוא יפרוש כשהוא יחליט לפרוש .  הוא מתאמן כמו שצריך ושומר על כושר .  לא צריך להתעסק בזה .  זה לא נכון שאלישע לוי לא רצה את בנאדו ,  הוא לקח אותו כבלם שלישי ".  בנאדו עצמו יקבל בימים הקרובים החלטה בנוגע לעתידו בקבוצה ,  זאת בעקבות אי הכללתו בהרכב במשחק מול קריית שמונה והמתיחות עם המאמן אלישע לוי .  בנאדו עשוי להודיע על פרישה מכדורגל עוד לפני שהעונה מסתיימת או לחילופין עשוי לעזוב לקבוצה אחרת ,  אך החלטה סופית בעניין תתקבל בשיתוף משפחתו וחבריו .
 שחר ,  שרואה את קבוצתו נמצאת במקום השני ,  אך לא משחקת טוב במחזורים האחרונים ,  הסביר למה זה קורה : " יש נסיבות לאיך שהקבוצה נראית כי עזבו אותנו ארבעה שחקני הרכב ויש לנו שחקנים פצועים .  כמובן שזה לא תירוץ ואני שמח שעדיין הקבוצה נמצאת במקום לא רע בטבלה .  המאמן נמצא באימונים ורואה מי נמצא בכושר .  הוא אחראי לטוב ולרע והוא יצטרך בפרקי זמן בינואר ובמאי לתת את הדין וחשבון על תוצאות הקבוצה .  לא עושים אחרי כל משחק וכל אימון ישיבות דירקטוריון ". 
שחר נשאל מה לדעתו לא עובד עד עכשיו ,  והוסיף : " מכבי חיפה לא משחקת את הכדורגל שרוצים לראות ממנה .  המחליפים הם צעירים ועוד לא מנוסים .  גם הזרים לא נותנים את התפוקה שקיווינו לראות ,  אבל הקבוצה תלך ותשתפר .  תודה לאל שקטן חזר ומרגיש טוב ,  הוא ייכנס לכושר ,  דוידוביץ' התחיל להתאמן .  נצפה לראות מכבי חיפה יותר טובה .  המצב בטבלה עדיין לא כזה גרוע .  עברנו רק שבעה משחקים בליגה ואי אפשר לדבר עוד על כישלון .  יש לנו בלם ששיחק משחקים בארגנטינה ,  הוא לא נקלט עדיין ,  אבל צריך לתת לו קצת זמן .  איפה שנצטרך לתקן ,  נתקן .  אם יהיה צורך ,  יהיו שינויים בינואר ". 
הסקאוט אלון חרזי נכח אמש במשחק הדרבי הפתח תקוואי ועקב אחר הקבוצה היריבה ביום ראשון .  סוכנו של פיטר מסיללה ,  מייק מקאב ,  צוטט בתקשורת האפריקאית כי באחד המשחקים הקרובים בתחילת נובמבר יגיעו נציגים של בירמינגהאם לעקוב אחר פיטר מסיללה .  מדובר כנראה במשחק מול הפועל תל אביב .
 המגן הפצוע עלי עוסמאן ,  שלא התאמן במשך כל השבוע ,  נעדר גם מאימון הערב  ( חמישי )  ונראה כי הוא יחמיץ את משחק הליגה ביום ראשון מול הפועל פתח תקוה .  אייל משומר צפוי להמשיך לקבל את הקרדיט בהרכב .
 
שחר : " הזרים לא נותנים את התפוקה "
 נשיא מכבי חיפה התייחס בגלי צה"ל ליכולת הקבוצה ונתן גיבוי מלא לאלישע לוי בפרשת בנאדו .  עוסמאן הפצוע ימשיך להיעדר

