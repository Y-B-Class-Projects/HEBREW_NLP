משטרת ישראל נגד ההופעות הבינלאומיות
על פי הנחיה שיצאה ממחוז דן ,  האחראי על אצטדיון רמת גן ,  גני התערוכה ופארק הירקון ,  ניתן לקיים רק שלושה אירועים  " המוניים "  בחודש ,  כולל משחקי כדורגל ,  בשל בעיות כוח אדם
הוראה חדשה של מרחב דן מעוררת זעם בקרב מפיקי ההופעות הבינלאומיות העתידות להגיע לישראל בקיץ הקרוב .  במסמך שהפיץ קצין האגם של המרחב ,  סגן ניצב שחר פז ,  נכתב מפורשות כי המרחב לא יאבטח יותר משלושה אירועים  " המוניים ",  כהגדרתו ,  בחודש ,  החל ממאי ועד ספטמבר - חודשי הקיץ הנחשבים לתקופה העמוסה ביותר מבחינת הופעות ואירועי ענק .  
למעשה ,  על פי המסמך ,  שהגיע לידי וואלה !  תרבות ,  חודש מאי  " נסגר לאירועים המוניים נוספים "  בשטח המרחב ,  הכולל את פארק הירקון ,  אצטדיון רמת גן וגני התערוכה .  מדוע ?  כיוון שהמרחב שריין שלושה אירועים באצטדיון רמת גן  חצי גמר וגמר גביע המדינה בכדורגל וכן את ההופעה של מטאליקה .  אלא שההופעה של מטאליקה ,  המיועדת ל-22 במאי ,  לא הוכרזה וטרם נחתם חוזה עם הנהלת הלהקה ,  בשל בעיות לוגיסטיות הקשורות לשינוע ציוד הלהקה לישראל וממנה .  
כך למשל ,  המרחב לא יכול היה לטפל בהופעתו המתוכננת של בוב דילן בישראל ,  שהתאריך שתוכנן לה הוא חודש מאי .  המופע אמנם היה רחוק מלהיסגר מסיבות נוספות ,  אולם אם היה מתוכנן - המשטרה מודיע מפורשות שלא הייתה יכולה לטפל בו .  למזלם של מפיקי המופע של ריהאנה ,  היא עתידה להופיע באצטדיון בלומפילד ,  מחוץ לשליטתו של מרחב דן .  ומה יקרה בחודש יוני ,  שבו מופיעים כבר הפיקסיז  ( גני התערוכה )  ואלטון ג'ון  ( רמת גן )  ?  למשטרה הפתרונים .  
בנוסף ,  על פי המסמך אין מענה משטרתי לאירוע שבוטל ,  כיוון שממילא המשטרה מאשרת את הבקשות בשיטת  " כל הקודם זוכה ".  כיוון שההפקות הבינלאומיות הן עניין מורכב המצריך היערכות חודשים מראש ,  לא ניתן להכניס ללוח הזמנים אירוע חלופי לאירוע שעשוי לא להתקיים .  
על פי חוק ,  לא ניתן לקיים אירועים  " המוניים "  ללא סיוע של משטרת ישראל ,  שמקבלת בתמורה עשרות אלפי שקלים מהפקת המופע .  בנוסף ,  גורמים בתעשייה העלו תהיות מדוע המשטרה משלבת בין משחקי כדורגל להפקות בינלאומיות ,  שני אירועים שונים בתכלית כשעל האחד מופקד גוף מסודר כמו ההתאחדות לכדורגל ואילו השני מתפרש בין השקעות של מפיקים פרטיים .
 גורמים במשטרה אישרו כי אכן המסמך הופץ ואכן הבעיה המרכזית היא כוח אדם . " המשטרה מחויבת היום לאבטח כל אירוע ",  אמר לוואלה !  גורם במשטרה . " עם זאת צריך לזכור שמדובר בגופים פרטיים ,  המפיקים הופעות פרטיות וגם הרווחים האלו נכנסים ישירות לכיסם ולכיס הספונסרים .  המשטרה לא רוצה לפגוע באירועי תרבות ,  אך נוצר מצב שבחודשי הקיץ ,  אשר גם כך רוויי אלימות ,  המשטרה נדרשת לאבטח מדי שבוע אירועים פרטיים ".  לדברי הגורם ,  על פי חוק ,  רק המשטרה רשאית לאבטח אירוע כזה ולכן פתרון בדמות אבטחה פרטית אינו רלוונטי .  
ממחוז דן נמסר בתגובה : " כל בקשה לאירוע נבחנת לגופו של עניין מול המארגנים .  המשטרה תמשיך ותאבטח אירועים שונים ואין בכוונתה לפגוע בפרנסתם של המארגנים וזאת על פי יכולותיה של משטרת ישראל ". 

משטרת ישראל נגד ההופעות הבינלאומיות
על פי הנחיה שיצאה ממחוז דן ,  האחראי על אצטדיון רמת גן ,  גני התערוכה ופארק הירקון ,  ניתן לקיים רק שלושה אירועים  " המוניים "  בחודש ,  כולל משחקי כדורגל ,  בשל בעיות כוח אדם

