קבלת השבת של שאול אלוביץ'
מגרש ביתי
שאול אלוביץ' ,  מבעלי חברת בזק ויורוקום ,  זוכה בשבועות האחרונים לקבלת שבת ייחודית - הפגנות קולניות המתקיימות בימי שישי מחוץ לביתו שברחוב יהונתן בשכונת צהלה בתל אביב .  את ההפגנות מארגנים כמה מאוהדי קבוצת הכדורגל הפועל רמת גן ,  המוחים על התוכנית להרוס את איצטדיון הכדורגל המכתש ולבנות על מקומו פרויקט מגורים בן 165 דירות על ידי חברת יורוקום נדל"ן שבשליטת אלוביץ' .  בשעות הצהריים של יום שישי האחרון ניצבו חמישה מפגינים לבושים בגדים בצבע אדום  ( צבע הקבוצה )  מחוץ לביתו של אלוביץ' ובידיהם שלטים שעליהם נכתב : " אלוביץ' - בזק שלך ,  המכתש שלנו "  וכן  " אלוביץ' - איך שילמת רק 8 מיליון דולר על המכתש ששווה 100 מיליון ?  ".  בנוסף הביאו עמם המפגינים כיסא והניפו אותו באוויר כדי לציין ,  כדבריהם ,  את יום ההולדת 63 של אלוביץ' שחל בשבוע שעבר .  בניגוד להפגנה האחרונה שלא זכתה לתגובה מאלוביץ' או מנציגיו ,  להפגנה שהתקיימה במקום בשבוע שלפני כן הגיע מנכ"ל יורוקום נדל"ן ,  ראובן סגן כהן ,  כדי להרגיע את הרוחות .  סגן כהן הציע למפגינים להגיש תלונה במשטרה .  אם קיימים חשדות שנעשו דברים פליליים במכירת המגרש ,  אמר להם ,  יש לפנות למשטרה ולא להפגין מול ביתו של אלוביץ' .  סגן כהן ,  שהבין כי גם בשבוע שלאחר מכן מתוכננת הפגנה ,  ביקש מהאוהדים להתחיל את ההפגנה בשעות מאוחרות יותר ,  כדי לא להפריע ללימודים במוסדות החינוך בסביבה .  הבלוגר שלמה מן ,  ממארגני ההפגנות ,  כבר הודיע כי ביום שישי הקרוב צפויות הפגנות נוספות ,  מחוץ לביתו של אלוביץ' ובמקומות אחרים . " אנחנו מבקשים לחקור את כל נושא מכירת המגרש ,  שהיה אמור לשמש אך ורק את הציבור ",  אמר מן .  ביורוקום ביקשו שלא להגיב על ההפגנה .  עם זאת ,  מקור בקבוצה הבהיר כי הנתון של רכישת מגרש ב-8 מיליון דולר רחוק מהמציאות .
 
קבלת השבת של שאול אלוביץ'
מגרש ביתי

