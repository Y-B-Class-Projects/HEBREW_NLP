איש העסקים החרדי חיים ליבוביץ' מבקש לקדוח מול חוף פלמחים 
על רישיון הקידוח מתחרות גם ישראמקו ,  רציו ,  זרח וגינקו ,  וכן מודיעין ולפידות ;  עלות הקידוח מוערכת ב-80-100 מיליון דולר
 >  >  איש העסקים החרדי וחסיד חב"ד ,  חיים ליבוביץ' ,  הגיש אתמול את הצעתו לקבלת רישיון מד אשדוד שמול חופיה הדרומיים של ישראל - כך נודע ל-themarker .  ליבוביץ' ,  בעלי חברת הביוטכנולוגיה בריינסטורם הנסחרת בוול סטריט  ( bcli.ob )  ,  הגיש את הצעתו בראש קבוצת acc group שבשליטתו ,  שפועלת כיום בשותפות עם חברת קידוחים אמריקאית בחיפושי נפט וגז בחוף השנהב ,  וכן פועלת בכריית זהב בבורקינה פאסו .  ב-acc בוחנים את שטח הרישיון מזה כשנה והחליטו להגיש בקשה לרישיון קידוח בשדה מתוך מסקנה ששוק הגז הטבעי המקומי יהיה רווי ב-30 השנים הבאות ,  כאשר חלופת ייצוא גז אינה כדאית מבחינה כלכלית לפי שעה .  בקבוצה מעריכים כי בקידוח  " ים 3 ",  הנמצא 16 ק"מ מערבית לחוף פלמחים ,  קיים פוטנציאל לתגלית נפט מסחרית בהיקף כולל של עד 200 מיליון חביות נפט בקצב הפקה גבוה .  זאת למרות עומקו הרב יחסית  ( 5,900 מטר )  .  עלות הקידוח מוערכת ב-80-100 מיליון דולר .  לצד acc ,  הגישו אתמול לפחות עוד ארבע מתמודדות את הצעותיהן לקבלת רישיון  " מד אשדוד ":  קבוצה משותפת לזרח ולגינקו ;  קבוצת רציו שבבעלות משפחות רוטלוי ולנדאו ;  קבוצה משותפת לחברות מודיעין  ( 45% )  ,  לפידות  ( 30% )  ושותף זר  ( 25% )  ;  וכן ישראמקו שניגשה לבדה ,  אך הכלילה אופציה להכנסת קבוצת דלק בשיעור של 25% ברישיון .  אתמול היה המועד האחרון להגשת הבקשות לרישיונות חיפוש נפט וגז ברחבי ישראל .  אלה יידונו בשבועיים הקרובים במשרד התשתיות ,  ויועברו להכרעת מועצת הנפט אשר תתכנס ב-8 בפברואר בראשות הממונה על חיפושי הנפט והגז במשרד ,  ד"ר יעקב מימרן .  במקרה שבו מבקשות כמה חברות אותו רישיון ,  מסווגת המועצה את הבקשות לפי רמת הניסיון או מקצועיות הצוותים שברשות המבקשות ,  וכן לפי העמידה בתנאי הסף לקבלת רישיון קידוח  ( תוכנית עבודה מוסדרת ,  היקף השקעה ויכולת פיננסית )  .  לא מן הנמנע כי בסופו של תהליך ,  תחליט המועצה על חלוקת שטח הרישיון בין המבקשות השונות .  הענקת רישיון מותנית בהצגת תכנית עבודה מוסדרת וכן בהוכחת איתנות פיננסית .  כלומר ,  הוכחת יכולת לממן מחצית מעלות הקידוח - 50-70 מיליון דולר למשל ,  בקידוח ימי .  המדובר בהצגת מסמכים בנקאיים המאשרים נזילות או יכולת מימוש נכסים באופן מיידי כדי להשיג את הנזילות הדרושה בטווח קצר .  רישיון זה ניתן לתקופה של שבע שנים ,  שבסיומן חייב בעל הרישיון בהתחלת עבודות קידוח .  רישיון מד אשדוד מוכר מזה כ-20 שנה ,  והוחזק עד לפני שנתיים בידי חברות קבוצת מימון :  ישראמקו ,  חנ"ל ונפט  ( 35.8% )  ,  שותפות גרנית-סונול  ( 38% )  ,  דלק קידוחים  ( 22% )  ופטרוכימיים  ( 3.8% )  .  בשנים 2000-2003 ביצעו השותפות בשטח הרישיון שני קידוחים  ( ניר 1 ו-2 )  שהסתיימו בכישלון ,  ונערכו לביצוע קידוח שלישי וצפוני יותר ,  במים העמוקים שמול חוף פלמחים  ( קידוח ים 3 )  .  קידוח זה התבסס על תוצאות קידוח ים 2 מול חופי אשדוד ,  שננטש עשור לפני כן בידי ישראמקו .  ב-1992 ביצעה ישראמקו במקום קידוח לעומק של יותר מ-5,300 מטר .  במהלך מבחני ההפקה שבוצעו בסיום הקידוח ,  זרם הנפט בקצב של 800 חביות ביום - אשר לא הספיק להוכחת כדאיות כלכלית .  קידוח ים 3 אמור היה להתבצע כבר ב-2004-2005 בהשקעה שהוערכה אז ב-40 מיליון דולר .  ואולם קשיים שהערים משרד הביטחון ,  וכן קשיים בהשגת אסדת קידוח והתייקרות הפרויקט הביאו לדחייתו במשך שלוש שנים ,  עד שב-25 באוקטובר 2007 הודיע משרד התשתיות על פקיעת הרישיון ועל שלילתו .  במצב שכזה ,  החומר שריכזו בעלי הזיכיון מפורסם בפומבי ומועמד לרשות הציבור .
 
איש העסקים החרדי חיים ליבוביץ' מבקש לקדוח מול חוף פלמחים 
על רישיון הקידוח מתחרות גם ישראמקו ,  רציו ,  זרח וגינקו ,  וכן מודיעין ולפידות ;  עלות הקידוח מוערכת ב-80-100 מיליון דולר

