אסיר למופת ?  מעכשיו אמרו ד"ר ברגותי
בכיר פתח המרצה עונש מאסר בכלא הישראלי בגין מעורבות בחמישה מעשי רצח ,  יקבל בקרוב תואר דוקטור מאוניברסיטת קהיר .  בכתיבת הדוקטורט נעזר ברגותי במאות ספרים מישראל
בכיר פתח מרוואן ברגותי ,  המרצה עונש מאסר עולם בכלא הישראלי בגין מעורבות בחמישה מעשי רצח ,  צפוי להיות בקרוב ד"ר מרוואן ברגותי .  עבודת הדוקטורט ,  הנקראת  " התפקוד הפרלמנטרי ,  הפוליטי והביקורתי של המועצה המחוקקת הפלסטינית ותרומתה לתהליך הדמוקרטי בפלסטין בין השנים 1996 ו-2008 "  ושאותה השלים במהלך תקופת מאסרו בישראל ,  תוגש מחרתיים  ( שלישי )  לבחינה בפני צוות של בכירי אקדמיה במחלקת מדעי המדינה באוניברסיטת קהיר בראשות פרופ' אחמד יוסוף .
 במהלך כתיבת הדוקטורט בכלא הישראלי נעזר ברגותי במאות ספרים ומסמכים שישראל התירה באופן חריג להכניסם לתוך הכלא .  לברגותי יש תואר ראשון במדעי המדינה ותואר שני ביחסים בינלאומיים מאוניברסיטת ביר זית .  את עבודת המאסטר שלו כתב ברגותי אודות  " היחסים בין צרפת לפלסטינים בין השנים 1967-1997 ".  בסוף שנות התשעים ועד לפרוץ אינתיפאדת אל-אקצא בשנת 2000 הוא אף שימש כמרצה באוניברסיטת אל-קודס .
 מרוואן ברגותי מכהן כחבר פרלמנט פלסטיני מאז שנת 1996 וכן כחבר בוועד המרכזי ,  במועצה הלאומית ובמועצה המרכזית של ארגון פתח .  באינתיפאדת אל-אקצא הנהיג ברגותי את הזרוע הצבאית של פתח שביצעה פיגועים רבים .  בשנת 2004 הורשע ברגותי בחמישה מעשי רצח ונידון לחמישה מאסרי עולם ול-40 שנות מאסר בגין ניסיון לרצח .  הוא זוכה ממרבית ההאשמות שהופנו נגדו .  הוא נחשב למנהיג הפלסטיני הפופולרי ביותר בקרב האוכלוסייה הפלסטינית .
 מאות אסירים פלסטינים משלימים תארים אקדמיים במוסדות להשכלה גבוהה בתקופת מאסרם בבתי הכלא בישראל .  המוכר שבהם הוא הרוצח הלבנוני סמיר קונטאר ,  ששוחרר בעסקת השבויים האחרונה מול חיזבאללה ביולי 2008 .  קונטאר השלים תואר ראשון במדעי הרוח והחברה באוניברסיטה הפתוחה .
 
אסיר למופת ?  מעכשיו אמרו ד"ר ברגותי
בכיר פתח המרצה עונש מאסר בכלא הישראלי בגין מעורבות בחמישה מעשי רצח ,  יקבל בקרוב תואר דוקטור מאוניברסיטת קהיר .  בכתיבת הדוקטורט נעזר ברגותי במאות ספרים מישראל

