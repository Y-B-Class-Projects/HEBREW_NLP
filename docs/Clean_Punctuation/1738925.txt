מי הם האנשים שעושים לייק ?  
ווב 3.0
 >  >  אתר נמדד כיום בכמות הלינקים שיש לו מאתרים אחרים ,  כמות הנמדדת על ידי גוגל ומשפיעה על מיקומו בדף תוצאות החיפוש .  פייסבוק רוצה להחליף את הלינק בלייק ,  כך שכל דף אינטרנט יקבל דרגת חשיבות שתהיה ספציפית לכל אדם ואדם ,  לפי כמות הלייקים שעשו לו חבריו - ובהתאם הדף יופיע או לא בניוזפיד שלו בפייסבוק .  זוהי מטרת  " מהפכת הלייק "  שעליה הודיעה פייסבוק באפריל השנה .  עד אפריל ,  היה לייק פעולה פנימית בתוך פייסבוק .  בששת החודשים האחרונים ניתן לעשות לייק לכל דף באינטרנט .  בסופו של דבר ,  המטרה של פייסבוק היא להדיח את גוגל מתפקידה כשוטר התנועה של האינטרנט .  חצי שנה הוא זמן טוב לבחון היכן עומדת המהפכה .  ובכן ,  מצבה טוב ,  תודה .  לא פחות מ-2 מיליון אתרים בעולם הטמיעו את כפתור הלייק .  למעשה ,  לייק הפך לפעולה כה ידועה שהפכה כבר למטבע לשון .  פייסבוק פירסמה השבוע נתונים שלפיהם כמות הגולשים שמגיעים מפייסבוק לאתרי תוכן שהטמיעו את כפתור הלייק עלתה משמעותית .  כדוגמה ניתנו gawker ,  abc news ועוד אתרים גדולים .  מצד אחד ,  כדאי לקחת את הנתונים האלה בעירבון מוגבל .  אחרי הכל ,  לפייסבוק יש אינטרס ברור לפרסם מקרים שבהם הטמעת הלייק העלתה משמעותית את הביצועים .  מצד שני ,  כל מנהל אתר תוכן יספר לכם שכמות הגולשים המגיעה מפייסבוק עולה באופן עקבי .  היא עדיין נמוכה משמעותית מזו מגוגל ,  אבל המגמה ברורה .  האם פייסבוק תדביק את גוגל ?  עוד מוקדם לקבוע .  מה שברור ,  לכפתור הלייק יש תרומה נכבדת להפיכת פייסבוק לערוץ שיווק משמעותי מאוד עבור כל אתר .  לכן אולי הנתונים המעניינים יותר שמפרסמת פייסבוק נוגעים דווקא ללייקרס - הגולשים שטורחים ולוחצים על הכפתור בכל אתר ואתר .  מן הסתם מדובר בגולשים פעילים במיוחד ,  אבל מעניין לדעת כמה :  לייקר ממוצע הוא בן 34 ,  כלומר לא באמת ילדון .  יש לו פי 2.4 חברים מלגולש פייסבוק ממוצע  ( קרי כ-300 חברים )  ,  והסיכוי שלו להקליק על לינק שמופיע בפייסבוק גבוה פי 5.3 מסיכויי ההקלקה של גולש ממוצע .  אחד החוקים הבלתי כתובים לגבי אינטראקציה עם גולשים הוא הכלל  " 90-9-1 ":  1% מהגולשים מייצרים תוכן ,  9% מגיבים לו ו-90% רק קוראים .  אולם כדי להביא את ה-90% צריך לדאוג קודם ל-10% הפעילים .  פייסבוק ,  בעזרת הלייק ,  איפשרה לכל אתר ,  ללא טרחה רבה ,  לייצר אינטראקציה עם הגולשים שלו .  הלייקרס הם הם אותם 10% שאחריהם צריכים לחזר .  לכן טוב יעשה כל בעל אתר אם יעקוב אחר הלייקרס באתר שלו .  איך ?  מכיוון שפייסבוק רוצה להיות גוגל ומכיוון שמהפכת הלייק רק בתחילתה - אני מהמר שהשקת שירות המאפשר לבעלי אתרים לקבל נתונים דמוגרפיים על הלייקרס שלהם וליצור איתם קשר היא עניין של חודשים ,  אולי אפילו שבועות .
 
מי הם האנשים שעושים לייק ?  
ווב 3.0

