פותחים יומן
עורך יומן משה נסטבלאום טוען כי הועבר מתפקידו לאחר שגילה אי דיוקים לכאורה בקורות החיים שהעביר שקלאר לועדה לאישור מינויים בשירות הציבורי 
" עצותיו והנחיותיו של מנכ"ל הרשות בכל הקשור לחטיבת החדשות ,  מתמצות בעירוב שיקולים פוליטיים עם שיקולים עיתונאיים מקצועיים ובניסיונות להטות את השידור בכדי לרצות את שולחיו ",  כך כותב עורך  " יומן "  משה נסטלבאום בתצהיר שהגיש לבית הדין האזורי לעבודה בירושלים יחד עם דרישה לצו מניעה נגד העברתו מתפקידו .  נסטבלאום טוען כי העברתו מהתפקיד נעשתה ללא שימוע כנדרש ומבלי שהוצע לו תפקיד אחר ברשות השידור ,  בניגוד לטענת הרשות .  כמו כן טוען נסטבלאום כי העברתו מתפקידו לא אושרה על ידי הועד המנהל בניגוד לנדרש .  בקשתו של נסטבלאום הוגשה בדחיפות מאחר שהחלטת הרשות להעבירו מתפקידו אמורה להכנס לתוקפה כבר ביום ראשון הקרוב .
 נסטלבאום ,  עורך  " יומן "  מאז 2003 ,  קיבל לאחרונה הודעה על העברתו מתפקידו יחד עם שותפתו לעריכה ענת שרן .  כפי שפורסם לראשונה בוואלה !  ברנז'ה ,  מנכ"ל רשות השידור מוטי שקלאר ומנהל חטיבת החדשות בפועל יורם כהן החליטו על מספר שינויי שיבוץ בתכניות האקטואליה בערוץ 1 .
 בתצהירו כותב נסטלבאום : " במהלך השנים האחרונות ובעקבות ניהול כושל של הרשות ובכלל זה גם של חטיבת החדשות ,  סבלה התוכנית 'יומן' מירידה בשיעורי הצפייה ,  כמו כל תוכניות הערוץ הראשון .  יודגש ,  כי למרות הקשיים התקציביים והאחרים בהם נתונה הרשות ,  איכותה של התוכנית 'יומן' נשארה גבוהה כשהייתה .  מאז נכנס מנכ"ל הרשות הנוכחי לתפקידו ,  לא הציגה הנהלת הרשות תוכנית פעולה לשינוי ו/או לרענון מהדורת ה 'יומן' ,  על אף שהדבר התבקש כדי שניתן יהיה לעמוד בתחרות עם התוכניות המקבילות בערוצים המסחריים .  לא זו אף זו ,  כל ההצעות לשינוי ולרענון ה 'יומן' שאני ושותפתי העלינו ,  נדחו על הסף בזאת אחר זאת ע"י מנכ"ל הרשות ".  נסטבלאום טוען כי הוא נדרש לקצץ פינות שעלותן מזערית ,  שעה שלדבריו  " בזבזנות חוגגת מאפיינת את פעילות הניהול של הרשות ". 
נסטבלאום תוקף בחריפות את מנכ"ל הרשות מוטי שלקאר וטוען כי כל שעשה נועד  " להשליט לכאורה את רצונותיו ואת דעותיו הפוליטיות על תכני תוכניות חטיבת החדשות ובכללן ה 'יומן' ..  .  מסתבר ,  שלעמידתי התקיפה על משמר חופש העיתונות ,  וסירובי פעם אחר פעם להתקפל בפני שיקולים פוליטיים זרים ופסולים ,  משקל של ממש בהחלטת מנכ"ל הרשות לפגוע במעמדי כעורך ה 'יומן' ולהחליט על העברתי מתפקידי ".  
נסטלבאום טוען כי הסיבה האמיתית להעברתו מתפקידו היא תחקיר שהוא עורך ממנו עולות טענות לפיהן שקלאר לא דייק בקורות החיים שלו .  הטענות מתייחסות לתיאור השכלתו של שקלאר ונסטלבאום טוען כי תחקיר עמד ברקע העברתו מתפקידו .
 מנכ"ל רשות השידור מוטי שקלאר מסר בתגובה : " איני מתכוון להשיב מעל דפי העיתונות על ההשמצות הגובלות בהוצאת דיבה ,  לשם כך קיימים מוסדות שיפוט .  אך יחד עם זאת ,  על מנת למנוע הטעיית הקוראים ברצוני להדגיש כי מדובר בהשמצות חסרות שחר של אדם המנסה להיאחז בקרנות המזבח ,  בעקבות החלטה סוברנית של הנהלת הרשות .  יש להדגיש כי מר נסטלבאום משמש עורך שותף של היומן מזה שבע שנים !  !  רק לאחרונה ראינו לאן הגיעו דברים של אנשים שלא ידעו לקבל החלטות .  מדובר בניסיון הזוי להטיל דופי ולהשמיץ תוך התיימרות להיות חוקר ובודק מעל הוועדה לבדיקת מינויים בשירות המדינה ,  הבוחנת את המינויים בשרות המדינה .  כל השכלתי הפורמלית מתועדת בתעודות רשמיות ,  החל מתעודת הבגרות ועד לתואר השני . 
" כנראה שמר נסטלבאום שכח שיש עורך ראשי וההתייחסות לאיזונים ולתכנים היא חלק מתפקידו של העורך הראשי ,  כמו בכל גוף תקשורת .  באשר לשידורים שקדמו לקיום הפריימריס במפלגת העבודה ,  המנכ"ל פעל על-פי הנחיות הלשכה המשפטית של רשות השידור ,  אשר הכל חייבים לפעול על פיהם ". 

פותחים יומן
עורך יומן משה נסטבלאום טוען כי הועבר מתפקידו לאחר שגילה אי דיוקים לכאורה בקורות החיים שהעביר שקלאר לועדה לאישור מינויים בשירות הציבורי

