תחרות ללא הנחות 
רשות להגבלים
 >  >  רשות ההגבלים העסקיים פתחה חזית מול אילי ההון המחזיקים בזכייניות רשת וקשת .  לפני כשבוע שיגר היועץ המשפטי של רשות ההגבלים ,  בועז גולן ,  מכתב לשר התקשורת משה כחלון ,  שבו הבהיר כי הרשות מתנגדת להשארת חברת החדשות של הזכייניות בבעלות משותפת אם הרפורמה בענף תיכנס לתוקף .  הטיעון המרכזי של גולן היה שאחזקה משותפת תמוסס את יצר התחרות שאמור להתפתח גם בין רשת לקשת כחלק מהרפורמה . " התרת בעלות משותפת בחברת החדשות מותירה את הזכייניות כשותפות בנכס אסטרטגי ,  בעל חשיבות מרכזית להתנהלותן העסקית והמקצועית ",  כתב גולן . " המשך הבעלות המשותפת בעידן שלאחר תיקון החוק ימנע את התפתחות התחרות המתבקשת ויקל עליהן לתאם את התנהלותן מול ערוצי ברודקאסט אחרים ",  הוסיף .  בשתי הזכייניות נערכים לקרב מול רשות ההגבלים .  תומכיהן מעלים שני טיעונים מרכזיים :  הפרדת האחזקה המשותפת בחברת החדשות תגרום להשקעות גדולות בהקמת חברות נפרדות ,  ואלה עלולות לגרום לקריסה כלכלית של החברות .  בנוסף ,  הקמת חברות חדשות חלשות תפגע בסיקור התקשורתי ובכך תחליש את הדמוקרטיה .  ואם לא די בכך ,  ההשקעות הגדולות עלולות לבוא על חשבון השקעות אחרות ,  לדוגמה בדרמה ובתיעוד .  הרפורמה המתוכננת תאפשר לקשת ורשת לעבור משיטת הזכיינות המוגבלת בזמן לשיטה של רישיונות קבועים לשידור .  כחלק מהעסקה הן ביקשו הקלות בהתחייבויות להפקות מקור ,  שיחסכו לכל אחת עשרות מיליוני שקלים בשנה .  הבקשה נומקה בכך שהרישיונות יפתחו את השוק לתחרות ויאפשרו הכנסת שחקנים חדשים .  נראה כי שתי הזכייניות מדברות על תחרות אך לא ממש מתכוונות לכך ,  ומנסות להחזיק את המקל משני קצותיו :  גם להבטיח תחרות וגם להמשיך ליהנות מסיפור ההצלחה של חברת החדשות המשותפת ,  המשמשת עוגן חזק במיוחד לשידורי הערב שלהן ומבטיחה את המשך הצלחתן מול מתחרים חדשים ;  גם להרוויח צמצום הוצאות על הפקות מקור ולהקטין את חוסר הוודאות של עתידן בשיטת הזכיונות ,  וגם לא להגדיל את ההשקעות בחברת חדשות חדשה .  ברשות ההגבלים ,  האמונה על התחרות במשק ,  לא בלעו את הפתיון של הגברת התחרות בענף ופסלו חלק מרכזי מעסקת החבילה .  ברשות ציינו כי חסמי הכניסה לשוק אינם רק רגולציה של זיכיונות מול רישיונות ,  הם גם חסמים כספיים כבדים .  שילוב אמצעים פיננסיים של קשת ורשת בחדשות יהיה לא הוגן כלפי מתחרים חדשים וינציח עיוות בשוק .  החברות לא רק שלא יתחרו ביניהן במלוא העוצמה על לבו של הצרכן ,  או המפרסם ,  אלא אף עלולות לתאם חסימה של מתחרים חדשים באמצעות השולחן משותף של חברת החדשות .  זו לא פעם ראשונה שחברות מתחרות מעלות טיעון של קריסה כלכלית אם תגבר התחרות בתחומן .  זה לא קרה בעבר ,  כשפרטנר נכנסה לשוק הסלולר ,  וזה לא אמור לקרות כעת ,  כתוצאה מהפרדת הבעלות המשותפת בחברת האחזקות .  טובת הצרכן היא קבלת אפשרויות בחירה רבות ככל שניתן .  את זה ניתן להשיג באמצעות החלטות לאפשר לקשת ורשת להיערך בטווח זמן סביר להפרדת אחזקותיהן ,  מבלי להפריז בוויתורים על תוכן איכותי .  שתי החברות יצטרכו להתמודד כמו כל חברה עם העלויות החדשות ולהתאים אותן ליכולותיה העסקיות .
 
תחרות ללא הנחות 
רשות להגבלים

