גם עמיתי הקרנות החדשות בסכנה 
אזעקה ראשונה
 >  >  המונח גירעון אקטוארי נשמע כמו מושג שאינו קשור לחיי היומיום של אף אזרח ישראלי שלא בחר לעסוק במקצוע ראיית החשבון לאחר שסיים את הצבא .  אבל המונח החשבונאי הזה עשוי להיות חלום הבלהות של כל אחד מאתנו .  גירעון אקטוארי נוצר כאשר ההתחייבויות של חברה המספקת ביטוחי חיים או קרנות פנסיה גדולים מנכסיה .  המשמעות של גירעון אקטוארי בקרן הפנסיה שלנו ,  או בפוליסת ביטוחי המנהלים שלנו ,  היא שרמת החיים שחשבנו שמובטחת לנו ביום שבו נצא לפנסיה - אינה מובטחת כלל .  גירעון אקטוארי אינו תסריט שצפוי לרוב האזרחים החוסכים את כספם בקופות הגמל ,  בקרנות הפנסיה החדשות או בביטוחי המנהלים .  גירעון כזה הוא נחלתן של קרנות הפנסיה הוותיקות ,  השייכות לתקופה אחרת שבה המדינה חשבה שהיא יכולה להבטיח את הפנסיה לאזרחיה באמצעות הנפקת איגרות חוב מיועדות המבטיחות תשואה .  כיום ,  בעקבות הגירעונות ,  עמיתי הקרנות הוותיקות יקבלו כנראה לבתיהם הודעה לא חגיגית שתבשר להם על הירידה ברמת חייהם .  אבל ייתכן מאוד שהם לא יהיו לבד .  עמיתי הקרנות החדשות אמנם לא יקבל לבתיהם הודעה מפורטת כזאת ,  אלא רק דו"ח תשואות - אבל גם הוא עשוי להיות מבשר רעות .  בעולם החדש ,  מנהלי הפנסיה שלנו לא יכולים להגיע למצב שבו ההתחייבויות שלהם גדולות מהנכסים  ( אלא אם כן הם מושחתים וגונבים את כספנו )  .  הכסף שלנו מושקע בשוק ההון .  אם שוק ההון יורד - ההפסד הוא שלנו .  אם הוא עולה - הרווח שלנו .  בשנים האחרונות זה דווקא היה נחמד .  נתוני מערכת גמל נט של משרד האוצר מעלים שבין ינואר 1999 לאוקטובר 2010 ,  במשך כ-12 שנה ,  הציגו קופות הגמל הישראליות תשואה מצטברת של 157% .  אבל מה שהיה לא בהכרח מסמן את מה שיהיה .  התקופה הנוכחית היא של חוסר יציבות עולמי .  מדדי האג"ח הממשלתיות שוברים שיאים ,  על אף שלא ברור מאיפה ישולמו הגירעונות של הממשלות המערביות בארה"ב ובאירופה ;  שוק המניות הישראלי מרחף - בלי שניתן לספק לכך סיבה טובה ;  שיעור הנכסים הפיננסיים המסוכנים בתיק ההשקעות של הציבור - מניות ,  אג"ח קונצרניות בדירוג נמוך - חזר לרמת שיא של כל הזמנים ונמצא ברמה גבוהה יותר מהרמה שבה היה בסוף 2007 ;  ההזרמות המוניטריות מאיימות להמיט עלינו אינפלציה שתשחוק את נכסינו ;  והריבית נמוכה ברמה היסטורית ומסמלת עולם של תשואות נמוכות .  כשכל זה קורה - אף אחד לא יכול להבטיח לנו שום דבר באשר לתשואות החיסכון הפנסיוני שלנו המושקע בבורסה .  תסריט של פריחה בשווקים הגלובליים ,  או לסירוגין פריחה בשוק ההון הישראלי למרות דשדוש גלובלי ,  יהיה בשורה טובה לפנסיה שלנו .  אבל בתסריט של תשואות נמוכות ,  הגירעון האקטוארי של עמיתי קרנות הפנסיה הוותיקות עלול להיראות כמו הסנונית הראשונה של בשורות רעות לאזרחים .
 
גם עמיתי הקרנות החדשות בסכנה 
אזעקה ראשונה

