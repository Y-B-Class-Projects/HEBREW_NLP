גווארדיולה : " זה אחד המשחקים הקשים שנותרו לנו "
 מאמן ברצלונה מתכונן למפגש עם מאיורקה ,  הרביעית בטבלה  ( ש' ,  22:00 ,  ספורט 5 )  ,  ומחמיא לאוואט : " הוא שוער טוב מאוד "
 הטנגו הסוער בין ברצלונה לריאל מדריד בראשות הליגה הספרדית יתחדש מחר  ( שבת )  כשבארסה תצא למשחק חוץ קשה במיוחד מול הרביעית מאיורקה  ( 22:00 ,  ספורט 5 )  ,  בעוד שלבלאנקוס יחכה מבחן גדול משלהם ביום ראשון כשיארחו את הדרבי הגדול של מדריד מול אתלטיקו .  ערב המחזור ושבועיים בדיוק לפני הקלאסיקו הכל כך מצופה בברנבאו בעשירי באפריל ,  השתיים עדיין צמודות עם 71 נקודות כל אחד .
 שלושה ימים לפני שהיא מתארחת אצל ארסנל בלונדון במשחק הראשון של רבע גמר ליגת האלופות ,  מגיעה האלופה לפאלמה למפגש מול הקבוצה הכי ביתית בלה ליגה פרט לשתי המוליכות ,  שמחזיקה במאזן חלומי של 12 ניצחונות והפסד בודד באונו אסטדיו .  בנוסף מתגאה דודו אוואט בתואר השוער הביתי הטוב בספרד עם 7 ספיגות בלבד ,  כשהוא מקדים את ויקטור ואלדז שספג 8 פעמים בקאמפ נואו .
" זה אחד המשחקים הכי קשים שנותרו לנו העונה ",  הודה פפ גווארדיולה . " מאיורקה לא הגיעה למקום הרביעי בטעות ,  והיא קבוצה חזקה מאוד בכל האספקטים של המשחק .  אומנם אין להם אף שם גדול ,  אבל עם שוער טוב מאוד כמו אוואט ושחקנים כמו ארודיץ ובורחה ואלרו הם מאוד מסוכנים ".  גווארדיולה יחסר את סרחיו בוסקטס המוצהב ואריק אבידל הפצוע ,  ויקבל בחזרה את צ'אבי וג'ראר פיקה שהחלימו ,  אך המאמן עשוי להמשיך לתת להם מנוחה לקראת הקרב באמירויות ביום שלישי .
 במאיורקה ,  ששמרה על המקום הרביעי למרות התיקו המאופס מול סנטאנדר באמצע השבוע ,  לא מוותרים על חלום ליגת האלופות ושואפים לשחזר את תוצאת הביקור האחרון של הקטלונים באי ,  במחזור הלפני אחרון של העונה שעברה ,  אז ניצחו המקומיים 1:2 ,  ולרשותו של המאמן גיורגיו מנזאנו יעמוד סגל מלא . " אין נוסחת קסם לניצחון על ברצלונה ",  אמר מנזאנו לקראת המשחק . " זה יהיה אתגר קשה מאוד ,  אך לא בלתי אפשרי ,  לא נסתגר מאחור ולא נשנה את מערך ה-4:4:2 הקבוע שלנו במטרה לנצח ". 

גווארדיולה : " זה אחד המשחקים הקשים שנותרו לנו "
 מאמן ברצלונה מתכונן למפגש עם מאיורקה ,  הרביעית בטבלה  ( ש' ,  22:00 ,  ספורט 5 )  ,  ומחמיא לאוואט : " הוא שוער טוב מאוד "
 
