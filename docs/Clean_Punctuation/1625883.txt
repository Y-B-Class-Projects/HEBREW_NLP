הטובות לטיח
על הדוגמניות של  " נשות הטייסים "  פז חסדאי יוותר בקלות ,  אבל עם רועי לוי ודנה מודן של  " עונת החתונות "  הוא מוכן להקים משפחה חדשה
התחושה העיקרית מצפייה ב"נשות הטייסים "  היא שמדובר בבזבוז אדיר של כסף .  על פי הקאסט המפואר של הדרמה היומית ,  שעלתה אמש בערוץ 10 ,  אין ספק שמדובר בהפקה מושקעת ,  כזו שמשלמת לדוגמניות חסרות הכישרון האלה מאות דולרים לכל יום צילומים  ( וזאת בנוסף למשכורות הבסיס המופרזות גם ככה )  ,  והלב פשוט נצבט .  כל כך הרבה דברים טובים יותר אפשר היה לעשות עם הכסף הזה  בין אם לתת אותו לעניים ,  לשפץ את איצטדיון רמת גן או סתם לחלק אותו לנרקומנים  אך גם כשמדובר בטלוויזיה מסחרית קשה שלא לחוש שמדובר בבזבוז משווע ובכניעה לבינוניות .
 אולי זה ייראה כצרות עין ,  אבל זה בעיקר תסכול ומרמור על גורלה של התעשייה המקומית ,  שזנחה כל יומרה לאיכות אמנותית וממשיכה להתבסס על כוכבניות יפהפיות ,  שקשה לזכור מאיפה הן בכלל מוכרות לנו ומה כולל פועלן האמנותי מלבד להיותן נעימות מראה .  למעשה ,  לעתים נדמה שהתוכנית היא קנוניה של סוכנים ,  שדאגו ליצור פלטפורמה רווחית ללקוחותיהם .  האם אין מספיק שחקנים מוכשרים בישראל ,  ששוב עלינו להסתפק במפורסמות שמנסות להוכיח שהן מולטי טאלנטיות ?  מה בדיוק כולל הרזומה של שרי גבעתי או יעל גולדמן ?  האם גלית גוטמן כל כך הרשימה ב"צימרים "  שההפקה בחרה להעניק דווקא לה תפקיד ראשי נוסף ? 
אפילו בסטנדרטים של השוק הטלונבלי מדובר באכזבה .  כבר היו טלנובלות ,  כמו  " השיר שלנו "  או  " האלופה ",  שניסו להציג סוג של קריצה או מודעות אירונית וצינית לנחיתות של הז'אנר ,  אך  " נשות הטייסים "  לוקחת את עצמה ברצינות מיותרת .  למה להעמיס עלינו עוד  " דרמה מקומית ",  עם אותם דיאלוגים בנאליים ועלילה צפויה ?  עד מתי ניאלץ לסבול את התפניות העלילתיות הדרמטיות ואת הקלוזאפים על הפרצופים המופתעים ?  האם נגמרו הרעיונות לסדרות טלוויזיה ?  ומה קרה לניסיון ליצור מראית עין מינימלית של יצירה מקומית איכותית ? 
אפילו נושא בעל פוטנציאל גדול כמו הטייס הישראלי ,  ללא ספק דמות מאופיינת ומסקרנת בקרב הציבור בישראל ,  מוצג בשטחיות ובהחמצה גדולה  ככה זה כשחייבים להתמקד בפרשיות אהבים ובתככים של נשותיהם ,  שמוצגים בסצינות קצרות ונטולות פאנץ' .  אלא שלצערנו ,  אם אירוע ההשקה של התוכנית גרר עשרות צלמי פפראצי ותועד בכל מדורי הסלבס ,  אין ספק ש"נשות הטייסים "  תוכתר בינתיים כהצלחה .
 מנגד ,  במקביל עלתה אמש למסכים סדרה נוספת , " עונת החתונות ",  שמצליחה להראות כיצד עושים זאת נכון ,  ובזול .  התוכנית ,  שמתעדת זוגות שמתכוננים ליום הכי חגיגי וסיוטי בחייהם ,  מציגה פורמט פשוט ומדויק ,  נטול יומרות מיוחדות ,  שמותאם היטב למציאות המקומית ומצליח במקביל גם לשקף את תעשיית החתונות וגם להגחיך אותה .  
שיתוף הפעולה בין דנה מודן לרועי לוי ,  שכבר הוכיח את עצמו בהצלחה ב"דאבל דייט ",  ממשיך להיות פורה .  לוי בלי מודן נוטה להיות מעיק ומוגזם ,  אך הנוכחות שלה מצליחה לאזן אותו ,  להפרות אותו ולהוציא ממנו את המיטב .  גם מודן ,  שנראית מעודנת לצד שותפה התזזיתי ,  נהנית מהזוגיות ,  אך הגיבורים האמיתיים של  " עונת החתונות "  הם עדיין הזוגות המאושרים ,  שכל כך מתמסרים למשימה שעומדת לנגד עיניהם ,  עד שאינם מבחינים כי הם מושא ללעג .  
גם יום החתונה   " היום שבו בני האדם מרשים לעצמם לעשות כל מה שלא ראוי מבחינה חברתית ואנושית ",  על פי מודן  הוא בזבוז משווע של כסף ,  כמעט כמו  " נשות הטייסים ",  אך לפחות שם הסצינות אמיתיות והמשחק אותנטי .  מתברר שלא תמיד ריאליטי הוא הז'אנר הנחות ביותר בטלוויזיה .
 


הטובות לטיח
על הדוגמניות של  " נשות הטייסים "  פז חסדאי יוותר בקלות ,  אבל עם רועי לוי ודנה מודן של  " עונת החתונות "  הוא מוכן להקים משפחה חדשה

