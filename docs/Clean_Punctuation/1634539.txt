עמוס רגב וגד ליאור זכו בפרס האגודה לזכות הציבור לדעת
רגב ,  עורך ישראל היום זכה בפרס האגודה לביקורת התקשורת וליאור ,  הכתב הכלכלי הוותיק של ידיעות אחרונות זכה בפרס לתקשורת כלכלית איכותית
עורך העיתון ישראל היום עמוס רגב זכה בפרס הישראלי לביקורת התקשורת שמעניקה האגודה לזכות הציבור לדעת ויקבל את הפרס בטקס שיתקיים ב-7 בפברואר .  הפרס מציין השנה עשור לקיומו ומוענק עבור תרומה משמעותית במיוחד לביקורת התקשורת בישראל ,  באמצעות עיסוק עיתונאי או פובליציסטי בביקורת או פעולה להגברת הפלורליזם התקשורתי ומניעת מונופוליזם .  הפרס מוענק לרגב ,  עורך העיתון מיום היווסדו ,  על המהפכה שחולל ישראל היום במפת העיתונות המודפסת בתוך זמן קצר יחסית .  בנימוקי וועדת השיפוט נכתב כי רגב מוביל עיתון אשר מאגד בתוכו קשת רחבה ומאוזנת של טובי העיתונאים והפרשנים הקיימים כיום בארץ ומציע לציבור הרחב אלטרנטיבה אמיתית  .
 על הזוכים בפרס החליטה ועדה בראשות נשיא האגודה לזכות הציבור לדעת זלמן שובל שכוללת את ד"ר מור אלטשולר ,  המשורר ארז ביטון ,  חברת הנהלת האגודה דליה זליקוביץ' ,  יושב ראש האגודה פרופ' אלי פולק והאלוף  ( במיל )  אורן שחור .  בין הזוכים בפרס בשנים האחרונות :  מתי גולן ,  אמנון דנקנר ,  עירית לינור ,  אמנון לורד ,  קלמן ליבסקינד ,  בן דרור ימיני ,  חגי סגל ,  יעקב אחימאיר ,  ינון מגל ,  אריה אבנרי ומטה מאבק היוצרים .
 זלמן שובל : " העיתון מציע כתיבה אחרת ואינו נמנע מלעסוק ואף לתקוף גורמים בעלי מעמד והשפעה בציבוריות הישראלית ".  לדברי שובל ,  אירועי העת האחרונה ,  בהם הניסיון למנוע תחרות חופשית בעיתונות באמצעות חקיקה ,  מעידים על תרומתו וחשיבותו של העיתון לתקשורת בפרט ולדמוקרטיה הישראלית בכלל ".  
עמוס רגב מסר : " העיתונות בשבילי היא לא רק עבודה ,  אלא דרך-חיים .  היא ניסיון יום-יומי לעשות משהו טוב .  בישראל היום הגדרנו עקרונות ,  ואנחנו עושים ככל יכולתנו לממשם .  אנחנו אומרים את האמת ,  ישר ולעניין .  אנחנו תומכים בשלטון החוק .  אנחנו הוגנים ומאוזנים .  אנחנו בודקים עצמנו ,  ואם טעינו אנחנו מתקנים ותמיד אנחנו זוכרים שאנחנו ישראלים .  מעולם לא אהבתי להצטרף למקהלה של אחרים .  הקול האחיד של המקהלה ,  יפה ככל שיהיה ,  מכסה על הקול של כל אדם בנפרד .  כך גם בתקשורת ,  שלעתים נשמעת כמקהלה :  אחידה ,  מונוטונית ,  מונופולית .  ישראל היום נותן ביטוי גם לקולות שעד כה נבלעו בשירת המקהלה .  ועל כך גאוותי ובכך אני מקווה גם תרומתי ". 
רגב מצטרף לגד ליאור ,  הכתב הכלכלי הוותיק של ידיעות אחרונות ,  שזכה בפרס מטעם האגודה על תקשורת כלכלית איכותית .  הפרס מוענק השה בפעם הרביעית ובעבר זכו בו מנהל המרכז הישראלי לקידום חברתי וכלכלי דניאל דורון ,  מייסד TheMarker גיא רולניק וכתב העיתון מוטי בסוק .  
הפרס ניתן לליאור על עבודתו העיתונאית ב-25 השנים האחרונות .  הפרס הישראלי לתקשורת כלכלית איכותית ניתן עבור עיתונאות או תקשורת כלכלית אמיצה המדווחת על נושאים כלכליים כהווייתם ,  ללא התחשבות בגורמים עסקיים ,  פוליטיים ,  תקשורתיים ואחרים .  לצד עבודתו ככתב כלכלי עומד ליאור בראש מערכת העיתון בירושלים .  
בנימוקים לפרס קבעה הוועדה כי גד ליאור מיסד רמה גבוהה של כתיבה כלכלית מקצועית הוגנת ,  מקורית ומיוחדת ,  עניינית וביקורתית .  ליאור מפגין ידע ועומק ,  מזהה תהליכים ומשתף בכל אלה את קוראיו .  הוועדה ציינה עוד כי כתיבתו של ליאור אינה מתרפסת .  הוא אינו מהסס לכתוב נגד הזרם ויצא לא פעם כנגד מגמות ועמדות .  הוועדה ציינה במיוחד את הנושאים שהוא חשף ותקף ,  כמו השכר העודף בבנק ישראל ,  חשיפה מוקדמת של תכנית האוצר למיסוי ,  עיוות בעמלות הבנקים ועוד .
 
עמוס רגב וגד ליאור זכו בפרס האגודה לזכות הציבור לדעת
רגב ,  עורך ישראל היום זכה בפרס האגודה לביקורת התקשורת וליאור ,  הכתב הכלכלי הוותיק של ידיעות אחרונות זכה בפרס לתקשורת כלכלית איכותית

