כך נראה שוק נדל"ן היוקרה בשנה האחרונה
הדירות נראות לכם יקרות ?  רק תראו כמה הוציאו עשירי הארץ על בתים ב-2010 :  1.6 מיליארד שקל הושקעו ב-100 עסקות הנדל"ן הגדולות בישראל .  שוק המגדלים של ת"א ריכז ביקושים גבוהים במיוחד
1.619 מיליארד שקל הושקעו במאה עסקות הנדל"ן למגורים הגדולות ב-2010 .  36 מהעסקות בוצעו בתל אביב  ( בהיקף של כ-620 מיליון שקל )  ,  22 בירושלים  ( בהיקף של 304.5 מיליון שקל )  ובהרצליה בוצע 17 עסקות מתוך ה-100 ,   ( בסכום כולל של כ-309 מיליון שקל )  .  כך עולה מבדיקת themarker שנערכה על פי נתוני אתר רשות המסים .  
סף הכניסה לרשימת 100 העסקות היקרות ירד השנה ל-8.9 מיליון שקל ,  לעומת 9.3 מיליון שקל ב-2009 .  לעומת זאת ,  בשפיץ העליון של שוק היוקרה נרשמה דווקא עלייה - המחיר הממוצע של עשר העסקות היקרות ביותר ב-2010 היה כ-70 מיליון שקל ,  לעומת 54 מיליון שקל ב-2009 .  
שלא במפתיע מתברר כי כשעוזבים את גוש דן וירושלים ,  מושג היוקרה מצטמצם משמעותית ,  אם כי במקומות שנחשבים לאטרקטיביים בעיני תושבי חוץ ,  כמו נתניה ,  אילת ואשדוד ,  נמצאו עסקות ברמות גבוהות מאוד יחסית .  
הבדיקה שערכנו סקרה את 100 העסקות הגבוהות ביותר שנסגרו בארץ ,  שכאמור התרכזו בעיקר בתל אביב ,  הרצליה וירושלים .  לסקירה זו הוספנו גם עסקות יוקרתיות באזורים אחרים של הארץ ,  שבהם מחירי נכסי יוקרה הגיעו ל-10% ואף לפחות ממחירי הנכסים היוקרתיים במרכז ,  מה שמלמד על הפערים העצומים בין שוקי הנדל"ן של האזורים השונים .  
פעילים בשוקי היוקרה בישראל מספרים כי בשנה האחרונה נרשמה יציבות בשוק הווילות של יישובי היוקרה כמו הרצליה פיתוח ,  כפר שמריהו וקיסריה .  לדבריהם ,  עליות מחירים נרשמו ,  לעומת זאת ,  בדירות היוקרה במרכזי הערים .  ההערכות הן כי בשנה הקרובה לא יירשמו עליות מחירים בשוק היוקרה ,  ואף כי מספר העסקות יקטן .  
כאשר בחנו את המחיר הממוצע של עסקות שנכנסו לרשימת 100 הגדולות ב-2010 ראינו כי המחיר הממוצע של עסקות מרשימה זו בתל אביב הגיע ל-17.2 מיליון שקל ,  18.2 מיליון שקל בהרצליה וכ-13.8 מיליון שקל  " בלבד "  בירושלים .  
בקיסריה ,  כפר שמריהו וסביון יש מעט עסקות ,  אך המחירים שם גבוהים בהרבה .  מבין 100 העסקות הגבוהות בארץ ,  בוצעו בשלושת היישובים חמש עסקות בלבד ,  אך בהיקף של כ-157 מיליון שקל - כלומר מחיר ממוצע של יותר מ-31 מיליון שקל לעסקה .  
העיר שמובילה את אזור השרון מבחינת מספר העסקות היא כאמור הרצליה ,  שם רוב העסקות בוצעו בהרצליה פיתוח למעט עסקה אחת בסכום של כ-25 מיליון שקל במרינה .  אחריה נמצאות רמת השרון ורעננה ,  שבכל אחת מהן בוצעו עסקות בהיקף של כ-51 מיליון שקל - ברעננה בוצעו ארבע עסקות וברמת השרון חמש .  
אילו סוגי נכסים מחפשים המולטי-מיליונרים ?  42 מהעסקות הגדולות השנה בוצעו בווילות וצמודי קרקע ורק 19 במגדלים .  השאר ,  39 במספר ,  היו עסקות בבניינים בבנייה רוויה ,  אולם לא כאלה שמוגדרים כמגדלים .  בתוך תל אביב הפרופורציות שונות - רק 4 עסקות בוצעו בווילות ,  בעיקר בצהלה ,  ו-17 דירות נמכרו במגדלים .  
36 מתוך 100 העסקות היקרות שהתבצעו השנה בישראל בוצעו בתחומי העיר תל אביב .  ללא ספק ,  את מירב תשומת הלב בשוק היוקרה בעיר משכו הפנטהאוזים בקומות האחרונות של המגדלים ,  שחלקם כבר קיימים וחלקם בבנייה .  רק ארבע עסקות מתוך 36 העסקות היו על בתים צמודי קרקע ,  לעומת 17 עסקות במגדלים .  
בסך הכל גילגלו 36 העסקות היקרות בתל אביב השנה סכום של 620 מיליון שקל - כ-17 מיליון שקל בממוצע לעסקה .  נתונים אלה ,  שנלקחו מאתר רשות המסים ,  אינם כוללים עדיין את את עסקת השיא בה רכש איש העסקים אלכסנדר משקביץ' פנטהאוז בשטח 1,000 מ"ר בפרויקט sea one בטיילת תמורת 110 מיליון שקל .  
להוציא את העסקה המיוחדת שביצע משקביץ' ,  העסקות היקרות התרכזו פחות באזור החוף כמו בשנים קודמות ויותר במתחמים אחרים בעיר ,  כמו פארק צמרת ומגדלי אקירוב ,  המרוחקים יחסית מהים ,  ומספר מגדלים שצמחו במתחם רוטשילד .  
אחת העסקות היקרות של השנה נרשמה בחודש מאי בפרויקט פרישמן 46 של חברת ארו-סאט בפינת הרחובות פרישמן ודיזנגוף ,  כאשר המיליונר היהודי האנגלי דיוויד אליאנס רכש טריפלקס בשלוש הקומות האחרונות של המגדל  ( 26-28 )  בשטח של כ-1,000 מ"ר תמורת 71 מיליון שקל .  
גם בפארק צמרת ,  נרשמו עסקות שיא ,  שהמחישו את המהפך שעבר ה"אי הרועש ",  התחום בין דרך חיפה לנתיבי איילון ,  בזכות בניית המגדלים היוקרתיים בו והפיכתו למתחם יוקרה מבוקש .  בחודש מארס נמכרה דירה בקומה ה-37 במגדלי yoo של חברת חבס בפארק צמרת בשטח 800 מ"ר תמורת 44 מיליון שקל ,  כ-56 אלף שקל למ"ר .  במגדלי אקירוב ,  מהעבר השני של דרך נמיר ,  נמכרה השנה דירה ב-32 מיליון שקל .  
תהליך נסיקה דומה התרחש במתחם רוטשילד ,  שהיה בעבר ציר שגרתי בעיר ונהפך בשנים האחרונות למוקד משיכה לאלפיון העליון .  במגדל רוטשילד 1 של חברת חבס נמכרו השנה שתי דירות בקומות ה-28 וה-29 של המגדל ב-46 מיליון שקל כל אחת ,  כאשר את אחת מהן רכש המיליארדר איתן ורטהיימר .  במגדל רוטשילד מאייר הממוקם בשדרות רוטשילד פינת רחוב אלנבי ,  נמכרה דירה בקומה ה-26 בשטח 750 מ"ר תמורת 41 מיליון שקל ,  כ-54 אלף שקל למ"ר .  
העסקה הגבוהה ביותר מבחינת המחיר למ"ר נרשמה בדירה צנועה יחסית במימדיה - אשת העסקים שרי אריסון רכשה דירה בשטח 190 מ"ר בקומה השישית במגדל קינג דיוויד ברחוב הירקון ,  בסמוך למלון דן תל אביב ,  תמורת 16.6 מיליון שקל .  המחיר ששילמה אריסון משקף סכום שיא של 87 אלף שקל למ"ר .  
למגורים בירושלים וליד העיר העתיקה אין מחיר .  ירושלים נמצאת במקום השני במספר עסקות היוקרה שנרשמו בעיר במהלך 2010 - 22 נכסים שנמכרו בעיר מופיעים ברשימת 100 העסקות הגדולות של 2010 ,  בהיקף כולל של יותר מ-304 מיליון שקל ,  או כ-13.8 מיליון שקל בממוצע לעסקה .  
בפרויקט ממילא של היזם אלפרד אקירוב נמכרה הדירה היקרה ביותר השנה בירושלים - ב-40 מיליון שקל .  על גל היוקרה של ממילא רכבה השנה גם חברת י.ח דימרי שמתכננת מול חומות העיר העתיקה פרויקט חדש בן 75 דירות .  
במרכז העיר אפשר למנות פרויקטי יוקרה נוספים ,  שמבוקשים מאוד על ידי תושבי חוץ ונמצאים במרחק הליכה מהעיר העתיקה ,  לאורך הרחובות יפו ואגרון .  פרויקט הוולדורף אסטוריה של האחים רייכמן ברחוב אגרון הוא פרויקט שפונה באופן טבעי לתושבי חוץ ולכן הביקושים אליו נפגעו מאוד בשנת 2008 בגלל המשבר הכלכלי העולמי .  ואולם ב-2010 נרשמה התעוררות בשוק זה ,  ובפרויקט נמכרו דירות במחירים של 11-18 מיליון שקל ,  כ-70 אלף שקל למ"ר .  בפרויקט ירושלים של זהב של שלמה אליהו ומרדכי שכטר במעלה רחוב יפו נמכרות דירות במחירים של כ-10 מיליון שקל .  
שכונות יוקרה נוספות שנמצאות בדרום מרכז העיר הן קטמון ,  רחביה ,  טלביה ובקעה .  בשכונות האלה כמעט שאין בנייה חדשה ,  ונכסי היוקרה בהן הם בתים טמפלרים ובתים ערביים עתיקים וייחודיים .  ברחוב יד מרדכי בשכונת קטמון בירושלים נמכרה השנה וילה במחיר של 22.7 מיליון שקל ובשכונת בקעה נרשמה עסקה של מכירת דירה תמורת 13.8 מיליון שקל .  
עסקות גבוהות נעשו גם בשכונות חרדיות טיפוסיות ,  דוגמת השכונות שערי חסד המתחברת לשכונת רחביה ורמת שרת ,  שבהן נרשמו עסקות בגובה של 10-14 מיליון שקל לדירה .  
הרצליה מובילה את שוק היוקרה בשרון ,  הרבה בזכות היצע הווילות הגדול בהרצליה פיתוח .  בסך הכול ב-2010 נרשמו בעיר 17 עסקות בהן החליפו ידיים כ-309 מיליון שקל - ממוצע של 18.2 מיליון שקל לעסקה .  עם זאת ,  הנתונים אינם כוללים עדיין את העסקה היקרה ביותר שבוצעה השנה בישראל ,  שבה מכר זכי רכיב את הווילה שלו ברחוב גלי תכלת בהרצליה פיתוח לאיש העסקים טדי שגיא תמורת 145 מיליון שקל .  
אחרי העסקה של רכיב ,  הווילה היקרה ביותר בעיר נמכרה ב-49 מיליון שקל ,  גם כן ברחוב גלי תכלת ,  שאפשר להכתיר אותו כאחד הרחובות היקרים בישראל .  מחוץ להרצליה פיתוח ,  העסקה הבולטת היתה מכירת דירה בבניין מגורים שנמצא במרינה של העיר ב-25 מיליון שקל .  
המתווך אורי טל ,  הפועל בשוק היוקרה של הרצליה פיתוח ,  אומר כי השוק בשכונה דישדש מסוף 2008 ,  עקב ירידה במספר תושבי החוץ שרוכשים נכסים במקום .  טל אומר כי השוק בשכונה מכוון בעיקר למטרות מגורים ,  ולכן לא נהנה מעליות מחירים כמו שוק היוקרה של תל אביב ,  שמושך אליו משקיעים בשל התשואות הגבוהות שניתן להשיג בו .  עם זאת ,  טל מספר כי באחרונה ניכרת התאוששות בשוק של תושבי החוץ ,  שחזרו להתעניין בנכסים בהרצליה פיתוח .  
רשפון הוא מושב הצמוד לכפר שמריהו מצד צפון ,  שהפך בשנים האחרונות מיישוב חקלאי ליישוב יוקרתי במיוחד הודות למיקום האיכותי שלו .  בעלי הממון זיהו את הפוטנציאל הגלום במגרשים הגדולים של היישוב והחלו לבנות וילות מפוארות במקום .  שלוש עסקות נדל"ן נסגרו השנה ברשפון ,  שתיים במחיר של 9-10 מיליון שקל ואחת ב-24 מיליון שקל .  
שוקי היוקרה של רעננה ורמת השרון הניבו עסקות בהיקף של 51 מיליון שקל בכל אחת מהערים .  ברמת השרון בוצעו חמש עסקות במחיר ממוצע של 10.2 מיליון שקל .  שלוש מהן בוצעו בפינה הדרום מערבית של העיר ,  בשכונות אלון ונוה רום .  הווילה היקרה ביותר שנמכרה השנה בעיר נמצאת ברחוב הבנים ,  והתקבלו עבורה 12.5 מיליון שקל .  לא רחוק ממנה ,  ברחוב עצמון ,  נמכרה וילה ב-9.5 מיליון שקל ,  וברחוב הבושם בוצעה עסקה ב-9.75 מיליון שקל .  
ברעננה בוצעו 4 עסקות במחיר ממוצע של כ-12.8 מיליון שקל .  הממוצע הגבוה הושג הרבה בזכות עסקה נדירה ברחוב ההסתדרות שם נמכרה וילה בכ-20 מיליון שקל - העסקה ה-20 בגובהה בכל הארץ השנה .  רעננה גם סוגרת את רשימת המאה עם וילה שנמכרה ב-8,888,888 שקל ברחוב התפוז בשכונת קריית גנים ,  השכונה היקרה בעיר .  
גם נתניה עלתה על מפת היוקרה עם שתי דירות שנמכרו במגדלים בשכונת עיר ימים במערב העיר בכ-9 מיליון שקל כל אחת .  אחת מהן ,  דירה בקומה ה-21 בפרויקט דמרי בשמורת ים ,  בשטח של 200 מ"ר עם מרפסת בשטח 186 מ"ר ,  נרכשה על ידי תושב חוץ .  
האם יש דבר כזה  " יוקרה צפונית "?  על פי העסקות שבוצעו בשנה האחרונה - אין .  בדיקה מראה ,  שהיוקרה הישראלית ,  ככל שזו מוגדרת כפונקציה של מחירי נכסים ,  מתחילה בזכרון יעקב ובקיסריה ,  ופונה דרומה לכיוון השרון וגוש דן .  בצפון ,  למעט מספר קטן של עסקות בחיפה שבקושי חצו את רף המיליון דולר ,  לא נרשמו ב-2010 עסקות שמדגדגות את המחירים שנהוגים במרכז הארץ .  
אמנם העסקה הגבוהה ביותר בחיפה הגיעה לסכום מכובד של 8.5 מיליון שקל ,  ששולמו עבור דירה ברחוב יפה נוף .  עם זאת ,  בצמרת העסקות בעיר ניתן למצוא גם עסקות צנועות במושגים של אזור המרכז כמו וילה שנמכרה ברחוב שבדיה בשכונת דניה תמורת 4.08 מיליון שקל .  
למרות המחירים הנמוכים יחסית ,  הנכסים שנמכרו בחיפה הם נכסים יוקרתיים לכל דבר ועניין .  חלק גדול מהם הם בתים פרטיים בשכונת היוקרה דניה ,  נכס אחר נמצא ברחוב בשכונת אחוזה ,  לא הרחק מבית חולים כרמל ,  ועוד אחד הוא דירה גדולה במבנה נדיר ברחוב יפה נוף .  
ניתן לתהות מדוע היוקרה החיפאית והצפונית היא כה זולה יחסית לזו של מרכז הארץ ?  נראה שמדובר בחלק מהמצוקה הגדולה שאליה נקלעה העיר הצפונית בעשורים האחרונים ,  שבאה לידי ביטוי בנטישת עסקים ,  מפעלים וחברות לכיוון מרכז הארץ ,  ויחד עמם גם לנטישת בעלי הון מקומיים .  
בסביון ובקיסריה בוצעו השנה עסקות ספורות ,  כאשר מחירי הווילות שנמכרו ביישובים אלה שמרו על יציבות .  
בסביון נמכרה השנה וילה ב-30 מיליון שקל באזור הוותיק .  המחירים בסביון נמוכים יותר מאשר בקיסריה ,  הרצליה פיתוח וכפר שמריהו ,  מה שמסביר את ייצוגה הקטן יחסית ברשימת הנכסים היקרים שנמכרו השנה .  עיקר הפעילות במקום מתרכזת כיום בחלק החדש של היישוב ,  שהמגרשים בו קטנים יותר והמחירים נמוכים יותר מאשר בחלק הוותיק .  
בקיסריה נרשמו שתי עסקות יקרות של רכישת וילות ,  האחת ב-47 מיליון שקל והשנייה ב-18 מיליון שקל .  העסקה המשמעותית ביישוב בשנה האחרונה התבצעה על ידי חברת חבס ,  שרכשה שטח של 28 דונם ביישוב תמורת 55 מיליון שקל .  על השטח יוקמו 186 יחידות נופש ושטח מסחרי .  המגרש שנרכש נמצא בסמוך לשכונת הגולף ,  הנחשבת ליוקרתית ביותר ביישוב .
 השתתפו בהכנת הידיעה :  רז סמולסקי ,  שלומית צור ורנית נחום-הלוי 

כך נראה שוק נדל"ן היוקרה בשנה האחרונה
הדירות נראות לכם יקרות ?  רק תראו כמה הוציאו עשירי הארץ על בתים ב-2010 :  1.6 מיליארד שקל הושקעו ב-100 עסקות הנדל"ן הגדולות בישראל .  שוק המגדלים של ת"א ריכז ביקושים גבוהים במיוחד

