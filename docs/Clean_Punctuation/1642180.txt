שינויים בהרגלי הצליפה
המהפך שעבר דורון פרקינס בתקופה האחרונה מסמל את השינויים שעוברת מכבי תל אביב :  בסגנון המשחק ,  בגישה ,  בתוצאות ובהצלחת חבריו ,  במיוחד אחד ,  אלן אנדרסון
כשדורון פרקינס עמד מול פאבלו פריג'יוני ,  ביצע הטעיה קטנה ,  הביט בסל וקבר את השלשה המנצחת ,  44 שניות לסיום המשחק עם ריאל מדריד ,  הגיע לשיאו תהליך השינוי שעבר השחקן מאז הגיע לישראל באוגוסט 2008 .  כשפרקינס חתם בקיץ בקבוצה של שמעון מזרחי ,  היו במועדון ובסביבתו רבים שתהו כיצד ישתלב במארג החברתי-קבוצתי שטוו פיני גרשון ושרון דרוקר .  מקצועית ,  היו במכבי מי שחששו מוויל סולומון חדש :  גארד חתולי ואיכותי שאוהב את הכדור אצלו ביד ,  אך לא מתקשר עם סביבתו .
 מבחינה חברתית ,  כולם שמעו את הצ'יזבאטים על הגארד האנוכי והדחוי ,  שלמסיבת יום ההולדת שערך לעצמו בשנה שעברה טרחו רק שניים מחבריו לקבוצה להופיע .  במכבי חיפה ידעו לספר על בחור מופנם ,  סגור ,  כזה שגם המאמן מתקשה לקרוא את תחושותיו .  גם השמועה כי נדקר מחוץ למועדון ה"מנדי'ס "  בימיו הראשונים בישראל לא תרמה לתדמיתו .  לאחר השלשה שקלע על הראש של פריג'יוני ,  זריקה שהצילה התקפה קריטית שנתקעה ,  הסתובב פרקינס והלך בצעדים גדולים לעבר ההגנה .  הוא לא חגג את הרגע בצורה מוחצנת ;  פרקינס נראה מאופק ,  זהיר ,  כמו שחקן שיודע כי הרוויח בזכות את זמן הפרקט לו זכה ,  אבל כזה שחובת ההוכחה עדיין רובצת על כתפיו .
 בתום המשחק מול מדריד בשבוע שעבר ,  היה פרקינס האחרון לעזוב את חדר ההלבשה של מכבי .  כשנשאל כיצד רואה את תפקידו בקבוצה ,  השיב כי  " הג'וב שלי הוא להפעיל את החברים ,  למסור לשחקנים הפנויים ולשמור חזק בהגנה ".  פרקינס הוא סמל השינוי שהתחולל במכבי בשבועות האחרונים :  הקבוצה הכבויה והרופסת שנכנעה בהיכל לויטוריה ,  שהפסידה למארוסי ושהובכה בנתניה ,  אינה מזכירה את זו שבשבועיים האחרונים משחקת עם ביטחון ואמונה .
 כך קורה שבית ו' של שלב הטופ-16 ,  שנחשב לבית מוות עבור מכבי ,  הפך אחרי שני משחקים לפחות מאיים  אולי משום שמכבי הפכה בעצמה ליותר מאיימת ,  ידעה לכפות את יתרונותיה על היריבות ולנצל את חולשותיהן .  מה חולל את השינוי בפרקינס ,  ועד כמה הוא משפיע על צורת משחקה של הקבוצה ? 
העונה זורק פרקינס בליגה 4.9 זריקות מהשדה ב-19.2 דקות בממוצע .  בחיפה זרק אשתקד 12.1 פעמים במשחק ,  ורץ 32 דקות על הפרקט מדי ערב .  פרקינס ידע מראש כי הוא מגיע למכבי כשחקן משלים .  ללא ניסיון ביורוליג ועם כישרון שטרם נתקל בעילית היבשת ,  היה ברור כי יצטרך להרוויח את הדקות .  פרקינס ,  זה שהגיע לחיפה עם מניירות של כוכב ,  ידע לעמוד באתגר ,  והפך לבורג חשוב במכונה של גרשון . " פרקינס יותר טוב בעיני מוויז'נייבסקי ,  נקודה ",  אומר מוטי דניאל ,  השחקן השישי המיתולוגי של מכבי תל אביב . " הוא מסוג השחקנים שמשחקים טוב יותר כשהם עולים מהספסל .  פרקינס משחק בדקות היותר חשובות ,  כי הוא פשוט יותר איכותי ודומיננטי מויז'נייבסקי ". 
שני המשחקים המכריעים של הבית המוקדם ,  נגד ויטוריה וצסק"א ,  היוו את נקודת השפל מבחינתו .  בשניהם תרם 7 נקודות ,  ושיחק כ-11 דקות בממוצע .  אלא שבטופ-16 הסיפור שונה .  מספר הדקות נסק :  17:25 דקות בממוצע בשלב הראשון ,  לעומת 26:38 דקות בטופ 16 .  למרות אחוזי קליעה נמוכים בשני המשחקים האחרונים בהשוואה לשאר ,  הוא נמצא על הפרקט ברגעים הקובעים .  את זריקת המאני-טיים של פרקינס מול מדריד ראה ויז'נייבסקי מהספסל .  לפרקינס יכולת לשנות משחק ולהשפיע עליו גם אם הוא עולה מהספסל ,  ולויז'נייבסקי ,  כפי שזה נראה כרגע ,  אין . 
" מאמנים רוצים על המגרש ברגעי המפתח שחקנים כמה שיותר מגוונים ",  אומר עוזר מאמן מכבי חיפה ,  אלעד חסין . " היתרון של פרקינס זה שיש לו מספיק ביטחון עצמי לעלות מהספסל ולהישאר עד לסיום .  הוא יותר אחראי ,  אבל לא מכריח את עצמו על המשחק ,  נותן את ההגנה החזקה שלו ,  ריבאונד ,  חטיפות ,  אסיסטים ". 
התרומה של פרקינס אינה נובעת רק משיפור אלמנטים מסוימים ,  אלא מהביטחון שהוא מקבל מגרשון .  כמות הדקות והפנמת תפקידו במכבי  זה שאמור למצוא את החבר'ה הפנויים ,  לחסל את רכז היריבה ולשנות מומנטום  הפכו אותו מכוכב לשחקן לתפקידים מיוחדים .  בסיינה לא רשם פרקינס משחק התקפי גדול ,  אבל עמד בהצלחה יתרה במשימה העיקרית שלו  שיתוקו של טרל מקינטאייר .  בכך הפך לשחקן המשמעותי ביותר של מכבי באותו משחק ,  שכן יכולתו ההגנתית עזרה למכבי לכפות את הסגנון הרצוי לה ,  ולצאת מטוסקנה עם הפסד שהיה גם מעין ניצחון מוראלי .
 פרקינס אינו פליימייקר משובח ,  אבל יכולותיו מתאימות ככפפה ליד של גרשון  יד שביצעה שינוי בצורת המשחק ובהיררכיה הקבוצתית .  לאחר שגרשון הבין כי לא יצרף גבוה לקבוצה ,  הוא סיים את התהליך בו החל בשלב מוקדם יותר ,  כשלאמפה סופסל וגרין קיבל מספר דקות נמוך :  משחק של ארבעה נמוכים על המגרש ,  עם גבוה אחד בלבד  לרוב פישר או לאזמה .
 בנוסף ,  קיצר גרשון את הרוטציה .  לאמפה איננו ,  גרין ולימונד לא נספרים ,  ואת מכבי הניעו בשני המשחקים האחרונים  ( לפי כמות דקות יורדת )  :  אנדרסון ,  איידסון ,  פרקינס ,  בלותנטאל ,  ויז'נייבסקי ,  פניני ,  לאזמה ופישר .  גרשון ,  כמו בימים הטובים ,  חזר לשחק עם שמונה שחקנים .  שחרור לאמפה והשארת הסגל בעינו ,  ללא הבאת גבוה אחר ,  הייתה קו פרשת המים של מכבי הנוכחית :  בניגוד לתחילת העונה עם לאמפה ,  מכבי מציבה חמישיות יותר מהירות ,  אתלטיות וקשוחות הגנתית .  פרקינס נהנה .  גם אלן אנדרסון ,  אליו נגיע בהמשך .
" במיני-ליגה כמו הטופ-16 ,  בה כל משחק קובע ,  אתה לא עושה חשבונות ,  אלא מחפש רוטציה קצרה איתה נכון יותר לנצח ",  מסביר מוטי דניאל . " כשאתה מקצר רוטציה אתה מגדיל את האחריות של השחקנים וגם את הביטחון העצמי שלהם ,  והם חייבים להחזיר על הפרקט ".  אולי הסיבה לכך שמכבי נראית מחויבת יותר תלויה במעמד המחייב ובדקות הרבות שמקבלים חלק מהשחקנים . 
" רואים מהצד קבוצה אנרגטית ,  משוחררת ,  רצה ,  שמצליחה לעשות דברים פשוטים טוב ",  אומר פסיכולוג הספורט נועם אייל . " זה קשור לתחושה חיובית ,  הנובעת מהידיעה העמוקה של השחקנים מה תמונת המצב ומה תפקידם בתוכה .  הביטחון מתבטא אצלם במשחק יותר משוחרר ,  גם אם פראי ופחות מחושב ,  וזה אפקטיבי ,  כי הם נותנים יותר מהיכולת האישית שלהם ומשקיעים יותר בהגנה .  במצב של חוסר היררכיה וסגל רחב  הביטחון מעורער ,  השחקנים כל הזמן חושבים האם המאמן יוציא אותם אחרי שביצעו טעות .  אנשים לא קופצים לפרקט כשהם לא מקבלים גיבוי מהמאמן .  כשהרוטציה קצרה ,  שחקנים מרגישים בטוחים ונותנים יותר מעצמם ,  וראינו את זה נגד ריאל ". 
הרוטציה הקצרה וההרכב הנשכני מבחינה הגנתית אינם תורמים רק לפרקינס ,  כאמור .  כשאלן אנדרסון הובא בתחילת העונה ,  הציפייה הייתה כי השילוב שלו עם איידסון ייצור יחד אנתוני פארקר .  כזאת היא מכבי ,  קבוצה שעברה רודף אותה .  אולם זה לא עבד ;  כשאנדרסון פרח ,  איידסון קמל ,  ולהפך .  מול ריאל זה סוף-סוף קרה .  כדי שמכבי תוכל באמת להפוך לקבוצה מסוכנת שמסוגלת להעפיל להצלבה ,  החיבור חייב להתרחש גם במשחקים הקרובים .
 מקורבים לאנדרסון טוענים כי יש רק הסבר אחד לשיפור ביכולתו :  כיום ,  בניגוד לשבועות האחרונים של שלב הבתים הראשון ,  הוא כשיר במאת האחוזים . " כשאלן נפצע בשורש כף היד ,  לפני פגרת חג המולד ,  הוא התלונן שכואב לו ,  אבל במכבי לא האמינו לו ,  כי בצילום לא ראו כלום ",  מגלה אחד מחבריו . " אז חייבו אותו לשחק ככה ,  וזה נראה כמו שזה נראה .  בפגרה הוא נסע לרופא בארה"ב ,  על חשבונו ,  ושם התברר שיש לו סדק קטן שהקשה עליו מאוד את התנועה .  הוא ממש שיחק עם יד אחת .  רק אחרי הבדיקה ההיא אלן קיבל את המנוחה שלו ,  והיום ,  כשהוא מרגיש יותר טוב ,  גם רואים שחקן אחר לגמרי ".  
" אלן בכושר טוב ",  מאשר חברו לקבוצה יניב גרין . " הוא היה פצוע לפני כן ,  אז הוא לא הצליח לשחק כמו שהוא יודע .  הוא יצא מזה ,  ועכשיו מרגיש הרבה יותר טוב .  הוא משפיע מאוד על הקבוצה .  אלן שחקן מרכזי שמאפשר הרבה נקודות בהתקפה .  לנו כקבוצה חשוב מאוד שהוא יהיה בכושר טוב ".  
" פרקינס עוזר לאנדרסון בהפחתת האנרגיה שהוא משקיע בהגנה ,  ואז אלן יותר משוחרר וטרי לעשות דברים בהתקפה ",  מאבחן חסין . " למרות זאת ,  התקפית אני חושב שאיידסון יותר משפיע .  כשאיידסון טוב ,  הרבה יותר קל לאנדרסון לשחק ,  כי איידסון מושך הרבה אש .  אנדרסון תלוי יותר באיידסון ולא ההפך ,  כי אנדרסון ייתן את התרומה ,  והשאלה היא באיזה אחוזים ומחיר ,  ואם זה בא בשטף המשחק או אחרת .  אם איידסון טוב ,  אז אנדרסון יכול לתרום תרומה מגוונת וחשובה יותר לקבוצה ,  כמו שראינו מול ריאל מדריד ". 
כאן ,  למעשה מגיע המבחן הגדול של מכבי וגרשון :  בהרכב של גאנרים ,  בו כל אחד יכול לקבור שלשה מנצחת ,  כפי שעשה פרקינס ,  צריכה לבוא לידי ביטוי הרוח הקבוצתית ,  שמתבטאת בוויתור על זריקה ומסירה נוספת ,  יצירת מצב לאחרים ופרגון לאיש החם .  במובן זה ,  איש המפתח הוא לא איידסון ,  הקבוצתי באופיו ,  כי אם אנדרסון ,  שכבר גילה בעבר מניירות של כוכב .
" הוא הגיע לכאן באמצע העונה מרוסיה ,  ומיד הפך לכוכב הגדול של ציבונה .  עם אנדרסון זה לא היה משחק קבוצתי ,  אלא מופע של איש אחד ",  מספר עיתונאי הכדורסל הקרואטי דראזן בריידיץ' ,  מהעיתון 'וצ'רני ליסט' . " המאמן שינה את הסגנון עבור אנדרסון ,  והעניק לו חופש מוחלט לעשות מה שהוא רוצה .  הוא אפילו ניהל את המשחק מעמדת הפורוורד .  שחקנים בולטים כמו ניקולה פרקצ'ין ומרין רוזיץ' הבינו שלמען הקבוצה ,  עדיף לתת לו לנהל את העניינים .  זה עבד עבור קבוצה יחסית קטנה כמו ציבונה ,  שזכתה באליפות ובגביע ,  והגיעה לגמר האדריאטית ,  אבל אני לא בטוח שזה יעבוד בקבוצות גדולות כמו מכבי ". 
הסטטיסטיקה ממחישה את גודל השינוי :  אנדרסון העלה את ממוצע הדקות שלו מ-24:37 בעונה הרגילה ל-35:12 בטופ-16 ,  ובשני המשחקים האחרונים קלע ממוצע של 23 נקודות  ( לעומת 12.6 בשלב הראשון )  .  האחוזים נסקו  ( 66.6 ל-2 ו-54.5 לשלוש בטופ-16 ,  לעומת 44.2 ל-2 ו-34.6 לשלוש )  ,  הוא לא החטיא אף זריקת עונשין ,  הוריד 7 כדורים חוזרים לעומת 3.3 בעונה הרגילה ,  והיה מצוין בהגנה .  נגד ריאל רשם 40 נקודות במדד היעילות ,  הראשון שעשה זאת ביורוליג מאז אנתוני פארקר ב-2005 .
 ריאל לא מצאה מאץ'-אפ הגנתי סביר מול אנדרסון .  השאלה היא מה יקרה כאשר כן תצליח היריבה להצר את צעדיו .  עם כל הכבוד לרוח הקבוצתית שנשבה לאחרונה ממכבי ,  היא עדיין תלויה רבות בקלע הבולט שלה העונה .  לאפס פילזן ,  יריבתה של מכבי הערב ,  יש מספיק שחקנים אתלטים ומנוסים שיכולים להקשות עליו את החיים .
 ההנחה כי פילזן אינה נהנית מעיתוי הביקור שלה ביד אליהו ,  שם תפגוש קבוצה בטוחה בעצמה ומאמינה ,  היא מטעה .  דווקא יש בכך יתרון ,  שכן המאמן ארגין עתמאן ראה את מכבי משחקת בשני הסגנונות ואם יעשה את שיעורי הבית שלו כהלכה ,  יידע לפרק את המוקשים שיטמין לו גרשון .
 במידה רבה ,  פילזן ומכבי עשו העונה מסלול דומה :  הקבוצה הטורקית שיחקה לאורך רוב העונה כדורסל סטטי ולא ממש התחברה ,  אבל לאחר ספסולם של בוסטיאן נכבאר ואיגור ראקוצ'ביץ' ,  הפיח עתמאן רוח חדשה בקבוצה .  גם מבחינה מקצועית תפגוש מכבי תמונת ראי שלה  קבוצה שנשענת על יכולת הקו האחורי ,  משחקת בהרכב נמוך ,  שהתחברה בזמן הנכון ומאמינה ביכולותיה .
" בהנחה שפילזן לא תביא איתה הפתעות ,  למכבי צפוי אותו סדר גודל של מאבק כמו בשבוע שעבר מול ריאל ",  סבור נועם אייל . " יותר קשה לשמור על רמת המתח ,  כי תמיד קשה לשחזר קלף מנצח .  דווקא עכשיו גרשון צריך לדעת לדבר עם השחקנים ,  לכוון ולתת תשומת לב ,  כדי שהם ירגישו את קרבתו .  לא שיחות ,  שזה טרחני בעיני שחקנים ,  אלא ליווי אישי צמוד יותר ,  קשר הדוק יותר ". 
אלא שבטופ-16 ,  כמו בטופ-16 ,  משחק אחד יכול להכריע גורל של עונה שלמה :  ניצחון ביתי נוסף ,  והדרך לשלב הבא עדיין פתוחה .  הפסד ,  ואפשר להתחיל לקפל ציוד .  חובת ההוכחה עדיין על גרשון ושחקניו .
 
שינויים בהרגלי הצליפה
המהפך שעבר דורון פרקינס בתקופה האחרונה מסמל את השינויים שעוברת מכבי תל אביב :  בסגנון המשחק ,  בגישה ,  בתוצאות ובהצלחת חבריו ,  במיוחד אחד ,  אלן אנדרסון

