אלישע לוי : " עכשיו יש לנו שחקן חיזוק מלאציו "
 הקשר ומאמן חיפה נמצאים בנתק ,  ולוי התייחס בראיון לגל"צ לחזרתו של הקשר לקבוצה : " הוא מבין שעשה טעות חמורה "
 הוידאו באדיבות ערוץ הספורט
הקטר הירוק ממשיך לדהור לעבר אליפות נוספת ,  ולא נראה שיש מי שיעצור אותו .  בשבת אירחה מכבי חיפה את הפועל באר שבע והביסה אותה 1:4 ,  כאשר שלומי ארבייטמן מבקיע שלושער שכולו הודות לבישולים של יניב קטן .  פיטר מסיללה חתם עם הרביעי ,  ורק פנדל מצמק של מאור מליקסון העכיר מעט את האווירה כשהרס לניר דוידוביץ' את האפשרות לשבור את שיא השמירה על שער נקי .
 בחיפה עושים ביממה האחרונה נסיונות לפייס בין המאמן אלישע לוי לאייל גולסה .  במועדון טוענים כי עד כה לוי לא שוחח עם הקשר מאז שזה חזר מאיטליה וכעת מנסים לארגן שיחה בין השניים .  בחיפה מצפים שגולסה יתנצל בפומבי על מעשיו ויביע חרטה בפני המאמן ,  שנתן לו לא מעט קרדיט במהלך העונה .  גולסה ,  אגב ,  לא נכח במשחק בשבת ושהה עם משפחתו .  ביום ראשון תקיים חיפה אימון בוקר כשהמטרה הראשונית היא להפגיש בין השחקן למאמן .  אלישע לוי התייחס הבוקר  ( ראשון )  לשובו של אייל גולסה לקבוצה בתכנית  " נכון לעכשיו "  בגלי צה"ל : " גולסה מבין שהוא עשה טעות חמורה ,  עכשיו יש לנו שחקן חיזוק חדש מלאציו ".  
במכבי חיפה הבהירו לגולסה כי במידה ולאציו תחליט לתבוע אותו על הפרת הסכם ,  הקבוצה תעמוד מאחוריו ותעזור לו מבחינה משפטית .
 אלישע לוי ,  מאמן מכבי חיפה ,  אמר בסיום הניצחון על באר שבע : " אני חושב שאנחנו בכיוון נכון .  יש לנו שלוש קבוצות שילכו עד הסוף ,  לכן אנחנו צריכים לנצל את הפתיחה הטובה שלנו .  אין סיבה שלא נמשיך ככה אם נגיע עם רמת מחויבות כזאת .  ידענו לשלוט במשחק ולעשות ניצחון חשוב .  אנחנו יכולים להפסיד פה ושם ,  אבל אין סיבה שנאבד את המקום הראשון .  כרגע אנחנו עושים דבר מדהים .  השחקנים נהנים בכל שבוע מהמשחק וכולנו יודעים שכדי לקחת אליפות נצטרך לשמור על הרעב הזה כל שבוע מחדש ". 
על סאדאת בוקארי ,  שערך בכורה ,  אמר המאמן הירוק : " הוא צריך להתחזק יותר והוא יהיה טוב .  הוא שחקן צעיר שיכול לשחק בכל העמדות בהתקפה ואנחנו ניתן לו את הזמן ".  על אייל גולסה אמר לוי : " עדיין לא דיברתי איתו .  הפרשה מאחורינו ,  הוא יחזור לאט לאט לסגל והכל יבוא על מקומו .  הוא צריך להחלים מהפציעה ,  לעבוד קשה ולהתחיל את התהליך מלמטה ". 
שלומי ארבייטמן ,  שכבש שלושער ראשון העונה : " אני שמח מאוד שניצחנו .  עשינו את זה על הצד הטוב ביותר ,  ואנחנו עם הפנים קדימה אל גביע המדינה ".  על היכולת שלו העונה ,  אמר החלוץ : " אני עובד קשה ,  ואם אתה עובד קשה ,  מגיע לך מתנות .  אבל אני שמח שהקבוצה מנצחת ,  וזה לא משנה מי כובש ,  העיקר הניצחון ,  ההנאה והכיף שאנחנו מביאים לקהל ". 
מאוחר יותר בתוכנית 'שבת ביציע' התראיין החלוץ ואמר : " מגיע לי להיות ב-11 של חיפה ,  אני בשל גם להוביל את הנבחרת .  עד עכשיו לא הבנתי איפה אני נמצא ,  אבל התעשתתי .  החלום שלי להגיע לאנגליה ,  אבל מה שיבוא ברוך הבא ".  על פרשת גולסה הוא הוסיף : " כולנו היינו מופתעים מהמהלך של גולסה .  אני נוסע איתו כל בוקר והוא לא אמר לי מילה .  אנחנו משפחה גדולה ,  אולי נעשה עליו קטעים בחדר ההלבשה ,  אבל כל צעיר עושה טעות .  אנחנו מחכים לו בזרועות פתוחות ,  השחקנים וגם הקהל ". 
גיא עזורי ,  מאמן הפועל באר שבע ,  שנשאל האם הוא מרוצה לפחות מכך שקבוצתו הצליחה לכבוש מול האלופה : " זה ממש לא מעניין .  עם כל הרצון הטוב שלנו ,  אנחנו לא מסוגלים להתמודד ברמה הזאת מול מכבי חיפה .
" ניסינו ,  אבל אנחנו לא מסוגלים ",  הוסיף עזורי . " ברור שהסיבה אצלנו .  אנחנו צריכים להתביית על הקבוצות שברמה שלנו ,  לשכוח מהמשחק הזה ולהתמקד במשחקים שאנחנו יכולים לנצח .  מכבי חיפה בהחלט גדולה על הליגה ". 
עדכון ראשון :  19:20 ,  06/02/10עדכון אחרון :  08:52 ,  07/02/10

אלישע לוי : " עכשיו יש לנו שחקן חיזוק מלאציו "
 הקשר ומאמן חיפה נמצאים בנתק ,  ולוי התייחס בראיון לגל"צ לחזרתו של הקשר לקבוצה : " הוא מבין שעשה טעות חמורה "
 
