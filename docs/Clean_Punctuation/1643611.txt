הכנסת דנה בשיטור במגרשים ,  המפכ"ל לא הגיע
הוועדה התכנסה לדון בהחלטת המשטרה ,  לפיה תופסק האבטחה במגרשים בחודש אוגוסט ,  המפכ"ל נעדר .  ומי ישלם על המהלך ? 
ועדת החינוך ,  התרבות והספורט התכנסה היום  ( שני )  לדיון דחוף בעניין הפסקת האבטחה במשחקי הכדורגל .  באופן מוזר למדי ,  מפכ"ל המשטרה רב ניצב דודי כהן החליט שלא להגיע לדיון והודיע על כך רק אתמול לוועדה .  כזכור ,  ביום רביעי האחרון פורסם כי המפכ"ל הודיע לשרת התרבות והספורט ,  לימור לבנת ,  שהמשטרה תפסיק את האבטחה במגרשים בחודש אוגוסט .
" ראוי שמפכ"ל המשטרה ידע לשקול סדרי עדיפויות ,  לכבד דיון ולקחת אחריות על מכתב שהוא חתום עליו ",  כך גינה בחריפות יו"ר ועדת החינוך של הכנסת ח"כ זבולון אורלב את העדרו של המפכ"ל מהדיון , " המפכ"ל עורר מהומה ואי ודאות מיותרת ". 
כידוע ,  על פי החוק למניעת אלימות בספורט ,  שהועבר ביולי 2008 ,  החל מפתיחת העונה באוגוסט 2010 אמורה אבטחת כל משחקי הכדור לעבור מהמשטרה לחברות אבטחה .  על מנת להיערך לכך מתקיימת עבודת מטה בין המשטרה למנכ"לית משרד התרבות והספורט ,  אורלי פרומן .  אולם ביום ד' פורסם בעיתונות שהמפכ"ל הודיע לשרת התרבות והספורט לימור לבנת שהמשטרה תפסיק את האבטחה בחודש אוגוסט ,  זאת למרות שהמפכ"ל לא פנה לשרה כלל ,  ומכתב על כך הופנה למנכ"לית המשרד בלבד .
 גם שרת הספורט ,  לימור לבנת ,  הביעה תרעומת על התנהלות המפכ"ל : " המפכ"ל מדבר עם התקשורת בניגוד לעבודה שמתקיימת בין הצדדים ולסיכומים ביניהם ,  אבל לא מטריח את עצמו לדיון יסודי בנושא ".  
" תפקידנו לוודא שהציבור לא ייפול קורבן להתנהלות זו ,  ושעונת המשחקים תיפתח באוגוסט בביטחון ובסדר שיאפשר לכל אוהדי הספורט ליהנות מהם ",  אומר יו"ר הוועדה ח"כ זבולון אורלב .
 הדיון חשף את חוסר התיאום בין המשרדים הממשלתיים ,  ואת העובדה שעדיין לא ברורים מקורות המימון לכל המהלך ,  שאמור לשנות בצורה מהפכנית את הביטחון במגרשים .
 בדיון בוועדה עלה שמשרד התמ"ת ,  שאמור לממן במיליון וחצי שקל את הפעלת המועצה למניעת אלימות בספורט וכן לממן את הכשרת מנהלי הבטיחות ,  אינו מעביר את התקציב .  כן מתעלם המשרד מחובתו על פי חוק לתקצוב רישוי מתקני הספורט והפיקוח עליהם .
 ועדת החינוך התרבות והספורט החליטה שהמשרד לביטחון פנים יממן במיליון וחצי שקל את הפעלת המועצה למניעת אלימות בספורט ,  כפי שנקבע בוועדת הכספים לפני שנתיים .  באשר לחלקה של ההתאחדות לכדורגל במימון פעילות המועצה ,  750 אלף שקל ,  החליטה הוועדה ש"ראוי שהממשלה תישא בנטל התקציב ולא תטיל אותו על גוף וולונטרי ".  
הוועדה החליטה כי על משטרת ישראל מוטלת האחריות לדאוג למאגר מידע ארצי ממוחשב נגיש שיאפשר פיקוח על זהות המאבטחים ,  הכשרתם והתייצבותם במגרשים .  כן החליטה הוועדה שהמועצה להסדר ההימורים בספורט תיענה לפניית שרת התרבות והספורט ותממן בשני מיליון שקל בשנה את הכשרת בעלי התפקידים על פי החוק בליגות הנמוכות ,  כבר בעונה הקרובה .  הוועדה תקיים דיון מעקב בסוף חודש אפריל על מנת לוודא שהמשחקים של העונה הקרובה ייפתחו ללא הפרעה ותוך הבטחת שלום הציבור .  
תת ניצב מאיר בן ישי ,  האחראי על האבטחה במשטרת ישראל ,  הודה כי אכן הודעתו של המפכ"ל הייתה בניגוד לתיאומים ואמר : " אנו מנהלים עם משרד הספורט עבודת מטה מאורגנת .  ישבנו עם מינהל הספורט וכל הדברים מסוכמים ומתואמים .  כרגע ,  יש תוכניות הכשרה לכל בעלי התפקידים באירוע ספורטיבי .  החלטנו בשבוע שעבר בדיון שנערך במשרד הספורט שההכשרות יתחילו ב-4 באפריל במתקנים המאושרים על ידי המשטרה ". 

הכנסת דנה בשיטור במגרשים ,  המפכ"ל לא הגיע
הוועדה התכנסה לדון בהחלטת המשטרה ,  לפיה תופסק האבטחה במגרשים בחודש אוגוסט ,  המפכ"ל נעדר .  ומי ישלם על המהלך ? 

