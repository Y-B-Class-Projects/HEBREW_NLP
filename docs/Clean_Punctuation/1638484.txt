קפה דל ארט
פגישה אחת ,  קפה אחד ושיחה על אמנות - האמנית מיכל בר מתארחת במדור חדש
אני פוגשת את מיכל בר אור בלאביט שברחוב ברזילי לארוחת שחיתות מפוארת שמסתכמת בכריך טופו  ( עם חציל !  )  קפה הפוך ותה הבית  ( ג'ינג'ר ,  תפוז ,  לימון ,  נענע ,  קינמון ודבש בצד - 15 שקלים )  .  
המלצרית מחייכת ,  גם התפוז .  נפלאות השירות עצמי מעמידות אותי בתור ,  ובזמן שאני מחכה לשלם אני בוהה במיכלי ,  והיא נראית מהורהרת .  היא בת 25 ,  צלמת ,  תל אביבית במקור ,  שסיימה את לימודיה בבצלאל לפני שנה וחצי ומאז הציגה במספר תערוכות בתל אביב חיפה וירושלים .   בר אור כבר נוגסת בכריך שלנו עוד לפני שאני מספיקה להבהיר לה את האג'נדה החמורה של הטור החדש ,  שהיא אפילו עוד יותר חמורה מהאג'נדה של הלאביט  פגישה אחת ,  ארוחת בוקר וקפה ,  מלא קפה ,  ואמנות כמובן .
 בזמן שאמנים כמו מיכל בר אור בוהים ,  ונוגסים ,  ומבצעים פעולות אלמנטריות ,  הם עוסקים בשאלות הרות גורל .  תמיד ידעתי זאת ,  וזה מקסים בעיני ,  וגם מסקרן מאד .  עוד סיקרן אותי לדעת באיזה בית קפה ניפגש ,  ולא הופתעתי כלל שבר אור דחתה את התשובה עד הקץ ורק ביום המיוחל שיגרה אותי היישר אל מתחם גן החשמל לסניף הראשון של רשת LOVEAT .
 הלאביט הוא אומנם רשת ,  אבל רשת עם עקרונות ,  שכל מטעמיה מבוססים על חומרים אורגניים וטבעיים בלבד ,  המניפסט שלהם מספר על חקר מקיף של קפה אורגני בכל רחבי תבל .  מיכלי יכולה להזדהות .  אף פעם לא דמיינתי אותה כבחורה של בתי קפה ,  או של אחד קבוע לפחות ,  והיא מודה שאני צודקת . " אני אוהבת בתי קפה בלילה ,  איך שהם שומרים על אופי יומיומי ,  לא מחייבים התהוללות .  אני משתמשת בבתי קפה בעיקר לפגישות ,  וארוחות צהריים מהעבודה .  קפה ,  היא מספרת ,  היא שותה בבית ,  שתי כוסות גדולות ,  גדולות ממה שכל בית קפה מחזיק בתפריט .  מצחיקה העיר הזאת ,  אנחנו חושבות לעצמינו ,  מלאה בעקרונות ,  וגם אותם מוכרים ביוקר .
" הגוף שלי הוא עין ",  היא משוררת לי בין ביס לביס . " תמיד ידעתי מראש מה אני הולכת לצלם ,  ומה עומד מאחורי הצילום .  אילו שאלות אני שואלת ".  השאלות הקודחות במוחה של בר אור תמיד נקשרו קשר רציף בין אמנות להיסטוריה ,  והדרך שבה עולם האמנות ממקם ומשמר את העבר .  בעבר ,  נטתה לעסוק יותר במחקר ,  מה מתוך התפיסה שלנו אותנטי ומה מובנה ?  האם האותנטי הוא בכלל אפשרי ?  האם יש חשיבה שהיא לא תלוית מקום ,  ועשתה זאת בתבונה בעבודה שהוצגה באפריל האחרון בתערוכה  " נפילה "  בבית פנורמה ,  שם הציגה מגוון מהעבודות שלה העוסקות בנושא זה .  היום היא אומרת ,  היא מכניסה את הקרביים שלה לתוך הנושא .  עוברת מהמח לפופיק .
" היום אני מנסה למקם את עצמי בתוך השאלות שאני שואלת ,  להבין איפה אני נמצאת קודם ,  ומה היחס שלי לגבי המקום שאני נמצאת בו .  לשחרר את המחקר .  צילום הוא הכלי שדרכו אני חושבת ,  אני חוקרת דרכו ."  בימים אלו בר אור עובדת לקראת תערוכה בחלל ניסיוני שתפתח ב-19 במרץ ברמת השרון ,  שאוצרים אתי שוורץ ורע בן דוד ,  בתערוכה ,  שתקרא  " טפטים "  יציגו ארבעה אמנים צעירים ,  ומיכל עצמה תציג בה שלוש עבודות חדשות העוסקות ,  לדבריה ,  במיתוסים שהופכים לצל ולקלישאה של עצמם ,  קביים היסטוריים בהם משתמש ההווה הפוליטי כדי להצדיק את עצמו .  עוד יציגו אסף שחם ,  ברק זמר והדס סט .
 דיברנו עצמנו לשובע ושקט יורד על רחוב ברזילי ,  כולם מתפנים לעיסוקיהם וגם לנו יש עיסוקים משלנו ,  ואנחנו נפרדות באהבה לשלום מסכימות שחקר ותשוקה ואוכל וקפה הם רשימה של צרכים שיש לנו ,  וגם עקרונות יש לנו קצת .
 התערוכה  " טפטים "  תפתח ב-19 במרץ בחלל הנושא את שם הכתובת .  למרחב 106 ,  רמת השרון .
 
קפה דל ארט
פגישה אחת ,  קפה אחד ושיחה על אמנות - האמנית מיכל בר מתארחת במדור חדש

