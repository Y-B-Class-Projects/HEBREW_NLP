אגייאר יעזוב ,  הצרות יישארו
פרקליטי משפחת אגייאר כינסו מסיבת עיתונאים ובה הכריזו שהספונסר של בית"ר ירושלים בכדורגל והפועל ירושלים בכדורסל יפסיק את תמיכתו בעונה הבאה .  הקבוצות שוברות את הראש מה לעשות :  פירוק ?  פנייה לעזרה חיצונית ? 
אחרי שהגיע בקול תרועה רמה בקיץ האחרון ,  גומא אגייאר ,  שעבר שבועות לא פשוטים לאחרונה ,  לא יתמוך עוד בבית"ר ירושלים ובהפועל ירושלים .  את ההודעה על כך מסר עורך דינו ,  איתן גבאי ,  הערב  ( שלישי )  במסיבת העיתונאים שכינס במלון ענבל בירושלים .
 כזכור ,  אגייאר הגיע לבית"ר ירושלים ולהפועל ירושלים כממלא מקומו של הבעלים ,  ארקדי גאידמק ,  ומהר מאוד החל להשקיע כספים ולהיות מעורב בנעשה בשתי הקבוצות .  אלא שב-14 לינואר מצבו הבריאותי הקשה של הספונסר הביא לאשפוזו בכפייה בבית החולים הפסיכיאטרי אברבנאל בבת ים ,  אירוע שגם הביא לתחילת סוף מעורבותו בקבוצות הספורט שבהן השקיע .  עם החלל שנוצר לאחר לכתו של אגייאר ,  עדיין לא ברור מי ייכנס לנעליו ,  אך בכל מקרה הערבויות וההתחייבויות שאותן מסר בתחילת העונה ,  אמורות להיות תקפות לפחות עד לסיום העונה הנוכחית .
" לאחר התייעצויות ולבטים ממושכים של גומא אגייאר ומשפחתו ,  נתבקשתי לפעול להפסקת ההליכים המקצועיים והפיננסיים הנוגעים לבעלות עתידית של גומא אגייאר בקבוצת הכדורגל בית"ר ירושלים וקבוצת הכדורסל הפועל ירושלים ",  מסר עורך דינו . " משמעות הדברים היא שגומא אגאייר לא יהיה הבעלים או הספונסר של הקבוצות החל מהעונה הבאה ".  
בהמשך מגיע גם ההסבר ,  כשעורך הדין גבאי מסר : " הגענו למסקנה כי גומא זקוק לחיים פרטיים ,  רחוק מעין התקשורת ,  ורחוק מהפעילויות שיש בהן לחץ נוסף על הלחצים המשפטיים שבלאו הכי קיימים עליו .  קבוצת הכדורגל של בית"ר ירושלים ,  למשל ,  נמצאת במצב משפטי מורכב במיוחד ,  המחייב קבלה מהירה של החלטות בטווח זמנים מצומצם ביותר בכל הנוגע להעברת הבעלות .  התרת הסבך המשפטי הכרוך בכך תוסיף עוד ועוד לחצים על גומא .
" הסיבה השנייה להחלטה נעוצה ברצון לאפשר לגומא לייחד את התקופה הקרובה לילדיו ולרעייתו ג'יימי .  למרות אהבתו האינסופית לבית"ר ולהפועל ולאוהדים הנפלאים ,  זה הזמן שעליו לדאוג בראש ובראשונה למשפחתו היקרה לו כל כך .  עם זאת ,  גומא ומשפחתו ביקשו ממני להמשיך לסייע לרווחת תושבי ישראל ויהודי התפוצה ". 
משפחת אגייאר מסרה אף היא הודעה : " ההחלטה לקחת פסק זמן נועדה בראש ובראשונה להחזיר את גומא לחיק המשפחה הפרטית .  שלושת הילדים האהובים מתגעגעים מאוד לאביהם ומחכים לרגע שבו יוכלו שוב לחבק אותו ולשחק איתו ,  כפי שנהגו לשחק עמו בעבר .  אנו מבקשים מכל האנשים שגומא יקר לליבם שיבינו לליבו ולליבנו ויבינו כי בתקופה הקרובה עליו להתרכז בבריאותו ובמשפחתו .  גומא שולח חיבוק גדול לאוהדי בית"ר ירושלים בכדורגל ולאוהדי הפועל ירושלים בכדורסל ,  שהעניקו לו רגעים של הכרת תודה ,  מרגע הגיעו לירושלים .  כולנו ,  במשפחת אגייאר ,  מאחלים לקבוצות בית"ר והפועל ירושלים הרבה הצלחה בעתיד .  תמיד תהיו בליבנו ". 
נכון לעונה הנוכחית לא צפויות בעיות בהתנהלות השוטפת של בית"ר הודות לכספים שהפקיד אגייאר בבקרת התקציבים ,  אך במהלך העונה האחרונה צברה בית"ר ירושלים גרעונות עקב תכנון לקוי של תקציבה ,  כך שבסיום העונה היא תתייצב אל מול חוב שהכספים של אגייאר לא יכסו ,  זאת עוד לפני שיחלו לתכנן את תקציב העונה הבאה .  
כפי שפירסמנו בכל מקרה ,  לבית"ר יש עוד כחודש ימים לחפש פתרונות שיביאו לכך שנושיו של ארקדי גאידמק יתירו את העיקול מעל הקבוצה ,  אלא שכעת אין איש עסקים שיממן את העונה הבאה ובבית"ר יאלצו למצוא גם מימון לעונה הבאה במקום המיליארדר הברזילאי .  כאמור ,  במידה ולא יימצא פיתרון ,  מתכננים בקבוצה להתחיל בהליך פירוק לפני המחזור ה-25 ,  כדי להיפטר מנושי גאידמק ומהחוזים שלא יוכלו לעמוד בהם בעונה הבאה ,  ולספוג את עונש הפחתת 9 הנקודות כבר השנה ולא בעונה הבאה .  
תקנון ההתאחדות מורה על כך שקבוצה שנכנסת להליך פירוק תספוג עונש של הפחתת 9 נקודות ממאזנה ,  בתנאי שהדבר נעשה לפחות עשרה מחזורים לפני סיום העונה ,  לאחר מכן הנקודות יורדות ממאזנה בעונה הבאה .  בבית"ר חוששים כי בעונה הבאה הקבוצה תהיה חלשה מקצועית והפחתת 9 נקודות עלולה להביא לירידת ליגה ,  בעוד השנה כמעט ולא יהיו לדבר השלכות מרחיקות לכת .
 כעת ,  איציק קורנפיין ,  יושב ראש בית"ר ,  מנסה למצוא פיתרונות לאחר שבניגוד להפועל ירושלים שהתכוננו למכה ,  בבית"ר קיוו כי אגייאר יחזור לפעילות מלאה במועדון בקרוב .  בסביבתה של בית"ר שוקלים מספר אופציות כדי להמנע מפירוק ,  כשהרצינית מביניהן נכון לעכשיו היא לפנות אל ראש העיר ניר ברקת ואל ראש הממשלה לשעבר אהוד אולמרט ,  המקורב למועדון ,  בבקשה שישתמשו בקשריהם על מנת לעזור לקבוצה הן להתיר את העיקולים מעל מניותיה והן למצוא משקיע חדש במקומו של אגייאר .
 בבית"ר ירושלים מסרו בתגובה להודעה של עורך דינו של אגייאר : " בית"ר ירושלים קיבל את הודעתו של עורך הדין איתן גבאי בדבר הפסקת התמיכה הכספית של גומא אגייאר החל מהעונה הבאה .  דאגתנו העיקרית כעת היא להחלמתו המהירה והמלאה של גומא אגיאר .  בחצי השנה האחרונה הייתה לנו הזכות להכיר אדם נפלא שהתחבר מיידית למועדון ,  לאוהדים ולעיר ירושלים .  תרומתו הרבה במישור הכלכלי ובעיקר באהבה שהעניק לקבוצה ולאוהדיה תוך פרק זמן קצר  הינם יוצאי דופן . 
" אנו מקווים ומייחלים להחלמתו המהירה של גומא ,  דבר שיאפשר לו וגם לנו להבין את מצב העניינים באופן בלתי אמצעי ",  נאמר בהודעה . " בית"ר ירושלים ואוהדי הקבוצה יעמדו לצד גומא אגייאר ויתמכו בו ללא תנאי ובכל מצב ". 
בהפועל ירושלים לא קיבלו בהפתעה רבה את נושא עזיבתו של אגייאר . " מסביבתו של גומא היה ניתן להבין כי הסיכוי שהוא יחזור לתפקד כגורם משמעותי בקבוצה הוא נמוך ",  אמר אחד הגורמים בקבוצה לאחר הפרסום על עזיבתו . " הפועל ירושלים הייתה לפניו ,  ואנחנו נסתדר גם אחריו ". 
אגייאר השקיע בקבוצה סכום של 1.5 מיליון דולר ,  שנועד לכיסוי חובות והחתמת שחקנים ,  וכל הסכום הועבר ,  כך שירושלים לא תיכנס לגרעון כספי העונה .  בקבוצה החלו בחיפושים אחרי משקיע חדש ,  כששמו של רענן כץ שנמצא בישראל הוזכר ,  אך לא בטוח עד כמה כץ יהיה מעוניין לשמש כבעלים או כספונסר בשלב זה .
 
אגייאר יעזוב ,  הצרות יישארו
פרקליטי משפחת אגייאר כינסו מסיבת עיתונאים ובה הכריזו שהספונסר של בית"ר ירושלים בכדורגל והפועל ירושלים בכדורסל יפסיק את תמיכתו בעונה הבאה .  הקבוצות שוברות את הראש מה לעשות :  פירוק ?  פנייה לעזרה חיצונית ? 

