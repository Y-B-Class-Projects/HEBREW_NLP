יתומים למנהל עיזבון :  חשוף את הרכוש של אמא
בהליך גישור שהחל בעקבות ערעורו של מנהל העיזבון עו"ד רפואה ,  נחשף כי נכסים מצוואת האם נשארו בשליטתו ללא ידיעת ילדיה .  ביהמ"ש אילץ את רפואה להעביר לילדים תצהיר מלא על העיזבון
האם עו"ד שערך את צוואתה של אישה ,  מסתיר מילדיה נכסים ?  בית המשפט לענייני משפחה בתל אביב הורה לפני כשבוע לעו"ד דורון רפואה להעביר למנהל עזבונה של מנוחה ,  שאת צוואתה ערך ,  תצהיר ובו פרטים מלאים על נכסי העיזבון ,  וכן להעביר לידיהם אלבומי תמונות ,  יומנים ,  מסמכים ,  פריטי לבוש ,  תכשיטים וחפצים נוספים שהוא מחזיק .  
ההחלטה מהווה נדבך נוסף במאבק קשה שמנהלים ילדיה של האישה נגד עו"ד רפואה ונגד חברה לחיים של האם .  האישה מתה ממחלת הסרטן בגיל 43 ב-2001 .  בצוואתה הורתה להוריש את מרבית רכושה ,  שהסתכם בכ-6.5 מיליון דולר לשני ילדיה ,  כיום בתחילת שנות ה-20 לחייהם .  מלבד הילדים ,  הורישה האישה כסף לקרוביה ולחברה לחיים ,  שהיה אמור לקבל 100 אלף דולר .  מי שערך את הצוואה היה עו"ד דורון רפואה ,  ידיד של האישה ,  שמונה לנאמן על הקרן שאליו הועבר הכסף .  בתוך זמן קצר נדהמו הילדים לגלות שלמעשה ,  רפואה אמור לקבל לידיו כ-60% מעזבונה של האישה .  
מפסק הדין שניתן ב-2006 בעתירה שהגישו הילדים נגד יישום הצוואה ,  עולה שכבר לאחר השבעה חסם עו"ד רפואה את כניסתם של הילדים לביתם ,  ולצורך כך שכר מאבטחים .  הוא רוקן את הכספת של האישה והוציא ממנה את כל תכשיטי המנוחה וכ-60 אלף דולר .  את בגדיה של האישה העביר על דעת עצמו למטרות צדקה .  בנוסף ,  יומיים לאחר הלוויתה של האישה העביר עו"ד רפואה לחשבונו הפרטי 300 אלף שקלים ,  לטענתו כפי שהורתה לו המנוחה ,  קודם פטירתה ,  על חשבון שכר טרחתו . 
" שנה וחצי לאחר פטירתה ,  מחזיק עורך הדין בכל כספי העיזבון ,  בסכום העולה על 8,500,000 שקל ,  משקיע אותו כהבנתו ,  משלם מתוכו את מזונות הקטינים ,  מנכס לתוכו את פירות המקרקעין בנווה צדק ,  והכל ללא פנייה לבית המשפט מיד ובסמוך לאחר פטירת המנוחה ,  וללא כל מינוי מטעם בית המשפט ,  וקודם למתן צו קיום צוואתה !  ",  כתבה השופטת טובה סיוון בפסק הדין ,  וביטלה את סעיפי הצוואה שזיכו את עו"ד רפואה בכסף .
 אולם פסק הדין לא הוביל לסיום המאבק בין הצדדים .  לטענת ילדי האישה ,  הרכוש הידוע והקיים בעיזבון אינו כל הרכוש שהותירה אמם .  בין השאר ,  לטענת הילדים ,  במסגרת הליך גישור אליו הופנו הצדדים לאחר שעו"ד רפואה ערער על פסק הדין ,  נודע להם על קיומה של כספת בשוויץ ,  שתוכנה לא הועבר לעיזבון .  
עו"ד רפואה טען כי טענת הילדים מבוססת על הקלטה נסתרת של החבר לחיים ,  שהוקלט במהלך הליך הגישור ,  בעוד תקנות בתי המשפט אוסרות על שימוש כלשהו בכל מידע שהגיע לצדדים במהלך גישור .  לכן ,  טען ,  יש למחוק את בקשת הילדים להעביר לידיהם תצהיר על נכסי העיזבון . 
" עיקרון הסודיות הינו אבן יסוד בהליך הגישור ויש להקפיד לשמור על חיסיון הדברים שמקורם בהליך הגישור ",  כתבה השופטת סיון בהחלטתה האחרונה .  אולם ,  היא הוסיפה שבמקרה הזה יש לחרוג מהכלל ,  לאחר שהגיעה למסקנה שלעיזבון נכסים נוספים שקיומם לא היה בידיעת ילדי המנוחה או מנהלי עזבונה . " לא יעלה על הדעת ,  כי במסווה של חיסיון ,  תינתן האפשרות למאן דהוא להשתמש במידע או חפצים המצויים ברשותו שלא כדין ,  ככלי ניגוח בצד השני ,  על מנת להשיג יתרונות במשא ומתן ",  כתבה בהחלטה .
 עו"ד ראובן בילט ,  המייצג את עו"ד רפואה ,  מסר בתגובה כי  " עוד לפני כ-9 שנים לאחר שמינה ביהמ"ש את עו"ד דן אחיעזר ז"ל כמנהל עזבון למנוחה ,  העביר עו"ד דורון רפואה את כל המידע וכל המסמכים שהיו ברשותו ביחס למנוחה ,  כך שאין כיום כל מידע נוסף בידיו ,  שלא ידוע ליורשים .  זאת ועוד ,  עוד לפני כ-9 שנים כל הכספים שהיו של המנוחה בארץ ובחו"ל הועברו במישרין מהבנקים למנהל העזבון דאז ,  עו"ד אחיעזר ,  ולאחר פטירתו הועברו ממנו לעו"ד צפת ,  ששימש כמנהל העזבון .  אין בידי ד"ר רוגובסקי או עו"ד רפואה פרטי לבוש ,  חפצים או מסמכים של המנוחה ,  לפיכך החלטת ביהמ"ש ,  שהורה להעביר אותם ,  מתייחסת למצב שאיננו קיים מזה שנים רבות .  יתר על כן ,  מנהלי העיזבון הנוכחיים ,  עו"ד רוזנבלום ודוברונסקי ,  רשאים היו במהלך השנים לפנות לכל בנק בארץ ובחו"ל כדי לברר אם יש רכוש כלשהו של המנוחה ,  אולם הם לא עשו מאומה בעניין זה במהלך כל השנים ". 

יתומים למנהל עיזבון :  חשוף את הרכוש של אמא
בהליך גישור שהחל בעקבות ערעורו של מנהל העיזבון עו"ד רפואה ,  נחשף כי נכסים מצוואת האם נשארו בשליטתו ללא ידיעת ילדיה .  ביהמ"ש אילץ את רפואה להעביר לילדים תצהיר מלא על העיזבון

