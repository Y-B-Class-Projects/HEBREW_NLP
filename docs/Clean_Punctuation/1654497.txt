זול ובסטייל .  המלה האחרונה 
השיווק מחר
 >  >  אין ספק שהפתיחה של חנות הדגל של h & m מרשימה :  תורים ארוכים ממשיכים להשתרך ימים לאחר הפתיחה ;  קבוצות קטנות של אנשים מוכנסות לפי תור לתוך החנות ;  פקקים של לקוחות ממתינים בקופות .  הבת שלי עמדה השבוע שעה בתור להיכנס לחנות ועוד חצי שעה בתור לקופות .  ברור שאחרי מהלך כזה היא היתה חייבת לקנות את כל החנות .  הדיסוננס הקוגניטיבי היה מאז ומעולם מרכיב מנצח בשיווק המודרני .  אחרי המתנה כל כך ארוכה בתור ובקופה אתה חייב להיות מרוצה מהקנייה שביצעת ולבצע קנייה גדולה - אחרת תרגיש אידיוט נוראי .  אבל אני לא חושב שהמפתח להבנת הטירוף סביב h & m נובע רק מהמרכיב של הדיסוננס הקוגניטיבי של אלה שעמדו בתור .  כנראה שב-h & m פיצחו נוסחה שיווקית מעניינת מאוד :  זול ,  באמת זול - אבל בסטייל .  החיבור הזה בין סטייל ומחיר הוא נוסחה מנצחת שלא ניתן להתעלם ממנה .  אם בעבר זול היה בושה ,  הרי שפה הצליחו לבנות בשנים האחרונות דימוי מאוד אופנתי :  חנויות מושקעות במיוחד ;  שיתוף פעולה עם מעצבי צמרת וידוענים המכינים קווים מיוחדים בעבור החנות ;  תעתיק כמעט מדויק של כל מגמה הקיימת בשוק האופנה היוקרתי - וכל זה באיכות סבירה תמורת מחיר נמוך .  ממילא בגדים נשכחים בארון אחרי עונה אחת או שתיים .  השאיפה של מעצבים ומותגים יוקרתיים לייצר בגד באיכות לשנים אינה משתלמת ,  כנראה ,  מתוך הבנה שבעוד שנתיים העיצוב ממילא לא יהיה אופנתי ,  אז מה המשמעות לתפירה המיוחדת ולאיכות הבד ?  גאוות המקצוע של רבים ממותגי האופנה מייקרת את עלויות הייצור ואינה מצדיקה בעיני הצרכן את התמורה האיכותית .  השוודים פיצחו שוב את הנוסחה של זול ובסטייל וסללו דרך למהפכה המותגית הבאה .  זול זה לא בושה .  עוד תשובה טמונה בהבטחה המותגית של h & m :  ללא ספק מדובר במותג שמצליח להשרות ביטחון גדול על הקונים אותו .  כל דבר שתקנה ממנו הוא האופנה האחרונה של העונה האחרונה ,  ואתה יכול ללבוש אותו בוודאות וברור שתהיה יפה במיוחד .  הביטחון הזה שמצליח המותג להעניק לקונים שלו הוא חלק מתעודת הביטוח שלו .  רבים מאתנו חשים חוסר ביטחון בבואנו לתחום האופנה .  h & m נותן לכל אדם באשר הוא ,  בעל כיס קטן יותר או קטן עוד יותר ,  את היכולת להיות לבוש במלה האחרונה ובאופנה האחרונה ולהיכנס לחדר בחזה מנופח .  אבל לטעמי ,  h & m מגלמת את התפיסה השיווקית החדשה בעולם .  בעתיד יהיו לנו רק שני סוגים של מותגים :  זולים ויקרים .  מותגי האמצע הם עולם הולך ונעלם :  איזיג'ט ומחלקות ביזנס בתחום התעופה ;  רכבים סיניים ורכבי יוקרה ;  אוכל זול ותעשייתי ואוכל יקר וטבעי .  המותגים הזולים ילמדו לייצר לעצמם איכות ותדמית ראויים לצריכה אצל כל אדם ולענות על הצרכים הנכונים באותה הקטגוריה - וייפטרו מסמל הבושה שליווה אותם ,  ומותגי היוקרה יתאימו למי שירצה לבדל את עצמו מהעם או להתפנק או באמת לקבל איכות בלתי מתפשרת .  אבל איזו סיבה יש לשלם בשביל מותגי האמצע ?  העולם החדש דורש תמורה אמיתית בעבור הכסף שלנו .  אין הבדל בין מחלקת אקונומי ב-600 דולר לאיזיג'ט ב-100 דולר .  אז למה לשלם בשביל ארוחה איומה במגש עוד 500 דולר ?  הרכב הסיני כבר איכותי במידה שמאפשרת נסיעה יומית לעבודה בנוחות .  אז אם אני נוסע מעט ,  למה לשלם עבור רכב צרפתי או יפני יקר ?  מותגים בינוניים נידונו למוות .  הזולים אוכלים אותם מלמטה והיקרים מלמעלה .  העולם נהפך להיות עולם של שחור ולבן .  אפורים לא מתאימים לנו יותר .  - יוני סער הוא בעלי קבוצת פרומרקט .  הבלוג שלו ב-themarker cafe ובו עוד מאמרים ועדכונים :  http :/ /yonisaar.cafe.themarker.com

זול ובסטייל .  המלה האחרונה 
השיווק מחר

