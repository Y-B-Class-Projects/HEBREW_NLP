אריסון צריכה לשלוח פרחים לפישר
מעטים ציפו כי ההתכתשות המתוקשרת בין בעלת השליטה בבנק הפועלים לבין נגיד בנק ישראל תסתיים בחשד ממשי לפלילים .  עומר רבין תוהה מה זה אומר עלינו ועל הידיים שמחזיקות את הכסף שלנו ? 
הידיעה בדבר חקירתו תחת אזהרה של יו"ר הפועלים המודח דנקנר התקבלה בתדהמה אצל רבים :  מבכירים בשוק ההון ,  דרך לקוחות הבנק הגדול במדינה ועד חבריו של דנקנר עצמו ,  מעטים ציפו כי ההתכתשות המתוקשרת כל כך בין בעלת השליטה אריסון לנגיד סטנלי פישר ,  התכתשות שעל אף המבטא האמריקאי והחיוכים ההדדיים הייתה קשה ומרה ,  תסתיים בחשד ממשי לפלילים .  רבים ,  אך לא נגיד בנק ישראל פישר .  הוא והמפקח על הבנקים רוני חזקיהו אחזו ככל הנראה במידע מוצק על מעשיו של דנקנר והחשדות נגדו במשך חודשים רבים והתייצבו בגאון נגדו ונגד שוחרי טובתו כשהם מציבים את עצמם ,  ובצדק ,  כמייצגים הנאמנים של ציבור החוסכים והצרכנים בישראל .
 דנקנר כמובן זכאי עד שיוכח אחרת ומוקדם עדיין לצאת בהאשמות כנגד אדם בעל כישורי ניהול ויכולות כשלו בטרם התבהרו הנסיבות  ובכל זאת ,  קשה שלא להיות מודאג :  קשה שלא לתהות כיצד במשך 4 שנים עמד בראש דירקטוריון הבנק הגדול בישראל ,  זה המחזיק בכסף של רבים כל כך מאיתנו ,  אדם שהמשטרה רואה כיום צורך לזמנו לחקירה תחת אזהרה בחשד לעבירות המוגדרות  " עבירות פליליות בתחום טוהר המידות ".  מדאיג לא פחות לנסות ולהבין מה גרם לבעלת השליטה בבנק ולחברי הדירקטוריון האחרים בו לגונן בגופם על דנקנר ,  לצאת להצהרות בתקשורת בוקר וערב כנגד בנק ישראל ולהתעקש על הישארותו בתפקידו .
 גם אחרי פגישות בין אריסון לבין דנקנר וחזקיהו ,  פגישות בהן בוודאי לכל הפחות נרמז לאריסון כי בידי הפיקוח על הבנקים סיבות מוצקות לדרוש את הדחתו של אחד מבכירי המערכת הבנקאית בישראל כבל עם ועלם ,  זו סירבה ואף הגדילה לצאת ולהכריז מול המצלמות כי לא הוצגו בפניה עדויות מספיקות כדי להצדיק התערבות בוטה כל כך של הרגולטור בבנק שלה .  על אף חזקת זכאותו של דנקנר ועל אף שסביר להניח כי אריסון לא הייתה מודעת לחומרת הסעיפים בהם נחשד יו"ר הדירקטוריון שלה  הרי שעדיין הפרשה הזו מציגה תמונת מצב עגומה ומדאיגה באשר לסטנדרטים בשוק ההון שלנו ובמערכת הבנקאית .
 כולנו צריכים להודות היום לפישר ,  על שלא פחד להסיר את הכפפות ולדרוש את הדחתו של דנקנר .  על שגם כשהופתע מעוצמת ההתנגדות והתגובות  לא פחד להתייצב מול המצלמות ולחזור על דרישתו באסרטיביות הנדרשת כל כך .  על שלמול התעקשות הדירקטוריון ב"פועלים ",  לקח על עצמו את משימת השמירה על יציבות הבנק ודימויו  תפקיד ששמור לדנקנר ואריסון עצמם לכל הפחות במהות ,  ולא פחד מחיצי הביקורת ומהצהרות התקשורת .  כולנו צריכים להודות לו ,  אבל שרי אריסון צריכה להודות לו יותר מכולנו :  על שלקח על עצמו להיות שומר הסף של הבנק שלה ושל הכסף שלנו ועל כך שהודות לו ,  גם היום יכולים לקוחות בנק הפועלים לדעת שהכסף שלהם בטוח מספיק ,  כי יש מי שפוקח עין גם על המנהלים הבכירים שמחזיקים בו עבורנו .  על כך שגם כאשר הוא נתון למתקפה משולבת של פקידי האוצר מחד ובעלי ההון מאידך  הוא מוסיף לבצע את התפקיד המוטל עליו במחוייבות ובמסירות ולדחות עוד ועוד הצעות נחשבות יותר ,  מכניסות יותר ואהודות יותר במשרדים מפוארים מעבר לים .
 ביום בו איש שבידיו הופקד משך שנים ארוכות הכסף של כולנו הופך לחשוד - הבשורה הטובה מבחינתו של שוק ההון הישראלי ,  היא שאת המושכות הכלכליות של המשק אוחז נגיד בעל שיעור קומה ,  יכולת ניווט מרשימה ,  אומץ ציבורי וסטנדרטים שלא נפוצים במקומותינו  נגיד שראוי וחשוב שימשיך לכהונה שניה בראשות הבנק המרכזי שלנו .  הבשורה הטובה מבחינתו של דנקנר ,  היא שבמסדרונות היחידה הארצית לחקירות הונאה הוא ימצא מן הסתם עמיתים רבים ומוכרים לו היטב ממועדון ההון והשלטון שפוקדים גם הם את חדרי החקירות שם לאחרונה  השאלה היא רק מה זה אומר עלינו ועל הידיים שמחזיקות את הכסף של כולנו ? 

אריסון צריכה לשלוח פרחים לפישר
מעטים ציפו כי ההתכתשות המתוקשרת בין בעלת השליטה בבנק הפועלים לבין נגיד בנק ישראל תסתיים בחשד ממשי לפלילים .  עומר רבין תוהה מה זה אומר עלינו ועל הידיים שמחזיקות את הכסף שלנו ? 

