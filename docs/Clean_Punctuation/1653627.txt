 " אין שוק קטן מדי :  יש לנו אינטרס חזק בישראל "
 הוא רואה בישראל שוק חשוב לכלכלת ארצו ,  טוען שאירופה מזדקנת ומאמין שצריך להכשיר מהנדסים וטכנאים במקום אנשי תקשורת .  שר התעשייה והמסחר של ברזיל ,  מיגל ז'ורז' ,  אינו נבהל מהמבקרים : " זה לא נורא לצמוח ב-5%-6% בשנה ;  אנחנו לא חייבים לגדול כמו סין "
 ברזיליה  >  >   " יש לנו אינטרס חזק מאוד בקשר עם ישראל "  - כך אומר מיגל ז'ורז'  ( miguel jorge )  ,  שר התעשייה ,  המסחר והפיתוח של ברזיל ,  בראיון ל-themarker . " ב-2007 הלכתי בעצמי אל הקונגרס כדי לשכנע את הסנאטורים לאשר את הסכם הסחר החופשי בין ברזיל לישראל .  זה היה מאבק של שנתיים ,  עד שההסכם נחתם בדצמבר 2007 .  כיום חברות ישראליות רבות פועלות בברזיל .  ואולם לא רק היחסים המסחריים בין המדינות חשובים ,  אלא גם היחסים התרבותיים וההיסטוריים .  ברזיל היתה שותפה לייסוד ישראל ,  במסגרת ההצבעה באו"ם על הקמת המדינה ".  מנתוני משרד התעשייה הברזילאי עולה כי היקף הסחר של ישראל עם ברזיל הגיע לכ-933 מיליון דולר ב-2009 - ירידה של כ-39% לעומת 2008 .  לטענת ז'ורז' ,  ירידה זו נובעת מהמשבר הכלכלי העולמי ,  שהשפיע על כל אפיקי סחר החוץ של ברזיל .  לשם השוואה ,  ב-2007 ,  הסתכם הסחר בין ברזיל לישראל ב-1.57 מיליארד דולר .  למרות החשיבות הרבה שמייחס ז'ורז' ליצוא לישראל ,  השוק הישראלי מהווה רק 0.18% מהיקף היצוא של ברזיל .  לשם המחשה ,  סך היצוא של ברזיל ב-2009 הסתכם ב-153 מיליארד דולר ,  ובשנה שלפני כן נשק לשיא של כ-200 מיליארד דולר .  היקף היצוא מישראל לברזיל היה כ-651 מיליון דולר ב-2009 - ירידה של כ-47% לעומת 2008 ;  ואילו היקף היבוא מברזיל לישראל הסתכם ב-270 מיליון דולר - ירידה של 32% .  מנתוני משרד התמ"ת הישראלי עולה כי ענפי היצוא העיקריים של ישראל לברזיל הם דשנים  ( 70% מהיצוא הישראלי לברזיל )  ,  מכונות ומכשירים מכאניים .  ענפי היבוא העיקריים של ישראל מברזיל הם בשר  ( כ-27% מהיבוא מברזיל )  ,  וכן תכשירי מזון וטבק  ( כ-23% )  .  ואולם הפוטנציאל המוגבל של השוק הישראלי אינו גורם לז'ורז' לפקפק בחשיבותו לברזיל . " אין דבר כזה שוק קטן מדי ",  הוא אומר בתוקף . " אני תמיד אומר שאם ניתן למכור תרנגול אחד ללקוח אחד - אז נמכור .  כל השווקים חשובים לנו ,  ונמכור היכן שנוכל .  גם לפיניקים לא היה שוק קטן מדי ".   " הטורקי הגדול"ז'ורז' - ששימש בעברו כתב כלכלי ופוליטי ,  עורך העיתון הנפוץ בסאו פאולו ,  עובד בפולקסוואגן ,  ואפילו מנהל בבנק מסחרי - נחשב לאחת הדמויות הצבעוניות בממשלתו של נשיא ברזיל ,  לואיס אינסיו  ( לולה )  דה סילבה .  לא בכדי הוא מזכיר את יורדי הים העתיקים :  הוא נולד בברזיל להורים ממוצא לבנוני ואיטלקי ,  אך מכנה עצמו בהומור  " פיניקי ",  ולא לבנוני .  בבית הספר כונה  " הטורקי הגדול "  - זכר לגל המהגרים הגדול שהגיע מלבנון לברזיל בתקופת השלטון העותמאני  ( וכן ,  גם בשל מבנה גופו הגדול )  . " אין מקום טוב יותר מברזיל שבו יכולים כל הלאומים לגור ביחד ",  מעיד ז'ורז' על סמך ניסיונו האישי . " סאו פאולו היא העיר השנייה בחשיבותה לקהילה היפנית ,  אחרי טוקיו - ובברזיל יש פי שניים לבנונים מאשר בלבנון כולה ".  בהעדר מתיחויות חברתיות ,  ולנוכח יציבות פוליטית והגדלת כוח הקנייה בשוק המקומי ,  מאמין ז'ורז' כי התחזית שלפיה תיהפך ברזיל לכלכלה החמישית בגודלה בעולם בתוך 30 שנה ,  תתממש אף מוקדם יותר . " אם תביט על מה שקורה באירופה ,  תראה שהמדינות שם מזדקנות ,  לא גדלות ,  לא מוסיפות צרכנים חדשים ולא משדרגות את הצריכה ",  הוא מסביר . " שלא כמו צרפת ,  איטליה וספרד - שבה ,  למשל ,  יש כיום 18% אבטלה - ברזיל נוקטת מדיניות פיסקאלית אחראית ,  שולטת באינפלציה ,  ובעיקר גדלה ".  ובכל זאת ,  מהם החסמים העומדים בפני המשך צמיחתה המואצת של כלכלת ברזיל ?   " הבעיה הבסיסית ביותר שלנו היא החינוך :  מספר שנות הלימוד הממוצע בברזיל הוא 8-9 שנים בלבד .  כשיש לך גידול בתוצר בשיעורים שיש לברזיל  ( כ-6% )  ,  אתה עלול להישאר עם כוח עבודה שאינו איכותי מספיק .  אין לנו מהנדסים ,  אין טכנאים ואין די בנאים .  אישרנו בשנה שעברה תוכנית לבניית מיליון בתים מדי שנה בעבור האוכלוסייה הענייה .  נצטרך להקים השנה 750 אלף יחידות דיור - ואין לנו מספיק חשמלאים .  זה פוגע גם באיכות הבנייה . " אנחנו צריכים לחייב כל אישיות ציבורית בכירה בברזיל להעמיד את פתרון בעיית החינוך בראש סדר העדיפויות שלה .  נכון שפיתוח תשתיות ,  כמו כבישים ושדות תעופה ,  הוא דבר חשוב - אבל מה תעשה עם תשתיות כאלה ,  ואיך תקים אותן אם אין לך מהנדסים ?  זו בעיה גדולה .  לדברי ז'ורז' ,  הבעיה נעוצה גם בהכשרה שמקבלים צעירים בברזיל . " 500 אלף סטודנטים בברזיל לומדים מדעי הרוח ומשפטים - אבל אנחנו לא צריכים אותם ",  הוא מסביר . " אנחנו צריכים טכנאים וחשמלאים .  האם ידעת ששיעור הסטודנטים הגבוה ביותר בברזיל הוא בתחום התקשורת ?  זה נתון מדהים ופשוט לא יאומן .  בשנתיים האחרונות הקמנו 160 בתי ספר טכניים ,  לעומת 120 בלבד שפעלו עם כניסתנו לממשלה ,  אבל זה לא מספיק ".  הדוגמה שנותן ז'ורז' לצורך הגובר בהכשרת עובדים בברזיל לקוחה מניסיונו האישי :  הוא עזב את עבודתו כעיתונאי לטובת משרה במפעל של פולקסוואגן בסאו פאולו . " עד 1990 היתה ברזיל משק סגור - לא יכולת לייבא כלום ",  הוא מספר . " החברות בתעשיית הרכב המקומית ידעו שהן צריכות להתכונן לתחרות מול העולם ,  ולכן מוטב שיהיו להן עובדים טובים יותר .  פולקסוואגן פתחה בשטח המפעל שלה בית ספר ,  כי 35% מהעובדים לא סיימו בית ספר יסודי .  וכך ,  פועלים בני 50-55 חזרו ללמוד כי היו צריכים לדעת מתמטיקה בסיסית .  הם היו צריכים ללמוד להפעיל רובוטים - אחרת לא יוכלו להתחרות בעולם ;  איך תפעיל מכונת היי-טק אם לא הלכת לבית ספר ?  זו היתה יוזמה מבורכת אבל זו לא צריכה להיות יוזמה של חברה פרטית - אלא משימה לאומית . " ישראל מתאפיינת בתעשייה טכנולוגית ברמה גבוהה - מדוע ?  בגלל החינוך .  לפני 20 שנה צחקו על המכוניות שייצאו יפן וקוריאה ,  קראו להן זבל - וכיום הונדה ויונדאי יכולות להתחרות בשוק האמריקאי ,  כי יש להן את האיכות הנדרשת .  20 שנה לאחר שנבעטו לטובת מרצדס או ב.מ.וו הוכתרה יונדאי טקסון suv כמכונית הטובה ביותר בארה"ב - וזה משום שהעובדים הקוריאנים נהנים מחינוך ברמה גבוהה ".  ואיך דואגים לכך ?   " האוניברסיטאות הציבוריות ,  האזוריות או הפדרליות ,  מסובסדות בידי המדינה .  ואולם כדי להתקבל אליהן צריך ציונים גבוהים - משמע צריך כסף כדי ללמוד בבתי ספר טובים .  אני לא חושב שאנחנו צריכים לשלם בעבור עורך דין שהולך לעבוד בפז'ו ,  אלא בעבור טכנאים .  על כל עורך דין ,  צריך לממן לימודים לעשרה מהנדסים ".  בזכות הצרכנים 80% מהייצור בברזיל מופנה לצורכי השוק המקומי .  לדברי ז'ורז' ,  זו החולשה של ברזיל - אך גם החוזק שלה .  הוא מזכיר את מקסיקו כדוגמה למדינה שכלכלתה נשענת על היצוא לארה"ב ,  ולכן סובלת באופן קשה מהמשבר העולמי . " העובדה שרובה המוחלט של צריכת המוצרים המקומיים נעשית בשוק המקומי של ברזיל היא תוצר הלוואי של הצמיחה במשק ,  ושל המעבר של כ-30 מיליון מתושבי ברזיל מדרג סוציו-אקונומי נמוך לדרג הביניים ",  מסביר ז'ורז' . " הצרכנים החדשים הם שהביאו לברזיל את הצמיחה ".  כיצד צלחה התעשייה הברזילאית את המשבר העולמי ?   " היקף הייצור של תעשיית הרכב עלה ב-10% ב-2009 ,  ומהווה כיום כ-8% מהתמ"ג הברזילאי .  ענף הרכב ממשיך להוביל את המגזר התעשייתי של ברזיל ,  לצד שוק האנרגיה .  מי שסבל בכל זאת מנזקי המשבר הוא מגזר הפיננסים ,  שצלל ב-35% בשנת המשבר ,  משום שהוא מגזר מוטה השקעות .  עם זאת ,  הורדנו את האבטלה לרמה הנמוכה ביותר ב-20 השנים האחרונות ,  ואנו מדורגים במקום הגבוה מבין המדינות המתפתחות ביצירת מקומות עבודה חדשים .  בינואר לבדו ייצרנו 160 אלף מקומות עבודה - ואנו מאמינים שב-2010 כולה נשלים מהלך לייצור של 2 מיליון מקומות עבודה חדשים במשק ".  לצד האופטימיות באשר לעתיד היצוא של ברזיל ,  עומדת המדינה בפני גל של השקעות בתשתיות בעשור הקרוב - הן בשל הצורך להכשיר את התשתית הפיסית לצמיחה הגוברת  ( ובעיקר את הנמלים ,  שאינם ערוכים להיקפי סחר גדולים ,  ואת מערכת התחבורה הציבורית הקורסת )  ,  והן בשל שני אירועי הספורט הגדולים בעולם ,  שאותם צפויה המדינה לארח .  משחקי הגביע העולמי בכדורגל  ( בשנת 2014 )  והמשחקים האולימפיים  ( בשנת 2016 )  עתידים לחייב את ברזיל בהשקעות עתק במתקנים ובתשתיות אזרחיות .  על השאלה מהן תוכניות הממשלה לקראת אירוח המשחקים ,  משיב ז'ורז' בהלצה : " לנצח ..  ."  .  עם זאת ,  הוא מודע כי נדרשת מברזיל היערכות רצינית . " 12 ערים יארחו את המשחקים ",  הוא אומר , " לכן החלטנו לעבוד על שדרוג התשתיות והנגישות בהיקף כולל של כ-50 מיליארד דולר .  האיצטדיונים ישודרגו בהשקעות פרטיות ,  ויש כבר חברות בריטיות ,  גרמניות וצרפתיות שמתעניינות בפרויקטים ".   " נמנף את תגליות הנפט"בזכות שורה של צעדי האצה שנקטה ממשלת ברזיל ,  והפחתה דרמטית של הריבית מ-13% ל-8.75% בתוך פחות משנה ,  הצליחה המדינה להיחלץ מהמשבר הכלכלי העולמי בתום רבעון וחצי בלבד ,  ולחדש את הגידול בתמ"ג .  ואולם דווקא אז תהו במגזין  " אקונומיסט "  באשר ליכולתה של ברזיל להמשיך ולשמר את הישגי הצמיחה .  זאת ,  בעיקר משום שהממשלה בחרה להשקיע את העודף התקציבי בתוכניות סוציאליות - על חשבון השקעה בתשתיות הצמיחה העתידית .  ההוצאות הממשלתיות הפדרליות של ברזיל ,  הזהירו ב"אקונומיסט ",  עלו באופן כמעט בלתי פוסק מאז 2003 - ובקצב שנתי של 8% במונחים ריאליים .  התקציב ל-2010 אף מתיר עלייה של 15% בהוצאות הממשלה ,  בעוד שהריבית הגבוהה ממילא במשק הברזילאי צפויה לשוב ולעלות כדי לרסן את ניצני האינפלציה . " אני לא חושב שאנחנו צריכים לגדול יותר מפי שאנחנו יכולים ",  מפתיע ז'ורז' . " אנחנו לא צריכים לצמוח ב-8%-10% בשנה כמו בסין .  אם נצמח ב-5%-6% בשנה זה לא יהיה נורא ,  וזה היעד שלנו .  כך נוכל לאפשר למסחר ולתעשייה המקומיים להסתגל שינוי .  באשר לביקורת שהשמיע  " אקונומיסט ",  טוען ז'ורז' כי חלקה הגדול מתעלם מתגלית הנפט הגדולה של ברזיל שנחשפה לפני כשנתיים מול חופי המדינה ,  ושעתידה להפוך אותה לאחת מיצואניות הנפט הגדולות בעולם . " אנו חושבים למנף את התגליות האלה לצורך יצירת יתרונות פיסקאליים ,  כפי שעשתה נורווגיה למשל .  במקביל ,  אנו מתכננים למנף באמצעותן את התעשייה המקומית ,  ושואפים להקים חמישה בתי זיקוק חדשים ".  מה באשר לריבית הגבוהה בברזיל ,  בהשוואה לעולם המערבי ?   " אנו מדברים על העניין בתוך הממשלה ,  אבל אני לא רוצה להגיב על כך כדי לא להרגיז את שר האוצר ואת נגיד הבנק המרכזי ",  אומר ז'ורז' בחיוך . " לפני כמה ימים היתה לנו פגישה עם ראשי כל המגזרים בתעשייה - וכולם התלוננו על שיעורי הריבית הגבוהים .  אנחנו צריכים לפתור את הבעיה ".  האם אתה שותף לדאגת המשקיעים הזרים מפני המעורבות הגדולה יחסית של הממשלה בשוק המקומי של ברזיל ?  שמענו על כך ביקורת גם בקרב חוגי האופוזיציה הימנית במדינה . " זה מאוד מעניין שהאופוזיציה תוקפת אותנו בעניין זה - משום שזו הפעם הראשונה שמתקיים בברזיל שוק חופשי לחלוטין .  הנשיא הקודם לא נפגש עם 10% מאנשי העסקים שאתם נפגש הנשיא לולה .  מספר אנשי העסקים שמגיעים לכאן הוא מדהים . " ממשלת ברזיל צריכה לפתח את הכלכלה שלה .  בנקו דו ברזיל  ( הבנק הממשלתי הגדול בדרום אמריקה ;  א"ב )  היה הבנק החשוב ביותר שנתן אשראי בזמן המשבר ,  בעוד שהבנקים הפרטיים נסגרו ונסוגו מן השוק .  הבנק נתן מרווחים נוחים - ולכן הוא אחראי כיום ל-40% מהאשראי בשוק .  אני גם חושב שפטרובראס  ( ענקית האנרגיה שבבעלות ממשלתית ,  א.ב .)  צריכה להיות גדולה דיה כדי שתוכל להתחרות בשווקים הבינלאומיים ,  וכך גם ענקית הבשר jbs ,  שרוכשת חברות בארה"ב ובאירופה . " הבעיה של חברי האופוזיציה היא שהם איבדו את המצע שלהם ,  ולא יצרו שיח חדש .  הבעיה שלהם היא לא הממשלה הנוכחית ,  אלא הצרכנים .  עשינו את הדבר הנכון בשנים האחרונות ,  וכשלאנשים יש כסף בכיס כדי לקנות אוכל - לאופוזיציה יש בעיה גדולה ".  

" אין שוק קטן מדי :  יש לנו אינטרס חזק בישראל "
 הוא רואה בישראל שוק חשוב לכלכלת ארצו ,  טוען שאירופה מזדקנת ומאמין שצריך להכשיר מהנדסים וטכנאים במקום אנשי תקשורת .  שר התעשייה והמסחר של ברזיל ,  מיגל ז'ורז' ,  אינו נבהל מהמבקרים : " זה לא נורא לצמוח ב-5%-6% בשנה ;  אנחנו לא חייבים לגדול כמו סין "
 
