כדוריד :  הפועל ראשון לציון זכתה בגביע איגוד השופטים
האדומים נראו נהדר והביסו ללא קושי 23:36 את מכבי תל אביב בדרך לזכייה בתואר הראשון של העונה .  זייקמן : " מרוצים מאוד "
 הפועל ראשון לציון זכתה בתואר הראשון של עונת 2010/11 בכדוריד הישראלי ,  אחרי שגברה הערב  ( שני )  ללא קושי 23:36 על מכבי תל אביב בגמר גביע איגוד השופטים .  מבחינת וובה זייקמן וקבוצתו מדובר בהצהרת כוונות רצינית לקראת הליגה הקרבה ובאה .
 מכבי תל אביב נאלצה להסתדר הערב ללא רבים מאוהדיה ,  שהעדיפו את משחק קבוצת הכדורגל באשדוד ,  ושחקניו של אבי רש התקשו לשחזר את התצוגה מהניצחון בחצי הגמר על מכבי ראשון לציון .  הפועל ראשון לציון ,  לעומת זאת ,  צברה ביטחון מהיכולת הטובה בניצחון הדרמטי על אס"א תל אביב בחצי הגמר ,  והצליחה להתגבר גם על הרחקות מוקדמת של הפיבוט החדש דימיטרי דרשוק והכישרון הצעיר יותם טל .
 המשחק החם והאגרסיבי הותיר את מכבי בעניינים ,  אבל עידן מימון  ( חמישה שערים במשחק )  ושחר מיארה  ( ארבעה )  לקחו אחריות והורידו את הפועל ראשון לציון להפסקה ביתרון 11:15 .  אחיו של עידן מימון ,  עמרי ,  סייע לנובאק בוסקוביץ'  ( שישה שערים )  לצמק את ההפרש עבור מכבי בפתיחת המחצית השנייה ,  אבל אדום לאוריאן ליפץ ממכבי תל אביב ופסק זמן של הצהובים ,  נתנו את האות לבריחה של ראשון לציון בדרך לניצחון גדול 23:36 וחגיגת תואר ראשון .
 מאמן הפועל ראשון לציון ,  וובה זייקמן ,  היה כמובן מרוצה בסיום מהתצוגה של שחקניו : " אני שמח על הניצחון .  אנחנו יוצאים מכאן בהרגשה טובה ויודעים שזו הייתה הכנה מצוינת לקרת המשחקים באירופה .  יש עוד דברים שטעונים שיפור ,  אבל בסך הכל אני מרוצה ". 
אבי רש ,  מאמן הקבוצה המפסידה ,  לא אהב את הדרך בה שחקניו נראו בדקות האחרונות : " התפרקנו ,  אני לא יודע מה קרה .  לא ציפינו להיראות כך אחרי שהצגנו לפני כן יכולת מצוינת .  לא הצלחנו לנצל את ההרחקות שלהם בתחילת המשחק ,  וחבל ". 

כדוריד :  הפועל ראשון לציון זכתה בגביע איגוד השופטים
האדומים נראו נהדר והביסו ללא קושי 23:36 את מכבי תל אביב בדרך לזכייה בתואר הראשון של העונה .  זייקמן : " מרוצים מאוד "
 
