רשת ביטחון חברתית באינטרנט 
המגזר השלישי
 >  >  משתמשי הרשתות החברתיות באינטרנט תורמים באחרונה עשרות מיליוני דולרים לארגוני הסיוע הפועלים בהאיטי .  כמי שהצליח לגייס ציבור גדול לקמפיין הבחירות שלו באמצעות פייסבוק ,  הנשיא ברק אובמה תפס את הסיפור לפני כולם .  הוא כינס מיד מסיבת עיתונאים עם הצלב האדום ,  ציין את היקף התרומות החריג שקיבל הארגון בטוויטר ,  וקרא לגולשים להמשיך ולתרום .  אסונות מוציאים מאנשים את הטוב שבלבם ,  אך לא ידענו עד כמה רשתות חברתיות יכולות לאפשר לטוב הזה לבוא לידי ביטוי .  מכיוון שמצוקה קיימת לא רק בעתות חירום ,  ואנשים מתגייסים להתנדב ולתרום גם בשגרה ,  נשאלת השאלה האם הקהילות הווירטואליות יכולות לסייע גם בזמן רגיל ,  ואם הן יהיו רלוונטיות לא רק לצרכים של גיוס תרומות .  השאלה הזאת מונחת לפתחן של עמותות המספקות שירותים חברתיים .  העמותות מקיימות קשרים עם קהילה מקומית הצורכת את שירותיהן ,  עם אנשי מקצוע ,  מתנדבים ותורמים .  כל אלה הן קהילות אמיתיות הקיימות במציאות ,  והרשת החברתית תוכל לטפחן ,  לחזקן ולהרחיבן .  כדי לבדוק זאת ברצינות ,  עמותות חייבות לשים בצד את הביקורת הארכאית על האינטרנט שמחליף את היחסים האמיתיים ,  להפסיק לפחד מהמחשב ולהפנים כי הרשתות החברתיות הן פשוטות מבחינה טכנולוגית ונוחות מאוד לשימוש .  החיבור הישיר הזה מקצר מרחקים וזמנים ,  שובר גבולות גיאוגרפיים ושובר מחסומים של היררכיה וביורוקרטיה .  כפי שאובמה מתקשר עם גולשיו ,  בלי דוברים ושאר מתווכים ,  וכפי שמתנדב ארגון הסיוע בהאיטי מתקשר עם תורמיו בלי מגייס הכספים ופקיד הבנק ,  כך גם העמותות החברתיות יצטרכו להתרגל לקשר האינטימי החדש הזה .  ההזדמנויות הטמונות בכך תלויות רק ביצירתיות וברצון הטוב ,  ובלבד שהכניסה תיעשה בלב שלם .  עמותה שמקבלת על עצמה את העולם החדש ,  נדרשת לפתיחות ולכנות חסרות תקדים ,  ובכלל זה לאפשר לעובדי  " קו הייצור "  להתבטא בחופשיות בבלוגספירה .  צריך להיות מוכנים לכך שברשת ,  עוד יותר מאשר במציאות ,  מצפים ממך לזמינות מתמדת ,  וכמו כל קשר ,  גם הקשר הוירטואלי מחייב תחזוקה .  הרשתות החברתיות באינטרנט מצליחות משום שהן מאפשרות לכל אדם ,  בכל מקום ובכל זמן להישאר בקשר עם חברים ועמיתים ,  ולהתחבר לחברים חדשים סביב נושאי עניין וערכים משותפים .  בעידן שבו אנשים עסוקים בהישרדות יומיומית ,  ושבו רשת הביטחון החברתית הולכת ונפרמת ,  החברה האזרחית יכולה אולי לרתום לצדה את הרשת החברתית באינטרנט ,  כדי לחזק את העזרה לזולת ואת הערבות ההדדית .  הכותב הוא המשנה למנכ"ל קרן רוטשילד  ( יד הנדיב ) 

רשת ביטחון חברתית באינטרנט 
המגזר השלישי

