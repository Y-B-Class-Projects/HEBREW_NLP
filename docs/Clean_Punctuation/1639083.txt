לבד בחושך
התערוכה  " תמונה תחת פיקוח "  מציגה את המאבק שהתנהל בין המשטר הקומוניסטי בפולין לבין האזרחים על השליטה בווידיאו .  נחשו מי הפסיד ?  ראיון עם שתי האוצרות
לפני כשבוע פורסמה כתבה בעיתון הארץ על הכישלון הגדול של מדיניות החוץ הישראלית בהצגת פרשנות חלופית לסרט הקצר שמתעד את מותו של מוחמד אל-דורה ,  ילד פלסטיני בן 12 שנורה כביכול למוות על ידי כוחות צה"ל בשנת 2000 והפך לסמל של המאבק הפלסטיני לעצמאות .  הסרט עורר ביקורת בינלאומית ,  ומה שתואר בכתבה זו הקלות שבה דימוי נתפס כתיעוד של המציאות והופך לסמל  גם אם אינו בהכרח תיעוד נאמן . 
" הבעיה הכי גדולה של שליטה בדימוי היא שאנחנו מתרגלים אליו ולא מודעים לכך שהוא נהיה מובן מאליו וכל מה שמחוצה לו הופך לחריג ,"  אומרות האוצרות הפולניות אלכסנדרה  ( אולה )  יאך ואגניישקה קיליאן לוואלה !  תרבות לגל פתיחה של התערוכה  " תמונה תחת פיקוח "  בגלריית מעמותה בירושלים .  
בתערוכה שאצרו השתיים מוצגים לראשונה חומרים ויזואליים שנוצרו בפולין בשנות ה-70 וה-80 ,  ימי המשטר הקומוניסטי .  אלה כוללים סרטי אמנות ,  חומרים פרטיים ,  סרטי תעודה וסרטים של השירות החשאי הפולני ,  כשהמשותף לכל העבודות הוא שהן עוסקות בדימוי ככלי ליצירת מציאות ובמאבק בין כוחות השלטון לעם על השליטה בדימוי וכהשלכה של כך  על המציאות . 
" היה לנו חשוב להביא את התערוכה לישראל דווקא בגלל ההיסטוריה המשותפת של שני העמים שלנו ",  אומרות שתי האוצרות , " רצינו להראות פה את המצב שהיה בפולין ואולי כך להראות עד כמה השליטה בדימוי קיימת גם היום ". 
לדברי יאך ,  בת 27 ,  היסטוריונית לאמנות פולנית , " במחקר של ווידאו ארט ניתן לגלות את ההקשר ואת רקע הפוליטי לפעילות אמנותית וזאת כדי להבין את ההשפעות שיש לאמנות על המרחב הציבורי ,  ועל המתחים בין האוטוריטות לעם .  התערוכה הזו מנסה ליצור מאגר שמספק הקשר לדימויים שיכולים להבהיר מה באמת היה שם ".  
" בסוף שנות ה-70 הווידיאו נכנס לראשונה לפולין ,"  מוסיפה קיליאן ,  בת 35 ,  אוצרת ועורכת דין . " זה היה יקר ,  אז לא היו הרבה מצלמות ,  והממשלה עקבה אחרי בעלי המצלמות .  מעבר לזה ,  השלטונות לא אפשרו תיעוד פרטי של אירועים שהץרחשו בחוץ ,  אז לא נהגו לצלם אנשים בחוץ באופן גלוי .  המרחב הציבורי היה תחת פיקוח מוחלט של השלטון ".  
את המאבק של האמנים לצלם במרחב האסור לצילום ניתן לראות במספר עבודות שמוצגות בתערוכה .  למשל ,  בעבודה של האמן רומלד קוטרה ולז'ק מרוצ'ק , " Transfering the Camera ",  בה רואים איש הולך על מדרכה אך רק רגליו מתועדות בעוד פניו לא צולמו .  הוא צועד לקראת חברו ,  מגיע אליו ומעביר לו את המצלמה ,  והוא בתורו מצלם את רגליו של השני מתרחקים . " ביכולת להעביר את המצלמה יש מימד סימבולי ,  שחורג מהתיעוד עצמו ,  כי הוא יוצר בתוך העבודה את המימד החברתי המחתרתי :  גם המידע וגם הפעולה שבתוך העבודה מועברים לאחר ,"  הוסיפה יאך .
" רוב האמנים שעבדו בשנים ההן צילמו במצלמות 8 או 16 מילימטר ",  הן ממשיכות , " בעוד האנשים שתיעדו או יצרו סרטים תיעודיים השתמשו בווידאו .  זה יצר הבדלים טכניים ולא רק תוכניים בין דימוי המחתרתי לדימוי המרוסן .  כך בסרט 'Ballad on a Strike' של פיוטר ביקונט ולז'ק דז'יומוביץ' מתקיים מפגש מאד מעניין כיוון שהצלמים לא ידעו שהמצלמה דלוקה .  בתקופת המחאה הגדולה של שנות ה-80 ,  האנשים פחדו מאד ממרגלים של השלטונות במחיצתם ומתועדת שיחת טלפון חשאית בין שני פועלים שמנסים להבין כיצד להפעיל את המצלמה .  רק שומעים את השיחה והמימד הוויזואלי עצמו הופך משני ".   
" פרשנות פוליטית בדיעבד זה קל ,"  אומרת קיליאן , " זה לא מה שניסינו לעשות עם התערוכה הזו .  דווקא רצינו להראות את המרחב הנוסף שנוצר תחת המוגבלויות הפוליטיות שהיו באותן שנים .  הסרטים מראים כיצד המרחב הציבורי המצונזר אינו יכול להשתלט על המרחב הפרטי .  שם אנשים הרשו לעצמם לתעד את האמת :  מיניות ,  שעמום ,  זלזול במנחי הטלוויזיה בערוץ הממשלתי ,  תאווה ,  רעב ,  ועוד ".   
" ישנה דוגמא אחת שאני אוהבת במיוחד לאמנות שמשפיעה על היכולת שלנו לחרוג מהדימוי המפוקח ,"  מספרת יאך . " אמנית פולנית מפורסמת שתלה עץ דקל יחיד במרכז ורשה ועל ידי כך הפרה את הדימוי הכללי של הנוף ,  רק כדי להזכיר לסובבים שמה שאנחנו רואים אינו בהכרח איך שהדברים צריכים להיות .  זה כל כך בולט בוורשה ולמרות שבהתחלה עורר התנגדות עצומה ,  הוא הפך למעין מגדל האייפל שלנו  אטרקציה תיירותית ,  ואף יצר חיבור נוסף עם ישראל ,  נטול ההקשר של השואה ,  שעומד היום במרכז וורשה ." 


לבד בחושך
התערוכה  " תמונה תחת פיקוח "  מציגה את המאבק שהתנהל בין המשטר הקומוניסטי בפולין לבין האזרחים על השליטה בווידיאו .  נחשו מי הפסיד ?  ראיון עם שתי האוצרות

