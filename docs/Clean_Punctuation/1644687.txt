גנרל גוטמן מול גנרל חורף
המערך שונה ,  הסגנון התהפך והביטחון נפגע .  עמית גולדשטיין מסביר מקאזאן למה שחקני הפועל ת"א רועדים מהאתגר המוזר שמצפה להם
מוני הראל דווקא ניסה להתמודד עם הקור .  אחד הבעלים של הפועל תל אביב נכנס לסיבוב קצר באצטדיון של רובין קאזאן ,  ניסה לשדר עסקים כרגיל כמו כל הפמליה ,  אבל מהר מאוד חזר על צעדיו וברח לתוך חדר ההלבשה ,  תוך שהוא פולט : " למשחקים בבלומפילד אני בקושי מגיע ,  אז למה הגעתי דווקא לכאן ,  לקור הזה ?  "
 זו רק דוגמה קטנה לאתגר שמצפה להפועל תל אביב הערב  ( 16.00 ,  נכון לעכשיו אין שידור )  במגרשה של הקבוצה שניצחה את ברצלונה בליגת האלופות .  לכל אלו ,  מצטרפים לא מעט מכשולים עליהם יצטרכו חניכיו של אלי גוטמן להתגבר ,  כפי שהתגברו על פרשת הנערה השבדית שפתחה את המסע האירופי של הקבוצה ,  מסע שהגיע עד לרוסיה הקפואה .  
זה לא רק הקור .  אלו גם התנאים הבלתי אפשריים ,  שמפחידים את האדומים יותר משהפחידו אותם התנאים מול לוקומוטיב מוסקבה .  זה גם המערך ההגנתי שהכשיל בעבר את גוטמן .  זו גם ההזדמנות שניתנה לשחקן הכי מבוזבז והכי נשכח בסגל של האדומים ,  זוראב מנטשאשוילי ,  ועוד שלל אתגרים שאם הפועל תל אביב תוכל להתגבר עליהם ,  היא תהיה חתומה על הישג יותר מרשים מהמשחק ההוא במוסקבה .  נשמע לכם מוגזם ?  בואו נספר לכם כמה דברים על קאזאן ,  בלי קשר לכך שמדובר בקבוצה טובה יותר מזו של לוקומוטיב מוסקבה .
 הערב הזה הוא קודם כל הערב של מנטשאשוילי ,  אולי הגיבור הטרגי של הפועל תל אביב .  שחקן נפלא ,  מוערך ,  שפשוט לא מצליח לפלס את מקומו לסגל האיכותי של גוטמן .  התפנית ההתקפית של הפועל העונה לא עשתה עימו חסד .  אם בעבר גוטמן היה חסיד של שחקנים בעמדות של הגיאורגי ,  העונה הוא חושב יותר על קשרים קדמיים וחלוצים .  הערב זו אולי ההזדמנות האחרונה שלו לזכות בתהילת עולם ולשנות מעט את גורלו .  
גוטמן החל את השבוע באסיפה טקטית שנועדה לסקור את שחקני קאזאן ,  אבל שינה פאזה והחל להסביר את המערך ההגנתי איתו הוא מתכנן לעלות לקרב החפירות שמצפה לו על אדמת הטרשים באצטדיון הרוסי .  תחילה ,  עמרי קנדה נשלף מההרכב לטובת דני בונדר ,  האיכותי יותר בצד ההגנתי ,  וערן זהבי ,  בלי קשר לבלגן במו"מ עימו על חוזה חדש ,  נשלח לספסל לטובת הקשר ההגנתי מגאורגיה .  אם את ההישגים הגדולים שלה העונה הפועל עשתה בזכות התקפה איכותית ,  הפעם הולכים על הגנה .  על לב במקום על סטייל .
 הסיבה שגוטמן בכלל החתים את מנטשאשוילי היא הפיזיות האדירה שלו .  כשהפועל תל אביב פגשה את אופולון לימסול במחנה האימון ,  החל מנטש לקצץ אחד אחרי השני את השחקנים הקפריסאים ,  דבר שצד מיד את עינו של גוטמן ,  שהחליט להחתימו עם סימן שאלה כשהוא מותיר להפועל את האפשרות לחתוך את השחקן בינואר .  
מנטשאשוילי לא ידע כמה קשיים מצפים לו ,  ונדמה היה לא מעט פעמים העונה שהנה ,  עכשיו הוא עולה על מטוס חזרה .  בשבועות הראשונים שלו בישראל הוא בקושי החליף מילה עם הסביבה ,  לא ידע בכלל מה גוטמן מחפש ממנו במגרש ,  אבל בכל פעם שנשלף מהבוידם הוכיח שהוא לא נותן לביש המזל הזה להשפיע עליו ,  במיוחד במשחק מול ראפיד וינה .  עכשיו ,  תחת התנאים שאולי הוא רגיל אליהם יותר מכולם ,  האופי של מנטשאשוילי לשכוח את כל הצרות ולהנהיג את הפועל לסגנון שהיא לא רגילה אליו ,  יהיה משמעותי הרבה יותר .  
הרבה יותר ,  בטח כשנזכרים מה גוטמן אמר בסיום המשחק הראשון מול סלטיק : " טעיתי כשעליתי עם חמישה קשרים ".  תנאי מזג האוויר החזירו אותו למערך הזה ,  כולל שלושה קשרים אחוריים ,  והפועל מתכוננת לקרב הרבה יותר ממשחק כדורגל .  האם מה שלא עבד בחלקים מהמשחק מול סלטיק יגרוף את כל הקופה מול אלופת רוסיה ? 
לא בטוח שגם בתנאי מזג אוויר אחרים ערן זהבי היה נשאר בהרכב .  האופן שבו גבי קצרה בחר לנהל איתו מו"מ לא מלמד טובות על הפועל תל אביב - אם אלה הלכלוכים הלא מובנים בתקשורת ואם אלה האיומים להדיח אותו מהטיסה לקאזאן או מההרכב בעקבות משחקי המו"מ של הכישרון הצעיר .  הגישה המאיימת ודאי לא נותנת תחושה טובה לשחקנים ,  גם אם הם מבטאים אותה בצחוק .  במהלך הטיסה פנה ערן זהבי למורדי דדון ,  מנהל הקבוצה ,  ואמר לו : " אתה יודע מה ,  אני מוכן להתפשר על 180 אלף יורו לעונה ".  הדברים העלו חיוך על פני השחקנים ,  ושי אבוטבול פלט לעברו בצחוק : " אם גבי  ( קצרה  ע.ג )  היה שומע אותך עכשיו ,  הוא מנחית את המטוס עכשיו וזורק אותך ממנו ". 
האם ככה מנהלים מועדון ?  ימים יגידו .  אבל בינתיים הדבר שהכי מפחיד את שחקני הפועל תל אביב ,  כן מפחיד ,  הן לא שיטות העבודה של גבי קצרה ,  אלא הקור .  כאמור ,  בהפועל מבינים שמדובר באתגר יותר קשה ממה שחיכה להם במוסקבה לפני כשבע שנים . " אז היה לנו קר ,  אבל לא בצורה כזו ",  השווה עוזר המאמן יוסי אבוקסיס . " הקור פה הוא גורם מכריע ואני מקווה שהוא לא ישפיע על השחקנים ". 
אם בתחילת הנסיעה שחקני הפועל ניסו לשדר ביטחון מול תנאי מזג האוויר ,  גנרל חורף קיפל אותם הרבה יותר מהר ממה שהם תכננו .  עם היציאה מחדר ההלבשה של הפועל אמר זהבי  " אני מרגיש כאילו הכניסו אותי למקרר של גלידות ".  גם כמויות הסיליקון שמרחו על פניהם במהלך האימון ,  כולל הביגוד הטרמי ,  לא החדירו ביטחון של ממש לקראת מה שצפוי הערב  ( חמישי )  .  
השיחה בנושא נמשכה גם לתוך הלובי במלון .  כשנפגשו השחקנים בלובי ,  לאחר שעה וחצי של מנוחה ומקלחת ,  השיחה מהאימון חזרה כאילו אף אחד לא ישן או נח .  השחקנים העידו כי הפנים שלהם היו כמעט קפואות במהלך האימון ,  וינסנט אניימה אמר כי מזג האוויר קשה מדי בכדי לשחק ואבוטבול העיד כי לא משנה כמה כוח הכניס בבעיטה בכדור ,  הכדור פשוש סירב להתרומם בגלל הקור והשלג .  השחקנים טענו כי הפעם לא יוכלו להשתמש בנשק ההגבהות האהוב על הפועל ,  גם לא להרחיק כדורים מהאזור המסוכן ,  וחתמו בכך שטראומת הקור לא עוברת להם גם אחרי המקלחת החמה .  
גוטמן ,  כהרגלו ,  מצא בטקטיקה את הפתרון לבעיה ,  כמו בכל דבר . " יש לנו משחק מאוד קשה מחר במזג האויר קשה במיוחד ,  אתם חייבים לשמור על משמעת טקטית במגרש ",  אמר באסיפה המקצועית לקראת המשחק .  מי שנמצא כאן ,  יודע שהפועל תצטרך הרבה יותר מזה .  הרבה יותר מנטשאשוילי ,  הרבה יותר גליצ'ים ,  הרבה יותר לב ,  אולי כדי להגיד בסיום שהפעם הבאנו הישג הרבה יותר גדול מהניצחון בשלג של מוסקבה .
 
גנרל גוטמן מול גנרל חורף
המערך שונה ,  הסגנון התהפך והביטחון נפגע .  עמית גולדשטיין מסביר מקאזאן למה שחקני הפועל ת"א רועדים מהאתגר המוזר שמצפה להם

