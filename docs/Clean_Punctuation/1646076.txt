מירוץ נגד הזמן
NBC מסרבת ללמוד מג'רי סיינפלד ,  מתעלמת מהאינטרנט ומשדרת את תחרויות האולימפיאדה באיחור של שעות
באחד הפרקים בסדרה  " סיינפלד "  חוזר הקומיקאי לביתו ומתכנן לצפות במשחק כדורסל שהקליט בזמן ששהה בחוץ . " אל תגלו לי את תוצאת המשחק  הקלטתי אותו "  הוא ממהר להגיד לכל מי שמתקשר אליו ,  ולחבריו הנוהגים להיכנס לדירתו באופן ספונטני .  בסוף ,  כמובן שקריימר הורס לו את ההפתעה ומגלה לו בהיסח דעת את זהות הקבוצה שניצחה .
 יש משהו סמלי בכך שהפרק הזה שודר ברשת NBC .  בימים אלו משדרת אותה רשת אמריקאית את התחרויות מאולימפיאדת החורף המתקיימת בוונקובר ,  קנדה .  מדובר במיקום נוח עבור הצופים האמריקאים :  אין הפרשי שעות בין ארצות הברית לשכנתה ,  מה שמבטל בעייתיות אפשרית של משחקים המתקיימים בשעות הלילה המאוחרות או הבוקר המוקדמות ,  כפי שהיה יכול לקרות אם האולימפיאדה הייתה מתקיימת באירופה ,  למשל .  ובכל זאת ,  עבור NBC עדיין לא מדובר בעיתוי נוח מספיק .  למעשה ,  נראה כי הרשת הייתה שמחה אם האולימפיאדה הייתה מועילה לקבוע את תחרויותיה בהתאם לפריים-טיים של הטלוויזיה האמריקאית .  ומכיוון שזה לא קורה  בוחרת הרשת בפתרון הנוח מבחינתה :  הקלטת האירועים המרכזיים ושידורם בפריים-טיים ,  לעתים שעות לאחר שהתקיימו ,  כאשר תוצאתם כבר מופצת ברבים .
 התנהלותה של NBC מעבירה את הרושם שהרשת כלל לא מייחסת חשיבות לאלמנט המתח של התחרויות ,  אלא מסתכלת עליהן כעל תוכנית טלוויזיה רגילה ,  כזו שאין משמעות לזמן הצפייה בה .  בעיצומה של תקופה טכנולוגית הדוחפת קדימה עוד ועוד את מושג ה"זמן אמת ",  תקופה בה מה שקרה לפני יותר מדקה הוא כבר חדשות עתיקות ,  פועלת NBC כאילו עדיין לא התרסקה ההיררכיה בין מוען לנמען ,  כאילו צרכני המידע מחכים אך ורק למוצא פיה של הרשת כדי לדעת מה קרה ,  גם אם המידע מגיע בעיכוב של שעות .  
וכך תחרות המירוץ במורד - מהאירועים הפופולריים ביותר באולימפיאדה ,  שודרה שעות לאחר שהתקיימה ,  על מנת שתוכל להיכנס ללוח השידורים בצורה הנוחה ביותר לרשת  זו שתניב רייטינג מקסימלי .  גם גמר ההחלקה על הקרח לזוגות זכה ליחס דומה ,  וכן המירוץ במורד לנשים ,  בו השתתפה הגולשת האמריקאית האהודה לינדסי וון .  זה לא ש-NBC התעלמה לחלוטין מהאירועים כשהתרחשו .  היא דווקא עדכנה על המתרחש בהם  בבלוג האולימפיאדה שהיא מפעילה .  וכך ,  בשנת 2010 ,  בה כל מי שמחזיק מכשיר סלולרי מתקדם יכול לצפות בשידורים חיים גם כאשר הוא הולך ברחוב ,  נאלצים האמריקאים להתעדכן טקסטואלית בתחרויות ספורט ששום תיאור מילולי לא יכול להמחישן כראוי .
" רואים ?  NBC יודעים כמה זה מרגש לצפות בשידור חי של אירוע ספורט .  הם כל-כך מתרגשים ,  שהם פשוט לא יכולים להפסיק לעדכן  ( בבלוג )  מה עומד לקרות עוד מספר דקות .  תחשבו איך זה היה יכול להיות ממש לצפות בתחרות בשידור חי .  זה כמעט כמו להיות שם !  ",  נכתב בלעג ב-Business Insider ,  שנוהג לחבוט בימים אלו בקביעות ברשת הטלויזיה .
 ובאמת ,  כאילו שהחבטות שספגה לאחרונה הרשת לאור פיאסקו ג'יי לנו-קונאן אובריאן לא הספיקו לה ,  ממשיכה NBC להרים להנחתה למבקריה .  התקשורת האמריקאית תוקפת את הרשת ומציגה אותה כארגון מיושן שלא מצליח להבין את העידן הטכנולוגי הנוכחי . " ייתכן שיום אחד יבינו ב-NBC שהעולם בו אנו חיים השתנה ב-25 השנים האחרונות .  אפילו אלו שמוכנים לשחק במשחק שלה ולצפות בהקלטות יתקשו להתחבא מהחדשות על הזכיות ",  נכתב ב-Business Insider . " כמה טוב שבעוד כמה שנים נגיע למצב בו יהיה זה בלתי אפשרי לרשת טלוויזיה לחצוץ בין הצופים לאירועים ,  כפי ש-NBC חוצצת כעת ",  כתב הנרי בלודג'ט באתר המגזין .
 קלארק הויט מהניו-יורק טיימס סיפר כיצד מבקשים גולשים ברשת לא לחשוף את תוצאות המשחקים בעמוד הראשי של אתרים המדווחים עליהם . " אנו מנסים להבין איך להתמודד עם הנושא הזה ",  אמרה עורכת הוושינגטון פוסט ליז ספייד . " זה עניין בעייתי עבור אתר חדשות שנכסו הגדול ביותר הוא חדשות מתפרצות .  אנחנו לא רוצים לפרסם ספוילר ,  אבל כאשר מתרחשות חדשות גדולות  למשל מדליית זהב לארצות הברית  אנחנו רוצים שהמידע יובלט באתר ".  הניו-יורק טיימס עצמו גם כן לא מתכוון להסתיר את המידע המתקבל מהאולימפיאדה . " התפקיד שלנו הוא לדווח על החדשות .  NBC קיבלה החלטה עסקית להראות באיחור הקלטות של הקטעים הבולטים ,  ואנחנו לא מחויבים להציג את החדשות בצורה בה עושה זאת הרשת ",  אמר עורך הספורט של העיתון ,  טום ג'ולי . " יש לנו גולשים ברחבי העולם ,  הצופים באולימפיאדה בשידור חי .  להסתיר מהם את התוצאות יהיה מגוחך ",  הוסיף .  
גם התקשורת הפחות ממוסדת מותחת ביקורת קשה על מהלכיה של הרשת .  בלוג הספורט Deadspin ,  למשל ,  פרסם את כתובת האי-מייל של מנהל מחלקת הספורט של NBC והאיץ בקוראיו לכתוב לו מכתבי תלונה .
 בינתיים נראה שהביקורת הקשה לא משנה את מדיניות NBC ,  וכי הרשת מוכנה ללכת צעדים קטנים מאוד עבור צופיה .  כך היא נאותה להפסיק את שידוריה הרגילים כדי להעביר בשידור חי את חצי הדקה האחרונה (  !  )  של תחרות ההוקי בין ארצות הברית לקנדה .  על שברון הלב של ספורטאית הגלישה בסנואו-בורד לינדסי ג'קובלי ,  שסטתה ממסלול הגלישה בחצי הגמר וכך חיסלה את סיכויה להגיע לגמר ,  נאלצו צופי NBC ללמוד באיחור של יותר משלוש שעות . 
" זו לא תגלית שאירוע הספורט הענק הזה הוא גם עסק ענק ,  אבל נראה שהטווס  ( הסמל של NBC )  הפך מסורת של גאווה למסחטת כסף .  הרשת מנסה לסחוט כל דולר פרסומי אפשרי מהכיסוי ,  אך ייתכן שבדרך היא מאבדת פרס יקר ערך יותר :  צופים נאמנים ",  מפרשן ה-Daily Finance ,  ומתאר כיצד אפילו צופי NBC נאמנים שמוכנים לסבול את העיכוב בשידורים עדיין לא זוכים לשירות מלא ,  שכן לוח השידורים המלא מהאולימפיאדה זמין רק למנויי כבלים .
 למרות שהרשת מפעילה  ( יחד עם Fox ורשתות טלוויזיה נוספות )  את האתר Hulu ,  המאפשר לצפות בתכנים טלוויזיוניים עדכניים באינטרנט  ( לצופים אמריקאיים בלבד )  ,  יחסה לאינטרנט אינו עקבי .  כך ,  למשל ,  היא נוהגת לדרוש הסרת תכנים מתוכניותיה שהועלו ל-YouTube ,  ובכך פוגעת בפוטנציאל הויראלי שלהם ,  היכול לתרום לפופולריות של התוכניות .  
גם בסיקור האולימפיאדה מסרבת הרשת ללכת עד הסוף ברשת .  כדי להיזהר מהקניבליזציה של האינטרנט לשידור הטלוויזיוני ,  מוצגים השידורים באינטרנט לעתים יום שלם לאחר קיום התחרויות  וגם הם רק למנויי כבלים רשומים .  NBC ,  מצידה ,  מציינת כי ביחס לכיסוי האולימפיאדה הקודמת ,  הסיקור ברשת אינו מתכווץ אלא דווקא מתרחב :  ב-2006 שידרה הרשת רק משחק הוקי אחד באינטרנט .
 NBC לא טורחת להכחיש את מניעי החלטותיה .  החברה מצהירה רשמית כי זרם ההכנסות המשמעותי ביותר מזיכיון כיסוי התחרות הוא שידורי הטלוויזיה וכי היא  " מגינה על הפריים טיים ".   
" ההשקעה שלנו היא גדולה ,  וחלק הארי בהכנסות נוצר מהכיסוי הטלוויזיוני ",  אמר בראיון מנכ"ל NBC גרי זנקל .  נשיא מחלקת המחקר של הרשת הוסיף כי  " יש ללכת על קו דק בין הניסיון לספק חוויה טובה ככל האפשר להתנהגות עסקית הגיונית ".  לפי נתונים שסיפקה NBC ,  בחמשת ימי המשחקים הראשונים ביקרו באתר האולימפיאדה שלה מעל 16 מיליון גולשים ייחודיים . " השידור ברשת הוא מאמץ עצום ,  הדורש עבודה רבה והוצאה גדולה ",  אמר מנכ"ל NBC זנקל . " בכל פעם שאנו מסקרים אולימפיאדה  הרף עולה ". 

מירוץ נגד הזמן
NBC מסרבת ללמוד מג'רי סיינפלד ,  מתעלמת מהאינטרנט ומשדרת את תחרויות האולימפיאדה באיחור של שעות

