מראדונה מתחמם לקראת המונדיאל
ארגנטינה כבר פיגרה בבית מול ג'מייקה במשחק ידידות ,  אך ניצחה 1:2 בתוספת הזמן .  המאמן התפנה לתקוף את ולדאנו
נבחרת ארגנטינה גברה הלילה  ( חמישי )  1:2 על ג'מייקה במסגרת משחק ידידות במר דל פלטה ,  אחרי מהפך שעשתה בדקות האחרונות .  הארגנטינאים ,  שכזכור לא הרשימו במיוחד תחת פיקודו של המאמן דייגו מראדונה בדרכם לגביע העולמי ,  נקלעו לפיגור 1:0 משער של ריאן ג'ונסון הג'מייקני ,  אך הצליחו להשלים ניצחון ,  שוב בעזרת חילוף של המאמן .
 בדקה ה-83 מרטין פאלרמו גמל שוב למראדונה על האמון שהוא נותן לו ,  והחלוץ הוותיק נגח פנימה בחוזקה אחרי כדור קרן והשווה ל-1:1 .  בתוספת הזמן היה זה איגנסיו קאנוטו ,  שנכנס כמחליף רק בדקה ה-89 ,  ניצל מסירה של אותו פאלרמו כדי לכבוש מקרוב ולקבוע 1:2 לארגנטינאים .  אין זו הפעם הראשונה שהנבחרת מנצחת בדרמטיות בעזרת חילופים מוצלחים של המאמן ,  אך כמובן שבארגנטינה דואגים על הסיבות שבגינן מלכתחילה הנבחרת נקלעה לפיגור .  
ארגנטינה הוגרלה במונדיאל לבית ב' יחד עם ניגריה ,  דרום קוריאה ויוון .  משחק ההכנה הבא שלה לקראת המונדיאל יהיה במינכן מול גרמניה ב-3 במארס .
 אגב ,  אתמול מראדונה תקף בצורה קשה את חורחה ולדאנו ,  המנהל המקצועי של ריאל מדריד ומי שהיה שותף שלו להתקפה בנבחרת הגדולה של 1986 ,  והאשים אותו בפגיעה בכדורגל המקומי . " יש לנו  ( ארגנטינה )  יריבים גדולים ,  ואלו הם ריאל מדריד וחורחה ולדאנו ",  אמר מראדונה , " הם הרסו בכוונה את היינצה ,  רצו להעיף את גאגו ,  ועכשיו הם נגד היגואין רק כי הוא מעז לכבוש יותר מרונאלדו ובנזמה ביחד ". 
מראדונה זעם על חוסר הפטריוטיות של ולדאנו . " העובדה שארגנטינאי אחד לא תומך בארגנטינאי אחר מגעילה אותי ",  סיכם מראדונה .
 
מראדונה מתחמם לקראת המונדיאל
ארגנטינה כבר פיגרה בבית מול ג'מייקה במשחק ידידות ,  אך ניצחה 1:2 בתוספת הזמן .  המאמן התפנה לתקוף את ולדאנו

