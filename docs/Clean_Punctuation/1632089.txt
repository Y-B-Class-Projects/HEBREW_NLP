מדברים על העוני ,  אך לא עושים דבר 
פערים חברתיים
 >  >  באחרונה פורסמו דו"ח מרכז אדווה שהצביע על גידול בפערים החברתיים בישראל ודו"ח עמותת לתת שחשף נתונים חמורים על החמרת מצב האי ביטחון התזונתי בקרב משפחות עניות בישראל .  במקביל לנתונים אלה פורסמו ממצאי מחקר של אסף חמדני ,  שבוצע במסגרת המכון הישראלי לדמוקרטיה ,  המצביע על השפעתן הרבה של עשר משפחות חזקות ועשירות על הכלכלה הישראלית .  ממצאים אלה מצביעים על כך שבישראל קיימת לא רק בעיה חמורה של עוני ,  אלא גם בעיה של עושר מופרז ,  המחריפה את הפערים החברתיים .  חדשות אלה לא מפתיעות מכיוון שהן מצביעות על תמונת מצב שאינה שונה בהרבה מזו שהשתקפה בדו"ח ובממצאי מחקרים שפורסמו בשנים קודמות .  מה שמפתיע הוא שעד כה לא יישמה הממשלה תוכניות יעילות שיביאו לצמצום משמעותי בממדי העוני החמור של רבים והעושר הרב של מעטים ,  ולשינוי במעמדה של ישראל כשיאנית ברמת הפערים החברתיים בין עניים לעשירים בקרב מדינות ה-oecd ,  ארגון שאליו היא מבקשת להצטרף .  לא חסרו יוזמות ממשלתיות שכללו הקמת ועדות מומחים שהתבקשו להמליץ על תוכניות לצמצום העוני .  ועדות אלה הפיקו דו"חות הכוללים הצעות מעשיות בעניין .  הצעות דומות אף הועלו על ידי מומחים מהביטוח הלאומי ,  מבנק ישראל וממרכזי מחקר .  למרבה הצער ,  גורלן של מרבית ההצעות הוא אחד :  הן מוטלות כאבן שאין לה הופכין במגירות משרדי ממשלה ומכוני מחקר .  בממשלה גם לא קיים כל גוף המתמקד ומתמחה בעיסוק בנושאי העוני ,  העושר הקיצוני והפערים החברתיים .  בתמונת מצב זו של חוסר מעש קיימים אמנם כמה חריגים ,  כמו הגדלת קצבאות הזקנה והחלטת ממשלה לפני כשנתיים לאמץ כמה תוכניות להתמודדות עם העוני שעליהן המליצה המועצה הלאומית לכלכלה ,  אך גם התוכניות שהופעלו לא הביאו לשינוי בממדי העוני .  נראה כי הציבור כבר עייף מהפרסומים על נושא העוני ומגלה אדישות רבה כלפיו ,  המתבטאת ,  בין השאר ,  בהיעדר כל מחאה חברתית העשויה להניע את הממשלה לפעול בתחום .  העוני הוא הפרה בוטה של זכויות אנוש בסיסיות ,  הוא פוגע בהתפתחותם הפיסית והנפשית של ילדים ומבוגרים ,  מערער את היציבות המשפחתית ,  דוחק יחידים ומשפחות לשולי החברה ויוצר קהילות המשופעות באלימות ובעבריינות .  ההתייחסות הממשלתית והציבורית לעניין חייבת לעבור מהפך שיתבטא בכמה דרכים :  ראשית ,  מחויבות ממשלתית ,  שתגובה על ידי הכנסת ,  להתמודד עם בעיות העוני העמוק ,  העושר המופרז והפערים החברתיים .  שנית ,  יש להקים רשות למאבק בעוני ובפערים החברתיים ,  שתתמקד בזירה זו ותפעל באופן קבוע ורצוף .  רצוי שהרשות תרוכז על ידי משרד הרווחה והשירותים החברתיים ,  תוך שיתוף פעולה עם משרדי ממשלה אחרים ,  רשויות מקומיות וארגונים לא-ממשלתיים .  את הפעילות הממשלתית יש ללוות במעורבות ציבורית רחבה שתתבטא ,  בין השאר ,  בפעילות של ארגונים לא-ממשלתיים שלא יניחו לממשלה ויתריעו על חיוניות הפעילות לצמצום מקביל של ממדי העוני והעושר בחברה הישראלית .  כורזים הוא מנהל תחום תכנון מדיניות במשרד הרווחה ;  קטן הוא מרצה בבית הספר לעבודה סוציאלית באוניברסיטת תל אביב

מדברים על העוני ,  אך לא עושים דבר 
פערים חברתיים

