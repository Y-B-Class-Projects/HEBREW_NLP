פיג'ו בדינמיקה משפחתית
העתיד של פיג'ו מתוכנן על תבניות רודסטר ומשפחתיות מסוגננות לשעות הפנאי .  האם ה-SR1 רומזת על בגדי המלך החדשים ?  
 ( צילום :  קובי ליאני ,  עריכה :  בת גולן ) 
מזווית עינו של מעצב ,  קונצרן PSA היה ונותר המודל לחיקוי בכל הנוגע לקונספטים נועזים וספוגי השראה .  אחרי שסיטרואן חשפה את ה-GT סרוולט המרתכת רטרו-ספורט למסלול המירוצים ,  האחות מבית פיג'ו נותנת לנו הצצה פחות דמיונית לכלי-רכב שייכנסו לשימוש כבר בשנים הקרובות .  שתי מכוניות הקונספט העומדות על במותיה הן ה-5 וה-SR1 ,  אולם רק אחת מהן נראית כמכונית שגרתית לכל דבר ואילו האחרת מטפסת על גלי האופק .  
ה-5 הנודעת כמחליפתה של ה-407 תסיר גם את הספרות הנוכחיות המתנוססות על עכוזה של המשפחתית הגדולה .  במקום התג הוותיק ,  תשווק ה-5 כפיג'ו 508  ( הומאז' במסגרת חגיגות 200 השנים )  ,  ותערבב בין ניסוח העבר להווה תוך השבתת ה-607 מכל שימוש ועתיד .  אי לכך תייתר את מכונית הדגל של החברה עד להודעה רשמית .
 מה שניכר ב-5 בפרט הוא הגודל שלה ,  ופחות  ( עדיין )  האפקט הוויזואלי .  אורכה עומד על 4.86 מ'  ( 18 ס"מ יותר מה-407 )  ובסיס גלגלים הורחב ב-10 ס"מ לעומת הוותיקה .  בקונספט מותקנת מערכת ההנעה היברידת של פיג'ו  ה- Hybrid4 המוציאה מקרביה כ-163 כ"ס ממנוע טורבו-דיזל בנפח של 2.0 ל' ועוד 37 כ"ס ממנוע עזר חשמלי המשודך להנעה כפולה .  מתי נראה אותה על הכבישים ?  אולי לקראת 2012 .  
הקונספט SR1 הוא מוצר ניסיוני מאוד מבחינת פיג'ו וכנראה ישאר בארכיון .  אף אחד מבכיריה לא מעז לדבר על מונחים של ייצור סדרתי או אפילו צאצא קומפקטי .  זאת מאחר ובחודשים שחלפו חלו תנודות וטלטלות בחטיבת הספורט ,  עד כי מותג GTI כמעט ונכחד מעל פני השטח .  רק החלטה של הדקה ה-90 הצילה אותו מגוויעה מוחלטת .  
על פניו ממלא ה-SR1 את ייעודו ומכנס על הפלטפורמה הספורטיבית את השפה המצטברת של פיג'ו לקראת חמש השנים הבאות .  אלמנטים מהרודסטר יזלגו על פי הרושם למחליפת ה-207 שתוצג בעוד פחות משנתיים ,  ובהמשך ל-308 החדשה וכן הלאה .  בשלב זה וברוח התערוכה ,  הקונספט מצוייד במנוע ידידותי לסביבה בנפח של 1.6 ל' השולח 218 כ"ס לסרן הקדמי .  הטוסיק מקבל עוצמה משלו בסיוע מנוע חשמלי קומפקטי בטכנולוגיית ה-Hybrid4 כמו ב-5 ,  אולם להבדיל מהסלונית תחת האריזה היפה לעיל ,  לא תהיה לכך שום משמעות .
  .
 
פיג'ו בדינמיקה משפחתית
העתיד של פיג'ו מתוכנן על תבניות רודסטר ומשפחתיות מסוגננות לשעות הפנאי .  האם ה-SR1 רומזת על בגדי המלך החדשים ?  

