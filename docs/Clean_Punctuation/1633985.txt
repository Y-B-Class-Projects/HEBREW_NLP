ראש אמ"ן : " מחלוקת מהותית בינינו לטורקים "
 האלוף עמוס ידלין התייחס בוועדת חוץ וביטחון למשבר עם טורקיה שלדבריו , " כבר לא צריכה את קרבתה של ישראל ".  ידלין הוסיף שאירן מכשילה את ההידברות עם המערב בנושא הגרעין
 ( צילום :  יצחק סברדלוב ,  עריכה :  דורון שטיין ) 
ראש אמ"ן ,  האלוף עמוס ידלין התייחס היום  ( שלישי )  בוועדת חוץ וביטחון של הכנסת למשבר ביחסים עם טורקיה ואמר כי  " מעבר למתיחות נקודתית ,  צריך להבין שההתרחקות בין המדינות היא יותר מהותית וקשורה לנושאים אסטרטגיים ואינטרסים משותפים שהיו לישראל ולטורקיה ".  
הוא הסביר כי בעבר היו אינטרסים משותפים שחיזקו את הקשר בין המדינות .ידלין הביא את היחסים עם סוריה כדוגמא לכך . " בשנות ה-90' הטורקים ראו בסוריה אויב ",  אמר ראש אמ"ן , " כלומר ,  היה לנו אויב משותף .  אבל במהלך השנים המחלוקות בין סוריה לטורקיה נפתרו וטורקיה כבר לא צריכה את קרבתה של ישראל ".  
ידלין הוסיף כי  " בעבר טורקיה שאפה להתקרב למערב ,  מעבר להתקבלות לנאט"ו .  הם רצו להיות חלק מהשוק האירופאי ,  והם חשבו שהיחסים עם ישראל יקדמו אותם גם בשוק האמריקאי .  הם קיבלו כתף קרה מהאירופאים ולא הצליחו להשיג את מה שהם ביקשו .  לאור זאת הם שינו את מדיניותם והם נמצאים כרגע בתהליך של התרחקות מהתפיסה החילונית לכיוון יותר רדיקלי .  עדיין קיימים נושאים אסטרטגיים משותפים בין ישראל לטורקיה ,  אבל זו לא אותה קרבה אסטרטגית ". 
האלוף עמוס ידלין התייחס גם לנושא האירני והסביר כי  " אירן הכשילה את ההידברות והקהילה הבינלאומית נערכת כעת למהלך של סנקציות ".  הוא הוסיף כי  " כל עוד אירן אינה נמצאת תחת לחץ בינלאומי כבד היא ממשיכה להתקדם בתוכניתה הגרעינית ".  
לדברי ידלין , " השעון הטכנולוגי האירני לקידום תוכנית הגרעין ממשיך לתקתק בקצב של מספר קילוגרמים כל יום .  הם מעשירים אורניום ברמה נמוכה ,  וממשיכים לקדם את התוכנית הגרעינית במסלול רחב .  הם גם מתקדמים במסלול הצבאי שהוא מסלול חשאי ".  ידלין אמר כי  " נשיא אירן הכריז לאחרונה באחת מהופעותיו הפומביות שיש בדעתם לבנות עוד עשרה מתקנים נוספים להעשרה ,  אולם אין כרגע עדויות בשטח .  עם זאת ,  עלינו לקבל ברצינות את דברי הנשיא .  כדי להעמיק ולהאיץ את תוכנית העשרה שלהם הם אינם זקוקים למתקני העשרה נוספים ,  מספיק להם להציב במתקנים הקיימים צנטריפוגות מסוג מתקדם ,  והם עוסקים בפיתוח צנטריפוגות כאלה ".  ידלין התייחס גם למהומות באירן : " הן שבות ומתפרצות סביב תאריכים סמליים ,  אולם המשטר מצליח להשתלט על אירועי המחאה ".  לדבריו המשטר האירני  " נערך להפעלת כוח משמעותי יותר נגד האופוזיציה .  אירן ממשיכה לתמוך ולחזק את כל מחנות ההתנגדות והיא מייצאת אידיאולוגיה ,  נשק ,  דוקטרינת לחימה ,  אימונים וכסף ,  בים ביבשה ובאוויר ,  לסוריה ,  עזה ,  סודן ותימן .  הם מחזקים את מי שהם חושבים שצריך לחזק ".  
לדברי ידלין , " חיזבאללה מרוסן בשל ההרתעה הישראלית ובשל מעורבותו בפוליטיקה הלבנונית והוא יודע שמלחמה עם ישראל היא כרגע לא פופולרית .  הוא משמש כראש חץ של האירנים בדרום לבנון והוא גם נתון להוראותיו אולם הוא לא הזניח את נושא נקמת מורנייה ,  ועל פי תפיסתו ,  הוא מחויב לנקום .  להערכת אמ"ן ,  חיזבאללה מחפש פיגוע מאוד סימטרי :  כלומר לפגוע באישיות בכירה ישראלית ,  לעומת אל קאעדה והג'יהאד העולמי שמחפש לבצע פיגוע כמותי שיעשה רושם גדול ". 
עדכון ראשון :  15:27

ראש אמ"ן : " מחלוקת מהותית בינינו לטורקים "
 האלוף עמוס ידלין התייחס בוועדת חוץ וביטחון למשבר עם טורקיה שלדבריו , " כבר לא צריכה את קרבתה של ישראל ".  ידלין הוסיף שאירן מכשילה את ההידברות עם המערב בנושא הגרעין

