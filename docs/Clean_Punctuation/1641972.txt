 " לבנת לא מעבירה כספים מתוך אינטרס פוליטי "
 יו"ר אמנות לעם ישראל גל שב לתקוף את שרת התרבות ,  ערב הדיון בבג"צ בעתירת העמותה נגד משרד התרבות .  המשרד בתגובה חריפה : " הוועד המנהל חרג ממנהל תקין ומנסה להטעות את הציבור "
 יושב ראש עמותת אמנות לעם ,  ישראל גל ,  שב לתקוף את שרת התרבות לימור לבנת ,  יממה לפני הדיון בבג"צ בעתירת העמותה נגד משרד התרבות . " במקום להעביר את הכסף לאמנות ותרבות בפריפריה מעדיפה השרה לשמור את הכסף בקופת המשרד עבור משכורות למקורביה ",  אמר היום  ( רביעי )  גל . " לכשתצליח ,  היא תחלק אותו גם לבעלי תפקידים בשכר באמנות לעם ,  במקום ההנהלה בראשותי שהיא היחידה ,  מאז קום העמותה הפועלת ללא שום שכר או תגמול ובהתנדבות מלאה ".   
" השרה לבנת פועלת תוך הישענות על דו"ח ביקורת היסטורי נגד הנהלת העמותה הקודמת ",  אמר גל תוך ציון דו"ח של רואה החשבון גדעון שפר , " אשר קדם לפעילות ההנהלה הנוכחית בראשותי ,  שנבחרה לאחר הדו"ח הזה ואף היא זו שהזמינה את הדו"ח שמצא שההנהלה הקודמת פעלה שלא כהלכה .  הכל במטרה לסלול את הדרך לאנשי השרה ולהפוך את אומנות לעם לקופה האחורית שלה ,  הפטורה מנהלי התמיכות של משרדים ממשלתיים ומהווה כר נרחב למקורבי השרה הרעבים לג'ובים ".  
גל נערך כאמור לדיון שייערך מחר בבג"צ בהרכב של שלושה שופטים בראשות הנשיאה דורית בייניש .  בעתירה טוענת העמותה ,  באמצעות עורכי הדין תורן ולבנטל כי המשרד פועל באופן לא חוקי בכך שהוא לא מעביר לעמותה את התקציבים אליו התחייב המשרד . 
" השרה וראשי משרדה נאבקים נגד עמותה שערכה למעלה מ-1,000 מופעי תרבות במבצע 'עופרת יצוקה' לתושבי עוטף עזה במקלטים ,  תוך סיכון נפשות האמנים וראשי העמותה שהתרוצצו בין הטילים הנופלים על תושבי הדרום ",  אומר גל . " אפילו את מיליון השקלים שמשרד התרבות התחייב להעביר לעמותה לתשלום הוצאות לאומנים שהשתתפו במבצע הלאומי הזה ,  אין השרה מעבירה מתוך אינטרס פוליטי .  כולי תקווה שחומרת מעשיה והאינטרסים הזרים המקוממים כל אזרח אכפתי במדינת ישראל ,  ייחשפו במלואם בדיון שיתקיים מחר בבית המשפט העליון ". 
ממשרד התרבות והספורט נמסרה התגובה הבאה : 
" בשנים האחרונות סבלה אמנות לעם ממשבר ניהולי מתמשך ,  משימוש בזבזני ולא יעיל במשאבי העמותה ,  באופן אשר פגע בתפקודה השוטף ,  עד להגשת בקשת פירוק נגדה על ידי 8 ממוסדות התרבות המרכזיים במדינה ,  אשר העמותה חייבת להם כספים .
 חברי הוועד המנהל אחראים באופן ישיר למצבה הקשה של אמנות לעם .  מדובר באנשים שאינם אנשי תרבות ואומנות ,  כמצופה בעמותה מסוג זה המנהלת תקציבים של עשרות מליוני שקלים לטובת עידוד התרבות והאומנות .  בחודש יוני 2009 הגיש החשב המלווה של אמנות לעם דו"ח ביקורת חמור ,  אשר קבע כי הכספים אשר נועדו לקידום התרבות בפריפריה הושקעו בקייטנות ,  ימי כיף בפארק המים ,  כובעים ,  שכירת גמלים וכיבוד באופן החורג מכללי מינהל תקין .
 בנסיבות אלה ,  כאשר ההחלטה שלא להעניק את תמיכות לאמנות לעם מבוססת ומיוסדת בעיקרה על התנהלותה הבעייתית והלא תקינה של העמותה .  בתשובתה ,  טוענת פרקליטות המדינה כי יש בהגשת עתירה זו משום חוסר נקיון כפיים ,  שדי בו להביא לדחייתה ,  כמו גם העלמת עובדות מהותיות מבית המשפט הנכבד .
 לפנים משורת הדין ,  במטרה להציל את הפעילות החשובה אותה אמורה היתה אמנות לעם לבצע ,  ובשל היותה הגורם היחיד אשר נתמך בעד הפצת תרבות בפריפריה ,  בשל העובדה כי חובותיה של העמותה לגופי התרבות מאיימים על קיומם ,  ועל בסיס המלצות הוועדה ,  ניסה המשרד להגיע להסדר עם העמותה ,  אשר יביא לחידוש פעילותה ולתשלום חובותיה ,  במסגרת תכנית הבראה כוללת .  אלא ,  שנסיון זה לא צלח ,  נוכח סירובה של העמותה להפנים את המסקנות החמורות העולות מדו"ח הביקורת .  
ועוד נדגיש ,  כי ההתנהלות הבעייתית  ( וזו בלשון המעטה )  של העמותה היתה בשנים 2008  2009 ,  כולל לאחר המועד בו התחלפו חברי ההנהלה ,  ומונו חברי ההנהלה הנוכחיים .  
במהלך התקופה האחרונה נעשו במשרד התרבות והספורט מאמצים רבים להתגבר על המכשול הגדול והליקויים החמורים בניהול עמותת אמנות לעם בכדי להחזיר את הפעילות התרבותית המבורכת לפריפריה .  ועדת התמיכות של המשרד החליטה לא להעביר את התקציב לשנת 2009 לעמותת  " אמנות לעם ",  על סמך הייעוץ המשפטי של משרד התרבות והספורט ובתמיכת משרד המשפטים ופרקליטות המדינה .
 הנהלת העמותה צברה חובות עתק לגופי התרבות ולאמנים בודדים ,  זאת בעוד שכנגד מתדפקים על דלתות העמותה אמנים בודדים שלא קיבלו תשלום על הופעותיהם ,  מוסדות תרבות ונושים בדרישה לקבל את הכספים המגיעים להם כדין .  באותו זמן היו בקופתה כספים רבים .  במשרד התרבות והספורט מצרים על כך שהנהלת העמותה בחרה להשתמש בכסף לניגוח פוליטי ולא למטרות שלשמה העמותה הוקמה ".  
בתגובתם ,  מגלה המשרד כי אחת מעובדות העמותה נותרה בעבודתה מתוקף צו הגנה של מבקר המדינה המוענק לחושפי שחיתויות ,  לאחר פיטורי 12 עובדי העמותה . 
" השרה לימור לבנת פועלת באופן קדחתני על מנת למצוא מענה חלופי שיקיים את פעילות אמנות לעם למרות הקשיים שנוצרו ",  נמסר מהמשרד . " זאת תוך תשלום חובות העמותה לאמנים בודדים ולגופי תרבות שנפגעו קשות עקב הקשיים אליהם נקלעה העמותה והחזרתם לעבודה סדירה של 12 עובדי העמותה שפוטרו לפני כחצי שנה לאחר שהודיעו להנהלת אמנות לעם כי הם אינם מוכנים לצאת למאבק במשרד התרבות והספורט ".   
" כל טענה כזו או אחרת המנסה לשוות לפעילות זו ,  או לפעילות השרה לבנת ,  אופי אחר מלבד דאגה לפריפריה ,  לתרבות ולעובדים הינה שקרית כשלעצמה ובבחינת ניסיון הטעיית הציבור ",  סיכם המשרד את התגובה החריפה למדי .

" לבנת לא מעבירה כספים מתוך אינטרס פוליטי "
 יו"ר אמנות לעם ישראל גל שב לתקוף את שרת התרבות ,  ערב הדיון בבג"צ בעתירת העמותה נגד משרד התרבות .  המשרד בתגובה חריפה : " הוועד המנהל חרג ממנהל תקין ומנסה להטעות את הציבור "
 
