מלחמת ערים
תמונת מצב :  מכבי ת"א התעמתה עם הפועל פתח תקוה ,  היריבות העירוניות נפגשו באורווה .  ברני ארדוב היה בשני המגרשים
כמה חשובה התמונה הזו בסוף שבוע כל כך סוער בכדורגל העולמי ?  חמישה זרים מחמש מדינות שונות יש למכבי תל אביב ,  ומעבר לפעולות העידוד הרגילות ,  נקטו אוהדי הקבוצה ביוזמה מבורכת להטמעת המסר העתיק לפיו הכדורגל מגשר על פערים ותרבויות .  לא מעט ביקורת נשפכה על האוהדים הצהובים בשנים האחרונות ,  אבל במקרה הזה מגיעה להם יותר ממילה טובה
אחד מהזרים האלה הוא איביצה אילייב ,  שתמיד מגיע עם המשפחה למשחקי הבית .  הג'סטות של אילייב במגרש מעידות שאכפת לו ,  שחצי עונה בלבד הספיקה לו להרגיש חלק מהמועדון ,  ולא רק לו ,  גם לבן .  כבר שלושה שבועות שהזאטוט הזה יורד לדשא בסיום המשחק ,  רץ עם הכדור ממחצית המגרש עד השער ומבקיע לצלילי  " אולה "  של הקהל .  בנו של אלכסנדר אובארוב משחק היום בנוער של בני יהודה ,  וייתכן שביום מן הימים נזכה לראות גם את הילד הזה ,  אילייב ג'וניור ,  בועט בכדורים על מגרשי הכדורגל בישראל
שבועות לא קלים עוברים על המאמן הלאומי .  מה שהחל במהלומות מילוליות עם יו"ר ההתאחדות אבי לוזון לאחר דיון בכנסת ,  נמשך בפרשיה מבישה של העברת מוצרים אלכוהוליים במכס בלי להצהיר .  בלי להיכנס לחומרת הדברים ,  רק נאמר שימים כאלה היו משאירים הרבה אנשים ספונים בבית ,  אבל דרור קשטן ,  שכבר לא באמת מחוייב לנבחרת ולא צריך לבחון שחקנים ,  בחר להגיע לבלומפילד .  על דבר אחד אין מחלוקת :  האיש חי ,  נושם ואוהב כדורגל
חודש עבר מאז שהגיע אלי מחפוד להפועל פתח תקוה .  הרקורד שלו עד אתמול היה מאוזן - ניצחון ,  תיקו והפסד .  מבחינת תוצאות ,  קשה להגיד שמחפוד הביא שינוי מיידי ,  אבל דבר אחד כבר ייאמר לזכותו :  גם כשהקבוצה שלו הייתה בפיגור ,  היא לא נשברה ,  ניסתה ליזום ולא הייתה רחוקה מהשוויון .  העבודה עדיין רבה ,  הפועל פתח תקוה עדיין מתנהגת כמו קבוצת תחתית ,  אבל לפחות נראית כמי שיש לה אבא על הקווים
ובצד השני ,  אבי נמני לא יכול לרוות נחת מאיך שהשחקנים שלו נראים .  אלמלא בישול ושער על טהרת המלאבסים ,  מכבי תל אביב מסיימת את המשחק ב-0:0 שבוע שני ברציפות מול יריבה מהתחתית .  נפילת המתח מורגשת במכבי תל אביב ,  והמאמן חייב למצוא נוסחה שתחזיר לשחקניו את החדות .  החמצות כמו אלה של שרן ייני ויוסי שבחון יעלו בפעם הבאה בנקודות יקרות
ובכל זאת ,  אם חיפשתם הבדל בין מכבי תל אביב של השנה לזו של השנתיים הקודמות ,  מצאתם אותו דווקא במשחק הזה .  זה בדיוק סוג המשחקים שהצהובים לא ידעו לנצח ונקלעו בגינם לקרבות תחתית בעונות האחרונות .  אז אולי אליפות הם לא יקחו ,  אבל הפלייאוף העליון כבר בהישג יד ,  באופק הרחוק ניתן אפילו לראות מקום באירופה ,  ובסך הכל ,  למרות המשחק החלש ,  אפשר להיות אופטימיים במועדון הצהוב
בזמן האחרון הוריד עמוס לוזון פרופיל .  ברור שזה קשור בתוצאות האחרונות של מכבי פתח תקוה ,  אבל כשחושבים על זה ,  עד לפני שבוע היו המלאבסים מסובכים קשה בתחתית עם צרות מקצועיות וגם אז נאלם קולו של נשיא המועדון .  לא ברור אם הסידור הזה זמני או קבוע ,  לפחות בינתיים עושה רושם שהוא עוזר
אם באמת חיפשתם סיבה להצלחה של מכבי פתח תקוה במחזורים האחרונים ,  היא עומדת בשער .  אוהד כהן לא שוער רע ,  אבל שני הצדדים הגיעו למיצוי והפרידה הייתה בלתי נמנעת .  את האפקט של דרגוסלב יבריץ' מרגישים מייד .  ההצלות והיציאות הבטוחות שלו נותנות תחושה שיש בעל בית ברחבה .  יבריץ' עדיין לא מתואם דיו עם שחקני ההגנה  ( מוראד מגמאדוב הרחיק לקרן שני כדורים שכבר היו בידיים שלו )  ,  אבל אפילו עכשיו ,  כשלא כולם מדברים ,  תרתי משמע ,  באותה שפה ,  עברו המלאבסים 180 דקות בלי לספוג
לא קשה להבחין כמה חסר וינסנט אניימה להפועל תל אביב .  אניימה לא היה סופג לפחות שער אחד משלושת השערים שספג ניל אברבנל מבית"ר ירושלים ,  שלא לדבר על חוסר השקט שנסך האחרון על ההגנה .  גם אתמול לא היה שוער המשנה של האדומים חף מטעויות .  אלא שבעשרים הדקות האחרונות הגיעה מכבי פתח תקוה לשלושה מצבים ,  כולם נעצרו בגופו המזנק של השוער .  בעוד אניימה מתאמן לקראת אליפות אפריקה ,  אברבנל כבר חתום על נקודה אחת בהיעדרו

מלחמת ערים
תמונת מצב :  מכבי ת"א התעמתה עם הפועל פתח תקוה ,  היריבות העירוניות נפגשו באורווה .  ברני ארדוב היה בשני המגרשים

