למודי'ס אין סנטימנטים 
BenchMarker
 >  >  אג"ח א' של פרטנר נסחרו אתמול בתשואה מזערית לפדיון ברוטו של 0.33% .  מפגן של סולידיות .  פרטנר צריכה להחזיר לבעלי האג"ח שלה כ-250 מיליון שקל בשנה - משקולת קלה בהתחשב בכך שבשנה האחרונה ה-ebitda של החברה היה 1.5 מיליארד שקל ,  והשנה הצפי הוא לרווח גבוה יותר .  אם כך ,  איך ייתכן שחברת הדירוג הבינלאומית מודי'ס הורידה לפרטנר את הדירוג אתמול והעניקה לחברה דירוג אשראי של ba1 ,  דירוג המשקף דירוג ספקולטיבי או בעגת השוק - דירוג  " זבל "?  מבחינת אילן בן דב ,  בעל השליטה בפרטנר ,  מדובר היה כמעט בחלום ביעותים .  האיש שהצליח להרים עצמו במו ידיו - ממצב שבו השוק רואה בו פושט רגל בהיותו הבעלים של טאו תשואות ,  למצב של מה שנראה כנס פיננסי והשתלטות על פרטנר - עשוי היה לחשוב אתמול כי קארמה רעה רודפת אותו .  האג"ח של פרטנר אינן אג"ח זבל .  הסיבה שבגללה הורדת הדירוג של מודי'ס גררה את פרטנר לדירוג זה היא השתייכותה של פרטנר למדינת ישראל ,  אשר בפני עצמה מוסיפה משקולת דירוג נמוך לפרטנר .  עם זאת ,  אין להקל בהורדת הדירוג של מודי'ס .  במבט מהצד - מחו"ל - דברים נראים לעתים בהירים יותר מכפי שהם נראים במבט מתוך הביצה המקומית .  המשמעות של הדירוג היא בינלאומית ועשויה להפוך אפילו לדומיננטית יותר בעוד חודשיים ,  עם כניסתה של ישראל לשוק המדינות המפותחות .  הצעד של מודי'ס הוא מתודולוגי ,  יבש וללא רגש .  הצעד נובע מכך שההשתלטות הממונפת על פרטנר תביא לשינוי מבנה ההון של החברה והפחתת הונה של החברה כדי לחלק דיווידנד חד-פעמי של 1.4 מיליארד שקל - בעיה שלא תחזור על עצמה בזמן הקרוב ,  שכן לפרטנר לא נותר מה לחלק .  פרטנר גם סוחבת על גבה התחייבויות עצומות לבנקים וחשופה לסיכוני שוק ,  בהתחשב בעובדה שרמות הרווחיות שלה תלויות בהיעדר שינוי רגולטורי .  אילו היה מדובר בהורדת דירוג של מעלות ולא של מודי'ס - המצב של פרטנר היה גרוע יותר .  לפי הסדר האג"ח של פרטנר ,  החברה חייבת להעלות את תשואת האג"ח למחזיקים ב-0.5% בעבור כל הורדה בקטגוריית דירוג של מעלות .  אבל בפרטנר יכולים לסמוך על מעלות המעורה בשוק המקומי ואשר בחרה לא להוריד את דירוג האג"ח של פרטנר .
 
למודי'ס אין סנטימנטים 
BenchMarker

