מגרשי השדים מי-ם :  חרדים ניסו לסלק דיבוק
המקובל דוד בצרי ניסה להוציא דיבוק שחדר לגופו של אברך מברזיל .  הדיבוק סיפר כי חדר לגופו של האברך לאחר שאישה כישפה אותו ,  הודה כי רצח בעבר משפחה שלמה וסירב לצאת
טקס נדיר להוצאת דיבוק מאדם התקיים אמש  ( רביעי )  בישיבת  " השלום "  בירושלים .  הרב המקובל דוד בצרי ניסה להוציא דיבוק שהשתלט על אברך ברזילאי ,  שהגיע ארצה במיוחד כדי להשתתף בטקס .  לפני מספר שבועות ניסה הרב בצרי לערוך לאברך טקס הוצאת דיבוק באמצעות האינטרנט ,  אך משזה זה לא עבד הורה הרב כי בעל הדיבוק יגיע ארצה כדי להשתתף בטקס .
 שלמה קוק ,  עורך עיתון  " השבוע בירושלים "  שהשתתף בטקס ,  סיפר לוואלה !  חדשות כי  " עברו שמועות בירושלים על הטקס ,  ומאות אנשים הגיעו לבית המדרש של ישיבת השלום של הרב בצרי .  הטקס התקיים בעזרת הנשים בבית המדרש .  האדם אחוז הדיבוק ישב ליד המקובלים .  את פניו כיסה כובע גרב כדי שלא יוכלו לזהות אותו - מדובר באדם מן המניין ,  דתי חרדי שעבד לפרנסתו עד שתקף אותו הדיבוק לפני מספר שבועות והוא התחיל להתנהג כמשוגע ".  קוק הסביר כי  " בהיסטוריה היו כמה תסמינים שלפיהם קובעים שמדובר בדיבוק ,  בין היתר כשהאדם מדבר בקולות שונים וכרוח אחרת ,  שפתיו לא זזות אבל בטנו כן ". 
קוק סיפר כי  " בתחילת הטקס ביקש הרב בצרי מהאדם לספר מה שעובר עליו .  הוא התחיל לדבר בקול משוגע ,  לצרוח ולהשתולל .  ארבעה אנשים הקיפו אותו וניסו לנטרל אותו .  הוא ניסה להכות אפילו את הרב .  הוא סיפר בשם הדיבוק כי לפני כמה מאות שנים הוא רצח משפחה שלמה בארצות הברית ואף שתה את הדם של הילד שהרג ,  ולכן אין לו מנוחה ואין לו תקנה ,  והוא אפילו לא יכול להיכנס לגיהינום ".  
" הרב בצרי שאל את הדיבוק למה הוא חדר דווקא לאדם הזה ,  ובתשובה ענתה הרוח כי לפני כמה שנים ניהל האדם משפט ,  במסגרת עסקיו בארצות הברית ,  מול אישה גויה ,  ולאחר שהוא ניצח אותה היא כישפה אותו ואז נכנס בו הדיבוק ".  
קוק סיפר כי  " כולנו היינו מרותקים לסיפור .  חילקו לנו חוברות 'סדר תפילות ותיקונים' שבהן הרבה פסוקים מהקבלה וכולם אמרו את הפסוקים בצוותא אחרי הרב בצרי ,  כשמדי פעם בזמן שאמרו פסוקים מיוחדים כמו קריאת שמע ,  האדם אחוז הדיבוק נעמד על רגליו והשתולל ,  תוך שהוא חוזר בעצמו על הפסוקים בקולות מוזרים .  כולם צעקו  " צא !  צא !  "  כחלק מהתפילה ". 
המקובלים ניסו את כל האופציות במשך שעות ארוכות .  הם תקעו בשופר וניסו עוד ועוד תפילות .  הרב בצרי עבד קשה ובכה והתחנן ,  שהוא פונה שוב ושוב לדיבוק ומבקש ממנו לצאת מגופו של האדם דרך האצבע השמאלית של הרגל השמאלית ,  כדי שלא לפגוע באיברים חשובים .
" אבל למרות כל הניסיונות ,  בסופו של דבר הדיבוק לא יצא .  הרבנים אמרו שמדובר בדיבוק קשה במיוחד ".  קוק הוסיף כי  " הרבנים כל הזמן שאלו את הדיבוק מה השם שלו ,  אבל הרוח לא הסכימה לענות .  בכל טקסי הוצאת הדיבוק האחרים שהיו בהיסטוריה הרוח כן ענתה .  בדיבוק שהוציא חפץ חיים לפני 100 שנה התלמידים החכמים הבטיחו לרוח שיתפללו לעילוי נשמתה והיא הסכימה לצאת כדי לקבל את התיקון ".  
קוק סיכם כי  " אנשים מחפשים היום רוחניות .  הרב אלישיב אמר השבוע 'מישהו יכול להוכיח שלא היה דיבוק ?  הרי היו דברים מעולם .  ואם אנשים מתחזקים מזה ,  אז שיעשו את זה' ". 

מגרשי השדים מי-ם :  חרדים ניסו לסלק דיבוק
המקובל דוד בצרי ניסה להוציא דיבוק שחדר לגופו של אברך מברזיל .  הדיבוק סיפר כי חדר לגופו של האברך לאחר שאישה כישפה אותו ,  הודה כי רצח בעבר משפחה שלמה וסירב לצאת

