הדלתות המסתובבות של הדנקנרים
מאז השתלטו בני הדודים נוחי ודני דנקנר על בנק הפועלים ב-1997 יחד עם תד אריסון ,  זרם הרבה כסף בעולם העסקים  ?  נוחי נפרד מעסקי המשפחה והשתלט על חברת ההשקעות אי.די.בי ,  החזקה במשק ;  דני נשאר יו"ר בבנק הגדול במדינה ,  ראה איך עסקיו האישיים קורסים ,  הודח על ידי בנק יש
 >  >  כשנוחי דנקנר ובן דודו דני דנקנר נפגשים בבתי קפה ,  הם מקפידים מאוד על פרטיות השיחות שלהם .  למעשה ,  מקורבים לבני הדודים יודעים לספר כי חששם של הדנקנרים מהאזנה כה רב ,  עד כי קרה שפירקו את הסוללות של מכשיריהם הסלולריים .  אפשר להבין את הרצון שלהם בפרטיות .  מדובר בשניים מאנשי העסקים המרכזיים במשק הישראלי .  נוחי הוא בעל השליטה בקבוצת הענק אי.די.בי ,  שמחזיקה בחברות כמו כור ,  שופרסל וסלקום ;  ודני שימש יו"ר בנק הפועלים - הבנק הגדול בישראל .  אמנם הוא הודח מתפקידו בשנה שעברה על ידי בנק ישראל וכעת נחקר במשטרה בחשד למרמה והפרת אמונים ,  אך גם מונה על ידי שרי אריסון ,  בעלת השליטה בבנק ,  למנכ"ל אריסון השקעות - שממילא מחזיקה בבנק הפועלים .  השניים קרובים זה לזה מאוד ומגדירים את עצמם כחברים .  דני נוהג להתייעץ רבות עם נוחי : " דני פשוט מעריץ את נוחי ואת האופן שבו הוא בנה את האימפריה שלו ",  אמר מקורב לשניים בתחקיר שפורסם ב-themarker .  נקודת הפתיחה של בני הדודים דומה מאוד .  דני נולד בחיפה ב-1960 לאברהם דנקנר ;  נוחי ,  בן הדוד הגדול והנערץ שלו ,  נולד ב-1954 בתל אביב ליצחק דנקנר .  האחים אברהם ז"ל ויצחק היו ראשים לשני פלגים מתוך שישה פלגים של משפחת דנקנר .  במשך שנים המשפחה היתה מאוחדת והונהגה על ידי האח שמואל דנקנר .  עסקיה כללו בעיקר נדל"ן ,  כימיקלים ובריכות מלח .  אבל זה לא הספיק לשני בני הדודים הצעירים .  דני ונוחי ביקשו לבצע קפיצת מדרגה בעסקי המשפחה באמצעות רכישה של בנק הפועלים ,  ששמואל התנגד לה .  באמצע שנות ה-90 נרשם מהפך במשפחה ,  ודני ונוחי הובילו אותה לרכוש את השליטה בבנק מידי המדינה ביחד עם תד אריסון .   ( על ההצטרפות לגרעין השליטה והמכירה של המניות ,  ראו מסגרת )  .  דני ונוחי היו גם שני נציגי המשפחה היחידים בדירקטוריון שלו .  תחילה שימש נוחי סגן יו"ר הבנק ולאחר מכן יו"ר ועדת האשראי ,  ובהמשך פרש והוחלף על ידי דני בתפקידים אלה .  אחרי כמה שנים התפצלו דרכיהם של שני בני הדודים .  ב-2002 החליט נוחי שהוא רוצה לחזור לעולם העסקים ובעיקר להיפרד מבני משפחתו .  הוא מכר להם את המניות שלו בתעשיות מלח ,  שדרכן החזיקה המשפחה בפועלים .  דני נשאר בבנק ,  ובעסקי המשפחה .  מאותו רגע החל נוחי לבנות אימפריה עצמאית משלו בדמות קבוצת אי.די.בי ,  ואילו עסקיהם של בני דודיו ,  דני ,  גדי ודורי דנקנר - בדור כימיקלים ,  בדנקנר השקעות ובהמשך גם באלרן - הסתבכו והלכו .  בשנים האחרונות ,  ותוך כדי משבר בכלכלה העולמית ,  התחזק והלך מעמדו של נוחי במשק הישראלי ,  בעוד שהמעמד של דני נחלש בעקבות שרשרת הסתבכויות ,  שהעיקריות שבהן כוללות התמדה בהשקעה כושלת במוצרים מסוכנים של בנק הפועלים שהניבה לבנק הפסד ענק ,  הדחה על ידי בנק ישראל וכעת גם חקירת משטרה ,  שאין לה קשר לבן דודו נוחי .  בתחקיר שפורסם בעבר ב-themarker העריך מקורב לנוחי ודני כי  " יכול להיות שדני מכיר בכך שהיה יכול לעזוב את עסקי המשפחה המשותפים יחד עם נוחי ,  ואז זה היה אולי יותר מוצלח בשבילו ".  לא רק המזל העסקי שלהם שונה - גם דרך ההתנהלות .  נוחי נמנע באופן שיטתי מעימותים עם הרגולטורים בישראל ,  נוהג בהם בכבוד ומקפיד לשמור על ממשל תאגידי תקין .  לעומתו דני ניהל כמה מאבקים ברגולטורים - שהאחרון שבהם היה גם החריף ביותר :  המאבק בסטנלי פישר ,  נגיד בנק ישראל .  ועדיין ,  לא רק הקירבה המשפחתית מקשרת בין בני הדודים :  הכוח שנמצא בידיהם הוא גדול ביותר .  נוחי הוא בעלים של קבוצה שהיא מהלוות הגדולות במשק - וגם מהמלוות הגדולות באמצעות חסכונות הציבור המנוהלים בכלל ביטוח - ודני הוא מנכ"ל קבוצה שבבעלותה בנק שהוא המלווה הגדול במשק .  ביושבו כיו"ר הפועלים ניהל דני פיקדונות של 225 מיליארד שקל והעניק אשראי בהיקף של 215 מיליארד שקל ;  הקונצרן של בן הדוד נוחי מחזיק בין היתר בחברת הביטוח כלל ,  שבה מנוהלים כספי ציבור בהיקף של כ-107 מיליארד שקל .  כלומר ,  השניים חולשים גם על סכומי עתק וגם על צמתי החלטות חשובות ומאגרי מידע עצומים .  מטבע הדברים היו ,  ועדיין יש ,  בין השניים גם לא מעט נקודות מפגש עסקיות .  בין שתי הקבוצות - אי.די.בי והפועלים - היו הרבה נקודות השקה בשנים האחרונות .  החלטות רבות אמנם התקבלו בדיאלוג בין הדרגים המקצועיים של שני הגופים ,  אך עם זאת ,  אין לדעת מתי השפיעה הקירבה המשפחתית והחברית על קבלת ההחלטות .  אחזקות משותפות בנק הפועלים ,  שדני דנקנר עמד בראשו ,  מחזיק 10% מכלל ביטוח שבשליטת אי.די.בי של נוחי דנקנר .  מדובר בהשקעה היסטורית שביצע הפועלים ב-1999 ,  כאשר הדנקנרים היו שותפים לגרעין השליטה בבנק ,  אך עוד לפני שנוחי דנקנר השתלט על אי.די.בי .  עד היום ,  בנק הפועלים שבראשו עמד דני הוא בעל המניות השני בגודלו ובעל זכות למנות דירקטורים בחברת הביטוח של נוחי ,  המנוהלת על ידי שי טלמון - שהיה מנהל החטיבה העסקית בבנק הפועלים בזמן שדני דנקנר שימש סגן יו"ר  ( ראו מסגרת :  שי טלמון )  .  הפועלים דוחה פירעון לכור בשיא המשבר הכלכלי ב-2008 ,  כאשר הפועלים דימם מהפסדי עתק בגין השקעות בחו"ל והמדינה עצרה את נשימתה בשל חוסר הוודאות שריחף מעל מערכת הבנקאות וגם בשל מחנק אשראי כבד במשק ,  קיבלה חברת כור מקבוצת אי.די.בי שבשליטת נוחי דנקנר ,  זכות לדחיית פירעון אשראי שהיא חייבת לבנק בהיקף של 1.1 מיליארד שקל - בשש עד ארבע שנים .  בסמוך למועד זה ותוך כדי המשבר ,  השקיעה כור שבשליטת נוחי דנקנר מיליארדי שקלים בבנק השווייצי קרדיט סוויס ,  וחשפה בכך את מערכת הבנקאות לסיכוני הבנקים האירופיים שהיו תחת איום .  בסופו של דבר ההשקעה בקרדיט סוויס התבררה כמוצלחת וכור כבר הרוויחה בזכותה כ-3 מיליארד שקל .  מי שאישר את הפריסה של החוב העצום עבור נוחי דנקנר היו כמובן הדירקטוריון וועדת האשראי של הפועלים ,  שעם חבריה נמנו בין היתר דני דנקנר ,  שהיה יו"ר הבנק ,  ואירית איזקסון - שממשיכה לכהן עד היום במקביל בדירקטוריון הפועלים ובדירקטוריון אי.די.בי פיתוח שבשליטת נוחי דנקנר .  הפועלים נותן אשראי לישראייר במהלך המשבר ב-2008 העמיד הפועלים לנוחי דנקנר מסגרת אשראי של 39 מיליון דולר בערבות חברת גנדן הולדינגס שבשליטת נוחי דנקנר .  בנק הפועלים התבקש על ידי ישראייר ,  אז עדיין בשליטת גנדן ,  לתת את הסכמתו לכך ש-9.8 מיליון דולר מהאשראי ישמשו למימון פעילותה השוטפת של ישראייר שסבלה מהפסדים גדולים ,  בין היתר בגלל הפעלת הקו לניו יורק .  ישראייר קיבלה אשראי נדיב ,  אף שענף התעופה הוא יצרן שיטתי של הפסדים כבדים לבעלי המניות .  ישראייר צברה הפסד של 52 מיליון דולר ב-2007-2008 ,  סבלה מגירעון בהונה העצמי ולא עמדה באמות מידה פיננסיות .  ההלוואה הזו אפשרה לישראיר מרווח נשימה נוסף עד שב-2009 הוכנסה ישראייר לחברה הציבורית אי.די.בי במסגרת עסקת בעלי עניין שזכתה לביקורת חריפה בשוק ההון .  נוחי דנקנר ושותפיו שוחררו מהערבות שנתנו לפועלים בנוגע לחובות ישראייר .  דירקטורים בשותף במשך כארבע שנים חלקו דני דנקנר ,  ביושבו כיו"ר בנק הפועלים ,  ונוחי דנקנר ,  כבעל השליטה בחברת אי.די.בי ,  דירקטורית משותפת - אירית איזקסון .  איזקסון משמשת כבר עשר שנים דירקטורית מטעם קבוצת אריסון בבנק הפועלים ושנה וחצי כיו"ר חברת כרטיסי האשראי הגדולה בישראל - ישראכרט ;  והחל ב-2005 היא משמשת גם דירקטורית באי.די.בי פיתוח .  אי.די.בי פיתוח היא בעלת השליטה בכלל ביטוח - עוד נותנת אשראי ענקית במשק - ובחברות רבות נוספות שהן חלק מקונצרן הענק .  חלק מחברות אי.די.בי הן גם לקוחות החטיבה העסקית של בנק הפועלים ,  שכן אי.די.בי היא אחת הלוות הגדולות במשק .  עוד דירקטורים משותפים :  עידו דיסנצ'יק שימש דירקטור חיצוני מטעם הציבור בבנק הפועלים ולאחר מכן מונה ליו"ר ועדת ההשקעות בפוליסות המשתתפות ברווחים של כלל ביטוח .  דיסנצ'יק נחשב גם מקורב אישית לנוחי .  פנינה דבורין ,  דירקטורית בפועלים ,  שימשה בעבר גם דירקטורית בכלל ניהול קרנות נאמנות .  דני הציע לסרוסי את התפקיד לאחר שהודח דני דנקנר על ידי בנק ישראל מתפקיד יו"ר בנק הפועלים ,  החלה כרגיל בורסה של שמות של מחליפים פוטנציאליים .  בסופו של דבר נבחר לתפקיד יאיר סרוסי .  לא רבים יודעים ,  אך למעשה מי שהציע לסרוסי לראשונה את התפקיד היה דווקא היו"ר המודח דני דנקנר .  לסרוסי יש קשרים גם עם בן הדוד השני :  ב-2008 הקים סרוסי קרן השקעות בשם מוסטנג ביחד עם דן טהורי .  השותפה הגדולה בקרן היא קבוצת אי.די.בי של נוחי דנקנר - דרך החברות כלל ביטוח ,  כור וכלל פיננסים .  עם מינויו ליו"ר הפועלים ,  עזב סרוסי את הקרן .  בנוסף ,  כלל ביטוח שבשליטת נוחי דנקנר היא אחת מבעלות העניין הגדולות בחברת יורופורט שסרוסי הוא אחד המשקיעים בה ,  ועד לאחרונה אף שימש יו"ר החברה במקביל לעבודתו כיו"ר הפועלים .  טלמון עובר מבן דוד לבן דוד לאחר שמונה דני דנקנר ליו"ר בנק הפועלים ב-2007 ,  במקום שלמה נחמה שפוטר במפתיע על ידי אריסון ,  עזבו את הבנק לא מעט בכירים .  אחד מהם הוא שי טלמון ,  שכיהן כמנהל החטיבה העסקית והגיע אל הבנק שבע שנים לפני כן .  טלמון כיהן בעבר כחשב הכללי במשרד האוצר בתקופה שבה מכרה המדינה את השליטה בבנק הפועלים לקבוצת אריסון ולמשפחת דנקנר ,  ב-1997 .  טלמון לטש עיניים לתפקיד המנכ"ל - וכשהבין שסיכוייו נמוכים עזב את הבנק ,  אבל יכול היה להתנחם במינויו המיידי למנכ"ל חברת הביטוח כלל ,  מקבוצת אי.די.בי שבשליטת נוחי דנקנר .  השקעות במעריב בסוף 2008 נכנס בנק הפועלים ,  אז בראשות דני דנקנר ,  להשקעה בעיתון מעריב .  הבנק מחל לולדימיר גוסינסקי - שהחזיק ב-27% ממעריב - על חוב של 28 מיליון דולר ובתמורה קיבל את אחזקותיו של גוסינסקי בחברה .  מניות הבנק מוחזקות בנאמנות עד היום אצל עורכי הדין פנחס רובין ורם כספי .  בסמוך להשקעה אישר בנק הפועלים גם מתן אשראי נוסף למעריב אחזקות של עופר נמרודי בהיקף של כ-50 מיליון שקל .  ההלוואה ניתנה בעיצומו של המשבר בריבית הנחשבת נמוכה ,  בגובה פריים + 2.5% .  זמן קצר לאחר מכן התברר כי גם כלל ביטוח מקבוצת אי.די.בי מממנת את נמרודי .  כלל ביטוח העמידה באמצעות זרוע המימון שלה ,  כלל מימון ,  הלוואה של 35 מיליון שקל להכשרת היישוב ,  שדרכה מחזיקה משפחת נמרודי את השליטה במעריב אחזקות .  אבל החיבור בין משפחת נמרודי לדני ונוחי דנקנר לא נגמר בכך .  על פי פרסומים שלא הוכחשו ,  עוד ב-2004 ,  לפני שדני הוביל את הפועלים להכנס להשקעה במעריב ,  ניהלה אי.די.בי פיתוח מגעים לרכישת השליטה במעריב .  בין 2005 ל-2007 קבוצת אי.די.בי אף היתה בעלת עניין בהכשרת היישוב ,  עם אחזקות של יותר מ-5% בחברה .  גם אולמרט בעסק ראש הממשלה אהוד אולמרט הוא דמות משמעותית בהיסטוריה העסקית של משפחת דנקנר .  ב-2003 ,  בעת ששימש שר התמ"ת ויו"ר מינהל מקרקעי ישראל ,  הוא אישר הסכם בין משפחת דנקנר למינהל שנחתם שנים רבות קודם לכן ,  אך בשל ביקורת חריפה השלמתו התעכבה  ( ראו מסגרת )  .  האישור של אולמרט גרר גם הוא ביקורת נוקבת שבעקבותיה ביטל את האישור .  בין הגופים שהגישו עתירות לבג"צ אפשר למנות את התנועה לאיכות השלטון ,  קק"ל והחברה להגנת הטבע .  שינוי הייעוד של הקרקעות שעמדו במרכז ההסכם היה הגורם שאיפשר לדני ונוחי להוביל את משפחת דנקנר להשתלט על הפועלים ,  שכן בנק לאומי העריך כי בעקבות השינוי הקרקעות שוות 200 מיליון דולר ולכן הסכים להעמיד לדנקנרים אשראי של כ-360 מיליון דולר ולשעבד כנגדו את הקרקעות .  כיום ,  14 שנים מאז הסכם משפחת דנקנר עם המינהל - שינוי הייעוד לא אושר עדיין ,  אך לדנקנרים זה לא משנה :  בני הדודים דני ונוחי השתלטו על מוקדי כוח גדולים במשק ואולמרט מונה באחרונה ליו"ר קבוצת לבנת - השותפה של נוחי דנקנר לשליטה בקבוצת אי.די.בי .  החלטה נוספת של אולמרט שנוגעת למשפחת דנקנר היתה במהלך כהונתו כשר תמ"ת ,  כאשר היה מעורב בהחלטה להטיל היטל על יבוא מלט מטורקיה - היטל שהושת לבקשת חברת נשר המוגדרת מונופול בשוק המלט בישראל .  החברה היא בבעלות חברת משאב מקבוצת אי.די.בי .  משפחת לבנת ,  מבעלי השליטה באי.די.בי ,  מנהלת את משאב באמצעות כלל תעשיות .  לבני הדודים קשר עקיף נוסף לאולמרט :  לשלושתם קשרים טובים עם עורך הדין יורם ראב"ד ,  שהיה מקורב מאוד לאריאל שרון ולמפלגת קדימה שבראשה עמד אולמרט .  ראב"ד אף אמר בעיתונות כי  " אני הקמתי את קדימה ..  .  אני כתבתי את התקנון ".  ראב"ד ,  שלמד משפטים יחד עם נוחי דנקנר סיפר בעבר בראיון בתקשורת כי הוא שומר איתו על קשר עד היום .  במקביל הוא משמש עורך הדין וחברו האישי של דני דנקנר ומייצג אותו גם היום בחקירת המשטרה .  כך הגיעו הדנקנרים לבנק הפועלים  >  >  כבר בשנות ה-90 היתה משפחת דנקנר אמידה :  חברת תעשיות מלח שבבעלותה הרוויחה כ-10 מיליון שקל בשנה ובנוסף היו לה קרקעות בחולון שהניבו כסף והיו מרוכזות תחת חברת דנקנר השקעות .  ובכל זאת אין מדובר בעושר שיאפשר להם להצטרף לגרעין שליטה בבנק הגדול במדינה לצד משפחת אריסון המיליארדרית .  האפשרות לכך הגיעה ממקור אחר ,  לא צפוי :  ב-9 ביוני 1996 פנה מינהל מקרקעי ישראל למשפחת דנקנר וביקש ממנה לפנות את בריכות המלח שלה ליד אילת ,  כדי לקדם תוכנית לבניית אתר תיירות ונופש ,  ואת בריכות המלח בעתלית - לטובת יחידות דיור .  לאחר משא ומתן הושג הסכם בין הצדדים והמשפחה פינתה את הקרקעות תמורת זכויות בנייה בקרקע .  אבל הפרט החשוב יותר שנבע מן ההסכם היה כי הייעוד של הקרקעות ישתנה :  מקרקעות חקלאיות ,  שאינן שוות יותר מדי ,  לקרקעות לבנייה .  בעקבות שינוי זה הסכים בנק לאומי להעמיד למשפחת דנקנר אשראי בגובה של 358 מיליון דולר לצורך הצטרפות לרכישת השליטה בבנק הפועלים ביחד עם משפחת אריסון ,  לאחר שהעריך את שוויין של הקרקעות בכ-200 מיליון דולר .  האשראי ניתן בתמורה לשיעבוד הקרקע וכעבור כמה שנים הוטחה ביקורת חריפה של מבקר המדינה על העסקה ועל מינהל מקרקעי ישראל .  אבל לדנקנרים זה כבר לא שינה - הם קיבלו את האשראי שלו נזקקו כדי לרכוש את השליטה בבנק ,  ב-1997 .  חמש שנים אחר כך ,  ב-2002 עזב נוחי את הבנק .  ב-2007 ,  ביקש נוחי לשוב אל הבנק ולקנות את המניות של המשקיעים האמריקאים בבנק ,  שהיוו חלק מגרעין השליטה בפועלים .  דני שהיה אז עדיין בעל שליטה בבנק יחד עם יתר הדנקנרים לצד שרי אריסון ,  גם שימש כסגן יו"ר הבנק - והשניים ,  נוחי ודני ,  כמעט הגיעו לבית המשפט במאבק שליטה מול שרי אריסון .  בסופו של דבר אריסון ביצרה את שליטתה בבנק ,  עם רכישת כל המניות של משפחת דנקנר והמשקיעים האמריקאים .  זמן קצר לאחר מכן ,  במהלך מפתיע ,  פיטרה אריסון את יו"ר הבנק שלמה נחמה ,  ומינתה את דני דנקנר תחתיו .  ממלחמה על מניות הבנק ,  עברו יחסי שרי ודני לאידיליה שהגיעה לשיאה כשאריסון נלחמה בנגיד בנק ישראל נגד הדחת דני דנקנר - מלחמה בה נכשלה בסופו של דבר .  לאחר הדחתו ,  מינתה שרי את דני למנכ"ל אריסון השקעות .
 
הדלתות המסתובבות של הדנקנרים
מאז השתלטו בני הדודים נוחי ודני דנקנר על בנק הפועלים ב-1997 יחד עם תד אריסון ,  זרם הרבה כסף בעולם העסקים  ?  נוחי נפרד מעסקי המשפחה והשתלט על חברת ההשקעות אי.די.בי ,  החזקה במשק ;  דני נשאר יו"ר בבנק הגדול במדינה ,  ראה איך עסקיו האישיים קורסים ,  הודח על ידי בנק יש

