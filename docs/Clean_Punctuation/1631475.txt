ביהמ"ש :  צה"ל אחראי למשוחררים על רקע נפשי
בהחלטה תקדימית של בית המשפט נקבע כי חייל ששוחרר משירותו הצבאי כתוצאה ממצב נפשי קשה יפוצה על ידי צה"ל מרגע שחרורו ולא ממועד הגשת התביעה
בית משפט השלום בראשון לציון קבע לאחרונה בהחלטה תקדימית כי נכה צה"ל ששוחרר מהצבא בשל נכות נפשית שנגרמה לו במהלך שירותו זכאי לקבל תגמולים ממועד שחרורו מצה"ל ולא מהמועד שהגיש את תביעתו להכרה כנכה .
 השופטים דנו בערעור שהגיש ר' ,  שעזב עם אמו את הארץ כשהיה בן 13 לאחר שהתגרשה מאביו הנרקומן ,  וחזר בגיל 18 כדי להתגייס לצה"ל .  בתקופת השירות לן אצל חבר של אביו ,  עד שזה מת ואז ,  לדבריו ,  במהלך חופשותיו ישן על חוף הים .  
במהלך שירותו הצבאי נקלע ר' לבעיות כלכליות ,  וערק מספר פעמים כדי לסייע לאביו .  המערער נעצר ,  נשפט ונכלא .  בתקופת שהותו בכלא חלה התדרדרות במצבו הנפשי ,  שלטענתו נגרמה בעקבות השפלתו והכאתו בכלא בידי סוהרים צבאיים .  כתוצאה ממצבו הנפשי הורד הפרופיל הצבאי שלו ובאפריל 1997 הוא שוחרר מצה"ל לאחר ששירת כשנה .  
כמה חודשים לאחר ששוחרר שבה אמו של ר' ארצה וגילתה שהוא במצב נפשי קשה ,  וכשנה וחצי אחר כך הוא אופשז בבית חולים פסיכיאטרי ,  שם אובחן כסובל מסכיזופרניה .  לאחר אשפוזו הגיש תביעה למשרד הביטחון להכיר בפגיעה הנפשית שלו כקשורה להתעללות שעבר בכלא .
 משרד הבטחון הכיר בר' כנכה צה"ל ,  אולם התגמולים של ר' ניתנו לו רק ממועד הגשת התביעה ,  כקבוע בחוק .  הוא ערער על ההחלטה באמצעות עו"ד יואב אלמגור ,  ותבע לקבל תשלום רטרואקטיבי עבור כל התקופה מאז ששוחרר .  הוא טען שמצבו הנפשי לא אפשר לו לדאוג לעצמו כל השנים ,  וכי יש לצבא אחריות למי שמשוחרר ממנו עם נכות נפשית כה קשה .
 מומחה מטעם משרד הבטחון העיד במהלך המשפט כי  " מקובל וראוי היה ליצור רצף טיפולי ולהפנות את המערער להמשך טיפול בקהילה ",  וכי  " במרבית המקרים יוצרים קשר עם הגורם הטיפולי בקהילה ומתאמים לחולה תור ".  אולם במקרה של ר' לא נעשו פעולות לדאוג לו לאחר שחרורו .
 בית המשפט קיבל את התביעה ,  וקבע שר' זכאי לתגמולים מאז שחרורו מצה"ל מכיוון שמצבו הנפשי לא אפשר לו להגיש תביעה עם שחרורו מצה"ל .  השופטים גם העבירו ביקורת על כך שבמשרד הביטחון בחרו להתעלם מחוות דעת מומחה שקבע שיש לקבל את התביעה ,  אלא בחרו לקבל חוות דעת נוספת שדחתה את התביעה . 
" אני שמח על שהתגמולים יסייעו בשיקומו של ר' ויתקנו חלק מהעוול הקשה ",  אמר עו"ד אלמגור . " פסק הדין חשוב מהבחינה שמוטלת חובה על הצבא לדאוג לחייל שמשתחרר על רקע נפשי ,  ואם אין הוא עומד בחובתו ,  על שלטונות הצבא לדעת כי קיים סיכוי שישאו באחריות ובתשלום לגבי כל השנים שעוברות עד שהחייל מתחיל בטיפול או בהשגחה ". 

ביהמ"ש :  צה"ל אחראי למשוחררים על רקע נפשי
בהחלטה תקדימית של בית המשפט נקבע כי חייל ששוחרר משירותו הצבאי כתוצאה ממצב נפשי קשה יפוצה על ידי צה"ל מרגע שחרורו ולא ממועד הגשת התביעה

