בקשה לייצוגית נגד טויוטה
התובעים מטילים אחריות גם על יוניון מוטורס :  הטיפול מצד היבואנית היה שערורייתי לא פחות מהתקלה .  גובה התביעה 151 מיליון שקלים
בקשה לתביעה ייצוגית בסך 151 מיליון שקל נגד חברת טויוטה העולמית ויבואנית המכוניות לישראל יוניון מוטורס ,  הוגשה היום לבית המשפט המחוזי בתל אביב .  
שלושה תובעים ייצוגים ,  המחזיקים בטויוטה קורולה משנות ייצור שונות טוענים כי  " טיוטה הניחה להצלחה לסנוור את עיניה ,  ולערער את נהלי הבטיחות בחברה ,  וכפועל יוצא נחשפו רוכשי הרכבים בישראל לאחת הפרשות החמורות ביותר שנתגלו בתחום הרכב בישראל ,  ובעולם ככלל ".  
התובעים המיוצגים על ידי עו"ד יוחי גבע ואמיר ישראלי ,  הגישו את תביעתם בשל התקלה בדוושת התאוצה ,  אשר עשויה לגרום להאצה בלתי נשלטת של הרכב ולתאונה קטלנית .  לטענתם ,  ברחבי העולם הופסקו מכירות של דגמים שונים מתוצרת טויוטה ונשיא טויוטה העולמית יצא בהתנצלות נרגשת עקב הפרשה .  
התובעים מציינים כי הטיפול מצד היבואנית בישראל  " היה שערורייתי לא פחות מהתקלה הנוראית בדוושות הרכב ".  הם מלינים כי היבואנית לא טרחה לבאר בפני לקוחותיה מהי מהות הבעיה המדויקת ,  מהם הסיכונים כתוצאה מהשימוש ברכב וכי מלבד  " הודעות מרגיעות "  סתמיות ,  לא ניתן היה לזכות ולו להסבר מינימלי מהחברה ,  בזמן אמת או בכלל .  עוד מלינים התובעים ,  כי באתר החברה לא הופיע מעולם כל פירוט של התקלה החמורה ,  ולא ניתן למצוא שם נטילה של אחריות או התנצלות .  
בתביעה הייצוגית נטען כי המכוניות נמכרו כמוצר פגום לפי הגדרת חוק האחריות למוצרים פגומים ,  מאחר והתקלה עלולה לגרום נזק גוף .  התובעים מוסיפים כי לא ננקטו אמצעי הזהירות הנדרשים על מנת לוודא כי הרכבים שרכשו התובעים יהיו רכבים תקינים ונטולי תקלות ,  העשויות לגרום לסיכון חיי הנהג .  מובן מאליו כי האחריות בהקשר זה מוטלת על טויוטה והיבואנית ,  כמי שייצרו ,  ייבאו ומכרו את הרכבים .  
התובעים מעריכים את נזקם הלא כספי ב-500 שקל ,  לכל אחד מקבוצת התובעים הפוטנציאלית .  בשל אובדן זמן והוצאות דלק לצורך הגעה למוסך הם תובעים 100 שקל לכל תובע פוטנציאלי ובעבור ירידת הערך של רכביהם הם תובעים כ-5000 שקל .  לגרסתם  " ברור לכל כי בעקבות הפרשה לא יהיה הביקוש לרכבים משומשים מתוצרת טויוטה כפי שהיה בעבר ".  סך כל הנזק בעבור כ-33 אלפי מחזיקי טויוטה שנקראו למוסך הוערך על ידם ב-151 מיליון שקל .
 
בקשה לייצוגית נגד טויוטה
התובעים מטילים אחריות גם על יוניון מוטורס :  הטיפול מצד היבואנית היה שערורייתי לא פחות מהתקלה .  גובה התביעה 151 מיליון שקלים

