מדור סוף
שבוע אחרי ,  מוספי סוף השבוע לא מאמינים בחומרים מעכבי בעירה ,  מוסף הארץ דווקא ממליץ על גרדרובת החורף הנכונה ,  ספיישל פספוסים וקלמן ליבסקינד יוצר מציאות .  עמית הרמן מוציא את הפוך
רגע אחרי שגמרו לכבות את האש המשתוללת ,  עוד לפני המקלחת ושש שעות שינה מטכ"ליות ,  הבינו עשרה כבאים שהם עוד לא סיימו לתת עבודה ,  כי מה לעשות ,  גם מוספי סוף השבוע שנדפקו מהטיימינג של השריפה ,  צריכים לסמן וי .  אז  " 7 ימים "  החליטו ללכת על שער ניצחון אפקטיבי בדמות דיוקנם של עשרה כבאים גיבורים שנקראו לדגל ונשלחו לעשות בוק רגע לפני שיחזרו לשגרה האפורה .  למסגר ולתלות ,  למרות שקשה להשוות את כבאי ארצנו לאחיהם מעבר לים .  אנחנו לא רואים את סמנתה מ"סקס והעיר הגדולה "  עפה עליהם ,  מקסימום חנה לסלאו .  מצד שני ,  כולנו מלאי ציפייה לסדרה שהאחים ברבש בוודאי מפתחים על חייהם של אנשי האש על כבאית מימי המנדט באחד מיישובי הגליל הסקסיים .  לוקיישן מומלץ ראשון  המלון הסקוטי .
 בצד הרציני ,  אמירה לם ,  המראיינת הבכירה של המגזין ,  נשלחה בעקבות אחד הסיפורים המרתקים של הרוגי האסון ,  וראיינה את רחל אלגבסי ,  בת זוגה של פביולה בוהדנה ז"ל ,  שהיתה מפקדת מחלקת הצוערים .  לם הצליחה להביא את סיפור ההכרות של שתי הנשים בלי קלישאות מיותרות שניתן ליפול אליהן בכתבות מהסוג הזה והוציאה כתבה רגישה ומדויקת ,  הרבה בזכות המרואיינת המרשימה .  
את הפוסט מורטם של  " 7 ימים "  לשריפה ,  לצד תחקיר מעניין בן עמוד אחד של אמיר שואן ,  חותם רענן שקד ,  יליד חיפה ,  בכפולה המבכה את נופי ילדותו אליהם חזר השבוע .  שקד ,  כמו יאיר לפיד בטורו בראשית המוסף ,  ממקד את הביקורת לעבר אדם אחד :  ראש הממשלה בנימין נתניהו ,  ועושה את ההשוואה השחוקה לנשיא בוש בזמן אסון קתרינה ,  השוואה מופרכת ובלתי הגיונית בין אסון טבע מדהים בהיקפו לעומת שריפה ,  שפשוט התרחשה במדינת עולם שלישי .  בכל מקרה ,  ביבי יכול לישון בשקט .  לא נראה שתנועת מחאה תקום מהטורים האלה .
 ב"סופשבוע "  של מעריב לא היו צריכים עשרה כבאים ,  היה להם אחד מדויק ומתבקש מאין כמוהו ,  אם נשים לרגע בצד את התמיהה על העובדה שחזי לוי לא מצא את עצמו על השער של אחד המוספים בסוף השבוע הזה .  בכתבת שער עם הכבאי הכי מפורסם במדינה ,  אלקנה ביטון פיינליסט  " מאסטר שף ",  אלון הדר מתלווה לביטון שאיבד את חברו הטוב ,  רועי ,  באסון האוטובוס ,  והמשיך במהלך כל סוף השבוע במלאכת הכיבוי .  מדובר בראיון נטו עם כבאי ,  שלא הלך למקום הבנאלי של המעבר מהאולפנים הממוזגים ,  או המטבח הלוהט באולפנים הממוזגים ,  לזירת האש .  התמונות באותו עמוד של אלקנה מתייפח על קבר חברו וזו של משתתפי גמר הריאליטי מספקות את הרקע ההולם .  
הדר כנראה עבד קשה כשהכרמל עלה באש ,  כי לפני שנשלח ללוות את אלקנה הוא צפה בשידורי האסון בערוצים וניפק טור ביקורת טוב שכלל בעיקר שיר הלל ליונית לוי .  בהמשך ,  במסגרת הכנת הקייס לווועדות החקירה ,  אם יגיעו ,  גם סופשבוע בתצוגת תכלית על חלקו בצד המתריע .  מרדכי חיימוביץ חזר לכמה מהשריפות שתיעד בתקופה האחרונה  ( את מי הכתבות האלה עניינו אז ?  )  ומספק מין יומן אישי בסגונו הארכאי משהו .  אביב לביא בטור תוכחה ארוך תחת מדור מורחב של  " לא עוצר בירוק ",  על השבוע שעבר ועל האסונות הבאים .
 לעומת קרב התרנגולים של ידיעות ומעריב  ( ניצחון בנקודות ל"סופשבוע ")  ,  ב"ישראל היום "  בחרו לא להתחכם .  בשער  " ישראל שישבת ",  במקום עוד כותרת ממוחזרת נוספת מתחום האש ,  הלכו על תיאור עובדתי : " סיגל דואק מדברת ".  דואק ,  מדריכת צוערים בשב"ס ,  היתה מהניצולים הבודדים באסון על הכרמל כשהצטרפה למכוניתו של הצלם רוני סופר ,  מעניקה שער כמעט ראוי למוסף שלא תמיד מצטיין בשערים ראויים ,  אלמלא הצילום שבשער לא היה מתפרסם כבר בתחילת השבוע ,  כמו גם במוסף לשבת של ידיעות ,  שם מספר אחיה של דואק את סיפורה באותם רגעים מצמררים .
 המוספים הפוליטיים בסוף השבוע עסקו כמעט אך ורק בשריפה ,  עם רפרנסים מעטים להודעת ארה"ב על כישלון המגעים בין ישראל לפלסטינים .  
במוספשבת מעריב ,  בן כספית מספר על שיחות טלפון של מרים פיירברג עם אנשי לשכת ראש הממשלה ,  שלהן היו שותפים ,  מטבע הדברים ,  רק היא והדובר בצד השני של האפרכסת .  למרבה האירוניה ,  כספית מציין שביקשו ממנה לא להדליף את תוכנן לתקשורת ,  אבל הן דלפו מהר מאוד .  אין להם בושה ,  החבר'ה האלה בלשכה .  קצת אחר כך ,  כספית מוסיף וטוען שהשבוע פיירברג סירבה לדבר , " לציטוט או לא לציטוט ".  השתכנענו .  
בהמשך ,  כספית ממשיך להיכנס ב"ישראל היום "  ובעורך הראשי שלו ,  עמוס רגב ,  ראש מערכת החדשות של בן כספית ב"מעריב "  בעבר . " גיליון תעמולה שמתחפש לעיתון ",   " תופעה מסוכנת לדמוקרטיה הישראלית ",  כותב כספית ומבטיח להמשיך ולהילחם בתופעה הזו שמספקת שירותי דוברות ותעמולה בחינם לראש הממשלה .  את רגב כספית מכנה  " תועמלן שיש לו תעודת עיתונאי ".  כספית לא מחדש דבר במתקפה הזו עליה הוא חוזר כמעט מדי שבוע .  גם אם יש בדברים שלו טעם ורלוונטיות ,  כמו במקרה ידיעות אחרונות ונתניהו ,  חשוב לא פחות מי משמיע אותם ,  איפה ולמה .
 בהמשך המוסף ,  ראיון חשוב של שלום ירושלמי עם אסי לוי ,  יו"ר האיגוד הארצי לכבאות והצלה ,  שהוא גם מקבלני הקולות החשובים בליכוד .  מסמך שמחזיר אותנו לימים של אושיות כמו עוזי כהן וגסטון מלכה ,  מלכים שפוליטיקאים משחו והם ,  בתמורה ,  מתלוננים על אותם חוליים ממש ,  בשפה בוטה ונטולת עכבות .  לוי מספק הצצה מייאשת לנבכי מערך הכיבוי בישראל על כל כשליו ,  אבל כמיטב המסורת ,  מפרגן למי שחפץ ביקרו ,  או ההפך ,  ומטיל אשמה או סתם מזלזל במי שהוא סתם לא סופר .  הראיון שערך יגאל סרנה ,  במוסף לשבת של ידיעות ,  עם נציב הכבאים הארצי שמעון רומח מתגמד ושבלוני לעומת הראיון שהביא שלום ירושלמי ל"מעריב ".  
במוסף לשבת הוחרף הטון נגד ראש הממשלה כבר בשער ,  בדמות קריקטורה לא מחמיאה של נתניהו בצירוף הכותרת  " חמקן ",  ובהמשך בטורים ביקורתיים של סימה קדמון ,  ובמיוחד אורי משגב .  ובשם האיזון ,  שהוא הכל חוץ מקדוש במקרה המדובר ,  חנוך דאום התייצב בצד הנכון של הבוס והפך את השריפה ממבוכה קטסטרופלית לכמעט אירוע שאפשר לברך עליו שהחיינו .  
ב"ישראל היום ",  דרור אידר בטורו השבועי ב"ישראל השבוע "  מסרב להתנצל על תמיכתו בראש הממשלה ואף נכנס בבן כספית ,  אמנון אברמוביץ ואמיר אורן שביקרו את נתניהו במהלך השבוע .  הוא מכנה את העיתונאים שמתחו ביקורת על ביבי כ"צדקנים "  ומזכיר שאף אחד מהם לא כתב דבר על המשבר במערך הכיבוי .
 בכל מקרה ,  נראה שמוספי סוף השבוע הגדישו את הסאה בטיפול בנושא השריפה .  ניכר כי העובדה שהשריפה פרצה ביום חמישי אחה"צ ,  זמן רע במיוחד עבור אותם מוספים ,  גרמה לעורכים שלהם לנסות לחפות על כך שלא היו שם בזמן אמת וכתוצאה מרחו הרבה יותר מדי עמודים על סיפור שאמנם עדיין לא גווע ,  רחוק מכך ,  אבל במושגים תקשורתיים ודאי לא ראוי לכיסוי נרחב כל כך זמן ארוך כל כך אחריו .  אולי טרם הפנימו שם הפנימו את ההמצאה הלא פחות חשובה מהסופר-טנקר :  האינטרנט .  כל אחד מהמוספים מכונס בצד אותו הוא נועד לשרת ממילא ואת היצירתיות שלהם כדאי להשקיע בתחומים נוספים בארץ שהוזנחו עד לרמה כזו ,  שאירוע פשוט עלול להפוך לטרגדיה .  נשבעים ,  לא חסרים כאלו .
 לרגל כניסתו לתפקיד מנחה  " חוצה ישראל "  בחינוכית ,  קובי מידן פוגש את רז שכניק לשיחה ב-7 לילות . " בכנות ,  אני לא יכול להגיד לך שבכל השנים האלה הזכיינים שכבו על דלתי ובכו שאחזור ",  אומר מידן ולא רק בגלל הציטוט הזה הוא מצליח לצאת מהראיון בצורה מעוררת כבוד .  
תיאוריו את הסבל של העיסוק היומיומי באקטואליה בוודאי עוררו אצל כמה מהקוראים הזדהות מהולה בקנאה במידן שחתך מהחדשות .  בהמשך מידן מבקר את נסיכת מחוברות ובעלת הטור דנה ספקטור .  הביקורת אומנם נפתחת המילים  " אני לא רוצה לרדת עליה "  אבל ממשיכה בהשוואת הטקסטים האחרונים של ספקטור לטקסטים של דודו טופז בסגנון  " אני זה מה שכולכם הייתם רוצים להיות ".  אאוץ' .  
לעומת זאת ,  כמה עוד אפשר לקרוא על גירושיה של עדנה מזי"א ,  על יחסה למונוגומיה ,  הבית הימני שבו גדלה וכל הסיפור הממוחזר הזה .  גון בן ארי ,  כנראה לא בדיוק מנוי על התיאטרון שמעלה את ההצגות של מזי"א ,  ממחזר את האטריות המחוממות האלה שוב ומגדיל לעשות בכך שהוא מתאר את הצלחת הסרט  " התפרצות x ",  שמזי"א כתבה לו תסריט ,  בפסטיבל ונציה  ( גם על המונח  " הצלחה "  שם אפשר להתווכח )  ,  אבל לא מזכיר ברמז את הביקורות הפושרות שקיבל בפסטיבל חיפה ואת הדחיות החוזרות בעלייתו הרשמית להקרנות מסחריות .   בראשית המוסף ,  שלמה ארצי המחזיק בית בעין הוד כתב טור לתוכניתו הדו-שבועית בגל"צ ועל הדרך שלח אותו גם ל-7 לילות .  קצת ביקורת מתחסדת על התמכרות לאח הגדול ,  שיחה לפני הופעה עם הבסיסט ,  וכמובן זקנה חכמה אחת שפעם אמרה לארצי  " הכל מזל או גורל ".  וואלה עמוק .  בכל מקרה ,  כבר ראינו השבוע בטלוויזיה את ארצי חוזר לעין הוד כדי לראות מה קורה עם הבית שלו .
 בכלל ,  מדובר באחד המוספים החלשים של 7 לילות לאחרונה .  על השער סרט שלא אומר דבר לישראלים עם כוכבים שאינו מזהה  ( לדוגמה ,  הסרט עליו זכה ג'ף ברידג'ס באוסקר ראשון , " Crazy Heart "  לא הוקרן בישראל )  ,  כתבה עם דוגמנית שאיש לא יזכור ,  ראיון ללא נימוק עם עמיר לב וכתבה על אמן הזכוכית צ'יהולי .  שוין .
 מפתיע שדווקא את הראיון המעניין של השבוע במוזיקה הישראלית ,  קוואמי ,  לקח 7 ימים .  אולי ב-7 לילות ויתרו על הטאלנט שזכה לראיון מפרגן באלבום הקודם ואולי נציגיו של השדרן-מוזיקאי העדיפו ראיון עם עיתונאי שכנראה השתלם בקורס הראיונות של ישראל היום ,  עם כתבה ממוחזרת שלא נוגעת בשאלות קשות כמו מדוע איש פוליטי בעל נטיות שמאלניות כמו קוואמי מסכים לקבל כסף מתחנה צבאית ומה באמת דעתו על החומרים המוזיקליים שהתחנה הזו משמיעה ביומיום ,  כמו מירי מסיקה שהוא מודה שהוא לא אוהב .  
הפתיח של הכתבה היא מופת של רשלנות וזילזול בקוראים .  אחרי פסקה על השיר של קוואמי למען הפליטים ,  מופיעה השורה המדהימה הבאה : " פרידמן הוא חולה רדיו ידוע .  כשהיה בן 6 וחצי ,  אימו נפטרה מסרטן ".  קשה להאמין שכך הגיש צחי כהן את הכתבה לעורכים שלו ,  כך שלא נותר אלא להאשים אותם .  
מצד שני ,  תמיד אפשר לסמוך על החבר'ה של  " תרבות מעריב "  שיגרמו לאלה של 7 לילות להיראות כמו סיירת גולני .  השער עם תמונתה של אופירה אסייג אולי מעורר הבטחה שיהיה שמח ,  אבל בפועל מדובר בכתבה בינונית ,  שאינה מחדשת דבר ,  על שוק שידורי הספורט בישראל לקראת עליית ערוץ הטלוויזיה של ONE .  
שגיא בן נון לא הצליח לפצח כיצד תתמודד אסייג מול המונופול הכמעט בלעדי של ערוץ הספורט בתחום ,  כי עם שידורי ליגת הנשים בכדורסל והליגה הסקוטית בכדורגל אי אפשר לייצר דריסת רגל ואת זה אסייג והקוראים מבינים לבד .  לאור חוסר שיתוף הפעולה מצד אנשי ONE הופרחו בכתבה הרבה ספקולציות ,  ביניהן גם חבירה אפשרית בין אסייג וצ'רלטון ,  שאחד מבעליו אלי עזור מיודד עם נוני מוזס ,  שמוביל גם את ONE .  אם שלמה מן ,  שנמצא בסכסוך משפטי עם אסייג ו-ONE הוא הפרשן המרכזי בכתבה ,  זה כנראה אומר הכל ,  בעיקר כשהעובדה הזו מוצנעת ומוזכרת רק בדרך אגב בציטוט של מן עצמו בסוף הכתבה .
 בנוסף ,  כתבה בחסות אקו"ם על השירים המושמעים של 2010  ( מה הטעם בסיכום שנה לועזית על ידי דירוג השירים העבריים המושמעים ?  )  ,  כתבה די משעממת על דניס לירי וביקורת סופר-מאוחרת על קניה ווסט שוב מדגימים עד כמה קביעתו של שי להב על כך ש"אין טרנד מנצח במוזיקה הישראלית "  היא לא משהו להסתמך עליו .  מי שכותב בתחילת המוסף שאיזובל קמפבל היא  " מעמודי התווך של בל וסבסטיאן "   ( קמפבל עזבה את הלהקה ב-2002 )  ,  הוא לא בדיוק ברומטר של טרנדים ,  כנראה .  
ב"גלריה שישי "  ראיון משותף של ציפי פינס ונועם סמל .  תוך כדי קריאת הראיון הועלה חשש האם מדובר בשחקנים או דמויות אמיתיות .  כמה חשיבות עצמית ונרקסיזם יכול להכין ראיון אחד ?  ועוד הערה :  יונה אליאן ,  את כבר מספיק בוגרת להחליט מי יהיו החברים שלך .  הויכוח בין השניים סביב החברות עם אליאן והבילויים איתה מביך .  חוץ מזה ,  מדובר בכתבה חשובה ומעניינת של שתי צ'ילבות שעברו על כל דבר שבאמת מעניין בעולם התיאטרון בו הם שולטים .  בכלל  גלריה שיחק אותה עם מוסף חזק בשישי ,  כנראה תיקון לערימת הכתבות המתורגמות מהשבועות הקודמים .  ראיון בינוני אך נחשק עם כוכבת הפופ רובין ,  ביקורות של חביבי הקהל בן שלו ואורי קליין ,  כתבה מתורגמת מוצדקת על כריסטיאן בייל ,  שמועמד חזק לאוסקר השנה וכתבות האופנה הנדרשות .
 הראיון שערך עמוס שביט עם ירון לונדון ב-7 ימים היה ראיון מפוספס .  כמעט כל הכתבה עוסקת בשנים האחרונות של לונדון בהן טיפל במסירות באישתו נירה עד שנפטרה ,  ובאהובתו החדשה ,  הסופרת מיכל זמיר .  הגיגיו של לונדון על יחסים ,  מסירות ונאמנות מעניינים ,  אם כי לחלקם כבר התוודענו בראיון הבלתי נשכח של בני הזוג לונדון לפני מספר שנים לרונאל פישר ורון מיברג .  
לקראת סיום הכתבה אומר לונדון מספר דברי ביקורת על הערוץ הראשון שזה בנאלי כמו לתקוף את אלי ישי ,  וזהו .  שביט לא שואל אותו כלום על התזוזה בשעת השידור של  " לונדון וקירשנבאום ",  על המאבק על המשכורות שניהלו צמד הטאלנטים ,  על שוק הטלוויזיה בישראל ועוד כמה וכמה נושאים שללונדון בן ה-70 בוודאי יש מה לומר עליהם .  חבל .  
בהמשך ,  דנה ספקטור הלכה הפעם בעקבות ספר חדש , " זוגיות  מדריך למשתמש ",  בדמות טור ארוך מדי וטרחני במידה לא מבוטלת .   ( הכתבה במוסף G של גלובס המתבססת על אותו ספר בדיוק מוכיח סופית ,  כנראה ,  שזוגיות הוא הטרנדינג טופיק המובהק של המוספים ב-2010 )  .  
נקודה שחייבת לעלות בהקשר של ספקטור ופועלה ב-7 ימים היא ,  בהתחשב בעובדה שהיא מקבלת את הנושאים לכתבות מעורכיה ,  שנראה כאילו לאלו קל הרבה יותר להמשיך להשתמש בה באותם נושאים ולא לגלות מעט אומץ שינצל את יכולותיה ,  כמו שהוכיחה בשנים שלפני מחוברות והטור האישי שלה .  הרי גם ספקטור היא ילידת חיפה וליהוק שלה לכתבת ההספד שמילא רענן שקד הייתה יכולה להיות פיצ'ר מפתיע ומרענן .  ספקטור חייבת להתחיל לדרוש את זה מהבוסים ,  כי בקצב הזה ספק אם עוד יישאר מי שיתעניין בעוד ליטרה מהלימון הסחוט של זוגיות ,  ילדים וכל הצ'רלסטון הזה .  
מוסף הארץ בשבוע קשה במיוחד .  שם לא ייתנו לשריפה לקלקל להם את פרויקט  " מה נלבש בחורף "  ויהי מה .  השער הזה היה יכול להלום שבוע מתוקצב במיוחד של  " זמנים מודרניים "  או  " סגנון ".  השריפה זוכה לפרויקט ,  עוד אחד ,  גם אם מדובר במיני פרויקט ,  הפעם תמוה ומלא טקס בישבן ,  אופייני לעיתון ,  בדמות שני טקסטים של אדמיאל קוסמן ומאשה צור גלוזמן שמקומם הראוי ,  אם בכלל ,  הוא במדור  " תרבות וספרות ".  אוסף הכתבות במוסף השבוע הוא אקלקטי במיוחד אבל נטול כל עוגן סביב כתבה אחת מרכזית .  אולי דווקא פה תמונה של ג'נוארי ג'ונס היתה עוזרת ? 
@@@ נחום ברנע לא הצליח לקבל מרם עמנואל אפילו תשובה אחת על הדברים שעניינו אותו  ( הקפאה ,  ביבי ,  ליברמן ושות' )  .  במקום זה קיבלנו טור משל היה ברנע כתב ב"זמן שיקאגו ".  מקווים שלפחות זיכו אותו בנקודות של הנוסע המתמיד .  
@@@ הכתבה הטובה של 7 לילות השבוע הייתה של צליל אברהם אודות שיטות המכירה של רשתות הספרים הגדולות .  מעניין ,  מאיר עיניים וחשוב .
 @@@שריפה או לא שריפה ,  בן דרור ימיני ממשיך להיכנס ב"קרן החדשה לישראל ".  אפילו גדעון לוי נטש את הפלסטינים לטובת חברי בית אורן .  
@@@ את קלמן ליבסקינד לא מטרידות העובדות .  מבחינתו ,  השבוע היה  " גל טרור לאומני של הצתות ברחבי הארץ ".  מפקד המחוז הצפוני בדק ומצא כבר שלא היה ולא נברא ,  אפילו ברוך קרא הביא בערוץ 10 תיעוד של חקירת פירומן מעורער במקצת .  מבטא ערבי לא היה לו .  לאן מכניס ליבסקינד את  " מחבלי הנרגילה "  בני ה-14 מעוספייה ?  אם זה מדבר ערבית ,  אפילו לא במזיד ,  זה לאומני ? @@@דווקא בשבוע של התמקדות בשריפה ,  הארץ מנפק שני תחקירים ראויים בחלקו הראשי .  יפה .
 השבוע לפיד מצטרף למקהלת המבקרים / אבל תתפלאו ,  החיצים שלו דווקא לא מופנים לאלי ישי ,  שר הפנים
הוא הולך ישירות על הראש והראשון לשרים / ומה שהכי מטריד אותו הוא שביבי אוהב לשרבט על נייר סוסים
יאיר לא מצליח להבין מה נתניהו רוצה / לא נותר אלא לחכות ולראות מה ראש הממשלה הבא היה במקומו עושה

מדור סוף
שבוע אחרי ,  מוספי סוף השבוע לא מאמינים בחומרים מעכבי בעירה ,  מוסף הארץ דווקא ממליץ על גרדרובת החורף הנכונה ,  ספיישל פספוסים וקלמן ליבסקינד יוצר מציאות .  עמית הרמן מוציא את הפוך

