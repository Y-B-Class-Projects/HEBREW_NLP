הרמטכ"ל  : " יש להיערך לאירועים נוספים "
 רב אלוף גבי אשכנזי הגיע לסיור באזור הגבול בעזה בו נהרגו שני חיילי צה"ל בתקרית הירי ביום שישי .  ללוחמי גולני אמר הרמטכ"ל כי  " אתם מהווים את החומה בין המחבלים לישובים .  ייתכנו אירועים נוספים ,  ואליהם יש להיערך "
  ( צילום :  דובר צה"ל ) 
הרמטכ"ל ,  רב-אלוף גבי אשכנזי ,  ביקר אתמול  ( ראשון )  באזור האירוע בגבול הדרום בו נהרגו ביום שישי שני החיילים .  הרמטכ"ל שמע את עיקרי התחקיר והלקחים מהאירוע עד כה וערך תצפית על האזור .  
במהלך הביקור ערך הרמטכ"ל שיחה עם מפקדי וחיילי גדוד  " ברק "  של חטיבת גולני ,  שאיבדו באירוע ביום שישי את סגן מפקד הגדוד ואת חברם לגדוד .  הרמטכ"ל אמר ללוחמים כי  " אתם מהווים את החומה בין המחבלים לישובים .  ייתכנו אירועים נוספים ,  אליהם יש להיערך ".  הרמטכ"ל ציין ,  כי הוא מעריך את העבודה הרבה שעשה הגדוד במהלך שהותו בגבול עזה וכי הוא  " סומך על הלוחמים במאת האחוזים שימשיכו לבצע את תפקידם נאמנה ".  הרמטכ"ל הוסיף ,  כי הוא ביקר ביישובי עוטף עזה ושמע מהתושבים על הרגשת הביטחון שלהם ,  וטען כי התחושה הזו נזקפת לזכות לוחמי חטיבת גולני .  
הרמטכ"ל סיפר ללוחמים כי הוא הכיר את סגן אוריאל פרץ ז"ל ,  אחיו של רב-סרן אלירז ז"ל ,  שנפל בלבנון ,  כשהיה אלוף פיקוד הצפון . " משפחת פרץ היא משפחה למופת ,  נתמוך בהם ונלווה אותם בכל עת וכמו כל עם ישראל ,  שמצוי איתם ביום הזה ,  ננשוך שפתיים ונמשיך הלאה ". 
בתוך כך השתפר אתמול מצבו של גיא אלמקייס שנפצע באורח קשה בתקרית בעזה .  החייל מאושפז בבית החולים סורוקה ומצבו מוגדר בינוני .  אלוף פיקוד הדרום יואב גלנט ביקר היום את אלמקייס ,  ושמע את תיאורו לתקרית ביום שישי . " נכנסנו ,  ואז הייתה הפצצה חזקה .  אלירז  ( סגן מפקד הגדוד שנהרג )  התחיל לנהל את העניינים .  בשלב מסוים גילינו מטען .  אלירז שלח את הגשש שזיהה את פתיל ההפעלה .  התרחקנו ושמענו התפוצצות .  ראיתי את אלירז שוכב לא רחוק כשהוא כבר מת .  הגיע חובש והתחיל לטפל בי ואחר כך פינו אותי והצילו אותי ". 
אתמול בשעות הצהריים התקיימה בהר הרצל הלוויתו של רס"ן אלירז פרץ ,  סגן מפקד גדוד 12 בחטיבת גולני .  ההלוויה נערכה בהשתתפות אלפי בני אדם .  אמו של אלירז ,  מרים עמדה בין קברו של אלירז לקברו של אחיו אוריאל שנהרג בקרב בלבנון בשנת 1998 ,  וזעקה : " לאן אלך ביום הזיכרון הראשון ?  תמיד עודדת אותי להמשיך .  היית עבורי עמוד האש לאורו המשכתי את חיי .  עם ישראל איבד את אחד מטובי בניו .  אתה לא רק הבן שלי אתה הבן של עם ישראל ".  
מפקד חטיבת גולני אלוף משנה אבי פלד ספד לאלירז ואמר : " אתה שלא ידעת פחד ,  אתה שתמיד הסתערת בראש חייליך ,  הוכרעת ונלקחת מאיתנו .  יכול אני לומר שאנו גאים שאלירז היה חלק ממשפחת גולני .  גאים בכם על כך שגידלתם וחלקתם את חייכם עם אלירז בדרך של ערכים ונתינה אין קץ .  מי ייתן ותהיה זו הבשורה הקשה האחרונה במשפחתכם ".  ראש מכינת עצמונה ,  והרב הצבאי הראשי הבא ,  הרב רפי פרץ ספד לתלמידו ואמר : " אלירז בני היקר ,  זכיתי ללמד ולחתן אותך .  מלאך השם צבאות ". 
הלוויתו של סמ"ר אילן סביאטקובסקי ,  החייל הנוסף שנהרג בתקרית ,  נערכה אתמול בשעות הצהריים בבית העלמין הצבאי בראשון לציון .  בגלי צה"ל דווח כי ליד הקבר עמדה חברתו הטובה של אילן ,  שירן שמאי ,  וספדה לו : " אני עומדת כאן ,  לא מאמינה שזה קורה .  שככה אנחנו נפרדים .  לא מאמינה שיותר לא אשמע את הצחוק המתגלגל שלך .  אני מתגעגעת .  איך ממשיכים ?  ". 
רב סרן אלירז פרץ ,  סגן מפקד גדוד 12 בחטיבת גולני ,  בן 31 ,  וסמ"ר אילן סביאטקובסקי ,  בן 21 ,  חייל בגדוד נהרגו ביום שישי במהלך חילופי אש עם חמושים סמוך לכיסופים שבצפון רצועת עזה .  שני חיילים נוספים נפצעו ,  אחד באורח קשה והשני באורח קל ברגלו .
 
הרמטכ"ל  : " יש להיערך לאירועים נוספים "
 רב אלוף גבי אשכנזי הגיע לסיור באזור הגבול בעזה בו נהרגו שני חיילי צה"ל בתקרית הירי ביום שישי .  ללוחמי גולני אמר הרמטכ"ל כי  " אתם מהווים את החומה בין המחבלים לישובים .  ייתכנו אירועים נוספים ,  ואליהם יש להיערך "
 
