ליגת העל :  הפועל חיפה ומכבי ת"א נפרדו ב-0:0
גם מצבם העגום של האדומים לא עזר לצהובים ,  שפיספסו הזדמנות לעלות לפסגה וניצלו רק בזכות הצלות של שטראובר
קצת קשה להאמין שלקבוצה אחת יש תקציב של מעל 100 מיליון שקל ,  בעוד אצל השנייה התעסקו השבוע בעיקר בניתוק זרם המים במגרש האימונים שלה בקרית חיים .  מכבי תל אביב סיימה היום  ( שני )  בתיקו 0:0 חלש במיוחד בחוץ מול הפועל חיפה ,  במסגרת המחזור השמיני בליגת העל .  הצהובים פיספסו הזדמנות לעלות למקום הראשון בטבלה ,  אבל בצורה בה הם שיחקו הערב הם לא ממש ראויים למקום הזה .  הקבוצה של אבי נמני ויוסי מזרחי ,  שלוותה על ידי אלפי אוהדים שעשו את הדרך לחיפה ,  הצליחה לנצח בשבוע שעבר את הפועל רמת גן אחרי ההפסד הכואב בדרבי ,  אך לא לשמור על יציבות ולחבר ניצחון נוסף .  בסיכומו של דבר ,  מכבי תל אביב עלתה למקום השלישי עם 16 נקודות ,  בעוד הפועל חיפה עלתה למקום התשיעי עם 11 נקודות .
 אם מכבי תל אביב רוצה לזכות באליפות השנה ,  היא תצטרך להציג כדורגל הרבה יותר משכנע מזה שהראתה הערב בקרית אליעזר .  הקישור וההתקפה של הצהובים ,  אולי שתי החוליות היקרות שהיו אי פעם בכדורגל הישראלי ,  לא הגיעו היום לחיפה .  האריס מדוניאנין ,  שלא שיחק במחזור האחרון מול הפועל רמת גן ,  לא הצליח לבוא לידי ביטוי ,  ייני ואלברמן כמעט ולא תרמו מאום להתקפה ואפילו מאור בוזגלו ,  שהיה מצוין בשבועות האחרונים ,  איכזב מאוד ולא ייצר אפילו מצב אחד להתקפה של מכבי .  מי שמזייף כבר זמן רב הוא רוברטו קולאוטי ששוב היה בינוני ולא חד ואפילו השתולל במנהרה בקרית אליעזר אחרי שהוחלף על ידי יובל אבידור .  דווקא השחקן הטוב ביותר של מכבי תל אביב היה לירן שטראובר ,  שהציל את הקבוצה מספיגה ודאית בדקה ה-78 באחת ההדיפות הגדולות בקריירה שלו .  
בהפועל חיפה בהחלט יכולים להרגיש מעודדים ,  בטח מהיכולת שהציגו .  הקבוצה של ניצן שירזי סובלת בפתיחת העונה בעיקר מחוסר יציבות .  האדומים פתחו עם שלושה ניצחונות ,  לאחר מכן ספגו שלושה הפסדים רצופים ואז סיימה בתיקו בחוץ מול מכבי נתניה .  הערב הוכיחו השחקנים הצעירים שגדלו בכרמל שיש להם הרבה מה למכור בהמשך העונה ובכלל בעתיד .  שחקנים כמו גל אראל ,  חנן ממן ,  אמיר אבו ניל הביכו את ההגנה של מכבי תל אביב פעם אחר פעם ורק ביש מזל ויכולת מצוינת של שטראובר מנעו מהם שער וניצחון מפתיע .  מה שבטוח הוא שלפחות מבחינת יכולת ,  הפועל חיפה היא לא קבוצה שאמורה לרדת ליגה .  הכל תלוי בבגרות שהשחקנים שלה יגלו .
 דקה 11 :  טרטצקי הכניס כדור עומק לבן בסט ,  אך ניבאלדו היה ראשון לכדור והרחיק .
 דקה 12 :  עטר קיבל מסירה באגף שמאל ,  עבר את רואש וסובב בעיטה לפינה הרחוקה ,  אך הכדור עלה מעל השער .
 דקה 15 :  מדוניאנין איבד כדור לסטויאנוביץ' ,  שהעביר ימינה לאראל שמזווית קשה בעט לשער במקום להעביר לאמצע .
 דקה 16 :  מדוניאנין הכניס מסירת עומק לבוזגלו ,  שניסה להעביר לאמצע אך קאלה הדף לקרן .
 דקה 31 :  מדוניאנין מסר לעטר ,  שהסתובב מול המגן שלו ובעט לא מספיק טוב ,  קאלה קלט .
 דקה 32 :  מדוניאנין קיבל מסירה ,  השתלט יפה על הכדור ושיחרר בעיטה אדירה לפינה הרחוקה ,  קאלה הדף לקרן .
 דקה 38 :  ורד הכניס לאראל ,  שיישר נפלא לממן שבעט משמונה מטר לרשת החיצונית .  
דקה 44 :  אראל קיבל כדור באגף ימין ,  עבר את פאביצ'ביץ' ומדוניאנין ובעט ,  אך שטראובר הדף לקרן .
 דקה 47 :  בן בסט קיבל מסירה סמוך לרחבת מכבי תל אביב ,  אך בעט חלש ושטראובר קלט .
 דקה 61 :  ישראלביץ' הגביה לקולאוטי ,  שמתוך הרחבה נגח חלש והחוצה .
 דקה 68 :  בוזגלו נגח לרחבה ,  הכדור הגיע לקולאוטי שהצליח להסתדר עם שני שומרים אך קאלה עצר אותו .
 דקה 78 :  טרטצקי הגביה מאגף שמאל ,  אראל הוריד יפה לאבוקרט שבעט מצוין ,  אך שטראובר לקח את אחת ההצלות הגדולות בקריירה שלו .
 דקה 90 :  כדור חופשי של ויצמן הגיע לחרמון שבעט חזק מקרוב ,  אך שטראובר שוב הציל כדור גדול ומנע ממכבי תל אביב הפסד מביך .
 הפועל חיפה :  דרלשר קאלה ,  עומר ורד ,  סביטי ליפנייה ,  גולן חרמון ,  אייל טרטצקי ,  אושרי רואש  ( עידן ויצמן ,  75 )  ,  יוסי דורה ,  גל אראל ,  סשה סטויאנוביץ'  ( אמיר אבו ניל ,  46 )  ,  חנן ממן  ( רן אבוקרט ,  70 )  ,  עדן בן בסט .  
מכבי תל אביב :  לירן שטראובר ,  קלמי סבן ,  ניבאלדו ,  סאבו פאביצ'ביץ' ,  יואב זיו ,  שרן ייני  ( גיז'רמו ישראלביץ' ,  46 )  ,  גל אלברמן ,  האריס מדוניאנין  ( דור מלול ,  79 )  ,  מאור בוזגלו ,  אלירן עטר ,  רוברטו קולאוטי  ( יובל אבידור ,  70 )  .
 מי אמר שהשוער בן ה-36 של מכבי תל אביב גמר את הקריירה או שהוא מעבר לשיא ?  לירן שטראובר הציג הערב משחק גדול והציל שני שערים בטוחים בתצוגה שלא הייתה מביישת אותו גם בנעוריו .  השוער הצהוב הוא ההבדל בין הפסד של מכבי תל אביב לתיקו ,  שאולי יהיה שווה לה עוד הרבה בהמשך הדרך .  כנראה שאריה ותיק הוא עדיין אריה .
 
ליגת העל :  הפועל חיפה ומכבי ת"א נפרדו ב-0:0
גם מצבם העגום של האדומים לא עזר לצהובים ,  שפיספסו הזדמנות לעלות לפסגה וניצלו רק בזכות הצלות של שטראובר

