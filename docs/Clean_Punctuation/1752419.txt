בחברת החשמל מבקשים להכריז על סכסוך עבודה
מחלוקת משפטית על שאלת הסמכות של ההסתדרות לייצג את גמלאי החברה מנעה את החתימה לאחר שההסכם כבר הוצג בממשלה 
תסבוכת משפטית מפתיעה ביטלה ברגע האחרון את החתימה על הסכם השכר החדש ומעורר המחלוקת בחברת החשמל .  ההסכם כבר הוצג ביום שני בפני הקבינט החברתי-כלכלי ,  ואמור היה להיחתם מיד לאחר הדיון .  
הביטול נעוץ בחשש שייתכן שההסכם אינו תקף משפטית ,  מכיוון שלא זכה לאישורם הישיר של גמלאי חברת החשמל .  הקפאת החתימה על ההסכם גררה זעם בקרב ארגון העובדים בחברת החשמל ,  שצפוי להיפגש היום עם ראשי ההסתדרות ולבקש להכריז על סכסוך עבודה ,  ולכנס מחר את מזכירות ועד העובדים .  
במהלך הדיון שנערך בשבוע שעבר בקבינט התברר כי גמלאי חברת החשמל ,  שהתנגדו בשנה האחרונה להסכם ואף עתרו בעניין לערכאות ,  יוצגו בדיונים בידי הסתדרות העובדים .  תקפות הייצוג מוטלת בספק ועומדת כיום למבחנו של בית המשפט .  
בדיון עלה כי בימים אלה מונחת בפני בג"ץ עתירה שהגישה אוניברסיטת בר אילן נגד תקפות ייצוג ההסתדרות את גמלאיה .  היועץ המשפטי לממשלה התייצב לימין האוניברסיטה וטען כי ההסתדרות אינה יכולה להיחשב גוף יציג לגמלאים .  למרות עמדה זו ניהל האוצר מול ההסתדרות את המשא ומתן לגבי תנאיהם של גמלאי חברת החשמל והעמדות הסותרות התגלו רק בישיבת הקבינט .  
בעקבות הדיון שיגר מנהל רשות החברות הממשלתיות ,  רו"ח דורון כהן ,  מכתב אל דירקטוריון חברת החשמל ,  ובו דרש מחבריו לדון מחדש בהסכם השכר החדש לאחר שיקבלו לידיהם את עמדות היועץ המשפטי לממשלה והלשכה המשפטית בחברה .  כמו כן ,  הורה כהן כי טרם הדיון יקבל הדירקטוריון לידיו מרואי החשבון של חברת החשמל אומדן כספי באשר להשלכות גריעת הגמלאים מן ההסדר על מאזן החברה ,  וכן תחזית לגבי ההשלכות האקטואריות של החלת הסדר פנסיה שונה לגמלאים .  
הסכם השכר החדש נוגע בין היתר בתיקון מנגנון ההפרשות לפנסיה בחברה .  מנגנון זה לא כלל תקרה מוגדרת לדרגות השכר של עובדי החברה וגמלאיה ,  כאשר חישוב החבות לפנסיה התבסס באופן שרירותי על עלייה שנתית של 2% בשכר גמלאי החברה ,  במקום על הנחת יסוד שלפיה שכר הגמלאים נשחק ריאלית ב-1.5% מדי שנה .  תיקון זה אילץ את חברת החשמל למחוק בשנה שעברה 8.8 מיליארד שקל מהתחייבויותיה הפנסיוניות .  
עם ביטול ההצמדה ,  נדרשו האוצר והעובדים להגיע לסיכום על מנגנון חדש .  בפברואר סיכמו הצדדים עקרונית על הצמדת השכר הפנסיוני של העובדים למדד תמורת פיצוי של 8%-12% .  משמעות הסדר זה היא תשלום מיידי של כ-650 מיליון שקל לעובדים .  
ההסכם עוכב משך חודשים בשל התנגדות גמלאי החברה ,  שכ-30% מהם עדיין לא הגיעו לתקרת הדרגות .  באוצר ובהסתדרות סיכמו כי הגמלאים יזכו למענק חד פעמי של 60% מהגמלה .  ואולם ההסדר לא נתן פתרון לכלל הגמלאים ולא קבע מנגנון פיצוי לגמלאים למקרה שבו יזכו עובדי החברה בעתיד להטבות נוספות .  משום כך ,  עלה החשש כי לא יראו בהסכם תקף לגביהם .  
הסכם השכר החדש גובש בתום משא ומתן שנמשך כשנה בין הממונה על השכר במשרד האוצר ,  ההסתדרות ועובדי חברת החשמל .  לצד מנגנון ההצמדה החדש של השכר הפנסיוני ,  ההסכם כולל עוד את הפסקת חריגות השכר בחברה .  
כפי שנחשף ב-TheMarker ,  כלל ההסכם פרק נוסף ומעורר מחלוקת לפיו המדינה תכשיר את ההפרשה המוגדלת לפנסיה שלה זכו ב-14 השנים האחרונות 8,000 עובדי דור ב' בחברת החשמל ו"תלבין "  את הטעות שבמסגרתה נהנו העובדים מפנסיה תקציבית .  בעקבות הפרסום ,  הובא ההסכם לדיון בקבינט ,  בלא שיתבקש לאשרו ולתת לו תוקף של החלטת ממשלה .  
גורמים בחברת החשמל הביעו בסוף השבוע תקווה כי ניתן יהיה לפתור את הסוגיה בהקדם האפשרי .  מחברת החשמל נמסר בתגובה : " לאחר הדיון בקבינט נסללה הדרך לחתימת ההסדר .  כעת עלתה סוגיה משפטית שאינה קשורה לחברת החשמל .  הנושא יועלה לדיון בדירקטוריון החברה בישיבתו הקרובה ".  

בחברת החשמל מבקשים להכריז על סכסוך עבודה
מחלוקת משפטית על שאלת הסמכות של ההסתדרות לייצג את גמלאי החברה מנעה את החתימה לאחר שההסכם כבר הוצג בממשלה 

