שיעור האבטלה האמיתי בארה"ב זינק בפברואר ל-16.8% ;  מתקרב לשיא של מלחמת העולם ה-2
אחד מכל ששה אמריקאים מובטל או עובד במשרה חלקית למרות רצונו לעבוד במשרה מלאה ,  לפי משרד העבודה
נתוני האבטלה הרשמיים שפירסם היום משרד העבודה האמריקאי הצביעו על כך ששיעור האבטלה נותר במפתיע בפברואר ללא שינוי ברמה של 9.7% .  אולם לפי שיטת חישוב מקיפה יותר של המשרד ,  שיעור האבטלה בארה"ב זינק בחודש שעבר ב-0.3% לרמה של 16.8% - נתון שמשמעו כי אחד מכל שישה אמריקאים מגיל 16 הנמצא בשוק העבודה הוא מובטל או עובד במשרה חלקית למרות רצונו לעבוד במשרה מלאה .  שיעור האבטלה הרשמי בארה"ב  ( u-3 )  נותר בפברואר ללא שינוי ברמה של 9.7% - חודש שני ברציפות של רמה חד ספרתית ופחות מתחזיות הכלכלנים אשר צפו עלייה קלה באבטלה לרמה של 9.8% .  עם זאת ,  שיטת חישוב מקיפה יותר של שיעור האבטלה שמפרסם משרד העבודה  ( u-6 )  ,  הכוללת גם אנשים שהתייאשו מחיפוש עבודה וכן עובדים במשרה חלקית שהיו מעדיפים לעבוד במשרה מלאה ,  הראתה כי שיעור האבטלה זינק בחודש שעבר לרמה של 16.8% לעומת 16.5% בינואר .  שיעור האבטלה u-6 התקרב כעת למרחק של כמחצית האחוז בלבד משיא שרשם באוקטובר - 17.4% - אשר היה שיעור האבטלה הגבוה ביותר שנרשם מאז שנת 1941 לפי כל שיטות חישוב האבטלה של משרד העבודה .  השיא שנרשם בשיעור האבטלה u-6 באוקטובר היה הגבוה ביותר בשיטת חישוב זו מאז החל משרד העבודה לפרסם אותה בשנת 1994 .  באותה שנה ,  תפסה שיטת החישוב u-6 את מקומה של שיטת חישוב אבטלה מקיפה אף יותר  ( u-7 )  ,  שאותה החל משרד העבודה לפרסם בשנת 1976 .  שיעור האבטלה הגבוה ביותר שנרשם בשיטת חישוב u-7 היה 15.3% - במהלך המיתון של שנת 1982 .  באותה עת ,  היה שיעור האבטלה הרשמי  ( u-3 )  ברמה של 10.8%.מידת אמינות נתוני האבטלה בארה"ב שנויה במחלוקת .  משרד העבודה בארה"ב משתמש כיום בלפחות שבע שיטות סטטיסטיות שונות לחישוב האבטלה .  מספר כלכלנים מעריכים כי שיעור האבטלה בפועל גבוה אף יותר משיטת חישוב האבטלה המקיפה ביותר u-6 .  חישובים שערך בתחילת השנה הכלכלן ג'ון ויליאמס מחברת אמריקן ביזנס אנליטיקס אנד ריסרץ' העלו כי שיעור האבטלה האמיתי בארה"ב הוא כ-22%.שיעור האבטלה בארה"ב נחשב לנתון מקרו כלכלי בעל חשיבות פוליטית רבה עבור כל ממשל ,  ועל כן במהלך השנים הכניסו ממשלים שינויים בדרך חישוב האבטלה ,  בניסיון לייפות ו"לשפץ "  את הנתונים .  כך למשל ,  בתקופת הנשיא קנדי הוחלט להפסיק לכלול בנתוני האבטלה בארה"ב אנשים שהתייאשו לאחר שחיפשו עבודה במשך יותר משנה ,  שמספרם כיום מגיע למיליונים.משרד העבודה מסר היום כי שוק התעסוקה בארה"ב איבד בחודש שעבר 36 אלף משרות ,  לאחר ירידה של 26 אלף משרות בחודש ינואר .  כלכלנים צפו כי שוק העבודה איבד בפברואר 68 אלף משרות .  מאז ששקעה כלכלת ארה"ב במיתון ,  איבד שוק התעסוקה האמריקאי כ-8.5 מיליון משרות .
 
שיעור האבטלה האמיתי בארה"ב זינק בפברואר ל-16.8% ;  מתקרב לשיא של מלחמת העולם ה-2
אחד מכל ששה אמריקאים מובטל או עובד במשרה חלקית למרות רצונו לעבוד במשרה מלאה ,  לפי משרד העבודה

