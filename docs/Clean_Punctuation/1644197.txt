30 בצל
עבור הקהל האיסלנדי של פרויקט 30 ,  האלבום השני שלהם הוא ודאי בונבוניירה אמיתית .  אבל במקומות כמו ישראל שבהם מבינים את המילים ,  צפויה למאזינים אכזבה  למעט משלומי סרנגה
אם כל השירים של  " 30+ ",  אלבום האולסטארז השני של פרויקט 30  ( שגיא צורף ואלעד כהן )  היו מבוצעים באיסלנדית ,  כנראה שהוא היה מושלם .  לא בגלל שהאיסלנדית סקסית או יפה מהעברית אלא שבהקשר המוזיקלי היא פשוט חסרת משמעות לאוזן הישראלית  ( ועם ילידי ריקיאוויק שבין קוראינו סליחה )  .  סיגור רוס ,  לדוגמה ,  היא לא להקה שמוערצת בגלל הטקסטים המופלאים שלה ,  אלא כי הטקסטים שלהם נשמעים מבעד למסכי הגיטרות כמו שיחה מתוך חלום של שיכורים ולא כמו שירה מנוקדת .  
אבל  " 30+ "  הוא לא באיסלנדית ואפילו להיפך :  צורף וכהן כינסו את ברי סחרוף ,  מאור כהן ,  שלומי סרנגה ,  יהודית רביץ ,  יהלי סובול ,  נינט טייב  ( ובשירים  " יבשה לים "  ו"מנזר "  אפילו את עצמם )  כדי לעצב את סדר היום המוזיקלי של בני ה-30 פלוס בישראל ,  כפי שהחלו בהצלחה חלקית באלבומם הקודם .  זהו נושא שכמעט ולא כוסה ברוק הישראלי בגלל גילו הצעיר וניסיונו המועט יחסית ,  למעט הדוגמה הפנטסטית של  " הרי את "  של אסף אמדורסקי ובראייה לאחור ,  גם רגעים ב"סימנים של חולשה "  של סחרוף  ( "רגעים ",  למשל )  .  לכן ,  גם הכישלון המילולי של  " 30+ ",  שנכתב כל כולו כל ידי צורף ,  כל כך בולט .
 למרות שהוא כולו כוונות טובות ,  שורות כמו  " אחים לנשק אין ברירה/ישנים בשק שינה "   ( "אחים לנשק "  שמבצע סחרוף )  או  " יש אחד שלא/ יכול יותר להישאר בלעדיה/ ואחד אחר שלא יכול/להישאר איתה "   ( "רולטה "  שמבצע סובול )  הן טיעון מנצח בקרב על קיומה של היררכיה איכותית בתרבות הישראלית ,  כלומר שישנה אבחנה בין טוב ורע .  הבעיה שמי מנצח איתו הם אלה שטוענים להעדרה .  
חשיבות המילים בשיר רוקנרול טוב באמת מודגמת טוב במיוחד באלבום הזה  ( אם כי על דרך השלילה )  לא רק בגלל הכוונות הטובות של האג'נדה שלו אלא גם בגלל האנשים שמבצעים אותו ,  שלא באמת ניתן למצוא שחקנים טובים מהם בארגז החול הישראלי .  ואכן  סחרוף נשמע קודר ומהפנט ,  סובול חד ,  טייב למעשה חשפה את המרת הדת האלטרנטיבית שלה בסינגל שיצא כמעט שנה לפני  " קומוניקטיבי ",  מאור כהן נפלא ואל סרנגה עוד נגיע בהמשך .  אלא שגם הם לא יכולים להציל את עצמם מרגעים קשים של קלישאות כמו  " האור עולה/הוא מאיר עליי/האור עולה/הוא מאיר אותי/לא יכול לשנות את זה/אז אני מקבל את זה "   ( "האור עולה  ( כמו שזה )  ")  .  
יותר מהכוונות הטובות והביצועים המוצלחים ,  הטקסטים בעיקר מאפילים על ההפקה המוזיקלית המצוינת של האלבום ,  שנשמע מדויק ומרגש בהרבה מקודמו .  שירים כמו  " יבשה לים ",   " סכנה ",   " אין לך מה להפסיד "  מצליחים להחליק ולהטריד בו זמנית ,  להישמע חיים למדי כשהם כתובים באותה בינוניות מייאשת של אמצע החיים .
 אבל יש ב-"30+ "  שני שירים שצריך לשמוע כדי להאמין שקרו באמת .  תהליך הקנוניזציה של שלומי סרנגה החל מזמן ,  אבל רק בשירים כמו  " בואי שבי  ( שיר מיוחד )  "  ו"שמיים שחורים "  הוא מתגלה אולי כקול הגדול שיכול להפוך את האינדי למשהו סוחף באמת .  ב"בואי שבי "  הוא ניק קייב מתל כביר ,  כפי שכבר ניתן היה להבחין ב"האמנם "  שביצע בפרויקט  " עבודה עברית ".  ב"שמיים שחורים "  צורף וכהן לקחו את השורשים היוונים של פוליקר ,  צירפו תכנותים ואמרו לסרנגה   " עכשיו תיקח את זה ותבעט לאנשים בלב ".  למזלו ,  נדב קודינסקי ז"ל כתב את הטקסט והתוצאה היא אולי העתיד של הרוק הישראלי  בדמות הגבר שאוהב להיות חלק ולצעוק יאסו .  
פרויקט 30 הוא רעיון מרענן בתעשייה עייפה למדי ,  שכפי שיזהר אשדות אמר פעם בראיון לאתר זה ,  לא מזדרזת לחלוק כישרון בין אמנים והפרגון והחברות שב"30+ "  נשמעים אותנטיים ולא מאולצים .  כהן וצורף הם באמת שניים מהמוזיקאים הראויים ביותר שיש לתעשייה הזו להציע ,  כשהאינטואיציה שהביאה אותם להחליט שהם נשארים בעמדת המארחים הקבועים משתלמת להם בשני אלבומים ,  שלפחות אחד מהם נשמע מצוין .  אלא ששם ,  מאחורי הקלעים ,  צריך להישמר גם החותם שלהם .  הניצוצות שהם הפיקו משלומי סרנגה ולא הטקסטים הקלישאתיים של צורף הם ההשראה שחסרה כיום לרוק הישראלי כדי לשבור את התיקו שהוא נמצא בו .  כל עוד הם מתעקשים ובצדק לכתוב על החיים כאן ועכשיו בעברית ,  חבל לבזבז אותה על מילים שאולי היו נשמעות מצוין לאיסלנדים .
 

30 בצל
עבור הקהל האיסלנדי של פרויקט 30 ,  האלבום השני שלהם הוא ודאי בונבוניירה אמיתית .  אבל במקומות כמו ישראל שבהם מבינים את המילים ,  צפויה למאזינים אכזבה  למעט משלומי סרנגה

