ספקות בעולם :  ישיש גרמני - מאדריכלי השואה ? 
מארק גולד ,  יהודי אמריקאי ,  תובע את ברנרד פרנק בן ה-97 ,  החתום על מסמך מ-1941 המורה להשמיד יהודים .  מרכז ויזנטל : " אין כל הוכחות נגדו ".  היסטוריון בריטי :  הטענה היא  " שטות מוחלטת "
 האם גרמני בן 97 הוא אחד מאדריכלי השמדת היהודים בשואה ?  כך טען השבוע מארק גולד ,  יהודי אמריקאי שהגיש תביעה נגד ברנרד פרנק בבית משפט פדרלי בוושינגטון .  אולם התביעה מתקבלת בינתיים בלא מעט ספקות ,  בין היתר מצד מרכז שמעון ויזנטל - שם הבהירו כי אין כל עדות הקושרת את פרנק הישיש לפשעי מלחמה .
 מארק גולד ,  חוקר עצמאי בן 43 מלוס אנג'לס ,  הגיש ביום שני את תביעת הפיצויים האזרחית נגד פרנק בהתבסס על ארבעה מפגשים שערך עמו בגרמניה ,  כשהוא מתחזה לניאו-נאצי .  גולד גילה כי פרנק ,  שהיה קצין אס-אס ואף שימש שימש כעוזרו של מפקד האס-אס והגסטאפו ,  היינריך הימלר ,  הוא בין החתומים על פקודה שהוציא הימלר ב-1941 ,  לרצוח יהודים בפולין ,  בבלארוס ובאוקראינה .
 גולד טוען כי פקודה זו הייתה  " יריית הפתיחה של השואה ",  ולפיכך פרנק הוא אחד האחראים המרכזיים להשמדת היהודים .  הוא תובע מפרנק פיצויים על רצח 27 קרובי משפחתו באוקראינה ,  שלטענתו נבעה מאותה פקודה .
 מאז הגשת התביעה ,  התפרסמו בעולם כמה טורי ביקורת על גולד ,  שמואשם בשרלטנות . " הטענה הזו היא שטות מוחלטת ",  כתב בפסקנות העיתונאי ,  הסופר וההיסטוריון הבריטי גאי וולטרס ,  המתמחה בגרמניה הנאצית ,  בטור ב"טלגרף ".   " אמנם אין לי ספק בכך שפרנק היה חבר באס-אס ,  אבל חלקו בשואה נופח מעבר לכל פרופורציה ".  בין היתר ,  מציג וולטרס כמה מקורות היסטוריים המראים כי זו רק אחת מפקודות רבות שהוציא הימלר בנושא .
 מרכז שמעון ויזנטל הוסיפו כי חתימתו של פרנק היא רק אחת מרבות על המסמך ,  וכי ככל הידוע ,  הוא לכל היותר היה אחראי על חלק מהניסוחים ,  אך לא על הוצאת הפקודה עצמה .  פרנק ,  הדגישו במרכז ,  חי מאז המלחמה בגלוי בגמניה ,  ומעולם לא נמצאו כל הוכחות הקושרות אותו לפשעי מלחמה . " פרנק אולי לא היה אדם טוב במיוחד ",  סיכם וולטרס , " אבל הטענה כאילו הוא תכנן את השואה היא מגוחכת ". 
גם ב"ניו יורק טיימס "  הופיע אתמול מאמר ביקורתי על גולד ,  תחת הכותרת  " הנאצי נחשף - אך האם היה לו מה להסתיר ?  ".  בכתבה אף נסקר העבר הבעייתי של גולד ,  שכולל נשירה מהמכללה והתמכרות לאלכוהול וסמים .  לפי הדיוקן שמצייר העיתון ,  המניע העיקרי שלו הוא תקוותו לפתח את הסיפור שלו ושל פרנק לכדי רב-מכר ,  ולמכור את הזכויות לסרט .  כתב העיתון אף התקשר לפרנק עצמו כדי לקבל את תגובתו . " אין לי מה לומר בנושא השואה ",  אמר הישיש . " אני פשוט לא יודע יותר מדי בנושא ". 

ספקות בעולם :  ישיש גרמני - מאדריכלי השואה ? 
מארק גולד ,  יהודי אמריקאי ,  תובע את ברנרד פרנק בן ה-97 ,  החתום על מסמך מ-1941 המורה להשמיד יהודים .  מרכז ויזנטל : " אין כל הוכחות נגדו ".  היסטוריון בריטי :  הטענה היא  " שטות מוחלטת "
 
