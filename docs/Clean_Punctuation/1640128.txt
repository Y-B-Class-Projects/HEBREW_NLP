מדעי המוח
שיתוף הפעולה עם בק - והמפרצת במוחה - העניקו לשרלוט גינזבורג גם את אלבומה הטוב ביותר וגם פריצת דרך במוזיקה הצרפתית .  עינב שיף כונן דיסק 
" IRM "  הוא אלבומה השלישי בסך הכל של שרלוט גינזבורג ,  בת 38 .  את האלבום כתב והפיק מוזיקלית אחד ,  בק הנסן .  לכן ,  בניגוד לאווריריות הריקה של  " 5:55 ",  האלבום הקודם ,  האלבום החדש הוא שילוב ממש מדעי של תרכובות שיוצרות שלם מוזיקלי בגוונים שאפיינו את הצליל של שני אלבומיו הטובים ביותר של בק בעשור האחרון , " Sea Change "  ו-"Modern Guilt ".  
מה גינזבורג מביאה לשידוך הזה ?  את השארם והכריזמה שיש בעצם המחשבה על אחד כמו סרז' גינזבורג אומר : " שרלוט .  אני אקרא לה שרלוט ". 
מבחוץ נראה ששום דבר לא בא לשרלוט גינזבורג בעבודה קשה מדי .  בסך הכל ,  מדובר בבת של סרז' גינזבורג וג'יין בירקין ,  הבחורה עם ספר הטלפונים היוקרתי ביותר בעולם המוזיקה ,  עם טיפוסים כמו ג'ארוויס קוקר ,  Air וכמובן בק בחיוג המהיר .  
אלא שכולם היו שם לפני שלוש שנים ,  בחגיגה הגדולה של  " 5:55 ",  אלבומה השני שיצא 20 שנים אחרי טבילת האש שלה .  כולם כמובן לא זכרו אפילו שיר אחד טוב באמת שיצא משם . " 5:55 "  לא היה אלבום מביך בשום צורה ,  אבל גם השם שארלוט גינזבורג לא הציל אותו מהמידה הגרועה ביותר לנסיכות  בינוניות .  
בנוסף ,  גינזבורג התגברה על מפרצת במוח שכמעט הביאה למותה  ( שם האלבום הוא מחווה לסורק ה-MRI )  ,  תוך שהיא  " נשבעת לשיר על המשבר הרפואי ",  כפי שסיפרה בראיון לניו יורק טיימס .  הנסיכה ניצחה את האלמנט היחיד בעולם הזה שלא מבדיל בין רוזנים לחסרי בית  המוות .
" IRM "  הוא מופת לשיטת הפצה של אלבום מדובר בעידן הדיגיטלי .  במקום לתכנן מתקפה חוצת יבשות שממילא תדלוף שלושה חודשים קודם ,  גינזבורג הלכה על הפצה מתרחבת ,  בביטחון שאיכות האלבום שיש לה ביד תדבר במקומה .  כך ,  יצא האלבום לאור כבר בתחילת דצמבר בבלגיה ,  צרפת ,  שוויץ וקנדה  מדינות שבהן השפה והתרבות הצרפתית  ( המינורית באלבום  רובו באנגלית )  חזקות למדי .  
אחר כך ,  על פני כמעט חודש וחצי ,  התפרש האלבום גם לגרמניה ,  דרום אמריקה ,  בריטניה ולבסוף ,  עם ההכרזה על ההופעה של גינזבורג בפסטיבל קואצ'לה הענק  גם לארצות הברית .  האסטרטגיה הזו הביאה לאלבום הלא קל לעיכול של גינזבורג נוכחות יפה במצעדים  ( מקום 4 בצרפת ,  מקום 28 בשוויץ ,  מקום 69 בבילבורד האמריקאי לעומת מקום 196 באלבום הקודם )  כשהיא נישאת על כנפי האווירה המצוינת בביקורות סביב האלבום .  גם בישראל ניתן לרכוש את האלבום ,  המיובא על ידי חברת לב גרופ מדיה ומופץ על ידי חברת היי פידליטי .
 תחרות מחמאות כה קשה ,  הכוללת אפילו קונצנזוס בין הפיצ'פורק הקיצוני שהעניק את הציון 8.4 וכניסה למדור ה-"Best New Music ",  לאתרי מיינסטרים כמו הדיילי טלגרף ,  היא דבר נדיר לאמן בסדר הגודל המסחרי של גינזבורג . 
" אחת הדוגמאות הטובות ביותר עד כה ב-2010 לפופ מבוגרים ",  הגדיר זאת ה-BBC , " העבודה הטובה ביותר של גינזבורג בקריירה וגם הטובה ביותר של בק בעשור ",  הגזים מעט הטלגרף  ( "Sea Change "  יצא ב-2002 )  והפיצ'פורק טוען שגינזבורג הולידה מחדש את הטון הסקסי שעיצב אביה . " אנחנו יודעים שבק מסוגל ליותר ",  מצנן מעט הטיימס הבריטי ,  הטוען שכל מה שגינזבורג מנסה לעשות הוא להתקרב בצורה כלשהי לאביה שאינו בין החיים .
 ציון משוקלל של 84 באתר ריכוז הביקורות Metacritic ,  הנחשב לגבוה ביותר והכותרת שאנחנו חייבים לתת לו היא הביטוי הכה מעצבן   " המבקרים מהללים ". 
המשפט הבא נאמר בהקשרים שונים לגמרי ,  אבל כל אשה כנראה צריכה אחד כמו בק הנסן בחיים שלה .  העבודה של הגאון הבלתי נלאה הזה ב-"IRM "  היא למעשה כל מה שחסר ליצירה הצרפתית המודרנית ,  סטייל זו של קרן אן למשל ,  כדי להפוך לאלטרנטיבה אמיתית לפופ האלטרנטיבי בעולם .  
שירים כמו  " Master Hands ",   " IRM ",   " Heaven Can Wait "  ובמיוחד  " Time of The Assassins "  הנפלא משדרים בגרות ,  עומק ,  אינטליגנציה ,  אמפתיה וכריזמה שיכולים לפרק גם פירומנים כאביגדור ליברמן .  מי שחשב אחרי  " 5:55 "  ששרלוט גינזבורג היא לא יותר מסך כל ספר הטלפונים שלה ,  מגלה ב-"IRM "  שהיא זרקה את הטלפון לאסלה ושלחה יונת דואר לאדם היחיד שהבין אותה באמת .  הוא בתמורה סידר לנסיכה את אחד האלבומים היפים ביותר של השנה עד כה .
 
מדעי המוח
שיתוף הפעולה עם בק - והמפרצת במוחה - העניקו לשרלוט גינזבורג גם את אלבומה הטוב ביותר וגם פריצת דרך במוזיקה הצרפתית .  עינב שיף כונן דיסק

