לעודד את ההיי-טק ,  אך ללא אפליה 
היי-טק
 >  >  תוכנית האוצר לעידוד השקעות של הגופים המוסדיים בהיי-טק נכנסת לישורת האחרונה ,  ולדברי המשרד אמורה להיכנס לביצוע בינואר 2011 .  מדובר בתוכנית שמטרתה לעודד את הגופים המוסדיים להשקיע בקרנות הון סיכון שמשקיעות בחברות ישראליות העוסקות במו"פ .  בעוד שבארה"ב המוסדיים משקיעים כ-2% מההון המנוהל על ידם בהיי-טק המקומי ,  בישראל שיעור ההשקעה של המוסדיים בהיי-טק הוא כ-0.2% בלבד .  במסגרת תוכנית האוצר ,  גופים מוסדיים יזכו לתשואה מובטחת של 15% על השקעה בקרנות הון סיכון למשך שבע שנים ,  או לחלופין להגנה של עד 25% מגובה ההשקעה .  בפני חברות היי-טק ישראליות שהגיעו לשלב שבו הן זקוקות למימון משמעותי ,  עומדות כיום שתי אלטרנטיבות מימון עיקריות .  האחת ,  גיוס מקרנות הון סיכון ;  והשנייה היא גיוס באמצעות הנפקה במסלול חברות מו"פ בבורסה בתל אביב .  מנכ"לית הבורסה פעלה בשנים האחרונות כדי לעודד את מסלול המו"פ בבורסה ,  והתוצאות אכן מבורכות - עשרות חברות גייסו כספים וצמחו באמצעות מסלול זה .  מגזר שלם וחדש של חברות ביוטק גייס כספים הן בהנפקות ראשוניות והן בהנפקות משניות בבורסה .  מדובר במגזר שלם של חברות שהסיכוי שלהן לגייס כספים מקרנות ההון סיכון היה נמוך במיוחד ,  מסיבות אובייקטיביות שונות .  הבורסה עוזרת ,  מנכ"ל האוצר חיים שני פועל נכון לעידוד המוסדיים להשקיע בהיי-טק הישראלי ,  אז על מה נשאר להלין ?  אז ככה ,  נניח שהגופים המוסדיים ,  בעקבות הבאזז החיובי ,  אכן מתעניינים ומחליטים להגדיל את שיעור החשיפה להיי-טק הישראלי .  תוכנית האוצר דוחקת את הגופים המוסדיים להעדיף להשקיע באמצעות קרנות ההון סיכון ,  שכן דרכן הם יזכו להגנה משמעותית .  אז נכון שלקרנות ההון סיכון יש לובי חזק שדואג שההגנה של האוצר תנותב לקרנות בלבד ,  אך למה האפליה ?  איפה עידוד התחרותיות ?  התוכנית מבורכת ,  הרעיון מצוין - בואו נאפשר לגופים המוסדיים לקבל את אותה רמת הגנה ,  בין אם ההשקעה שלהם בהיי-טק תבוצע באמצעות קרנות ההון סיכון ובין אם בהשקעה ישירה בחברות מו"פ בבורסה .  מדברים הרבה על הגברת התחרותיות ,  אז בואו נאפשר לחברות לגייס כספים עם אלמנט תחרותי מינימלי ,  שמאפשר גיוס משני מקורות - מהקרנות ובבורסה .  בואו נדאג לא לייבש את האפשרות של חברות לגייס מהמוסדיים בבורסה ,  כי פתאום המוסדיים גילו שיש מסלול עדיף ומוגן להשקעה בהיי-טק ,  באמצעות הקרנות בלבד .  הכותב הוא יו"ר פורום חברות ההיי-טק הצעירות בישראל

לעודד את ההיי-טק ,  אך ללא אפליה 
היי-טק

