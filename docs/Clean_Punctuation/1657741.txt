כבר לא חמאה צרפתית
בעזרת מהפך תפיסתי וזניחת הכדורגל הרומנטי ,  צרפת שולחת שתי נציגות לרבע גמר האלופות ומאיימת על ליגות גדולות ממנה
המשחק השני של בורדו העונה בליגת האלופות ,  היה זה שהצביע על שינוי מגמה .  אחרי ה-1:1 בטורינו מול יובנטוס ,  שנתן לאלופה סיבות לאופטימיות בניגוד להפסד 4:0 לצ'לסי בשנה לפני כן ,  ציפו בצרפת שלורן בלאן יחזור ל-4-4-2 המסורתי שלו .  הרי זו בסך הכל מכבי חיפה שמגיעה לשבאן דלמאס ולא באיירן מינכן .  אלא שהמאמן הצעיר ,  שזכה למחמאות על שהוביל את בורדו לאליפות אך לא שכח את ההתבטלות של קבוצתו בפני צ'לסי ורומא בליגת האלופות ,  החליט לפעול לפי תוכנית קבועה ולהתייחס לכל משחק בליגת האלופות באותה צורה וללא כל קשר לזהות היריבה .  בורדו שוב עלתה עם חלוץ בודד ,  הציגה ככל הנראה את משחקה החלש ביותר העונה באירופה ,  אבל עם 0:1 קטן עשתה את הראשון מבין שבעת הניצחונות רצופים שלה באירופה עד כה .
 מאז 1998 ,  אז חגגה צרפת זכייה היסטורית במונדיאל אותו אירחה ,  הייתה תחושה במדינה שהכדורגל הצרפתי מסוגל לגבור על כל השאר .  אין צורך בהכנות מיוחדות ,  אין סיבה להתאים את המשחק לסגנון היריבה .  מספיק לשחק את הכדורגל האסתטי כדי להשיג את התוצאות הדרושות .  החשיבה הזו אולי התקבלה על הדעת באותם ימים ,  אך ככל שהשנים חלפו השתנה גם הכדורגל והצרפתים נותרו מעט מאחור ,  בעיקר בכל הקשור לנושא הטקטי ,  עם תחושת נחיתות קשה .
 השנה יש תחושה של שינוי .  לראשונה מאז 2004 ,  אז מונאקו וליון עלו לרבע הגמר כשהראשונה המשיכה עד ההפסד בגמר לפורטו ,  צרפת שוב שולחת שתי נציגות לשמונה האחרונות של ליגת האלופות .  בורדו וליון ,  שידעו לעשות את ההתאמות הדרושות תוך כדי ויתור על שיטות המשחק המסורתיות שלהן ,  נפגשות לדו-קרב צרפתי מסקרן ,  לראשונה בתולדות המפעל .  עבור ליון מדובר בהזדמנות בלתי חוזרת לעבור את מחסום רבע הגמר ,  ואילו בורדו תוכל לקבע את מעמדה כבכירת הקבוצות ברפובליקה .  אז איך הגיעה צרפת למצב בו היא המדינה היחידה שכבר יכולה להתגאות בנציגה בחצי הגמר ?  מה נשתנה ? 
כשנקבעה הגרלת שמינית גמר ליגת האלופות ,  מעטים נתנו לליון סיכוי לחלוף על פני ריאל מדריד .  אפילו במועדון הצרפתי עצמו דיברו על רצון להבטיח את אחד משלושת המקומות הראשונים בליגה ,  ולא באמת חלמו על הפתעה .  לאחר הניצחון במשחק הראשון וההבנה כי אפשר לנטרל את קבוצת הכוכבים של ריאל ,  הרוחות השתנו . " הלילה זה משחק על החיים שלנו ",  כתב ליסנדרו לופז ,  חלוצה הארגנטינאי של ליון ,  על הלוח בחדר ההלבשה בסנטיאגו בירנבאו . " אסור לעזוב את האצטדיון הזה לפני שנתנו את הכל ,  ללא חרטות .  בהצלחה ". 
ליון הנוכחית היא קבוצה מאוד מוגבלת .  להוציא את הוגו לוריס בשער ולופז בחוד ,  אין לה כרגע יותר מדי מה למכור ברמות הגבוהות ,  אך שחקניה מחפים על כך במשחקים באירופה בעזרת הגנה חזקה ומתואמת ועבודה בלתי פוסקת של כל מי שעולה על כר הדשא .  לכן ,  לא מפתיע היה לראות את ליצ'ה לופז ,  שניות לאחר שהחמיץ ברשלנות בדקות הסיום בברנבאו ,  מסתער על סרחיו ראמוס וחוטף ממנו כדור שמסר לו סמוך לרחבה איקר קסיאס .  אם השחקן היקר בתולדות המועדון נלחם ללא הרף ,  גם שחקני המשנה יתנו את הכל עד טיפת הדם האחרונה .
 בשנים עברו ליון זכתה למחמאות מקיר לקיר על סגנון המשחק ההתקפי ,  אבל ההצגות בשלבים מוקדמים לא סייעו לה לדלג מעל הקיר ההיסטורי של רבע הגמר .  עם קלוד פואל על הקווים ,  ליון זנחה את הימים בהם הבריקה עם חוליית קישור דומיננטית בראשות ז'וניניו ,  לטובת משחק זהיר ומתודי בו הכדור נמצא רוב הזמן ברגלי היריבה .  ה-4-4-3 המסורתי שהוביל את ליון לשושלת של שבע אליפויות ,  עוד מקבל מקום לבוא לידי ביטוי בזירה המקומית  ( אם כי האוהדים כועסים וטוענים שהשיטה האירופית  " זולגת גם לליגה ")  ,  אך באירופה ,  כמו בורדו ,  מדובר ב-4-2-3-1 שנועל הרמטית את מרכז המגרש ,  גם במחיר של ויתור על הכדור .
 בצרפת הרשו לעצמם לחייך עם תום משחקי שמינית הגמר של ליגת האלופות .  בזמן שאיטליה ,  גרמניה ואפילו ספרד נותרו עם נציגה אחת בלבד ,  צרפת הצטרפה לאנגליה עם שתי קבוצות בין שמונה האחרונות . " עכשיו מבינים שהליגה שלנו זו לא ליגת מיקי-מאוס ",  עקץ פיליפ אוקליי ,  פרשן 'פראנס פוטבול' . " כשהעיתונות האנגלית מפרסמת תוצאות וטבלאות ביום שני בבוקר ,  הכדורגל הצרפתי נמצא בתחתית העמוד ובכתב קטן ,  יחד עם הולנד ובלגיה .  אולי תצטרכו להגדיל את הגופן שלכם ,  חברים ".  
מאז 1993 ,  אז זכתה מארסיי במהדורה הראשונה של ליגת האלופות ,  צרפת מחכה בקוצר רוח לתהילה נוספת במפעל החשוב ביבשת .  רוב הקבוצות הצרפתיות מנוהלות בצורה נכונה בשנים האחרונות ,  מצהירות על רווחים כלכליים ומתגאות במחלקות נוער שנותנות תוצרת מדי עונה .  השקט הניהולי הביא לכך שבניגוד לעונה הקודמת ,  ליון הצליחה לשמור על כוכבים גדולים כמו הוגו לוריס וז'רמי טולאלן ,  שהיו מבוקשים מאוד אצל הגדולות של אירופה ,  ובורדו רכשה את כרטיסו של יוהאן גורקוף והחזיקה את מרואן שמאק לעונה נוספת .  
מי שעדיין קצת מתקשה להישאב לאופוריה שאופפת את הכדורגל הצרפתי בשבועות האחרונים ,  כשגם הליגה מספקת ריגושים כמו בימים הגדולים עם שש קבוצות במאבק האליפות ,  הוא נשיאה של ליון ,  ז'אן מישל אולאס . " הכניסה האמיתית לעילית של אירופה ,  תהיה כאשר מועדון צרפתי יזכה בליגת האלופות בגרסה המודרנית .  ההצטרפות של בורדו בהחלט מהווה אלמנט חשוב לקראת הצלחה עתידית .  הייתה תקופה בה הספרדיות שלטו ,  אחר כך הגיע תור האנגליות ואם נצליח להביא מספר קבוצות לשלבים הגבוהים נמצא גם אנחנו את רגע התהילה שלנו ". 
אולאס ,  שלא ממש אוהב את המתח שנוצר בצמרת אחרי השליטה האבסולוטית של קבוצתו ,  יודע שיציבות היא מילת המפתח .  הבעיה היא שליון ואפילו בורדו ,  טרם הבטיחו את השתתפותן בליגת האלופות לקראת העונה הבאה ,  ועלולות עוד לסיים מחוץ לשלוש הראשונות . " זה מצוין שהליגה חזרה להיות תחרותית ",  טען מנגד ריימונד דומנק ,  מאמן נבחרת הטריקולור . " יש לנו קבוצות טובות ולא נורא אם מדי פעם יהיו גם נציגות אחרות מלבד ליון בליגת האלופות .  הקבוצות שלנו הוכיחו שהן מסוגלות להתמודד ברמה הגבוהה ביותר .  כולם מרגיעים ואומרים שלפחות מובטחת לנו נציגה בחצי הגמר ,  אני אומר שיכלו להיות שתיים ". 
זה לא רק הניהול .  הקבוצות הצרפתיות ,  לעומת הנבחרת הכושלת ,  גם מאומנות נכון  ( אגב ,  18 מ-20 מאמני הליגה הם מקומיים ,  כאשר שני המאמנים הזרים נמצאים במדינה מעל 15 שנים )  .  ארבעת המאמנים של הצרפתיות בשלבי הנוקאאוט באירופה  דידייה דשאן ורודי גרסיה יחד עם בלאן ופואל - גם כששלושת הראשונים נחשבים למאמני התקפה מובהקים ,  הבינו שהבסיס להצלחה טמון במשחק ההגנה .  מארסיי וליל ,  שתי הקבוצות שהיו פחות מתואמות ויציבות בחלק האחורי ,  הן אלה שנפרדו מהליגה האירופית בשמינית הגמר .  בורדו וליון עדיין באירופה .
 המפתח במשחק ההגנה של שתי הקבוצות הוא התיאום ,  שטמון לאו דווקא בשיתוף פעולה של שנים בין השחקנים ,  אלא ביכולת לתקשר אחד עם השני במהלך המשחק ולדעת לחפות על טעויות . " אנחנו משחקים עם תשוקה ,  מראים את האיכויות שלנו ובעיקר עושים הרבה עבודה כדי להסתיר את נקודות החולשה ",  הסביר ל'פראנס פוטבול' המגן הימני של בורדו ,  מתיו שאלמה .  לא לחינם קבוצתו ספגה רק שלושה שערים העונה באירופה .  העוגן ההגנתי הוא לא אחד הבלמים אלא הקשר האחורי  אלו דיארה בבורדו ,  טוללאן בליון  המהווה את ראש החץ בשישייה הגנתית על טהרת הצרפתים .  אותו קשר אחורי אחראי גם לחילוצי הכדור במרכז השדה וליציאה המסודרת להתקפות ,  שם משתלטים על ההתקפה יוהאן גורקוף  ( בורדו )  ומיראלם פיאניץ'  ( ליון )  שיודעים אסתטיקה התקפית מהי .
 לכן ,  בבורדו קיימת דאגה מהמשחק הראשון ,  בו יחסר דיארה בגלל הרחקה וגם הבלם מארק פלאנוס פצוע . " בורדו הרוויחה את ההצלחה שלה בליגת האלופות בזכות התיאום הכמעט מושלם בהגנה ",  טען קשר נבחרת צרפת לשעבר ,  עמנואל פטי ,  בטורו ב'ל'אקיפ' . " השחקנים מילאו באופן אחראי אחר כל ההוראות של בלאן וחיפו על הנחיתות המקצועית והכלכלית בעזרת אחדות קבוצתית ומשמעת טקטית ".  אותה משמעת באה לידי ביטוי גם בהתקפה ,  שם תרגילי הבעיטות החופשיות עובדים בצורה נהדרת  ( תשעה שערים מה-12 שכבשה בורדו הובקעו כתוצאה ממצב נייח )  .
 כאמור ,  השוער ורביעיית ההגנה של בורדו מורכבים אך ורק משחקנים צרפתים ,  ובליון רק כריס הברזילאי מפר את אחוות הטריקולור ,  אך הוא קפטן הקבוצה ,  אחד השחקנים הוותיקים בה ומי שנחשב בין חבריו לקבוצה ל"יותר צרפתי מצרפתי ".  גם המאמנים הם מקומיים כמובן ,  וברפובליקה מאמינים שאולי השנה יזכו לחזות לראשונה במאמן צרפתי זוכה בתואר האירופי . " אם לא בלאן ופואל ,  אז לפחות ארסן ונגר ",  אומרים שם . 
" המטרה שלנו בבורדו הייתה לעבור את שלב הבתים ולהראות שהסקנו מסקנות מהשיעור שקיבלנו בעונה הקודמת באירופה ",  סיכם בלאן לאחר שמינית הגמר ,  והבהיר איך הוא רואה את הדברים מנקודת מבטו . " כרגע אפשר לומר שהכדורגל הצרפתי משיג תוצאות טובות ,  אבל רק הזמן יגיד אם הליגה שלנו שווה ליריבות .  צמצמנו פערים ועכשיו נצטרך להוכיח שאנחנו מסוגלים לספק תוצאות כאלה בתדירות גבוהה .  אם זה יקרה ,  יהיה אפשר להגיד שקבוצות הצרפתיות הן באותה רמה של האנגליות ,  הספרדיות והאיטלקיות ". 

כבר לא חמאה צרפתית
בעזרת מהפך תפיסתי וזניחת הכדורגל הרומנטי ,  צרפת שולחת שתי נציגות לרבע גמר האלופות ומאיימת על ליגות גדולות ממנה

