ראש בראש :  להופיע בהיכל התרבות באריאל ? 
אחרי שבועות בלב המחלוקת ,  הערב תעלה ההצגה הראשונה בהיכל התרבות באריאל .  יהושע סובול מסרב לעבור את הגבול ולהשתתף בפעילות שמונעת הסכם שלום עתידי ,  טוביה צפיר מתקומם :  גם לתושבי אריאל מגיעה תרבות משובחת
מעולם לא החרמתי הופעות במקומות בהם הממשלה אישרה לבנות .  ההיכל החדש באריאל הוקם במימון המדינה ,  אז מי אני שאחליט לא הופיע בו ?  ההיפך הוא הנכון ,  אני אפילו מופיע שם בחפץ לב .  אני בהחלט לא איש ארץ ישראל השלמה ,  אני מצהיר על עצמי כאיש מחנה השלום ,  אבל בעניין הזה - אני חושב שהאמנים הסרבנים טועים .
 בכל מיני מקומות בארץ מתגוררים אנשים ,  מכל קצוות הקשת הפוליטית ,  שסיבותיהם למגורים במקום מסוים עמהם .  לכל אלו מגיעה תרבות ישראלית משובחת - לא פחות מלאנשי מרכז הארץ .  יתרה מכך ,  הופעתי באריאל בעבר ,  ומדובר בקהל תרבותי ומשכיל ,  חד משמעית מעל הממוצע במדינה ,  בעלי עמדות פוליטיות שונות ומגוונות .  החלטתם של השחקנים ואנשי הרוח ,  בהם יהושע סובול ,  שמואל הספרי ודוד גרוסמן ,  להחרים את אריאל ,  מפליאה אותי ,  ומפליאה עוד יותר בהכירי את האוכלוסייה האינטליגנטית המתגוררת בעיר .  זו ההזדמנות לשכנע את הלא משוכנעים - מה החוכמה לשכנע כל הזמן רק את חסידי השמאל המושבעים ? 
אך מעבר לפליאה ,  המהלך שיזמו חותמי מכתב האמנים מקומם אותי :  הלחץ שהם מפעילים על שחקנים בשלושת הימים האחרונים מזכיר מדינות דיקטטוריות .  מובילי המאבק יודעים שמנהלי התיאטראות תומכים בהופעות באריאל ,  אז הם מחליטים לפנות ל"צו המצפון "  של השחקנים עצמם .  אם במאים ברשימה זו מאיימים לא לקחת לשורותיהם שחקנים שיופיעו באריאל ,  זו עריצות .  אני בהחלט מכבד את רצונו של מי שאינו רוצה להופיע באריאל ,  אבל ראוי שכל אחד יעשה לפי מצפונו ולא מצפון שנולד מאימה ומחשש לפרנסה .  אם ישראל היא מדינה דמוקרטית ,  אז בואו נהיה באמת דמוקרטיה .  אני לא מוכן לקבל דמוקרטיה סטאליניסטית :  זו כפייה שמאלנית ואני שולל אותה בדיוק כמו שאני שולל כפייה דתית .
 חשוב לי למסור לכל השחקנים הצעירים :  אל תפחדו !  המתנגדים להופעות באריאל טועים ומטעים :  אריאל זאת עיר שיש עליה קונצנזוס כלשהו .  למרות שאין לה מעמד חוקי ,  רוב מי שמדמיין הסכם שלום עם הפלסטינים סבור כי היא תישאר בשטחי ישראל .  לא הצבעתי בחיי ימינה מהמרכז ובכל זאת ,  ניסיון הכפייה של מכתב האמנים מקומם אותי בצורה בלתי רגילה .  זה לא קשור לימין ושמאל - אני לא רוצה לחיות ברוסיה הקומוניסטית או בסין .
 זה לא חרם על מקום ולא על בני אדם .  זה בכלל לא חרם .  זה סירוב לעבור את הגבול של מדינת ישראל ולהשתתף בפעילות ,  מעבר לגבול ,  שמונעת כל אפשרות להגיע להסדר שלום ולהשיג שלום למדינת ישראל .  
נכון שכרגע ,  הרוב במדינה היה רוצה לראות את האמנים מופיעים באריאל ולא עושים בעיות ,  כמו שבדרך כלל הרוב גם לא רוצה שהמצפון יבלבל אותם יותר מדי .  אני מצטט מריצ'רד השלישי של שייקספיר ,  שאחת הדמויות במחזה שלו ,  דמות שקוראים לה רוצח ב' ,  אומר על המצפון את הדברים הבאים : " מגרשים אותו  ( את המצפון )  מהעיר ומהכפר בתור סכנה לציבור ,  וכל מי שרוצה לחיות בשקט משתדל להסתדר בלעדיו ."  במקום אחר באותו מחזה ,  אחד משני הרוצחים אומר לחברו בקשר למצפון : " שמע את השטן הזה באוזן אחת ואל תאמין לו .  הוא נותן לך עצות כדי להכשיל אותך ".  
כיום מתייחסים אל האמנים שמסרבים לחצות את הקו הירוק ולשחק באריאל ,  או במקומות אחרים בגדה המערבית ,  כאילו הם השטן בכבודו ובעצמו ומכנים אותם בכינוי הזה .  למרבה הצער ,  זה בדיוק מה ששני הרוצחים בריצ'רד השלישי מייחסים למצפון ,  שמפריע להם לעשות את מלאכתם .  חס וחלילה ,  איני רוצה להשוות שום דבר ,  אבל בכל מקום בו מתייחסים אל קול המצפון כאל שטן ומגרשים אותו מהעיר ,  שם העיר הזאת מועידה את עצמה בדרך כלל לאסון גדול .
 בשנים האחרונות ,  מאז האינתיפאדה השנייה ,  השתתק הוויכוח הציבורי בישראל בעניין השטחים הכבושים ונוצרה מראית עין שיש קונצנזוס ביחס להתנחלויות ,  דהיינו שהן צריכות להישאר במקומן במסגרת הסכם השלום העתידי ,  והפלסטינים חייבים לקבל את נוכחותן ולהשלים איתן .  מראית העין הזאת אינה נכונה משני טעמים :  ראשית ,  חלק די גדול בציבור הישראלי לא משלים עם כך שההתנחלויות חייבות להישאר במקומן כי איש גם לא שאל אותו לדעתו כאשר החליטו להעלות אותן בהתגנבות מעבר לקו הירוק .  שנית ,  ההנחה שייתכן הסכם שלום בלי להזיז את ההתנחלויות ממקומן ולהחזיר את המתיישבים לתחומי הקו הירוק ,  היא אשליה מסוכנת כי היא מכשילה כל הסכם שלום אפשרי .  לכן ,  הפעולה של אמני התיאטרון ותומכיהם מקרב תחומי הספרות ,  המחול ,  הקולנוע והתקשרות ,  נועדה להזכיר לציבור את עובדות היסוד האלה .
 
ראש בראש :  להופיע בהיכל התרבות באריאל ? 
אחרי שבועות בלב המחלוקת ,  הערב תעלה ההצגה הראשונה בהיכל התרבות באריאל .  יהושע סובול מסרב לעבור את הגבול ולהשתתף בפעילות שמונעת הסכם שלום עתידי ,  טוביה צפיר מתקומם :  גם לתושבי אריאל מגיעה תרבות משובחת

