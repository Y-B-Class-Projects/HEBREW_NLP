עוגת הפרסום ב-2009 :  ירידה של 4.3% ל-3.7 מיליארד שקל
על פי נתוני איגוד השיווק ויפעת בקרת פרסום ,  העיתונות המודפסת בירידה של 12% ,  הטלוויזיה שומרת על כוחה והאינטרנט ממשיך לצמוח
עוגת הפרסום בשנת 2009 עמדה על 3.7 מיליארד שקל המשקפים ירידה של 4.3% בהוצאות לפרסום ביחס לשנת 2008 ,  אז עמד שוק הפרסום בכללותו על 3.87 מיליארד שקל ,  כך עולה מנתוני יפעת בקרת פרסום ואיגוד השיווק הישראלי .  נתוני ההוצאות לפרסום במדיה נמסרו על סמך עבודת איסוף ,  ניתוח ועיבוד של נתוני ההוצאה לפרסום ,  מחירוני המדיה ,  דוחות כספיים הנמסרים לבורסה ,  הצלבת המידע מול גופי פרסום ומדיה ומול מחירי אמת ששולמו בפועל על ידי מפרסמים רבים .  הניתוח ,  המביא בחשבון סטיה של עד 4% ,  מציג את ההוצאה לפרסום בישראל במחירי ברוטו הכוללים את עמלות משרדי הפרסום .
 מבחינת התפלגות ההוצאה לפרסום עולה ,  כי הטלוויזיה עדיין מובילה כמדיה עם ההשקעה הגדולה ביותר ,  שעמדה ב-2009 על 1.45 מיליארד שקל ,  כ-40% מעוגת הפרסום ,  על אף ירידה של 3% ביחס להשקעה ב-2008 .  
אחרי הטלוויזיה נמצאת העיתונות עם השקעה של 1.3 מיליארד שקל המהווים 35% מעוגת הפרסום ,  עם ירידה של 12% ביחס לשנה הקודמת .  
הפרסום באינטרנט ,  לעומתן ,  עלה בצורה דרמטית במהלך השנה החולפת :  ב-2009 ההשקעה לפרסום באינטרנט עמדה על 522 מיליון שקל ונתח של 14% מהעוגה ,  עלייה של 16% משנת 2008 .  הפרסום בקולנוע התחזק אף הוא ב-9% ל-36 מיליון שקל .  הפרסום בשלטי החוצות וברדיו הצטמצם ב-6% וב-5% בהתאמה .
 הפרסום בטלוויזיה שצומצם בשנת 2009 הושפע מהתחזיות הקודרות מסוף השנה שעברה בדבר המשבר הכלכלי הגלובלי .  תחזיות אלו הובילו לכך שבמחצית הראשונה של השנה חלה ירידה בביקוש לזמן אוויר בטלוויזיה לצד ירידה ברייטינג הממוצע .  במחצית השנייה נרשם שיפור ניכר בתחום .  
2009 התאפיינה באי בהירות לגבי עתידו של ערוץ 10 ,  מה שקטע את הצמיחה של הערוץ בשנים 2007-8 .  עם זאת ,  חלקה של הטלוויזיה בעוגת הפרסום היה הגבוה ביותר בחמש השנים האחרונות :  ב-2005 עמד אחוז ההשקעה בטלוויזיה על 33% ומאז עלה בהדרגה כל שנה .  על פי הנתונים ,  קבוצת שטראוס היא המפרסמת הגדולה ביותר בטלוויזיה בשנה האחרונה .
 ההשקעה בפרסום בעיתונות המודפסת חוותה את הצמצום הגדול ביותר בין המדיות לפרסום עם ירידה של 12% משנת 2008 ,  אחוז ירידה דו ספרתי לראשונה מאז החלו למדוד את ההוצאות לפרסום בישראל .  הירידה בהיקף הפרסום בעיתונות היא מגמה מתמשכת כבר משנת 2002 .  ב-2005 עמד חלקה של העיתונות בעוגת הפרסום על 50% ,  נתון שהלך ופחת עם השנים עד ל-35% בשנת 2009 ,  נתון דומה לחלקה של העיתונות בעוגת הפרסום במדינות העולם המערבי .  
מיפעת ואיגוד השיווק נמסר ,  כי על אף עליות ניכרות בהיקף הפרסום בכלכליסט ובישראל היום ,  ניתן להבחין בירידות לא מבוטלות בהכנסות מפרסום בעיתונות הוותיקה .  העלייה בתחרות הובילה לירידת מחירים ,  לצד המשבר הכלכלי שהוביל לירידה בהשקעות לפרסום של בתי ההשקעות ,  חברות הברוקרים ומנהלי קרנות שוק ההון שהשקיעו סכומי עתק בפרסום בשנים 2007-8 .  על פי הנתונים ,  קבוצת אלקטרה מוצרי צריכה הינה המפרסמת הגדולה ביותר בעיתונות המודפסת .
 היקף הפרסום באינטרנט המשיך לצמוח גם ב-2009 ורושם גידול משמעותי של 16% .  המדידה מתייחסת לבאנרים ולמנועי חיפוש ללא לוחות ואינדקסים .  על פי הנתונים ,  ההכנסות מבאנרים משמרות את הריכוזיות בענף ורוב ההכנסות מתחלקות בין וואלה !  ו-ynet .  השנה החולפת התאפיינה בגידול משמעותי במנועי החיפוש לעומת גידול מתון בבאנרים ולטענת יפעת ואיגוד השיווק פוטנציאל הצמיחה של שני התחומים אינו זהה שכן מספר המפרסמים הרלוונטי למנועי חיפוש גדול יותר .  
הנתונים מציגים כמה עסקאות גדולות בשוק המקומי שהשפיעו וישפיעו על העלייה בהשקעה ומונים בין היתר את רכישת אתר AllJobs על ידי ynet לצד הקמת האתר המשותף עם זכיינית ערוץ 2 רשת והמשך שיתוף הפעולה עם HOT ,  שיתוף הפעולה בין נענע10 ו-msn ,  ההתחזקות של mako והחיבור של וואלה !  עם ישראל היום ,  יד2 והגדלת האחזקות ב  " מקושרים ".  על פי הנתונים ,  קבוצת הפיננסים והביטוח כלל היא המפרסמת הגדולה ביותר בתחום הדיגיטלי בשנת 2009 .
 ענף שלטי החוצות ירד בשנת 2009 ב-6% על אף שהרבעון הראשון של השנה התאפיין בשילוט מאסיבי לקראת הבחירות לכנסת .  בענף ממשיכים לשלוט 4-5 שחקנים גדולים ,  בראשם חברת רפיד ,  ולמרות כניסת ענק השילוט הצרפתי ג'יי.סי דקו לשוק לא נרשם שינוי ברמת המחירים .  
גם החזרה של השלטים לנתיבי איילון בחודשים האחרונים של השנה לא השפיעו על התמונה הגדולה מאחר שמדובר בהכנסות צנועות יחסית .
 ההוצאות לפרסום ברדיו בשנת 2009 פחתו ב-5% ,  כמו גם זמן האוויר לפרסום .  הירידה העיקרית נרשמה במחצית הראשונה של 2009 על רקע המשבר הכלכלי ובמחצית השנייה נראתה התאוששות ניכרת שהגיעה לשיאה בחודש דצמבר .  הרדיו הארצי נערך לצמצום בהוצאות הפרסום באמצעות שיווק חבילות קמפיינים למפרסמים בעלויות נמוכות יותר ,  עם דגש עם פרסום מכירתי ופחות תדמיתי .  
היערכות זו של שפ"מ מנעה להערכת יפעת ואיגוד השיווק ירידה משמעותית יותר בהכנסות .  תחנות הרדיו האזורי נהנו גם בשנה זו מקהל מאזינים צעיר יחסית ובכך גם מתדמית צעירה .  מפרסמים רבים הבינו את כוחו של הרדיו האזורי בפריפריה ולצד ההוצאות לפרסום מסורתי השקיעו סכומים רבים בתוכן שיווקי .  תכניות כמו התכנית של טל ברמן ואביעד קיסוס ,  שי גולדשטיין ודרור רפאל והתכנית של דידי הררי הציעו שעשועונים ומשחקי רדיו שבמרכזם שירותים ומוצרים מסחריים ,  תחום שכלל אינו מצוי ברדיו הארצי .  חלקו היחסי של הרדיו בעוגת הפרסום ,  על אף הירידה האבסולוטית בסכומי ההשקעה .  נשאר יציב בשלוש השנים האחרונות ועומד על 5% .
 ההשקעה בפרסום בקולנוע עלתה ב-2009 לאחר שב-2008 נעצרה העלייה שנרשמה בתחום בשנים האחרונות .  הקולנוע הישראלי כמו בעולם המערבי נהנה בשנה האחרונה מגידול משמעותי של 20% במספר הצופים ,  מה שהוביל לעלייה ניכרת בהכנסות מפרסום .  
העלייה בצפייה נרשמה בין היתר הודות לצמיחת מתחמי האולמות הגדולים דוגמת הסינמה סיטי ויס פלאנט יחד עם מהפכת הקולנוע התלת מימדי הדיגיטלי .  הגופים המרכזיים בענף נשארו גם השנה תיאטראות ישראל ויס פלאנט ,  גלובוס גרופ ,  סינמה סיטי וקבוצת לב .  חלקו היחסי של הפרסום בקולנוע עומד גם השנה על אחוז אחד

עוגת הפרסום ב-2009 :  ירידה של 4.3% ל-3.7 מיליארד שקל
על פי נתוני איגוד השיווק ויפעת בקרת פרסום ,  העיתונות המודפסת בירידה של 12% ,  הטלוויזיה שומרת על כוחה והאינטרנט ממשיך לצמוח

