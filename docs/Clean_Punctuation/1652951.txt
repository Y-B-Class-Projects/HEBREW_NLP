לב אמריקאי
המעצמה האהובה בעולם בחרה את 12 הפיינליסטים שלה ל"אמריקן איידול "  וליאת לב שוב הסכימה עם רוב הבחירות ,  רק שהפעם היא גם נהנתה מהתוכנית
יש לנו טופ 12 !  אמריקה עשתה בחירות נבונות ואף אמיצות .  היא השאירה בתחרות את המתמודדים הראויים ,  והשאירה מחוצה לה את אלה שניתנו להם מספיק הזדמנויות ולא הוכיחו עצמם  עיינו ערך קייטלין אפרלי וטודריק הול  או את אלה ,  כמו במקרה לילי סקוט ,  שהיו קשים לעיכול וחסרי סטאר מאטירייל .  קשה להגיד שבשלב זה כבר מסתמן כוכב ,  אבל תכל'ס ,  התחרות האמיתית רק מתחילה ,  ולתריסר הנבחרים יש כר של ביטחון זמני להוכיח את עצמם ,  מ-ע-כ-שיו ! 
איפה להתחיל ?  בהחלט עבר על התוכנית שבוע טוב .  נתחיל במייק לינץ' .  הוא כל כך בשל ,  עד שהוא עוד שנייה רקוב .  מה זה היה הביצוע הפצצתי הזה ?  לינץ' מגיש שירים כמה ליגות מעל שאר הבנים ומקבל ציון מעולה בשירה ,  נוכחות וביטחון .  הבנאדם משתמש בבמה  ( וגם בגודל שלו )  כמו לוחם סומו .  אבל לא ציפיתי ממנו לפחות .  הכישרון פשוט נוזל לו מהאוזניים ,  שמישהו יביא דלי ויאסוף מהר .
 המתמודדים שלגמרי ציפיתי מהם לפחות אבל הפתיעו בגדול היו טים אורבן ,  דידי בן עמי ולייסי בראון .  אורבן פשוט הציל את עצמו עם ביצוע נהדר ל"הללויה ".  ממי שהיה האנדרדוג ,  שבהחלט הגיע לו לעוף על פי ביצועיו עד כה ,  אף אחד כבר לא ממש ציפה להפתעות .  אבל הוא בא ועשה בית ספר לכל הלא מאמינים ,  וגם לי .  
עוד מישהי שעשתה לי  " נה נה נה "  היתה דידי בן עמי .  איזה כיף היה להקשיב לה ולהביט בה .  השיר המקסים שהיא בחרה התאים בול ליכולות הווקאליות שלה ולגוון הקול הדק ולעתים מעצבן שלה .  פשוט ביצוע קסום .  זה בהחלט היה שיעור במתן הזדמנות שנייה .  ואילו הביצוע של לייסי בראון גרם לי לשחרר אנחת רווחה .  יש לה את זה ,  והביצוע שלה היה כל כך נעים וכובש ,  עד שקיוויתי שתמשיך עד סוף התוכנית .  
ביצועים טובים כל כך גורמים לך לחשוב על מה היה קורה לו היו מעיפים את טים או את דידי בשבוע שעבר .  לא היינו זוכים להתוודע ליכולותיהם ,  וזו היתה החמצה גדולה .
 אין טוב בלי רע ,  ותודה לאל לא היה הרבה ממנו .  אבל מה שהיה הספיק בהחלט .  פייג' מיילס ,  מה זה היה ?  לא ,  לא ,  לא הבנת את השאלה ,  אז אשאל שוב  מה לעזאזל זה היה ?  אפילו אמו מולידתו של השיר  " שקר כלשהו "  ששרת לא היתה מזהה אותו .  לפייג' יש קול נהדר ,  וטוב שאמריקה העניקה לה עוד הזדמנות ,  אבל על הביצוע הזה מגיע לה עונש כבד בצורת מניעת איפור למשך שני פרקים .
 עכשיו אני מגיעה לקייטלין אפרלי .  לא ששמתי עליה כסף או משהו ,  אבל לנפילה כואבת שכזאת לא ציפיתי .  לשכנים של צ'יץ' היא לא היתה מתקבלת עם הביצוע הקלוש-תלוש שלה ,  שהצביע על חוסר הבנה טוטאלי במוזיקה .  המתולתלת התאהבה בשיר בלי לקחת בחשבון את ההתאמה שלו לכלים העומדים לרשותה ושרה אותו כאילו היא מתאמנת בגראז' לקראת מסיבת יום ההולדת של אבא שלה .  מותק ,  עשית טעות ,  ועל טעויות משלמים .
 רוחב הלב שהעניקה אמריקה לפייג' לא היה רחב מספיק להכיל גם את לילי סקוט .  סקוט היתה קשה לעיכול .  כאילו ,  הראסטות של קריסטל באוארסוקס עוד עוברות ,  אבל שיער לבן ?  מה זה ?  גם הבחירות שלה היו מאתגרות מדי ,  ולא במובן החיובי של המילה .  לאחר שקיבלה את הבשורה על חזרתה לבמות רכבות התחתית ,  שללא ספק הפתיעה אותה ,  סקוט לא היתה גבר .  היא אמרה , " אני באמת לא יודעת מה אמריקה רוצה לשמוע ",  ובכך הסגירה את עצמה .  אם יש לך סגנון משלך ,  מה אכפת לך מה אמריקה רוצה ?  האם כל עניין הסגנון האישי המיוחד היה אסטרטגיה בלבד ?  נימת התלונה שהיתה בשאלתה השאירה לי טעם מריר פה .
 אני חייבת לציין את הבחירה המבריקה של קייטי סטיבנס בשיר של קלי קלארקסון .  הבחירה הזו ללא ספק הצילה לה את התחת .  השיר האהוב והצעיר הביע את נאמנותה ל"אמריקן איידול ",  וגרם למתקשרים לזכור ולחבב אותה .
 אני מודה שהייתי משוכנעת שאנדרו גרסייה לא יהיה איתנו עוד ,  למרות הביצוע הטוב  ( מסתבר שהשופטים לא חשבו כמוני )  שלו .  הוא פשוט לא מתרומם ,  ואפילו חוטא בשעמום .  ועדיין לאלכס למברט יש משהו שונה וייחודי בגוון הקול שלו ,  וחשבתי שעם טיפה סבלנות ,  הוא יפרח וייפתח .  אבל אמריקה רוצה הכל ורוצה עכשיו .  לחלום האמריקאי אין זמן ,  כי זמן זה כסף .  אז אלכס עף ,  ולא הצליח להסתיר את אכזבתו .  הוא פשוט נעלב ,  ומיאן להינחם .  האמת ,  היה מביך .  כשדמעות בצבצו וזלגו הבנתי את אמריקה .  אין לו ביטחון בשיט .  כשהוא זימר את שיר הפרידה שלו - קולו אומר נואשות ועליבות וידו טחובה בכיס כמו ילדון ביישן  הסכמתי עם אמריקה לגמרי .  איזו הצתה מאוחרת יש לי לפעמים .
 
לב אמריקאי
המעצמה האהובה בעולם בחרה את 12 הפיינליסטים שלה ל"אמריקן איידול "  וליאת לב שוב הסכימה עם רוב הבחירות ,  רק שהפעם היא גם נהנתה מהתוכנית

