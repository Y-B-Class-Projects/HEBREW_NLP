אשליית הדו"חות המאוחדים 
IFRS בשטח
 >  >  הדו"חות הכספיים המאוחדים של החברה האם ,  שמחברים את המידע הכספי שלה עם זה של החברות הבנות שלה ,  מספקים לעתים תמונה מטושטשת ואף מטעה .  כזכור ,  האפשרות לפרוע את אג"ח אפריקה השקעות מיתרת מזומנים של כ-3.5 מיליארד שקל שנכללה במאזנה המאוחד לרבעון השלישי של 2008 היתה בגדר אשליה ,  שהרי נבעה רובה ככולה מהחברות הבנות .  התפישה החשבונאית היא כי מינוי מרבית חברי הדירקטוריון של החברה הבת מקנה לחברה האם שליטה כלכלית בנכסיה ונשיאה בהתחייבויותיה בדיוק כמו באלה שלה עצמה ,  אף שמדובר ביישויות משפטיות נפרדות .  הבעיה היא שתפישה זו מתעלמת מדיני החברות המחייבים את הדירקטורים של החברה הבת לפעול לטובתה בלבד ,  במיוחד כשמדובר בחברה בת ציבורית .  די להזכיר כי קופת המזומנים של פרטנר תופיע בכל מקרה בדו"חות המאוחדים של סקיילקס וסאני ,  אף שלא יוכלו להיפגש עם מזומנים אלה ללא עמידה בתנאי חלוקה ואישור בית המשפט .  ה-ifrs וה-u.s.gaap אינם מחייבים להוסיף לדו"חות המאוחדים גם דו"חות נפרדים  ( סולו )  של החברה האם ,  שהם היחידים שמשקפים את יכולת הפירעון שלה .  התעלמות זו לא רק מונעת מבעלי חוב מידע משלים חיוני ,  אלא חמור מכך - בחלק מהמקרים ,  וביתר שאת בחברות ההחזקה ,  היא מפספסת דווקא את המידע העיקרי גם מבחינת בעלי המניות .  קונצפט האיחוד נכון כשמדובר בחברה אם שפועלת עם חברות בנות בבעלות מלאה כיחידה כלכלית אחת .  אבל הוא שגוי לגבי חברות החזקה שם כל השקעה מהווה יחידה כלכלית נפרדת ,  כפי שהדבר משתקף מהדיווח על מגזרי הפעילות שלהן שמתבצע פר השקעה ולא על בסיס סוגי פעילות .  ראיה לחוסר הרלוונטיות של דו"חות מאוחדים היא אדישות שוק ההון לטעות עליה דיווחה אפריקה שלפיה הציגה ביתר ברבעון השני ,  ערב ההסדר ,  את התזרים מפעילות שוטפת בכ-600 מיליון שקל  ( כ-80% מהתזרים )  .  בעיית הדו"חות המאוחדים בחברות החזקה עמוקה יותר מענייני הצגה בלבד ,  ונוגעת גם להכרה ברווחים רעיוניים עצומים רק בשל קונצפט השליטה .  תפישת המימוש הרעיוני החדשה ,  הרואה בהשגת שליטה  ( או באיבודה )  מכירה של כל ההחזקות הקודמות  ( או אלה שנותרו )  ,  אינה בהכרח רלוונטית לגופים שפעילותם היא רכישת ומכירת מניות .  לוואקום שהותירו מוסדות התקינה נכנסה רשות ני"ע שדרשה עד כה מתכונת מצומצמת של דו"חות סולו במסגרת ביאור לדו"חות השנתיים שבו טופלו ההשקעות בחברות מוחזקות כנכס פיננסי ,  לרוב בהתאם לשיטת העלות .  באחרונה אושרו תקנות שעניינן רפורמה חשובה בתחום החל בדו"חות 2009 .  במתכונת החדשה ,  נתוני הסולו יוצאים אמנם מחוץ לדו"חות הכספיים אך יהיו מפורטים יותר ,  ימשיכו להיות מבוקרים ויופיעו אף בתדירות רבעונית .  לצורך כך ,  מדידת ההשקעות תתבסס במהותה על שיטת השווי המאזני המיושמת לגבי חברות כלולות ,  שתסייע רבות בהבנת המידע .  מתוך הכרה כי הדו"חות העיקריים לניתוח בענף ההחזקה הם דווקא הסולו ,  ייתכן כי אף ראויה להישקל דרישה לצירוף דו"חות חברות בנות מהותיות מאוד ,  בדומה למקובל לגבי כלולות .  - הכותב הוא יועץ ifrs ומנהל התוכנית בחשבונאות במרכז הבינתחומי הרצליה

אשליית הדו"חות המאוחדים 
IFRS בשטח

