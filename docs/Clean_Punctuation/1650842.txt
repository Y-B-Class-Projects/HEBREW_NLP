אבן צור
בניגוד לקולגות שלו ,  ערן צור ידע איך להזדקן עם מעריציו ,  וגם בגיל 40 פלוס הוא שר כאילו אמש התחיל את הקריירה .  עינב שיף שוב בן 16
חלק מהתחושה הקשה סביב הקלישאה  " לעולם לא תאהב מוזיקה כמו שאהבת אותה בגיל 16 "  נעוצה בכך שרוב האמנים לא יודעים להזדקן עם המעריצים שלהם .  הם אובדים בים של שירים בינוניים או גרוע מכך ,  קמפיינים מביכים לחברות ביטוח .  בישראל ,  שבה ממילא תעשיית הרוק הישראלי עסוקה בלהחמיא לעצמה על מופע סולד אאוט אי שם ב-1992 ,  קשה לחשוב על אמנים שצמחו בסוף שנות ה-90 של המאה הקודמת והמשיכו לסוף העשור הראשון של המאה הנוכחית .  לא רק מפני שהרוק הישראלי הוא למעשה סצנה נעדרת כסף ,  המשכיות או מסורת של חדשנות רדיקלית אלא גם כי הגיבורים שאיתם יצאנו לדרך במסע הזה הכזיבו ואף הכזיבו מהר .  חוץ מערן צור .  
לכן יש משהו מדהים בצור של השנים האחרונות .  הגבר הסוער והצבעוני ,  שביקש לפתוח כפתור בחולצה ואף במכנסיים של המוזיקה הישראלית  ( כפי שאמר בראיון ל"סוף עונת התפוזים ")  הוא היום אבא לילדים ,  מפרנס משפחה וחלק משושלת מוכה של תרבות ישראלית שמסתכלת בעיניים כלות על אובדן היכולת של המיינסטרים הישראלי להכיל שונות וזרות ,  שלא לומר שמאלנות .  צור ,  בניגוד לקולגות שלו מאותו  " תור זהב "  מפוברק של הרוקסן ,  השתנה ביוגרפית  ( משפחה וילדים )  וגם מוזיקלית  ( לא יהיו עוד שירים כמו  " בחצרות בחושך "  של טאטו שנאסר להשמעה )  ,  אבל הוא מעולם לא ויתר על המשבצת והתפקיד .  צור ,  ב-2010 כמו בתחילת שנות ה-90 ,  הוא עדיין אותו פרח שחור שתפקידו לצעוק בקול אקספרסיבי ובמילים שאין לטעות בהן את הדברים שההמון ,  כל המון ,  לא רוצה לשמוע .  
הבעיה היא שפעם הפרח השחור צמח בין פרחים לבנים וכיום גם הפרחים האלו נבלו .  אם כרמלה גרוס ואגנר נחשבו נטע מוזר ומרתק בין הרוקנרול של זקני צפת ,  איפה הילד ,  תערובת אסקוט ,  מופע הארנבות של ד"ר קספר ובלאגן ,  צור נותר האמן המשמעותי היחיד שאלבומיו ויצירותיו מאתגרים ,  סוחפים ומעוררי דיון בקרב המעטים המוכנים להאזין .  צור ויתר על פסק הזמן שלהקות ואמנים מהדור הזה איפשרו לעצמן ,  כי אותו פה ענק ומיתולוגי שלו חייב להמשיך לדבר ,  באותו טון ובאותה עוצמה .  גם כשהדיון הציבורי סביב הטקסטים מעוררי המחלוקת של צור  ( "חנוך מחנך ",   " רטוב וחם ")  שכך בשל חוסר עניין לציבור ,  הוא המשיך להיות הקול המוכיח בשער שדיבר על איידס ,  אלימות מינית ,  ארספואטיקה מחשמלת ,  פוליטיקה והמוות כמובן .  חמי רודנר ,  למשל ,  הגיש כמה תוכניות טלוויזיה באותו זמן .
 אלבומו החדש והמצוין של צור , " כל מה שאנושי ",  רק מחזק את מעמדו של צור כאמן הרוק הישראלי היחיד שיצא מדור הרוקסן שנשאר נאמן ועקבי לדעותיו ולאותו מושג חמקמק המכונה  " אמת אמנותית ".  שורה אחת מרגשת במיוחד באלבום מבהירה זאת יותר מכל : " בלילה שוב מסוק עובר נמוך/היה נדמה לי ששמעתי ירייה ",  כותב צור ב"אחת אחר חצות ",   " האב המגונן שבי נדרך/ ורק שלא תפרוץ עוד מלחמה ".  המשפט הזה מסביר מדוע צור קרא לאלבום  " כל מה שאנושי ",  כיוון שאין במשפט הזה דבר  מלבד אנושיות במובן הרחב ביותר שלה .  
למעשה , " כל מה שאנושי "  הוא הכותרת המתאימה ביותר לסיכום הקריירה של ערן צור עד כה ,  כיוון שאין אמן בישראל שחקר את האנושיות  על החמלה שבה מחד ועל האפלה וחוסר השלמות שבה מאידך באופן כה מקיף .  כשצור צרח  " ריח נבלות ותאוות בשר "  ב"קרבות תרנגולים "  אפשר היה להרגיש את העכברושים מטפסים במעלה הצוואר של גבר אומלל בין מנהטן לקווינס ,  וכשהוא עדיין צווח את המילה  " בגללך "  בשיר  " עלבון ",  הוא הופך את חרדת הנטישה לתחושה מוחשית וקלסטרופובית באופן חסר תקדים שלא חזר על עצמו עד הבשלתם של גדג' ובלחסן - שניים שחייבים תודה גדולה לצור על הקרקע הטקסטואלית שפילס עבורם .
 אותה קרקע הפכה לחומר למידה בבגרויות כשצור קשר לעצמו אבנים ב"ערב ב' כסלו ",  שבו המורבידיות והאובדניות הטמונות בקרקעית הנפש של כל אדם הפכו מופת של כתיבה בעברית .  דוגמאות אלו ,  כמו עוד עשרות שירים שכתב ,  חלקם גם ב"כל מה שאנושי ",  הופכים את ערן צור לנושא דגל ,  טרובדור תרבות ישראלית ,  שלא נתן לשנים ולחוסר ההצלחה המסחרית לבלבל אותו .  כשמאזינים לערן צור שר בגיל 40 פלוס כאילו אמש התחיל את הקריירה ,  הוא מאפשר למאזיניו לאהוב מוזיקה ,  ועוד מוזיקה ישראלית ,  כפי שאהבו אותה בגיל 16 ,  ורק על זה מובטח מקומו בפנתיאון של הסצנה העצובה הזו .
 
אבן צור
בניגוד לקולגות שלו ,  ערן צור ידע איך להזדקן עם מעריציו ,  וגם בגיל 40 פלוס הוא שר כאילו אמש התחיל את הקריירה .  עינב שיף שוב בן 16

