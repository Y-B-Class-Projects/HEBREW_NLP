שוק המזון - הגרסה האנגלית 
תוכן שיווקי
 >  >  כוחניות ,  איומים וביריונות הם מושגים שאינם זרים לשוק המזון הישראלי .  העובדה כי שוק המזון המקומי הוא אחד מהריכוזיים ביותר בעולם - עם שתי רשתות שיווק שמחזיקות ביותר מ-50% מהשוק וכך גם חמשת הספקים הגדולים - הביאה לכך שכל אחד מהשחקנים הראשיים מחזיק בידיו כוח רב .  לפעמים ,  די בקיומו של כוח עצום כדי לכוון את השוק בהתאם לצרכיך ,  אך לעתים יש גם צורך להפגין אותו ותוך כדי כך לחצות כמה קווים אדומים .  במשך שנים התנהל ענף המזון כולו תחת התפישה שהגדולים והחזקים חסינים מפני פגיעה .  ספקים שפועלים מול שופרסל ,  למשל ,  מספרים על התנהלות כוחנית הכוללת איומים ,  ביריונות ודרישות חסרות היגיון .  עדות לכוחה הגדול מדי של שופרסל הופיעה כש"העיזה "  לדרוש מהספקים עמלה בעבור סידור המדפים ,  גם בשעה שהספקים המשיכו לעשות זאת בעצמם .  רק לאחר שהדרישה הקיצונית נחשפה ,  ולאור הכותרות השליליות על כוחה המופרז של הרשת ,  חזרה בה שופרסל מכוונתה .  גם שטראוס חטאה בעבר באופן דומה כשפעלה להכשלת חדירת מוצרי השוקולד של קדבורי לשוק באמצעות חברת השיווק כרמית .  שטראוס עשתה זאת בהפעלת סנקציות כלכליות ומסכת איומים ולחצים כלפי קמעונים וסיטונים ,  שכללו בין היתר - דרישה לדחוק את מוצרי קדבורי מהמדפים ,  שלילת הנחות מקמעונים וסיטונאים שסירבו לשתף פעולה ,  איומים במניעת סחורה מחברת עלית ,  ועוד .  שטראוס יצאה בעבר בזול מהפרשה ,  כשב-2006 קבעה הרשות להגבלים עסקיים כי עליה לשלם 5 מיליון שקל והחקירה הפלילית נסגרה .  כעת נראה כי הרשות להגבלים עסקיים לא מתכוונת לסגת .  גם אם בסופו של דבר תסתיים פרשת שופרסל ללא עונשי מאסר למעורבים בה ,  עשויים בכירי הרשת לספוג עונשים כבדים יותר משהוטלו בעבר במקרים דומים כמו זה של שטראוס וקדבורי .  סביר להניח כי בחודשים הקרובים המושכים בחוטים בשוק המזון יפעלו ביתר זהירות .  הם בוודאי יישמרו יותר בלשונם ויימנעו מאיומים או מהתנהגות בוטה .  פניו של ענף המזון אמנם לא צפויים להשתנות כליל ,  והחזקים עדיין ישלטו ביד רמה בחלשים - ואולם אלה ייאלצו להיות מתוחכמים יותר ,  ולעשות זאת בזהירות יתר וכשהם שוקלים היטב כל מלה שיוצאת מפיהם .  סממן ראשון לעתיד לבוא אפשר היה לראות במינויו של ריצ'רד הנטר למנהל העסקים הראשי של שופרסל .  הנטר הוא האנטיתזה למנכ"ל הרשת אפי רוזנהויז - הוא נחשב מתון ,  שקול ואינו נוהג להרים את קולו .  במלים אחרות :  בריטי .  אך שופרסל אינה היחידה שתיאלץ לשנות את דרכיה .  גם הספקים הגדולים והרשתות החזקות יבינו כי להתנהגות שלהן יש השלכות .  העובדה שעם האוכל בדרך כלל בא התיאבון ,  וייתכן שרשות ההגבלים העסקיים תיהפך לנשכנית יותר בעקבות הפרשייה הזו ותשאיר את שוק המזון במצב של דריכות .  גם החשד החדש נגד סמנכ"ל שופרסל ,  אלי גידור ,  בגין העלמת מס מיבוא מכוניות אספנות ,  מבהיר לבכירי הענף כי לעתים כששלד אחד נחשף - כל האחרים מתחילים להיחשף אחד אחרי השני .  במקרים כאלה נראה כי עדיף להיות רחוק ככל האפשר מעיניהן הבוחנות של התקשורת והרשויות .
 
שוק המזון - הגרסה האנגלית 
תוכן שיווקי

