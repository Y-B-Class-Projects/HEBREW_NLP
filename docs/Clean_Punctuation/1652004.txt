לואיס בארץ הפלאות
לתקשורת ההולנדית הוא מזכיר את רומאריו בצעירותו ,  המספרים הנדירים שהוא מעמיד העונה באייאקס בהחלט מצדיקים ההשוואה ,  אבל האם כדי שכל זה יצליח גם בקבוצה גדולה מליגה גדולה צריך לרסן את הקסם הילדותי של לואיס סוארס ? 
את השער של קבוצתו נגד פיינורד השנואה בסוף ינואר ,  בחר קפטן אייאקס ,  לואיס סוארס ,  לחגוג בחשיפת אצבע משולשלת לכיוון היציעים המשולהבים של אוהדי הקבוצה הביתית .  החלוץ האורוגוואי נתפס על ידי הפלאשים בשעת מעשה וספג עונש השעיה על תנאי מוועדת המשמעת של הליגה וכשעיתונאי מה"אלחמיין דאחבלאד ",  שחשף את התמונה הלא יאה ,  הגיע לאימון אייאקס ,  סוארס מצא את האשם והפטיר לעברו בכעס : " בגללכם כמעט הרחיקו אותי ".  מצא את מי להאשים .
 המקרה הזה ,  כמו רבים אחרים ,  מגלם בצורה נפלאה את האורוגוואי בן ה-23 .  מצד אחד מדובר בסקורר נפלא ,  שחקן ברמה גבוהה בהרבה מהליגה בה הוא משחק ,  חלוץ שצפוי להיות אחד מהמבוקשים בקיץ הקרוב ולעלות לא פחות מ-27 מיליון היורו ששולמו על קלאס יאן הונטלאר ,  אבל יש גם צד שני .  פרוע ,  חסר עקבות ,  ילדותי .
 בהולנד כולם מתרשמים מסוארס ,  אבל כולם ,  חוץ מאוהדי אייאקס ,  גם שונאים אותו .  האורוגוואי ,  שנרכש על ידי אייאקס מכרונינגן תמורת כ-7.5 מיליון יורו בקיץ 2007 ,  כבש העונה 26 שערי ליגה ב-25 הופעות ,  הוסיף שישייה בגביע במשחק אחד ותרם שישה שערים נוספים לקמפיין האירופי של קבוצתו .  אבל באותו זמן בו עשה את שמו כשחקן ש"הארדיביסי תהיה שווה הרבה פחות בלעדיו ",  כפי שכתבו עליו באחד הטורים ,  כל פעולה שלו נבחנת תחת זכוכית מגדלת ומחמאה בשבוע אחד נשכחת לטובת ביקורת נוקבת בשבוע שלאחר מכן .  
היטיב לתאר זאת ליאנדר סחארלאקנס ,  שמסקר על הליגה ההולנדית עבור  " גרדיאן ":   " אין הרבה דברים מרגשים כמו כשרון מתפרץ ושלוח רסן ,  ובאותה נשימה אין הרבה דברים מרגיזים כמו צוללן שעושה הכל כדי להשיג את מבוקשו .  ואם אומר לכם שאפשר לשלב בין השניים ושהם מתמזגים בחלוץ האורגוואי הסופר כשרוני והסופר מעצבן של אייאקס ?  לואיס סוארס הוא חצי מדהים וחצי בנאדם ". 
למרות כמות השערים המרשימה שלו ,  17 לפני שנתיים לצד סקורר בכיר כהונטלאר ,  22 בעונה שעברה ו-26 העונה כשנותרו עוד שמונה משחקי ליגה ,  לואיס סוארס הוא לא חלוץ רחבה קלאסי .  את השערים שלו הוא כובש פעמים רבות מחוץ לרחבה או בפריצות סוחפות לתוכן ומעבר לשליטה שלו בכדור וליכולת הבעיטה האיכותית ברגל ימין ,  התכונה הבולטת שלו היא העקשנות הבלתי מתפשרת שלו ,  בכל מאבק על הכדור ,  בכל זמן ובכל תוצאה . 
" ללואיס יש סגנון מאוד ייחודי שאני לא יודע איך לקרוא לו ..  .  בעצם אני כן יודע ,  סגנון לואיס סוארס ",  אמר עליו מאמנו לשעבר בכרונינגן ,  רון יאנס .  אבל התזזיתיות של האורוגוואי והרצון העז לנצח גם הזיקו לו במידה מסוימת .  לשיא הקוטביות שלו הגיע בתחילת השנה שעברה . " כדי לעצור את לואיס סוארס צריך להקריב עוד שחקן .  עם המיומנויות שלו אתה אף לא יודע מה הוא הולך לעשות .  הוא פשוט משחק בך ",  אמר רוחייר מולהוק מויטסה אחרי שקבוצתו הובסה 3:0 .  אבל באותו משחק ספג סוארס ביקורת קשה ממאמן היריבה ,  האנס ווסטרהוף ,  אחרי שצלל ברחבה וראה כרטיס צהוב .
 באותם ימים האורוגוואי התעלל בהגנות היריבות ,  יצר מצבים לחבריו ,  סחט אינסוף עבירות וכרטיסים ובלט מעל כל שחקן על המגרש .  בעשרת המשחקים הראשונים של העונה כבש שבעה שערים ,  אבל גם ספג שישה כרטיסים צהובים .  פעם צלל ,  פעם ביצע עבירה מיותרת ופעם סימן עם האגודל לשופט .  את העונה שעברה סיים עם תשעה כרטיסים צהובים בליגה ,  13 בכל המסגרות ההולנדיות וביקורת פומבית של מרקו ואן באסטן על קצב צבירת הכרטיסים שלו .  
רובן המכריע של ההזהרות מהשופטים נבעו מצלילות שנועדו לסחוט פנדלים והאחרות מעבירות חסרות אחריות .  את המשחק בסוף השבוע האחרון נגד ספרטה רוטרדאם ,  למשל ,  החמיץ בגלל צהוב חמישי שספג אחרי עבירה על לא אחר מאשר שוער אוטרכט מישל וורם . " לואיס מגן כמו משוגע ",  הסביר עיתונאי אורוגוואי לאתר הרשמי של פיפ"א , " זה סגנון שבדרך כלל משייכים לחלוצים ארגנטינאים .  הוא שחקן מאוד קבוצתי שעושה הרבה עבודה מול הקשרים של היריבות .  לפעמים נראה שהתיקולים שלו מעט מגושמים ,  אבל האמת היא שהוא פשוט לא מוכן לוותר על הכדור ".  
מחוץ למגרש נחשב סוארס לבחור לבבי ,  שטותניק שיעשה הכל כדי לצחוק ולהצחיק  ( חברו לקבוצה ,  אורבי אמנואלסון : " לואיס הוא תמצית השמחה מחוץ למגרש ")  .  כשהתכונות התיאטרליות שלו באות לידי ביטוי גם במגרש ,  הוא לא פעם ניזוק מהן והתדמית שנוצרה לו הפכה אותו לטרף קל עבור שופטים .  בהולנד כאמור מלטפים אותו ביד אחת וסוטרים לו ביד השנייה .  דבר אחד בטוח ,  כפי שאמר עליו מאמנו לשעבר רון יאנס : " כשהוא על המגרש משהו תמיד קורה ,  זה לא נהדר ?  ". 
בינואר האחרון החל להיקשר שמו של לואיס סוארס לצ'לסי ,  מנצ'סטר יונייטד ,  ארסנל ואחרות .  למרות שהוא לא משחק מול הגנות ברזל מדי שבוע ,  נראה שהאימפריות של היבשת הישנה מאמינות בו ובצדק .  בסופו של דבר החלוץ הפורה נשאר באמסטרדם ,  גם בהמלצת חברו לנבחרת דייגו פורלאן ,  אבל נראה שבקיץ לאייאקס כבר לא יהיה מנוס מלמכור אותו בכמה עשרות מיליוני יורו .  הקבוצה שתרכוש אותו לא תעשה זאת בגלל יכולת הכיבוש שלו כמו בזכות העבודה הבלתי פוסקת שהוא עושה וחוסר היכולת להתפשר  תכונה שמתאימה לקבוצה שרוצה תארים ,  אבל מה יהיה עם הצד האפל של הירח ?  
החלוץ האורווגואי צריך להיגמל מצלילות כי זה דבר מכוער ,  אבל בקשר לשאר ,  לא בטוח .  הקלישאה הייתה דורשת שבשורות הבאות ייכתב שעל החלוץ הצעיר להתבגר ולהירגע כדי להצליח מחוץ להולנד .  הרי הכדורגל בצמרת האירופאית מתעקש לדחות את הפשטות והיצרים ומתעקש להפוך למוצר מבריק ונקי ,  אבל השאלה היא :  אם יסרסו שחקן כמו סוארס ,  מה יישאר מסוס הפרא ?  
כריס ואן ניינאטן ,  מהעיתון הנחשב  " אלחמיין דאחבלאד ",  חבט לאחרונה בסוארס עם מקל עבה אחרי שזה ספג צהוב שמנע ממנו מלשחק נגד יובנטוס בטורינו ,  אבל רק לפני מספר שבועות העדיף להשתמש בגזר ובצורה שונה : " סוארס מזכיר לי את רומאריו כשהוא רק הגיע לכאן .  במדינה כמו שלנו אף אחד לא מבין את החבר'ה האלה בתחילת הדרך ,  מבחינתנו רק השערים שלהם נחשבים ולכן הם מתחילים בדרך כלל בצורה קצת אנוכית במגרש .  שחקנים מהסוג הזה מכריחים אותנו להביט במראה ". 
לא בטוח שאם סוארס יהפוך למוצר שיכול לגרום גאווה למנהלי שיווק של אימפריות כלכליות וילבש רסן ,  הוא יישאר אותו שחקן מבריק ובטח לא יהיה יותר אותו שחקן מרתק ששווה לקנות כרטיס למשחק בו הוא מופיע רק מתוך סקרנות עצומה .  גם מאמן ויטסה לשעבר ,  האנס ווסטרהוף ,  שזעם על האורוגוואי אחרי שזה ניסה לסחוט פנדל נגד קבוצתו ,  סלח במהירות : " בסופו של דבר אני אוהב אותו .  אני אוהב שחקנים מהסוג הזה ,  שעושים הכל כדי לנצח .  הוא מורד וכל הכדורגלנים המורדים הם טובים ". 

לואיס בארץ הפלאות
לתקשורת ההולנדית הוא מזכיר את רומאריו בצעירותו ,  המספרים הנדירים שהוא מעמיד העונה באייאקס בהחלט מצדיקים ההשוואה ,  אבל האם כדי שכל זה יצליח גם בקבוצה גדולה מליגה גדולה צריך לרסן את הקסם הילדותי של לואיס סוארס ? 

