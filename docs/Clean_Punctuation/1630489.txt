מי יעבור במסלול הירוק
התקציב :  חצי מיליון יורו .  המועמדים :  מסקאלה ,  דרך אדריאנסה ועד טן קאטה .  המכשולים :  עיתונאים שמנסים להשפיע ,  סוכנים ישראלים שמתקשים להצליח והבחירות בהתאחדות .  איציק יצחקי עם תמונת מצב על מינוי המאמן הלאומי הבא ,  כולל המועמד שמשווק את עצמו בכוח  ( רמז :  לא ברקוביץ' ) 
ב-18 בינואר ירכיבו נציגי הקבוצות את הנהלת ומזכירות ההתאחדות החדשות ,  שמתוכן ייבחר היו"ר החדש של ההתאחדות לכדורגל ,  נכון לעכשיו ,  אבי לוזון .  למרות הצהרותיו כי הוא המחליט הבלעדי והטענות כאילו ההנהלה תשמש חותמת גומי לבחירת מאמן נבחרת ישראל ,  החל לאחרונה אבי לוזון להתייעץ יותר ויותר עם מקורביו ועם אנשי מקצוע בכירים בכדורגל הישראלי ,  בהם מאמנים ,  בנוגע לזהות המאמן הבא שייבחר לנבחרת .  בכל אותן שיחות טרח לוזון להזכיר כי הוא מתכוון למנות מאמן זר לתפקיד .  בתקופה האחרונה ,  הוא מנסה לשמור על דיסקרטיות בשיחות שאותן הוא מנהל ,  אבל במסדרונות ההתאחדות מודעים לכך שבימים האחרונים יותר ויותר אנשים מנסים להצטרף למעגל הזה ,  שמנסה להניע את לוזון מאחורי הקלעים לבחור מאמן שהם רוצים .  המאבק הזה יוליד בקרוב מאוד את המאמן הבא שינסה להציל את הכדורגל הישראלי מבושה גדולה גם במוקדמות היורו ,  אבל עד אז צפויות לא מעט פגישות והתייעצויות עם מקורבים ,  עסקנים וסוכנים שחלקם מנסה לגזור קופון בכל מחיר .
 בשבועות האחרונים נרשמה מגמה שטרם זכורה אפילו בכדורגל הישראלי .  בהתאחדות היה מי שאמר בשבוע שעבר שאנשי תקשורת ניסו להניא את לוזון מהחלטתו למנות מאמן כדורגל זר לנבחרת וביקשו ממנו לשקול אופציה של מאמן ישראלי .  לוזון הסכים לשמוע את כולם ,  אבל הבהיר שהחלטתו לא השתנתה בינתיים .  אחת הביקורות שהושמעו על ידי מקורבים ללוזון בנוגע לאפשרות שימונה מאמן זר ,  הייתה העובדה שההתאחדות לא תוכל למנות מאמן בכיר בגלל סיבה כלכלית .  בהתאחדות אכן הודו שהוצעו להם מספר מועמדים בעלות של שני מיליון יורו ומעלה ,  אבל הם סירבו להצעות בנימוס . " יהיה קשה למנות מאמן שעולה אפילו מיליון יורו .  תקציב ההתאחדות עומד על 70 מיליון שקל .  מיליון יורו נטו זה שני מיליון יורו ברוטו .  לא יכול להיות ששכרו של המאמן ינוע בין עשרה ל-15 אחוז מהתקציב הכולל ".  על פי ההערכות ,  לוזון לא יוכל למנות מאמן שעלותו גבוהה בהרבה מחצי מיליון יורו ואם יעשה זאת צפויים לקום מתנגדים לכך .
 אבל אלו רק חלק ממערכת השיקולים שמנחה את היו"ר ,  כשבדבר אחד לוזון מנסה להיזהר :  לא להכניס למשוואה הזו יותר מדי סוכנים ישראלים ,  שחלקם לא מספיק מיומנים ,  אמינים או לויאליים כדי לטפל בסוגיה כזו גורלית ושמחייבת שקט נטול מניפולציות חיצוניות .  סוכני כדורגל ישראלים הודיעו כי יוכלו לגייס מאמנים בכירים מאירופה ,  אבל לוזון שלא דחה את ההצעה על הסף העדיף לשמור על קשר בעיקר עם סוכנים זרים ,  כנראה גם מחשש שהמידע יודלף מהר מאוד לאתרי האינטרנט .  לוואלה !  ספורט הגיעה רשימת המאמנים שהוצעה ללוזון באמצעות סוכני כדורגל זרים .  חלק משמות המאמנים כבר פורסם בתקשורת ,  אך חלקם מפתיעים .
 אחד המאמנים הראשונים שהוצע הוא סרקו קטאנץ ,  שכיהן בעבר כמאמן נבחרת סלובניה ,  בין היתר במונדיאל 2002 .  המאמן שהדריך בעבר את אולימפיאקוס ,  דווקא היה אחד השמות היותר מוערכים על לוזון .  שמו של המאמן ,  אגב ,  גרם למבוכה אצל היו"ר ,  שטען במהלך שידור בערוץ הספורט כי מאמן סלובקיה הציע את עצמו לתפקיד .  לאחר השידור לוזון קיבל מידע כי מדובר במאמן סלובניה לשעבר והודה בטעות .  
עוד שם בכיר שצץ הוא האיטלקי נביו סקאלה ,  שאימן בעבר בין היתר במילאן ,  רומא ,  אינטר ופארמה וגם באוקראינה וטורקיה .  סקאלה עניין מאוד את לוזון ,  למרות שהוא לא אימן בחמש השנים האחרונות .  המאמן בן ה-62 הוצע באמצעות סוכן זר והוא כבר זכה בלא מעט תארים ,  בין היתר בגביע אירופה למחזיקות עם פארמה ובסופרקאפ האירופי ב-1993 .  שנתיים מאוחר יותר הוא הניף את גביע אופ"א עם אותה קבוצה .  עם בורוסיה דורטמונד הוא זכה בגביע הבין יבשתי בשנות ה-90' .  שם נוסף שהוצע היה חוסה נסטור פקרמן  ( 60 )  ,  מאמן נבחרת ארגנטינה לשעבר ,  שהוא גם ממוצא יהודי .  לאחר ההצעה עלה רעיון שפקרמן ישמש כמנג'ר העל של נבחרות הנוער ,  תפקיד דומה לזה שבו עסק זאב זלצר ,  אבל העלויות היו גבוהות מדי ולא ברור היה האם יסכים להגיע לישראל .
 שמות נוספים שהוזכרו כללו עד לא מזמן גם את זה של מאמן מנצ'סטר סיטי בהווה ,  האיטלקי רוברטו מנצ'יני .  המאמן הוצע באמצעות סוכן שטען כי הוא יוכל להביאו לישראל .  שם נוסף שעלה הוא של המאמן האורוגוואי ,  חואן רמון קראסקו ,  שאימן בעבר את הנבחרת המקומית והציע להגיע מיידית לישראל .  גם המאמן ההולנדי קו אדריאנסה  ( 61 )  ,  שאימן בעבר באייאקס ,  פורטו ,  זלצבורג ,  ווילם 2 ואלקמאר ,  גולגל לפתחו של לוזון .  עוד שמות שהוצעו :  מאמן בלגיה לשעבר פרנקי ורקאוטרן ,  שמדריך כיום את גנק ,  לותר מתיאוס ,  אקס מכבי נתניה לשעבר ,  ואפילו האנק טן קאטה ,  מאמן אייאקס בעבר ועוזר מאמן ברצלונה וצ'לסי .  בהתאחדות סיפרו כי המאמן שמנסה  " לדחוף "  את עצמו יותר כולם הוא הצרפתי לואיס פרננדז ,  שאימן בעבר את בית"ר .  אדם הבקיא בפרטים אמר השבוע : " הוא הוצע ללוזון כבר שלוש פעמים ,  כל פעם באמצעות אדם אחר .  יש לו המון תומכים בישראל ". 
למרות שהוא דבק בעמדתו למנות מאמן זר ,  לוזון נענה לבקשות של גיא לוי ואיל ברקוביץ' להיפגש עימו .  השניים הציעו את עצמם לתפקיד ולוזון לא פסל את זה על הסף ,  אבל הבהיר לאחר הפגישה ,  תוך התייעצות עם מקורביו ,  שהוא לא מתכוון למנות אותם .  בסביבתו של היו"ר טוענים כי לוזון אינו רוצה ליצור סכסוך עם סוכנים ,  מאמנים ועסקנים ישראלים ,  משום שכשלון נוסף עם הנבחרת ביורו הקרוב עשוי לעורר אנטגוניזם נגדו מצד כל המערכת .  אגב ,  במהלך הפגישה עם ברקוביץ' הזכיר האחרון ללוזון שהנבחרת כבר כשלה עם מאמן נבחרת זר  ( נילסן )  ,  אבל לוזון עצמו הזכיר כי גם המאמנים הישראלים כשלו .
 הקמפיין בעד איל ברקוביץ' הוביל את לוזון להיצמד עוד יותר לאופציית המאמן הזר . " הוא בכלל לא חשב עליו ,  אבל אחרי הקמפיין הזה הוא גם לא יוכל למנות מאמן ישראלי אחר ",  אמר אותו גורם . " אבי כבר הודיע שלא ימנה מאמן ישראלי .  מינוי ברקוביץ' היה מוכיח שהתקשורת ממנה ומפטרת וזה היה מערער את מעמדה של התאחדות לכדורגל ".  בשיחות עם מקורביו בהנהלת ההתאחדות ,  לוזון הסביר למה הוא מחפש מאמן זר . " מיניתי את בנין ,  אוחנה וחזן למאמני הנבחרות הצעירות בגלל הניסיון האירופאי שלהם ,  אני רוצה שיהיה להם מודל אמיתי ".  בהתאחדות היה מי שאמר השבוע כי לוזון לא יוכל לבנות כאן מודל לטווח ארוך משום שכשלון במוקדמות היורו ידיח כנראה את המאמן הבא מתפקידו ,  בגלל הלחץ שייוצר סביבו .  המתנגדים למינוי מאמן זר טענו כי  " גם מאמנים בכירים כמו דושאן אוהרין  ( מכבי חיפה )  ונילסן  ( בנבחרת )  לא הצליחו בישראל ".  התומכים מצדם טענו  " כי הגיע הזמן לבנות משהו שלא היה קיים בכדורגל הישראלי ולנתק את הפוליטיזציה מהעם ".  בסביבתו של לוזון אמרו השבוע : " נכון שאוהרין ונילסן לא הצליחו .  זה רק מוכיח שלא צריך מאמנים זרים ומעוטרים ,  אפשר להסתפק גם בפחות ,  משהו שגם יתאים לתקציב .  גם אם המאמן הבא לא יהיה מהשורה הראשונה כמו נילסן ,  עדיין רבים מהמועמדים טובים בהרבה ממה שיש בשוק הישראלי ". 
אחד האנשים שלוזון מתייעץ איתם יותר מכולם הוא דווקא יו"ר מרכז הפועל שטרן חלובה ,  המשמש כסגנו .  לאחרונה נפגשו השניים מספר פעמים ולוזון ביקש ממנו לחוות דעה על נושא המאמן .  חלובה אמר כי לדעתו לא צריך לעסוק בסוגיית המאמן עד הבחירות וכי יש לחכות לתוצאותיה ,  משום שהדבר עשוי ליצור סדק עם חברי ההנהלה החדשה ,  שרוצים להצביע .  חלובה אמר למקורביו כי : " עד ה-18 בינואר לא ימונה מאמן ,  אבל תוך חודש מהבחירות כן ".  בעקבות דבריו של דרור קשטן כנגד היו"ר ,  לוזון החליט למנות מאמן ישר אחרי הבחירות ולא לחכות לחודש מרץ ,  משום שאז הנבחרת תשחק נגד רומניה במסגרת משחק ידידות .  לוזון הבהיר לחלובה כי עד התאריך הזה יש למנות את המאמן החדש ,  דבר עליו הוא חזר בהצהרותיו האחרונות לתקשורת .  
זאת גם אחת הסיבות לכך שלוזון דרש להקדים את הבחירות ל-18 בינואר ,  במקום בחודש מרץ .  במהלך חודש פברואר תתקיים בוורשה ההגרלה ליורו .  לוזון לא רצה ליצור מצב שבו הוא בוחר מאמן אחד על סמך אישור ההנהלה המכהנת ואילו ההנהלה החדשה אינה מעוניינת בו . " לא נוח למאמן לעבוד בלי שהמזכירות רוצה אותו ",  הסביר מקורב ליו"ר .  כך או כך ,  לאחר הבחירות הבאות צפוי ללוזון מאבק עיקש מול המתנגדים . " אם הוא היה ממנה את ברקוביץ' היו נפתרות לו כל הבעיות ",  אמר בכיר המכהן בהנהלת ההתאחדות .  בינתיים ,  לוזון מעדיף להימנע מהפתרון הקל .
 
מי יעבור במסלול הירוק
התקציב :  חצי מיליון יורו .  המועמדים :  מסקאלה ,  דרך אדריאנסה ועד טן קאטה .  המכשולים :  עיתונאים שמנסים להשפיע ,  סוכנים ישראלים שמתקשים להצליח והבחירות בהתאחדות .  איציק יצחקי עם תמונת מצב על מינוי המאמן הלאומי הבא ,  כולל המועמד שמשווק את עצמו בכוח  ( רמז :  לא ברקוביץ' ) 

