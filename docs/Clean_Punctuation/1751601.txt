הסטארט-אפ של תעסוקת החרדים 
דת.קום
 >  >  בכל ערב ב-22:30 הסתיים באופן רשמי  " סדר ג' "  בישיבה - פרק הלימוד האחרון שסוגר את היום בעולם הישיבות .  חלק מבחורי הישיבה , " המתמידים "  קראו להם ,  נותרו ליד הגמרות והמשיכו לשקוד על תלמודם .  אבל הרוב נהרו לאזור המגורים - שם העבירו את מעט הזמן בשיחת חברים ,  שמיעת מוסיקה חסידית והיערכות לשינה .  אצל שמעון  ( שם בדוי )  הדברים נראו אחרת .  הוא היה מגיע הישר לחדרו ,  מתיישב על מיטתו כשגבו נשען על הקיר ופותח את ספרי הלימוד שלו .  היו אלה ספרים אחרים לחלוטין מאלה שנפוצים בישיבה - מדריכי שפות תכנות ,  מערכות הפעלה ותוכנות שונות .  הוא היה לומד אותם בהתמדה ובעיון לא פחות מזה שהקדיש ללימודי הגמרא .  כמה שנים לאחר מכן ,  שמעון הקים סטארט-אפ ,  מצא משקיע ויצא לעולם היזמות .  כיום החברה שלו מעניקה שירותים לחברות הגדולות בישראל ,  ורושמת רווחים נאים .  היעד הבא שלו הוא להתרחב לחו"ל - ואולי לכבוש את העולם .  כשעלה רעיון ששמעון יתראיין לעיתון ,  הוא מיד סירב : " אני לא רוצה שלחברה שלנו יהיו פנים חרדיות .  זה יפגע בתדמית שלנו ויזיק לנו בגיוס הלקוחות וההשקעות .  זו החלטה אסטרטגית שקיבלנו בהנהלה ".  שמעון והנהלת החברה שלו כנראה למדו היטב את השטח לפני שקיבלו את ההחלטה .  והשטח אכן מראה כי החרדים ותעשיית ההיי-טק אינם נכרכים זה בזה - מספר העובדים החרדים בחברות הוותיקות נמוך ,  ואין סטארט-אפים בולטים של בני המגזר .  אבל את הפספוס הזה אפשר כיום להפוך להזדמנות אדירה - למגזר החרדי ולמשק כולו .  השתלבות החרדים בשוק התעסוקה עלתה בשבועות האחרונים לסדר היום בסוגיית התקציבים לאברכים .  אבל גם אלה שסבורים כי על הממשלה  " להפסיק לממן את הבטלה ",  יודעים כי עיוותים שנוצרו במשך 60 שנה לא יוכלו להיפתר במחי החלטה חד-צדדית אחת .  צריך לעבור תהליך לא קצר עד ששיעור התעסוקה במגזר החרדי יהיה משביע רצון .  העיוות רב השנים הזה ייתקן באופן מושלם רק לאחר שלחרדים יהיו את כל הכלים להשתלב בטבעיות בשוק העבודה .  זה מצריך לימודי ליבה בבתי הספר ,  רכישת תעודת בגרות והשכלה אקדמית .  אבל עוד לפני כן ,  אפשר כיום לעודד את התעסוקה במגזר החרדי באמצעות עבודה בענפי ההיי-טק - שם קל להם יותר להשתלב ,  בשל יכולת החשיבה המפותחת וההתמדה שהם רכשו בזמן לימודי הגמרא .  הקושי של החרדי שמגיע מבני ברק להיטמע בחברה חילונית יכול להיפתר באמצעות הבנה של הצרכים שלו ובהתחשבות בהם .  הפרויקטים של צה"ל לגיוס חרדים לתחום המחשוב ,  והקמת מרכזי לימוד ותעסוקה בריכוזים חרדיים ,  מצליחים לפתור כמה מהבעיות האלה ,  אבל זו רק ההתחלה .  הסתערות של החרדים על ההיי-טק יכולה לסייע לקטר של המשק - שמראה סימנים של האטה - להמשיך להתקדם .  בנוסף ,  הקהילה החרדית יודעת לנצל את גיבושה כדי לעשות עסקים .  כך ,  משקיעים חרדים מהעולם הזרימו לישראל הון רב בשנים האחרונות ,  בעיקר לנדל"ן .  לכן ,  ההיי-טק החרדי יכול להביא לישראל גם כסף חדש שיקדם את התעשייה .  עכשיו נותר רק לגשר על פערי התרבות ,  לשלב ידיים ולהתחיל לנצל את ההזדמנות שעומדת בפני המשק הישראלי .
 
הסטארט-אפ של תעסוקת החרדים 
דת.קום

