רווק פלוס מינוס 
" הרווק "  מכילה אלמנטים קומיים מצד אחד ומתהדרת ברצינות תהומית מהצד השני ,  מה שהופך אותה למפגן שקשה להאמין בקיומו .  לא בטוח שהילית וולברג מצאה אהבה
בהתחשב בכך שמדובר בתוכנית ריאליטי שידוכים מהזן הכי קיטשי שיש , " הרווק "  הישראלית ,  שעלתה אמש  ( שלישי )  בערוץ 10 ,  לוקחת את עצמה ברצינות תהומית .  זה לא שקיימת ציפייה שהיא תעשה צחוק מהאהבה ,  אבל מוכרחים להודות שהסיטואציה עצמה מעוררת מבוכה וגיחוך יותר מאשר רומנטיקה .  בייחוד כשמדובר בלול התרנגולות הזה ,  חבורה של קצ'קעס עם נטיות אקסיביציוניסטיות מוגזמות ,  שמקרקרות סביב הבלונד הקלישאתי של גיא גיאור .  
ואולי זו הסיבה שתוכנית מהסוג הזה חייבת לקחת את עצמה ברצינות .  כי כל סנטימטר של מודעות עצמית היה הופך מיד את הסיטואציה לפארסה ;  כי עצם הצידוק להשתתפות בתוכנית מהסוג הזה הוא ביסודו שכנוע עצמי מאסיבי שנועד לטאטא את הציניות המתבקשת .  שכן נערות החמד הללו הגיעו לפריים טיים כדי למצוא אהבה אמיתית והמושגים  " פריים טיים "  ו"אמיתי "  אף פעם לא שיחקו יפה ביחד באותו משפט .
 אם אינכם אנשי רומנטיקה ואתם דורשים סימוכין והוכחות ,  מחקר אינטרנטי קצר ומאוד לא מעמיק שסביר שסטיית התקן שלו עצומה ,  יגלה שמכל 18 העונות המשותפות ל"רווק "  ול"רווקה "  בארצות הברית  ( לא כולל זו שהחלה לפני יומיים )  ,  אפשר לספור על יד אחת ,  ליתר דיוק על 3 אצבעות ,  את מערכות היחסים שצלחו את השעשועון הבעייתי הזה .  וזה עוד באמריקה  האומה שמקדשת את הטלוויזיה שלה כמעט כמו את ישו .  
אז נכון שאין חוקים באהבה והאהבה היא עיוורת ורק אהבה תביא אהבה וככה זה כשאוהבים ,  אבל בסופו של דבר קשה שלא לזכור שמדובר בכל זאת באסופה של קלישאות ,  וגם אם הן הפכו לכאלה מסיבה טובה ,  הזרקור שמופנה אליהן כשהן מוצגות לראווה בטלוויזיה ,  מחייב אותן לעמוד במבחן הספקנות .
" הרווק "  הישראלית לא עושה את העבודה קלה עבור אותם ספקנים .  קראו להם ציניקנים ממורמרים עם לב של אבן אם תרצו ,  אבל תבינו אותם  לא בכל יום הם נתקלים בבחורה כמו שירה ,  שכחיה בוחרת בטקס חיזור הכולל רחרוח מושא הזדווגותה ושאגת סימון טריטוריה בגרסת דין דין אביב עם השיר  " את מוכרת לי מפעם ";  לא הרבה יוצא להם להכיר את מנגשה לי  ( מי לאב יו לונג טיים )  שנוקטת גם היא בגישת הגיישה ומבדרת את בן זוגה במופע פולקלור  ( וכן ,  ברור לי שסין זה לא יפן ,  אבל זה העביר את הנקודה היטב ,  לא כך ?  )  .  
כמה פעמים בחייהם ייתקלו אותם ספקנים במיכל ,  שעשתה את הטעות הסטוקרית הקלאסית והגישה לגיא רישום מלחיץ שלו כמתנה .  או במאיה המתקשרת  ( "זה מרגיש כמו רומיאו ויוליה  הרבה תחרות ")  .  או בקטיה שביימה נפילה מביכה בצורה מביכה עוד יותר .  או בדפנה דוברת ההולנדית שלידה ננסי רייגן נראית פמניסטית .  או בקרין  ( "אולי נעשה איזה ריקוד שורות מגניב "   זהו את האוקסימורון בעצמכם )  .  או בתאומות יעל ומיכל  ( מתי גברים יבינו שפנטזיית תאומות היא בעצם גילוי עריות ?  )  וכן הלאה ,  וכן הלאה .
 כן ,  יש גם את יסמין המורה ליוגה ואת מעין הסטודנטית לעיצוב ואת הילה רואת החשבון ואת נועה מפיקת האירועים  ( וחופשות ה-VIP בל נשכח )  שעל פניו נראות כמו האופציות השפויות לבינתיים  ( או שאולי מהן כדאי דווקא להיזהר )  ,  אבל רק מעצם קיומה  " הרווק "  לא יכולה שלא לייצר את ערימות הציניות והספקנות הזו ואותה רצינות תהומית של גיא גיאור ויוצרי התוכנית רק מקשה על האמונה שכל זה בכלל קורה באמת .  קשה לדמיין את  " הרווק "  כמרגשת וקשה לדמיין אותה כקאלט הזוי .  אבל אולי הקונפליקט הזה ,  שיוצר את המפגן הבלתי נתפס הזה ,  עוד יהפוך לסוד קסמה .  אולי נבחר להתעלם מהרצינות ולצחוק על  ( וממש לא עם )  הסיטואציה .  ואולי נאלץ להשיב לגיא בלשונו ולומר בנימוס :  מצטערים ,  אבל אנחנו נאלצים להיפרד ממך הערב .
 
רווק פלוס מינוס 
" הרווק "  מכילה אלמנטים קומיים מצד אחד ומתהדרת ברצינות תהומית מהצד השני ,  מה שהופך אותה למפגן שקשה להאמין בקיומו .  לא בטוח שהילית וולברג מצאה אהבה

