דורסמן : " בתחתית אחד אוכל את השני "
 מאמן חולון ניסה להסביר את ההפסד הביתי לאשקלון .  פיני גרשון אחרי הטיול בנהריה : " לא לוקח הרבה מהמשחק הזה "
 צילום וידאו :  אדריאן הרבשטיין
עריכת וידאו :  דורון שטיין
המחזור ה-13 הושלם הערב  ( ראשון )  עם כמה משחקים מותחים וכמה הפתעות ,  בעוד שמכבי תל אביב המשיכה בשלה עם 70:106 מוחץ בנהריה ,  שהיה רחוק מלהכין אותה למשחק החשוב מול אפס פילזן ביורוליג ביום חמישי ביד אליהו .  עירוני אשקלון המשתפרת חזרה מחולון עם ניצחון 70:80 ,  עירוני רמת גן הדהימה את נתניה 94:107 ,  והפועל עפולה הפתיעה את בני השרון 78:82 .  המשחק בין הפועל ירושלים להפועל גלבוע/גליל עליון ,  שהיה מתוכנן להיערך מחר ,  נדחה ליום ראשון הקרוב .
 פיני גרשון לא התייחס בסיום המשחק ליריבה הערב ,  וכבר הסתכל קדימה למשחק מול פילזן . " לא היינו דרוכים ,  ואם היינו מפוקסים ,  זה היה נגמר יותר גרוע .  כשאנחנו שומרים ,  זה תלוי בנו ,  והיום שמרנו ",  אמר גרשון , " אני לא לוקח מהמשחק הזה הרבה ,  אבל מהמשחק ביום חמישי אני הייתי לוקח בשמחה את הקהל .  הוא שווה לנו הרבה נקודות .  אם הקהל יבוא באינטנסיביות שלו מיום חמישי וידחוף אותנו שוב ,  זה יגרום לנו לשחק טוב יותר .  זה יהיה משחק לא פחות חשוב מהמשחק הקודם .  הניצחון על ריאל לא יהיה שווה בלי ניצחון על פילזן ". 
רביב לימונד הוסיף : " עשינו את העבודה ,  היינו מהתחלה אגרסיביים .  בסך הכל נהריה קבוצה טובה ולא צריך לזלזל בהם .  אני חושב שצריכים להמשיך להאמן חזק וכל הזמן להיות מוכנים מנטלית בראש ולקוות שהכל התחבר .  אנחנו עובדים קשה ומקווים שזה יתחבר ". 
יעקב ג'ינו התקשה להסביר את התבוסה של קבוצתו : " אם היינו באים לתת פייט אז זה לא היה נראה כך .  צריך להראות את עצמך ולא הראינו היום שום רוח לחימה .  אני מצפה משחקנים שלי לבוא למשחק כזה הרבה יותר .  אני מאוד מאוכזב מכך .  זה נבע מאדישות מסויימת של השחקנים שאני מאוד לא אהבתי היום .  זה לא מתאים למה שראינו מהם עד עכשיו .  השחקנים האלה עשו את המקסימום עד היום .  הקבוצה שלנו עוברת שינויים כל הזמן וזה לא מקובל ". 
בחולון המשיכה עירוני אשקלון בדהירה שלה לעבר החלק העליון של הטבלה ,  כשהקבוצה של אריאל בית הלחמי לא התחשבה בצרות המחודשות של מחזיקת הגביע וגברה עליה 70:80 אחרי קרב עיקש .  במוקד האווירה הלוהטת באולם הפחים היה מורן רוט ,  שחקנה של חולון לשעבר שהתגבר על קריאות הקהל הבלתי פוסקות נגדו והוביל את אשקלון לניצחון . " קשה לבוא לשחק פה עם האווירה הזאת ",  הודה רוט בסיום . " אבל אנחנו התעשתנו מהר ,  שלטנו במשחק ואני שמח שהוכחנו בגרות כי יכולנו בקלות להישבר כי הם חזרו כמה פעמים .  החטאנו כמה שלשות כל המשחק אבל ידעתי שבמאני טיים אני אקח את הזריקה וזה ייכנס ". 
מיקי דורסמן אמר לאחר המשחק : " המתמטיקה אומרת שהיינו בהתקפה כישלון חרוץ .  הגנה הצלחנו לשמור .  בהתקפה משהו חורק .  צריך לחזור הביתה לאימונים ולראות מה קורה שם .  אני מזכיר לכם ,  אנחנו במאבקי תחתית ,  לא במאבקי צמרת .  אלה החוקים במאבקי תחתית ,  אחד אוכל את השני בתחתית .  זו קבוצה עם לב ענק ורצון לנצח עד הודעה חדשה .  יש בעיה של חוסר איזון רציני בין הפנים לבין החוץ .  אני לא יודע מה עם הזר החדש ,  יש בעיות של בקרה ,  זה לא קשור אליי ,  בזה ההנהלה מטפלת ". 
אריאל בית הלחמי המרוצה אמר : " אהבתי את הקבוצה שלי היום .  אהבתי בעיקר את ההתחלה .  ידענו מה אנחנו רוצים .  חוץ ממשחק אחד לכל המשחקים הגדולים הופענו .  ג'ימי עשה מעשה מאוד מאוד יפה מהצד שלו .  הוא לא היה אמור להיות פה היום .  הוא עשה את המאמץ להגיע ,  הוא שיחק ותרם .  לא היססנו לשחרר אותו כשהוא סיפר לנו על הבעיה .  אני מאוד מקווה שאבא שלו יחזיק מעמד ". 
ההפתעה של הערב הגיעה מנתניה ,  שם שוב נקלעה העולה החדשה לפיגור גדול ,  אך הפעם היא לא הצליחה למחוק את הפער והפסידה 107:94 לעירוני רמת גן ,  במשחקה הראשון מאז החליף יניב בורגר את דני גוט על הקווים ,  בדרך לניצחונה השני בלבד העונה .  
בסיום אמר בורגר המאושר : " ידעתי שזה מקום שקשה לנצח בו ושהקבוצות הטובות בליגה נפלו כאן ,  אבל אני טיפוס תחרותי ו-ווינר בנשמה והאמנתי שאפשר לנצח .  ראיתם היום חבורה של פייטרים ,  גברים שמאמינים בעצמם .  המטרה שלנו היא להגיע בשיא הכושר לסדרת הפלייאוף התחתון ולהישאר בליגה .  אני נאמן למועדון הזה ואוהב אותו ,  אשאר כמאמן כל עוד יבקשו ממני לעשות זאת .  אני בטוח שדני שמח בנצחון שלנו וחלק גדול ממנו שייך גם לו ".  ג'ייסון תומאס ,  שקלע 18 נקודות ,  הוסיף : " זה לוקח זמן לחזור לכושר אבל אני הולך ומשתפר ,  החברים לקבוצה עוזרים לי ואני מרגיש בנוח .  יש לנו סיכוי טוב להישאר ,  אנחנו קבוצה קשוחה והניסיון של כריס ווטסון מאוד חשוב לחבר'ה הצעירים כאן ". 
אריק אלפסי ניסה להסביר את המפלה של קבוצתו ,  שבוע לפני חצי גמר הגביע מול מכבי תל אביב : " נפלנו בחטא היוהרה .  המשחק בחצי הגמר נגד מכבי תל אביב נמצא ברקע ומהדהד לשחקנים בראש ,  הם לא הפנימו את החשיבות של המשחק מול ר"ג והאחריות היא עליי .  אנשים הסתכלו על הטבלה וחשבו שזה משחק קל ,  ולא הבינו שאין משחקים קלים בליגה הזאת .  ברבע האחרון ביקשתי מהשחקנים שישחקו על הכבוד שלהם ובשביל הקהל ,  זה היה מאוחר מדי בשביל לחזור אחרי שלא שמרנו כל המשחק ". 
הפתעה נוספת הגיעה מכיוונה של הפועל עפולה ,  שאחרי חמישה הפסדים רצופים נשמה סוף סוף לרווחה עם ניצחון חוץ גדול 78:82 על בני השרון הלא יציבה ,  התרחקה במעט מהתחתית הבוערת ואיפשרה לאלי רבי המתנדנד לחזור לחייך .
" ניתן את הקרדיט לחבר'ה ,  הם נתנו מלחמה ",  אמר רבי בסיום . " היינו אחרי סדרת הפסדים של אוטוטו על סף התפרקות ,  אבל היום התעשתנו .  אלמנט הלחץ עבד לטובתנו הפעם ,  לא היה לי ספק שהשחקנים נותנים כל מה שיש להם ,  ומגיע קרדיט לקבלת ההחלטות שלהם תחת לחץ .  כבר אמרתי על כריסמס שהוא רוקי ,  אבל הוא כישרון ענק ואני מקווה שעם הזמן נדע ליהנות ממנו עוד יותר .  לרוב כשדנטמון נכנס לבעיית עבירות מוקדמות אנחנו מתחילים לחשוב על המשחק הבא ,  אבל במשחק הזה שחקנים לקחו אחריות .  יהיה לנו קשה לשרוד בליגה אם לא נהיה נחושים כמו היום ". 
דן שמיר : " אנחנו הכנסנו אותם למשחק כי לא שמרנו .  שיחקנו רע במחצית השנייה וקשה לנצח עם קבלת החלטות כזו .  זה הפסד כואב ,  במשחק הראשון קיבלנו מהם בעיטה וגם היום קיבלנו אחת .  בחצי גמר הגביע אין יחסי כוחות .  אנחנו מבחינתנו נתכונן בשיא הרצינות .  זה כבוד עבורנו להגיע לגמר גביע המדינה ,  אבל זה לא משחק של עונה שלמה ". 

דורסמן : " בתחתית אחד אוכל את השני "
 מאמן חולון ניסה להסביר את ההפסד הביתי לאשקלון .  פיני גרשון אחרי הטיול בנהריה : " לא לוקח הרבה מהמשחק הזה "
 
