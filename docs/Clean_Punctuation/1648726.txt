מכה לבנקים :  סוף לעמלות ההפצה
בכוונת רשות ני"ע ,  בנק ישראל ומשרד האוצר לבטל את עמלות ההפצה שגובים הבנקים ממנהלי קרנות נאמנות .  המטרה :  מניעת תמריץ לבנקים להעדיף הפצת מוצר פיננסי אחד על פני האחר
עמלת ההפצה צפויה להתבטל בקרוב - כך עולה מיוזמה שמגבשים רשות ניירות ערך ,  בנק ישראל ומשרד האוצר .  עמלת הפצה היא עמלה שגובים הבנקים ממנהלי קרנות הנאמנות בעבור הפצת הקרנות .  
ל-TheMarker נודע כי קיימת כוונה לבטל את עמלת ההפצה במסגרת תיקון לחוק השקעות משותפות בנאמנות ,  המסדיר ,  בין השאר ,  את פעילות קרנות ההשקעה זרות בישראל .  מדובר ביוזמה שמצויה בשלב ראשוני ,  ואם תצא לפועל ,  יידרש שיתוף פעולה בין הגופים הרלוונטיים .  
עמלת ההפצה נקבעה במסגרת רפורמת בכר ,  לאחר שהבנקים מכרו את חברות קרנות הנאמנות שבבעלותן ולא יכלו לגבות דמי ניהול מקרנות הנאמנות .  את עמלת ההפצה משלמים מנהלי הקרנות למפיץ הקרן - משמע לבנק או לחבר בורסה .  כיום הבנקים הם צינור ההפצה המרכזי בענף .  
בעקבות ביטול עמלת ההפצה הבנקים צפויים לגבות מהלקוחות עמלות קנייה ומכירה על קרנות הנאמנות .  במקביל ,  ביטול עמלת ההפצה עשוי להוביל להפחתת דמי הניהול שגובים מנהלי הקרנות .  
היוזמה לשינוי נוצרה בעקבות הכנת תיקון לחוק השקעות משותפות בנאמנות .  במסגרת החוק החדש ,  שעל פיו יפעלו קרנות הנאמנות הזרות בישראל ,  התברר כי קרנות אלה אינן מוגבלות בשיעור דמי ההפצה שאותם הן יכולות לשלם לבנקים .  כך נוצר חשש כי לבנקים יהיה תמריץ להעדיף קרנות אלה על פני הקרנות המקומיות .
 במסגרת הצעת החוק ,  הוחלט בשלב ראשון להגביל את עמלות ההפצה בקרנות הנאמנות הזרות ולהשוותן לעמלות ההפצה בקרנות הנאמנות הישראליות .  עם זאת ,  חל שינוי נוסף והוחלט כי כדי למנוע תמריץ לבנק המפיץ להעדיף קרנות נאמנות על פני קרנות נאמנות מחקות  ( - ETF קרנות סל העוקבות אחר מדד מסוים )  שעליהם הבנק אינו גובה עמלת הפצה ,  תעודות הסל שגם עליהן הבנק אינו גובה עמלת הפצה או כל מוצר פיננסי אחר - יתוקן החוק ,  כך שהבנק לא יוכל לגבות עמלת הפצה על הפצת הקרנות ,  אך יוכל לגבות עליהן עמלת קנייה ומכירה .  
זהו השינוי המשמעותי הראשון שנעשה בדרכי התגמול שנקבעו ברפורמת בכר .  בדיוני הוועדה הפעילו הבנקים לובי חזק לקביעת עמלת ההפצה ,  וניתן לשער כי היוזמה הנוכחית תיתקל בהתנגדות מצידם .  
ההצעה הועברה לשר האוצר ,  יובל שטייניץ ,  בימים האחרונים .  ככל הידוע ,  המפקח על הבנקים ,  רוני חזקיהו ,  מסכים לשינוי החקיקה .  חזקיהו גם צפוי להגביר את הפיקוח על הבנקים בממשק שלהם עם קרנות הנאמנות לכשיעבור התיקון לחוק .  
לקוח הרוכש כיום קרן נאמנות ,  משלם דמי ניהול למנהל הקרן שנעים בין 0% בקרנות כספיות ל-3% בקרנות מנייתיות .  בכמה מהקרנות הלקוח יכול גם לשלם שיעור הוספה הנע בין 0.5% ל-2.5% שנגבה ביום רכישת היחידות בקרן ,  ודמי נאמנות לנאמן בשיעור של כ-0.1% .  מנהל הקרן משלם לבנקים דמי הפצה בשיעורים משתנים :  0.125% לקרנות כספיות ,  0.25% לקרנות שקליות ,  0.8% לקרנות מנייתיות ו-0.4% לקרנות אג"ח .  מנהלי הקרנות אינם משלמים לבנקים עמלות הפצה על קרנות סל .  
שוק קרנות הנאמנות הוא שוק תחרותי .  ההערכה העומדת בבסיס היוזמה היא שכתוצאה מהפחתת עמלת ההפצה ייהנה הלקוח ,  כך שדמי הניהול שגובים ממנו מנהלי קרנות הנאמנות יירדו בעקבות ההפחתה בהוצאותיהם .  
ואולם הקושי העיקרי בהצעה הוא התמריץ שנוצר לבנקים  " לגלגל "  את התיק של הלקוח .  קרנות הנאמנות הן מכשיר חיסכון לטווח בינוני ,  אך בתרבות שנוצרה כיום ,  הציבור מוכר את הקרנות כאשר השוק עובר לירידות .  כיום המח"מ הממוצע של לקוח בקרן הוא שלושה עד שישה חודשים .  השאלה הגדולה היא אם ביטול עמלת ההפצה לא יוביל לכך שהיועצים בבנקים יגלגלו במהירות לקוחות מקרן לקרן בעבור עמלות קנייה ומכירה .  
בענף תעודות הסל הלקוח משלם כיום עמלות קנייה ומכירה לבנקים בשיעור של 0.6% .  בקנייה או מכירה של מק"מ העמלה הממוצעת היא 0.1% ,  באג"ח או מניות - 0.6% ,  ובניירות ערך זרים - 1% .  עמלת הקנייה והמכירה נקבעת על ידי הבנקים במו"מ עם הלקוח ומשתנה בהתאם להיקף פעילותו .  לפני רפורמת בכר היו רשאים הבנקים לגבות עמלות קנייה ומכירה בקרנות נאמנות ;  בפועל ,  הבנקים נתנו אז הנחה ללקוחות שקנו את קרנות הבית ונהנו מדמי הניהול שגבו מהלקוחות .  
בבנק ישראל סירבו להגיב לידיעה .
 
מכה לבנקים :  סוף לעמלות ההפצה
בכוונת רשות ני"ע ,  בנק ישראל ומשרד האוצר לבטל את עמלות ההפצה שגובים הבנקים ממנהלי קרנות נאמנות .  המטרה :  מניעת תמריץ לבנקים להעדיף הפצת מוצר פיננסי אחד על פני האחר

