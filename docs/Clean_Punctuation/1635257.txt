הפועל רמת גן ניצחה 2:3 את מכבי נתניה
האורדונים חזרו מפיגור של שני שערים בזכות צמד של המחליף עומר פרץ וקטעו את רצף ההפסדים .  נעים : " זה ניצחון גדול "
 הפועל רמת גן קטעה הערב  ( שבת )  רצף של חמישה הפסדים בהם לא כבשה עם 2:3 מרשים על מכבי נתניה בקופסה ,  שנתן ליובל נעים הרבה אוויר לנשימה .  עם סגל מלא פצועים ומורחקים ומומנטום שלילי שאיים לסבך אותם חזק במאבקי הירידה ,  הפגינו האורדונים אופי רב כשחזרו מפיגור של שני שערים מול הקבוצה הסולידית של ראובן עטר ,  והשיגו שלוש נקודות יקרות .
 הפתיחה הייתה של המקומיים ,  שנהנו משער נהדר של אוראל דגני שהפגיז מ-30 מטר פנימה בדקה ה-29 ,  ומעוד שער יפה של ביוואן פרנסמן בדקה ה-47 ,  אבל כעבור שתי דקות צימק המחליף ג'ורג' דאטורו ,  ולאחר כניסתו של עומר פרץ הושלם המהפך כשהחלוץ הצעיר השווה בנגיחה בדקה ה-62 וקבע את תוצאת המשחק במבצע אישי בדקה ה-78 שהותיר את יושבי הקופסה המומים ,  שגם ראו את קלמי סבן מורחק בתוספת הזמן .
 המאמן המנצח ,  יובל נעים ,  אמר בסיום : " עשינו נצחון גדול ,  כל הכבוד לשחקנים שנלחמו כאן עד השריקה האחרונה ,  שחקנים שיחקו פצועים וחבולים ונתנו מלחמה ענקית .. זה הישג גדול ,  הוכח שוב שבכדורגל לא משחקים שמות אלא חשוב איך משחקים וכמה נלחמים .  זה נצחון מאוד חשוב עבורנו ואני מאוד שמח ". 
על חגיגות הניצחון של האורדונים העיבה פציעתו של עומר פרץ ,  שנפצע בברכו שניות אחרי שערו השני שהכריע את המשחק ופונה החוצה .  ברמת גן חוששים כי מדובר בפגיעה חומרה ויש אף חשש לקרע ברצועה ,  מחר יעבור השחקן סדרת בדיקות ותתברר חומרת הפציעה .
 דקה 10 - איתי ארקין עצר בעיטה חזקה של שלו מנשה ,  דייויד גומז השתלט על הכדור וניסה לכבוש בעצמו ,  אבל גולן חרמון הרחיק את הסכנה .
 דקה 29 - גול !  אוראל דגני הקפיץ את הקהל בקופסה עם בעיטה חזקה מ-30 מטר לרשת של איתי ארקין - 0:1 לנתניה .
 דקה 45 - שלו מנשה בישל לדייויד גומז שהיה קרוב לשני של נתניה אבל ארקין הצליח להדוף .
 דקה 47 - גול !  מנשה וגומז השלימו מבצע קבוצתי נאה אותו סיים ביוואן פרנסמן עם השני של המקומיים - 0:2 לנתניה .
 דקה 49 - גול !  ג'ורג' דאטורו שעלה כמחליף בדקה ה-35 השתלט על כדור אבוד ברחבת נתניה ,  הקדים את טארק נאטור ונגח פנימה - 1:2 לנתניה .
 דקה 62 - גול !  קרן של בני חדד מצאה את עומר פרץ ,  המחליף השני של יובל נעים ,  שנגח לרשת - 2:2 .
 דקה 78 - גול !  פרץ השלים את המהפך במבצע אישי שהסתיים באחד על אחד מול נאטור ,  שספג את השלישי - 2:3 לרמת גן .
 הרכב מכבי נתניה :  טארק נאטור ,  קלמי סבן ,  ביוואן פרנסמן ,  אוראל דגני ,  עומרי בן הרוש ,  אלמוג כהן ,  רביד גזל  ( פבריסיו קבראל 65 )  ,  שניר גואטה ,  שלו מנשה ,  פיראס מוגרבי  ( אחמד סבע 75 )  ,  דייויד גומז .
 הרכב הפועל רמת גן :  איתי ארקין ,  קובי מוסא ,  גולן חרמון ,  אסי דומב ,  תמיר בן עמי ,  בני חדד ,  שי חדד ,  קרלוס צ'קאנה ,  אלי לוי  ( עומר פרץ 56 )  ,  עומר בוקסנבוים ,  עמית אוחנה  ( ג'ורג' דאטורו 35 )  .
 
הפועל רמת גן ניצחה 2:3 את מכבי נתניה
האורדונים חזרו מפיגור של שני שערים בזכות צמד של המחליף עומר פרץ וקטעו את רצף ההפסדים .  נעים : " זה ניצחון גדול "
 
