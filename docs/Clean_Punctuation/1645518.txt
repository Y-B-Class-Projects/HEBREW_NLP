פרק ראשון : " כוכבים יש רק בשמיים "
 בביוגרפיה שלה לוקחת אותנו גילה אלמגור אל הילדה שנאלצה לצאת אל העולם ולפלס את נתיב חייה לבדה ,  ללא תמיכה או עזרה
קראו לו ארון ,  או אברם ואולי היה לו שם אחר ,  עמרם או ראובן ,  לא זוכרת בדיוק ,  אבל את שם המשפחה אני זוכרת היטב  - " גרעינים ". 
זה היה מוזר שמישהו נושא שם משפחה זהה לעסק של אביו .
 הוא נקרא  " גרעינים ",  כי הוא היה הבן של בעל חנות הגרעינים .
 זה כאילו שפיני וצביקה מהשכונה שלנו היו נקראים  " פיני וצביקה נעליים ",  כי אבא שלהם היה סנדלר .  או שלריבה פלר היו קוראים  " ריבה ברזלים ",  כי היתה להם חנות של ברזלים ,  ברגים וברזים וכל מיני חפצים מכוערים מברזל .
 על כל פנים ,  ארון או אברם גרעינים היה הבן של בעל הגרעינים ,  חנות ענקית ,  צמודה לקולנוע היכל ,  שצפתה אל הכביש הראשי ואני אהבתי לבקר שם .  כל הימים היתה החנות פתוחה ומוארת ,  ובשקים עלו הגרעינים על גדותיהם וכמה נותרו על הרצפה .
 הייתי מסתכלת בגרעינים המפוזרים בפתח החנות וחושבת ,  אולי פעם יזוז הבן של הגרעינים מהמקום שבו היה תקוע ואצליח לאסוף ערימה של גרעינים שחורים או לבנים ,  ככה ,  בחינם אין כסף ,  כמו הציפורים שהיו נוחתות אצל השקים ומלקטות במקוריהן את הגרעינים שעל המדרכה ,  ואני ,  אם אצליח למלא את כיס מכנסי בגרעינים ,  אלך למקום המחבוא שלי בתוך הליפט של הפליט ואפצח אותם להנאתי ואיש לא יפריע או ידרוש  " כבדי קצת !  "
 הבן של הגרעינים היה עומד שם ופניו אל הרחוב ,  מוקף בשקים הגדולים שמתוכם היו קורצים הבוטנים ,  השקדים והגרעינים .  העוברים ושבים היו רוכשים עיתון ,  ואז ארון או אברם או איך שקראו לו היה שואל  " קונוס או ככה ?  "  ובידיו כבר היה מוכן קונוס עשוי מפיסת עיתון .  הוא היה מסובב את פיסת העיתון הרבועה על אצבעו עד שנהייתה מין משפך ,  ואז היה ממלא אותה בגרעינים .
 בינתיים היה הקונה מנשנש מן הגרעינים ,  גונב עוד קצת זמן כדי לאכול חינם ובאלה שזה עתה קנה לא היה נוגע כלל .
 ארון או אברם היה שואל : " רוצה ככה ?  "  ותוחב את ידו בתוך שק הגרעינים והיה נשמע מין רשרוש שרק הרבה גרעינים יכולים להשמיע .
 את הכסף שקיבל היה מניח מיד בקופסת הפח הגדולה הסמוכה למקום שבו עמד .
 והיו שם עוד אוצרות ,  צבעוניים ומגרים :  צנצנות זכוכית שקופות וענקיות עם סוכריות בשלל צבעים ,  עגולות ,  בומבילות כאלה .  והיתה גם הצנצנת הגדולה עם סוכריות תרנגול על מקל ,  אדומות ועטופות בצלופן שקוף .  אפילו הצנצנת עצמה היתה אדומה ומפתה .
 בכל פעם שהייתי עוברת שם הייתי עוצרת לרגע ,  מביטה בערגה בצנצנת הגדולה ,  חושבת ומחשבת מתי יהיה לי די כסף ביד ואוכל להיכנס לחנות של הגרעינים ולומר  " אני רוצה תרנגול על מקל מהצנצנת הזאת !  "
 יום אחד הלכתי לגרעינים עם פיני וצביקה וחווי ,  אחותם הקטנה שנשרכה מאחוריהם כמו תמיד .
 הם קנו לעצמם קונוס גרעינים ,  ולחווי קנו תרנגול על מקל ,  ואני טרפתי אותה במבטי כשהחלה לקלף את הצלופן שנדבק ולא הרפה מהתרנגול .
" בואי ,  אני אעזור לך ,"  הצעתי וקיוויתי שתיתן בידי את התרנגול ואוכל לקלף את הנייר בשיניים וכך אגנוב מעט מטעמו.אך חווי לא נתנה .  היא בחרה לעשות זאת בעצמה .
 כשהתרנגול היה עירום מהנייר שעטף אותו היא תחבה אותו לפיה לאט לאט והתחילה ללקק אותו ,  מסובבת אותו מצד לצד ,  ואני אמרתי  " תביאי לק ,  אני לא אקח לך ,  רק לק קטן !  "  וחווי אמרה  - " מה פתאום ,  אסור מפה לפה ." 
פיני ,  צביקה וחווי פנו ללכת ואני נשארתי תקועה לרגע במקומי כשהבן של הגרעינים אמר , " ילדה נחמדה ,  רוצה משהו ?  רוצה אביא לך קונוס ?  "
 ואני אמרתי , " לא קונוס ,  תרנגול ,  סוכריית תרנגול על מקל .  אבל אין לי כסף !  "  גמגמתי .
 והוא הרים את קולו בנימת עלבון ואמר , " כסף ?  אני ביקשתי כסף ?  מישהו שמע כאן את המילה כסף ?  "
 כך קרא כאילו פונה אל העוברים ושבים למרות שאיש לא עבר שם ." בואי ,"  אמר , " אני עוד מעט סוגר .  אני אתן לך מה שאת רוצה ,  כל החנות שלך ." 
הוא סימן לי להיכנס פנימה ,  וברגע שפסעתי אל תוך החנות הורד התריס הגדול שפונה לרחוב ברעש מפחיד .  אף פעם לא ראיתי את התריס הזה מבפנים .  בשבתות שהיה תמיד סגור ,  וכשתריסי כל החלונות היו מוגפים ,  לא היית יכול להבחין בין חנות לחנות וגם לא לדעת איפה מוכרים מה .  ופתאום אני מהצד האחר של התריס ,  בתוך החנות ובחושך .
 נבהלתי והוא אמר , " תכף נדליק את האור ."  
" אבל איפה כאן האור ?  "  שאל כמי שזר לו המקום .
 הוא אחז בידי ומשך אותי פנימה למחסן שהיה בעומק החנות . " הבטחתי לך קונוס ,  נכון ?  " " לא ,"  אמרתי . " על מקל - תרנגול !  "  והוא אמר , " יהיה תרנגול ,  יהיה תרנגול ."  ואני ידעתי שאנחנו במחסן ,  כי ערימות של שקים מלאים וריקים מילאו מדפים שכבר היו עמוסים בקופסאות ובצנצנות ,  וריח עז של תבלינים באוויר וחושך נורא ,  מפחיד .  רק קרן אור יחידה חדרה מאשנב מסורג הסמוך לתקרה ,  ובתוך קרן האור ראיתי המוני גרגרי אבק מסתחררים ללא הרף .  הייתי מהופנטת מהמראה הזה וכשהרמתי את ראשי הוא אחז בי ,  הניף אותי מעלה והושיב אותי גבוה ,  בראש ערימת השקים . " איזה נסיכה את ,"  הוא אמר , " את הנסיכה שלי ."  הוא נעמד למרגלותי ,  נגע בנעליים שלי ואמר , " איזה נעליים יפות .  מי קנה לך ?  "  ואני ידעתי שהוא משקר ,  הנעליים שלי היו מגעילות ,  הן בכלל היו של רותי ,  בת דודתי ,  וכבר ביום שקיבלתי אותן הן לחצו ואמא שלי חתכה אותן בקצה ,  שהאצבעות יציצו ,  וזה היה נורא .  הבוץ של תחילת החורף נדבק בסוליות וזה היה נורא עוד יותר .
 באותו הבוקר אמא הכריחה אותי לנעול דווקא את הנעליים האלה . " כבר קריר ,"  אמרה , " אולי ירד גשם ותיקחי גם סווטר ."  ה"סווטר "  הזה היתה האפודה הכי מכוערת שלי .  קיבלתי אותה מיפה בריקל ,  הבת של אלה בריקל ,  שהיתה נותנת לי בגדים מכוערים שצבעיהם דהויים ואף פעם לא במידה שלי .  ידעתי בדיוק איך אני נראית .  מגעיל .  והוא אמר , " איזה יפה את ,  ילדה יפה ,  איזה סוודר יפה יש לך !  "  וידעתי שהוא משקר ואומר סתם .  ביקשתי שיניח לי ,  כי רציתי לברוח והריח של התבלינים דגדג לי בנחיריים והתחלתי להתעטש .
" תנגבי את האף שלך ,"  הוא אמר , " נוזל לך !  "  ולא היה לי במה לנגב ודמעות החלו להציף את עיני והוא שאל , " מה עשיתי לך ,  עשיתי לך משהו ?  "  הנדתי בראשי לשלילה ואמרתי , " די ,  אני רוצה הביתה ,  אמא שלי תחפש אותי ."  והוא אמר , " למה למהר ?  עוד לא נתתי לך את התרנגול ."  ואז התרומם ממקומו ופנה פנימה לעבר החנות ,  ואני ניסיתי להיחלץ מהמקום בו הושיב אותי ,  כס המלכות של הגרעינים ,  אך הספקתי לזוז והוא חזר עם התרנגול על מקל וקילף את הצלופן ואמר , " תלקקי ,  נראה אותך מלקקת אותו ."  ואני כבר לא רציתי את התרנגול ,  וטעמן המלוח של הדמעות התערב בנזלת שלי . " תלקקי !  "  ציווה , " רוצה לראות אותך מלקקת !  "  והקול שלו השתנה ונעשה מפחיד .  הוא התרומם אלי ,  הרים את החצאית שלי וידיו החלו ללטף את הרגליים שלי ועלו לירכיים ,  וראיתי את העיניים שלו נוצצות בתוך החשכה ונבהלתי מהפנים האלה ,  שלא דמו כלל לפנים של הבן של הגרעינים .
 אז דחס את פניו אל בין ירכי ,  ואני משכתי לאחור את שתי הרגליים שלי ,  עם הנעליים הגבוהות של רותי ,  ובעטתי בפניו .  הוא נפל לאחור והחל לצרוח , " אני יהרוג אותך ,  כלבה ,  בת זונה ,  אני יהרוג אותך !  "  ואני החלקתי מערימת שקי הגרעינים ורצתי משם כל עוד נפשי בי ,  צועקת , " אנשים !  אנשים !  הצילו - הבן של הגרעינים נפל !  "  ברחוב היתה כבר חשכה ,  ואני רצתי מהר ככל שיכולתי וליד הבית נפלתי על פני ,  נחבלתי בברכיים ובפרצוף .  כשנכנסתי הביתה אמא התנפלה עלי בקול גבוה , " איפה היית ?  כבר חשבתי מה קרה לך ..  .!  "  היא לא שאלה מה כואב לי ,  רק צרחה כמה שדאגה לי ושככה לא עושים .
 לא סיפרתי לה שהבן של הגרעינים הפחיד אותי ,  ולא סיפרתי לה שבעטתי בפניו ושהוא נפל .
 באותו לילה נפרדתי ממנה כועסת .  ואני שנאתי ללכת לישון כשאמא כועסת עלי .
 לא עברתי עוד על פני החנות של הגרעינים .  הייתי עוקפת אותה ומאריכה את הדרך ,  העיקר לא להיתקל בו ,  בארון או אברם או איך שקראו לו .  כעבור כמה ימים אמא ואני יצאנו לסידורים והיא התעקשה לעבור דווקא שם ,  ואני ראיתי אותו עם פלסטר לבן וגדול שכיסה את אפו וכמעט את כל פניו .
" ראית את הבן של הגרעינים ,"  אמרה אמא , " הוא מפחיד ככה ,  לא ?  "  ואני שתקתי ולא אמרתי לה שהוא מפחיד עוד יותר בלי הפלסטר על הפרצוף ושאת המכה הזאת אני החטפתי לו .  ידעתי כבר אז - אני ילדה חזקה ואסור ,  אסור לעשות לי שום דבר שאני לא רוצה .  אני מחזירה ,  אני לא מוותרת .
 שנים רבות לא חזרתי לפתח תקווה .  מאז שאמי נפטרה לא היה לי מה לחפש שם .  באחד הביקורים האחרונים עברתי במקרה ליד החנות של הגרעינים .  היה שם שלט גדול : " החנות למכירה ".  האיש שישב על כיסא כשפניו אל הרחוב היה ארון או אברם או איך שקראו לו ,  הבן של הגרעינים .  כעת היה איש מבוגר ,  זקן ,  וכבר לא פחדתי ממנו .  עצרתי ,  הבטתי ישר לתוך עיניו המימיות ואמרתי , " אני רוצה תרנגול ,  יש לך ?  "  והוא אמר , " תרנגול ,  זה כבר מזמן אין .  מאיפה את מביאה את זה ?  זה היה בשנות קוקוס ,  אבל קונוס רוצה ?  "  ואני כחכחתי קצת בגרוני וטיילתי בעיני על פניו ,  מחפשת צלקת או סימן כלשהו ,  אך לא היה שם דבר . " לא ,  לא רוצה קונוס ,  רק תרנגול על מקל !  "  השפלתי את עיני והבטתי בידיו המגוידות ,  הזקנות ,  וזכרתי את המגע הדוחה ,  המחוספס ,  של כפות ידיו בירכי ,  ואת ברק העיניים בחושך ואת הרגליים הקטנות שלי בועטות בפניו - הפנים שעכשיו חרושות קמטים - והוא עדיין יושב לו שם בממלכת הגרעינים שלו ,  בודד ,  נטוש ,  ואפילו התרנגולים האדומים שהוסיפו מעט צבע לאפרוריות החנות שלו כבר לא היו שם .  ורציתי לשאול אותו מה שמו באמת ,  ארון או אברם או רובן או עמרם ,  והאם  " גרעינים "  הוא באמת שם המשפחה שלו .  אבל הוא פנה אלי פתאום , " גיברת ,  את רוצה לקנות או לבלבל את המוח .  את מפריעה לי !  "  ולא רציתי לקנות ולא רציתי לבלבל את המוח ואפילו לא רצתי לזכור .  והלכתי משם .
 

פרק ראשון : " כוכבים יש רק בשמיים "
 בביוגרפיה שלה לוקחת אותנו גילה אלמגור אל הילדה שנאלצה לצאת אל העולם ולפלס את נתיב חייה לבדה ,  ללא תמיכה או עזרה

