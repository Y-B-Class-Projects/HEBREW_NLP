ספרד :  ריאל מדריד ניצחה 0:2 את אתלטיקו
שערים של קרבאליו ואוזיל סידרו לבלאנקוס עוד ניצחון בדרבי וחזרה למקום הראשון .  ברצלונה ניצחה 1:3 את חטאפה
המחזור העשירי ננעל הערב  ( ראשון )  בספרד עם משחק הדרבי הגדול של מדריד ,  שנגמר כרגיל עם ניצחון של ריאל ,  הפעם 0:2 על אתלטיקו .  עוד לפני ,  סימנה ברצלונה וי על משחק ליגה רביעי ברציפות כשטיילה ל-1:3 מול חטאפה בחוץ ועלתה זמנית למקום הראשון עם 25 נקודות ,  לעומת 23 של ריאל .
 מלבד שני המשחקים המסקרנים ,  נערכו עוד מספר משחקים :  סראגוסה מהתחתית ניצחה בלה רומארדה את מאיורקה ודודו אוואט 2:3 .  השלישית בטבלה ,  ויאריאל ,  הביסה את אתלטיק בילבאו 1:4 ודפורטיבו לה קורוניה השיגה ניצחון שני ברציפות ,  1:2 על לבנטה .  ביום שני יינעל המחזור עם המשחק המסקרן בין סביליה ו-ולנסיה ,  שתתעמתנה בראמון סאנצ'ז פיחואן .
 אלופת ספרד הייתה מאוכזבת מהתיקו 1:1 מול פ.צ .  קופנהאגן בליגת האלופות ,  אבל בליגה המקומית הם כמעט תמיד עושים חיים .  כך גם הערב .  ברצלונה טיילה ל-1:3 קל במיוחד ועלתה באופן זמני למקום הראשון בליגה עם 25 נקודות ,  שתיים יותר מאשר ריאל מדריד שתשחק הערב בדרבי מול אתלטיקו .  ליאונל מסי ,  דויד וייה ופדרו סידרו לפפ גווארדיולה ניצחון ליגה רביעי ברציפות ושביעי בשמונת המחזורים האחרונים .  
בדקה ה-23 עלתה בארסה ליתרון ,  כשליאונל מסי הכניס כדור עומק לדני אלבס ,  שהעביר למרכז שם חיכה דויד וייה .  החלוץ הספרדי עשה מהלך גדול ,  הסתובב על הגב של השומר שלו ומסר למסי ,  שמכמה מטרים בעט פנימה בנגיעה אחת .  מהלך קבוצתי נפלא ו-0:1 לבלאוגרנה .  רק 11 דקות חלפו והיוצרות התחלפו .  לא ,  חטאפה ממש לא עשתה מהפך ,  אלא בארסה כבשה את השני כשהכובש והמבשל התחלפו .  הפעם ,  וייה כבש בבעיטה אחרי בישול גאוני של הארגנטינאי ,  שקיבל מסירת עומק מדני אלבס .  
השער השלישי של בארסה הגיע בדקה ה-65 אחרי טעות גסה של קאטה דיאז ,  שהתמהמה ליד הרחבה ואיבד למסי ,  כדור שהגיע לפדרו שעבר בקלות את ג'ורדי קודינה וכבש ,  0:3 .  הקבוצה המקומית לא ויתרה וזכתה בפנדל בדקה ה-68 אחרי נגיעה יד של ג'רארד פיקה ,  שספג כרטיס צהוב שני והורחק .  מאנו דייק מהנקודה הלבנה וצימק ל-3:1 .  דרק בואטנג עוד הספיק לספוג צהוב שני ואדום ,  אך התוצאה לא השתנתה עד הסיום .
 הקולצ'ונרוס לא ניצחו את היריבה העירונית מאז 30 באוקטובר 1999 ,  והאוהדים שלהם ייאלצו להמתין לפחות עד ה-20 במרץ כדי לראות ניצחון כזה .  הערב ניצחה ריאל מדריד 0:2 את אתלטיקו וחזרה למקום הראשון ,  כשבאמתחתה 26 נקודות לעומת 25 של ברצלונה .  ריקרדו קרבאליו בשערו השני מאז הגיע בקיץ כבש את הראשון לזכות סגנית אלופת ספרד ,  מסוט אוזיל הבקיע את השני .  
ריאל מדריד כבשה את הראשון כבר בדקה ה-13 ,  כשגונזאלו היגואין מסר לאנחל די מאריה שהעביר את זה לתוך הרחבה ,  שם חיכה לא אחר מאשר הבלם ריקרדו קרבאליו ,  שבעט פנימה .  שש דקות בלבד חלפו והבלאנקוס מצאו את השני .  הפעם זו הייתה בעיטה חופשית של מסוט אוזיל מאגף שמאל ,  שעברה את כל הגנת הקולצ'ונרוס וחדרה לפינה הרחוקה .  0:2 קליל לריאל מדריד אחרי 19 דקות בלבד .  
הקבוצה של ז'וזה מוריניו הורידה הילוך במחצית השנייה ואתלטיקו אפילו הגיעה לכמה הזדמנויות מסוכנות ,  אך דייגו פורלאן ,  חוזה אנטוניו רייס וסרחיו אגוארו לא היו מספיק חדים ובסיום זה 0:2 לריאל מדריד ,  שחוזרת למקום הראשון .  לבלאנקוס זהו ניצחון ליגה חמישי ברציפות והם נראים נפלא ,  מה שבטח ישמח את אוהדי הקבוצה שלושה שבועות לפני הקלאסיקו מול ברצלונה בקאמפ נואו .
 ויאריאל - אתלטיק בילבאו 1:4
פרננדו יורנטה לא עוצר ושער נגיחה שלו - איך לא - העלה את בילבאו ליתרון כבר בדקה השישית ,  אלא שהיום החלוץ הנפלא של נבחרת ספרד פגש ביריבה חזקה מדי .  היתרון של הבאסקים החזיק מעמד עד הדקה ה-39 ,  אז חלוץ אחר שנמצא בכושר מצוין ,  נילמאר ,  כבש את השישי שלו העונה והשווה ורגע לפני שהקבוצות יורדות להפסקה ,  השלים סנטי קסורלה את המהפך בבעיטה מחוץ לרחבה .  שערים של ג'וזפה רוסי  ( 84 )  וג'פרסון מונטרו  ( 90 )  השלימו את החגיגה הצהובה .
 סראגוסה - מאיורקה 2:3
הקבוצה של מיכאל לאודרופ הגיעה אחרי שני ניצחונות רצופים ,  אבל איבדה פעמיים יתרון והפזסידה לקבוצה שהגיעה כשהיא עם הגב לקיר .  פייר וובו כבש בדקה ה-19 ,  אנחל לאפיטה השווה בדקה ה-57 ,  אבל מיקאל פריירה ,  שבישל את הראשון של מאיורקה ,  החזיר לה את היתרון כעבור ארבע דקות .  האורחת נראתה בדרך לניצחון ,  אבל ניקולאס ברטולו הכניע את דודו אוואט בדקה ה-84 וגבי העניק לסראגוסה ניצחון ראשון העונה עם שער ניצחון בפנדל בדקה ה-90 .  
לבנטה - דפורטיבו לה קורוניה 2:1ללבאנטה :  חאנלו  ( 75 )  .  לדפורטיבו :  ריקי  ( 10 )  ,  אייתאמי  ( 52 ) 
אוסאסונה - הרקולס 0:3לאוסאסונה :  נאצ'ו מונריאל  ( 40 )  ,  לולו  ( 56 )  ,  כריסטיאן ואדוץ'  ( 90 ) 
אלמריה - ספורטינג חיחון 1:1לאלמריה :  קורונה  ( 16 )  .  לספורטינג :  נאצ'ו נובו  ( 73 ) 
עדכון ראשון :  19:50

ספרד :  ריאל מדריד ניצחה 0:2 את אתלטיקו
שערים של קרבאליו ואוזיל סידרו לבלאנקוס עוד ניצחון בדרבי וחזרה למקום הראשון .  ברצלונה ניצחה 1:3 את חטאפה

