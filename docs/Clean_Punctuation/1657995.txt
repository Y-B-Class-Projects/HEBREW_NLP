גרמניה בעד קוראני
קולות רבים קוראים למאמן יואכים לאו להחזיר את חלוץ שאלקה ,  שנמצא בכושר מצוין ,  לנבחרת .  ליגה :  0:1 לגלאדבך על המבורג
קווין קוראני כבש אתמול  ( שבת )  צמד בניצחון שאלקה 0:2 על לברקוזן ועלה לראש טבלת המבקיעים עם 17 שערים .  החלוץ נמצא בכושר הטוב בקריירה שלו ובגרמניה פתחו מחדש בסוגיית זימונו לנבחרת .  כזכור ,  בספטמבר 2008 נטש קוראני בזעם את סגל הנבחרת לאחר שלא הולבש למשחק נגד רוסיה .  המאמן יואכים לאו נשבע שלא לזמן את החלוץ לנבחרת כל עוד הוא מאמן .  עכשיו דורשים ממנו אנשי המקצוע לשקול מחדש . 
" פקח את עיניך ,  יואכים ",  קראו אוהדי שאלקה למאמן שישב ביציע וראה את החלוץ בן ה-28 כובש פעמיים .  קוראני שבר שיא הבקעות אישי כשהעלה את מאזנו ל-17 שערים כשבנוסף ,  בישל שישה שערים נוספים .  הלחץ על לאו גבר בעיקר בגלל הכושר הגרוע בו נמצאים לוקאס פודולסקי ומירוסלב קלוזה והרזומה הבינוני של מריו גומז במדי הנבחרת . 
" לפעמים מאמן צריך לחזור בו מהחלטות מסוימות ולשנות אותן ",  אמר מאמן שאלקה פליקס מגאת' . " תפקיד המאמן לדאוג שהקבוצה תשחק את הכדורגל הכי טוב שהיא יכולה .  לאו הביא את זה על עצמו ועכשיו קוראני הוא החלוץ הטוב בליגה ".  גם יופ היינקס מצדד בקוראני : " הוא חלוץ מצוין שאמור להיות בנבחרת .  לאו צריך לשקול מחדש את זימונו כי אנחנו לא חזקים מספיק בחוד במיוחד בהשוואה לנבחרות אחרות ".  
קוראני עצמו ,  שהתנצל על התקרית ,  מוכן לפתוח דף חדש : " יש לי תקוה .  אני בכושר הטוב בקריירה שלי ,  אבל זה לא תלוי בי .  רק אדם אחד יכול לשנות את ההחלטה ואני אמשיך לעבוד קשה עד שהוא ישנה אותה ". 
המחזור ה-28 בליגה הגרמנית ננעל היום  ( ראשון )  עם שני משחקים נוספים .  יממה לאחר ששאלקה תפסה את ראשות הליגה ,  אירחה בורוסיה מנשנגלאדבך את המבורג במגרשה וגברה עליה 0:1 .  במשחק נוסף נפרדו הופנהיים ופרייבורג בתיקו 1:1 .
 ההדרדרות של המבורג נמשכת .  הקבוצה של ברונו לבאדיה ,  שחלמה בתחילת העונה אליפות ,  כבר מרוחקת מאוד מהפסגה אחרי עוד הפסד ,  כאשר בששת משחקיה האחרונים השיגה ניצחון אחד בלבד .  גלאדבך ממשיכה להתרחק מהתחתית עם ניצחון חשוב ,  רואל ברוארס הבקיע את השער היחיד במשחק שתי דקות לפני סיום המחצית הראשונה .  רוברטו קולאוטי לא שותף במשחק .
 במשחק נוסף ,  הופנהיים ופרייבורג סיימו את משחקן בתיקו 1:1 .  לאחר שעה וארבע דקות העלה מוחמאדו אידריסו את האורחים מפרייבורג ליתרון ,  אלא ש-10 דקות לסיום יוסיפ סימוניץ' איזן וחתם את תוצאת המשחק .  פרייבורג לא מצליחה לעלות מעל הקו האדום והיא מדורגת במקום ה-16 ,  הופנהיים במקום ה-11 עם 34 נקודות .
 
גרמניה בעד קוראני
קולות רבים קוראים למאמן יואכים לאו להחזיר את חלוץ שאלקה ,  שנמצא בכושר מצוין ,  לנבחרת .  ליגה :  0:1 לגלאדבך על המבורג

