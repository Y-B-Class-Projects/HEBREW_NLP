נובל אנרג'י : " כמות הגז בלווייתן - הגדולה בעשור "
 לאחר הפסקת המסחר בשותפויות מאגר קידוח לווייתן ,  הודיעה דלק אנרגיה :  כמות הגז במאגר עומדת על 16 טריליון רגל מעוקב - הכמות הגדולה ביותר בעולם במים עמוקים בעשור האחרון
השותפות בקידוח לווייתן ,  הנמצא מול חופי ישראל ,  הודיעו בצהריים  ( רביעי )  באופן רשמי :  כמות הגז הטבעי במאגר עומדת על 16 TCF  ( טריליון רגל מעוקב )  .  מדובר למעשה בכמות הגז הגדולה ביותר בעולם שהתגלתה בעשור האחרון במים עמוקים  כמות כפולה מכמות הגז טבעי שנמצא במאגר תמר הסמוך .  
על פי הערכות ,  שווי הגז שהתגלה עומד על 45 מיליארד דולרים .  גדעון תדמור ,  מנכ"ל החברה ,  התלהב מהממצאים ואמר כי  " זו בשורה משמחת למשק האנרגיה בישראל ,  והתוצאות בעלות משמעות כלכלית ואסטרטגית עצומה ".  תדמור הוסיף ואמר שהקידוח יאפשר לישראל לשווק גז טבעי לעולם . " מאגר תמר סידר אותנו לכמה עשרות שנים קדימה ,  ובזכות לוויתן נוכל להפוך ליצואני גז ",  אמר .
 לפני ההודעה הופסק המסחר בבורסת ת"א במניותיהן של השותפות במאגר ,  נובל אנרג'י ,  דלק קידוחים ,  אבנר ,  ורציו .  קודם להפסקת המסחר בהן ,  קפצו המניות ב-5% ,  במחזורי מסחר גבוהים במיוחד .  
כעת ,  לאחר הודעת השותפות ,  עובר המאגר לשלב הבא בקידוח ,  הדורש לרדת עוד כ-700 מטרים אל תוך שכבת הקרקע התחתונה ,  שם ככל הראה יימצא גם נפט בכמויות נאות .  על פי הערכות שונות ,  בשכבה זו ,  יתגלה נפט המספיק לכ-3 מיליארד חביות בהסתברות של 17% .  כזכור ,  ההערכות בנוגע לשכבת הגז במאגר עמדו על כ-16 טריליון רגל תחת הסתברות של כ-50% .  
מנכ"ל דלק אנרגיה ואבנר חיפושי נפט ,  גדעון תדמור ,  אמר לאחר ההודעה ,  כי  " התוצאות הן בשורה משמחת למשק האנרגיה בישראל ובעלות משמעות כלכלית ואסטרטגית עצומה ".  תדמור הוסיף והתייחס בעקיפין למסקנות ועדת ששינסקי ,  הצפויות להגדיל את כמות התמלוגים למדינה ,  ואמר כי  " כדי שניתן יהיה לממש את הפוטנציאל האדיר ,  חייבים להחריג את תגליות 'לווייתן' ,  ו'תמר' מכל שינוי פיסקאלי עתידי ולאפשר את פיתוחם המיידי ,  שכן הם העוגן של כל תחום חיפושי הגז בישראל ",  אמר . 
" לצערנו ",  הוסיף תדמור , " הפרויקט הלאומי של ישראל כורע כעת תחת נטל האפליה לרעה של גז כחול לבן לעומת גז מצרי מיובא ". 
עוד נמסר מהשותפות כי  " בכוונת השותפים בקידוח להמשיך ולבחון אפשרויות שונות לייצוא של הגז הטבעי שנתגלה ,  לרבות באמצעות צנרת ו/או גז טבעי נוזלי ,  ולהערכת השותפים התוצאות הראשוניות מהקידוח עשויות לתמוך בביצוע פרויקט ייצוא בלפחות אחת מהחלופות האמורות בתנאים הפיסקאליים הקיימים ".  
הקידוח המדובר ממוקם ברישיון רחל שבמימי הים התיכון ,  בעומק מים של כ-1,634 מטר ,  כ-135 ק"מ מערבית לחיפה ו-47 ק"מ דרום מערבית לתגלית  " תמר ".  בהודעת השותפות נמסר כי לפי הערכת נובל ,  שדה לווייתן משתרע על שטח גדול מאוד של כ-325 קמ"ר ועל כן יהיה צורך לבצע שני קידוחי הערכה או יותר על מנת להמשיך ולהעריך את היקף עתודות הגז בשדה .
 מנכ"ל רציו ,  יגאל לנדאו ,  המחזיקה ב-15% מהמאגר ,  אמר לאחר ההודעה כי החברה מקבלת בשמחה ובסיפוק את הניתוח הראשוני של נתוני קידוח לוויתן . " הנתונים של נובל אנרג'י מאשרים מעל לכל ספק ,  ובהתאם לציפיותנו ,  את מציאותו של מאגר גז ענק במבנה לווייתן שאותר על ידי רציו לפני כארבע שנים ",  אמר .  
עוד אמר לנדאו , " אנו שמחים שסוף סוף הסיכון השתלם  אחרי 20 שנה של פעילות בתחום חיפושי האנרגיה ,  שכללו לא מעט אכזבות והשקעות עתק במאות מיליוני שקלים ".  לדבריו , " לצערנו תחום חיפושי הנפט והגז בישראל נמצא כיום תחת מתקפה פופוליסטית ,  זוהי מתקפה לא ראויה ,  כי כאשר היו הפסדים ,  הממשלה לא התנדבה ולא נדרשה לכסות אותם ".  
מהחברה נמסר עוד כי רציו ממשיכה בפענוח הסקרים הסיסמיים משטח רשיון 'גל' הנמצא מדרום למאגר לווייתן . " אנו משוכנעים כי אם יימצאו מקורות אנרגיה גם בשטח רשיון 'גל' יוכלו המשקיעים ליהנות מפירות השקעתם ,  ביחד עם המדינה והציבור ,  על פי כללים מוסכמים וראויים ",  אמר מנכ"ל רציו .
 שר התשתיות ,  עוזי לנדאו אמר לאחר הודעת השותפות במאגר כי  " אימות הנתונים מ'לוויתן' ,  ערב הגשת המסקנות הסופיות של וועדת ששינסקי ,  מבהיר באופן חד-משמעי ,  כי הרווח הגדול ביותר יהיה של אזרחי ישראל ,  אשר ייהנו פעם אחת מהגז של 'תמר' ,  ופעם שנייה מרווחי מאגר 'לוויתן' .  הבשורה היום מחזקת את הצורך הברור להעניק ללא שיהוי למאגר 'תמר' תנאים חריגים ויוצאי דופן למספר שנים ,  באופן שיבטיח בוודאות את הפקת הגז והגעתו לחוף עד שנת 2013 ,  שנה שהיא קריטית לקיומו הסדיר של משק החשמל בישראל ". 

נובל אנרג'י : " כמות הגז בלווייתן - הגדולה בעשור "
 לאחר הפסקת המסחר בשותפויות מאגר קידוח לווייתן ,  הודיעה דלק אנרגיה :  כמות הגז במאגר עומדת על 16 טריליון רגל מעוקב - הכמות הגדולה ביותר בעולם במים עמוקים בעשור האחרון

