אוהיו סטייט זכתה ברוז בול
גברה על אורגון 17:26 .  טיבו סיים את קריירת המכללות עם ניצחון 24:51 ושוגר בול לפלורידה .  גם באודן פרש עם ניצחון
לילה גדול ומרגש של משחקי בול סגר את היום הראשון של השנה החדשה .  בובי באודן פרש מפלורידה סטייט עם ניצחון על ווסט וירג'יניה 21:33 ,  אוהיו סטייט זכתה ברוז בול לאחר שגברה 17:26 על אורגון וטים טיבו נעל קריירת מכללות מזהירה עם זכיה בשוגר בול ,  כשפלורידה הביסה את סינסינטי 24:51 .
 רוז בול :  אוהיו סטייט - אורגון 17:26
הבאקאייז הכתיבו את קצב המשחק ועלו ליתרון 0:10 ,  אבל הדאקס לא בזבזו זמן והשוו ל-10:10 עם טאצ'דאון של לה-גארט בלאנט .  שני שערי שדה הורידו את אוהיו סטייט להפסקה ביתרון 10:16 ,  ובמחצית השניה עלו הברווזים ליתרון ראשון לאחר טאצ'דאון של ג'רמיה מאסולי - 16:17 .  טרל פריור ,  במשחק של 266 יארד במסירה ו-72 יארד בריצה ,  לא נבהל ,  ולאחר שער שדה של דווין בארקלי ,  שהחזיר את היתרון לקבוצתו ,  מסר לטאצ'דאון לדבייר פוזי וסגר את סיפור המשחק . 
" רק רציתי להראות שאני יכול להיות קוורטרבק מושלם ",  אמר פריור ,  שספג הרבה ביקורות על משחקו העונה , " כקוורטרבק אתה לא אוהב לרוץ עם הכדור ,  מה גם שיש לנו רצים טובים .  אבל עשיתי מה שהייתי צריך לעשות ".  
שוגר בול :  פלורידה - סינסינטי 24:51
זה היה משחקו האחרון של טים טיבו במכללות - ואיזה משחק זה היה .  אחד משחקני המכללות הטובים אי פעם השלים 31 מ-35 ניסיונות המסירה שלו ל-482 יארד ,  מסר לשלושה טאצ'דאונים ורץ לאחד ,  כדי להעמיד שיא BCS . " זה היה מדהים ",  אמר הקוורטרבק ,  שנפרד בסיום מאורבן מאייר ,  מאמנו בתקופה הזו , " זו הצורה שבה אתה רוצה להיפרד כסניור מהשחקנים ומהמאמנים שאתך .  זה באמת לא יכול להיות יותר טוב ".  
על מאייר עבר שבוע סוער ,  אותו פתח עם הודעת פרישה וחזר בו ,  למרות הוראות הרופאים שציוו עליו לשחרר את הלחץ . " אני מתכנן להיות מאמן הגייטורס בעונה הבאה ",  אמר , " אני יודע שאני רוצה לחזור הביתה .  נדון בעתיד שלי בזמן המתאים ".  
גייטור בול :  פלורידה סטייט - ווסט וירג'יניה 21:33
מי שעוד היה לו ערב מרגש במיוחד הוא בובי באודן ,  מאמנה בן ה-80 של פלורידה סטייט ,  שחגג זכייה ב"גייטור בול "  על המאונטנירס ,  אותם אימן בין 1970 ל-1976 .  הוא נפנף בכובעו המפורסם ואמר : " אני חושב שזה הזמן לזוז הצידה ".  באודן סיים קריירה עשירה שכוללת 389 ניצחונות ,  129 הפסדים וארבע תוצאות תיקו ,  וחשוב מכל - 33 עונות ברציפות עם מאזן חיובי .  
ג'רמיין תומאס הגיח ל-121 יארד בפלורידה סטייט ,  נואל דיוויין קצר 168 יארד על הקרקע בווסט וירג'יניה ,  במשחק שבו הושגו כל הטאצ'דאונים על הקרקע .  באודן מסתכל קדימה : " למען האמת ,  אני מחכה בקוצר רוח לעניין הזה של הפרישה .  לא אצטרך לכוון יותר את השעון המעורר ". 

אוהיו סטייט זכתה ברוז בול
גברה על אורגון 17:26 .  טיבו סיים את קריירת המכללות עם ניצחון 24:51 ושוגר בול לפלורידה .  גם באודן פרש עם ניצחון

