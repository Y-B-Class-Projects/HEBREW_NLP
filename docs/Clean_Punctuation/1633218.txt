גורם ביטחוני : " טורקיה מתקרבת לאירן "
 גורם ביטחוני בכיר אמר לאחר פגישת שר הביטחון ברק עם בכירים טורקיים ,  כי  " יש לנו עניין רב שטורקיה תחזיק בהשקפה דומה להשקפתנו ,  אולם היא מתקרבת לאירן בפיכחון מלא "
  ( צילום :  רויטרס עריכת וידאו :  יאיר דניאל )  
" טורקיה מובילה אסטרטגיה שבעזרתה היא רוצה להיות במצב של היעדר חיכוך עם שכנותיה ,  וביניהן אירן ",  כך אמר הערב  ( ראשון )  גורם ביטחוני בכיר בתום פגישותיו של שר הביטחון אהוד ברק עם שר החוץ ושר ההגנה הטורקיים באנקרה .  הגורם הבכיר הוסיף כי טורקיה מתקרבת לאירן  " בהבנה ובפיכחון מלא וללא אשליה עצמית ".  לדבריו , " על ישראל להיות ריאלית .  העולם לא יתנהג כפי שאנו רוצים שינהג ".  
" טורקיה תאמר את דעתה על המתרחש ,  לעיתים נאהב את מה שנשמע ולעיתים לא נאהב .  יש לנו עניין רב שטורקיה תחזיק בהשקפה דומה להשקפתנו ".  הבכיר צופה שיתקיימו עוד תרגילים בטחוניים משותפים בין טורקיה וישראל . " אני מניח שיהיו עוד תרגילים ,  אך אינני יודע מהו לוח הזמנים של תרגילים אלו ",  הוסיף .
" תרמנו תרומה ממשית לפוגג את המתח בין ישראל לטורקיה ולהכין תשתית לקראת הידברות מחודשת ",  אמר הבכיר .  הוא ציין כי השנה אירעו מספר תקריות שלא תרמו ליחסים בין טורקיה לישראל , " החל מהתקרית בוועידת דאבוס ,  שבמהלכה עזב ארדואן פאנל עם שמעון פרס ,  עבור במבצע 'עופרת יצוקה' שפרץ לאחר שאולמרט ביקר אצל ארדואן ,  וכלה בתקרית עם דני אילון והשגריר ".  
" חשתי שהטורקים מרימים גבה לנוכח הזעם הישראלי על סדרת הטלוויזיה בטורקיה שהציגה באור שלילי את ישראל ",  אמר .  לדבריו ,  טורקיה היא דמוקרטיה שהוכיחה שהיא דמוקרטיה ולשם כך יש להבין את הלוך הרוחות והמחשבה שלה .  הבכיר עקץ את משרד החוץ באמרו כי  " לא נכון לנהל מדיניות בתגובות בטן ". 
גורמים בפמלייתו של ברק הבהירו כי אסור להזניח את היחסים בין ישראל לטורקיה בשל חשיבותם הרבה . " לא יוצא מטורקיה טרור ,  זו מדינה דמוקרטית החברה בנאט"ו ,  עם תרבות ומורשת .  אנחנו לא צריכים את טורקיה כאויבת אלא כידידה .  אמנם היא מתקרבת למזרח ,  אך נתקשה לעצור זאת .  החוכמה היא לעכב את התהליכים הללו ". 
הגורמים ציינו כי פגישתו של ברק ושר החוץ הטורקי ,  אחמט דאווט אולו ,  ארכה מעל שלוש שעות ,  במהלכה דנו בשורה ארוכה של נושאים ,  כגון הסוגיה הפלסטינית ,  הסורית ,  אירן ,  טרור עולמי ,  חיזבאללה וחמאס . " גם טורקיה חוששת מהגרעין של אירן ,  אך חשוב לה לשמור על יחסים תקינים עימה ",  אמרו .  
לדברי הגורמים ,  עניין המשבר הדיפלומטי עלה בשיחתם . " הנושא הזה מעסיק אותם מאד .  הפגישה ארכה הרבה זמן כי בחלקה הראשון היינו צריכים לדון עימם בנושא הזה ולטהר את האווירה בינינו .  אני מאמין שהפגישות הצליחו לטהר את האווירה בין המדינות .  הטורקים ,  אגב ,  דאגו להסביר לנו שאין אנטישמיות בטורקיה ". 

גורם ביטחוני : " טורקיה מתקרבת לאירן "
 גורם ביטחוני בכיר אמר לאחר פגישת שר הביטחון ברק עם בכירים טורקיים ,  כי  " יש לנו עניין רב שטורקיה תחזיק בהשקפה דומה להשקפתנו ,  אולם היא מתקרבת לאירן בפיכחון מלא "
 
