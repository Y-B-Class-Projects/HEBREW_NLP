ברצלונה ברבע גמר האלופות אחרי 0:4 על שטוטגרט
אלופת אירופה המשיכה בקלות לשלב הבא ,  עם הצגה גדולה של מסי שכבש צמד .  גם בורדו עלתה ,  עם 1:2 ביתי על אולימפיאקוס
שלב שמינית גמר ליגת האלופות נחתם הערב  ( רביעי )  עם שני משחקים שהשלימו את תמונת שמונה העולות לרבע הגמר ,  לקראת ההגרלה שתיערך ביום שישי הקרוב .  אלופת אירופה ברצלונה שוב נהנתה מהכושר הנפלא של ליאונל מסי ומחצה את שטוטגרט עם 0:4 קליל ומרשים .  במשחק השני ,  בורדו עבדה קשה כדי לגבור 1:2 על אולימפיאקוס ,  להשלים ניצחון כפול ולהבטיח שתי נציגות צרפתיות ברבע הגמר לראשונה מאז 2004 .
 הם ראו את ריאל מדריד חולפת על פניהם בטבלת הליגה הספרדית ומפשלת בגדול באירופה ,  הגיעו דרוכים מתמיד מחשש ליפול גם כן למלכודת והכתירו את המשימה בהצלחה כבר בדקה ה-22 .  ברצלונה ,  אלופת אירופה המכהנת ,  רוצה להיות הראשונה מאז הקמת ליגת האלופות שמניפה את הגביע פעמיים ברציפות ,  והיא בהחלט בכיוון הנכון .  
ה-1:1 בגרמניה במשחק הראשון התברר כמצוין עבור הקטלאנים ,  שנהנו ממבצע סולו של ליאונל מסי בדקה ה-13 ומהתקפה נהדרת שהתחיל הארגנטינאי והסתיימה עם השני של פדרו בחלוף תשע דקות כדי להוביל בבטחה במחצית .  לאחר שעה של משחק החליט מסי שזה הזמן להשלים צמד בסיום עוד מהלך קבוצתי מבריק ,  וגם המחליף בויאן קרקיץ' הצטרף לחגיגה דקה לסיום .  ברצלונה ניצחה 0:4 והתקדמה לרבע הגמר .
 השוואבים החביבים ,  שהשתפרו בצורה משמעותית מאז מונה כריסטיאן גרוס למאמן והיו עדיפים על בארסה במשחק הראשון ,  גילו שבקאמפ נואו הסיפור אחר לגמרי .  כמו כל שמונה הקבוצות הגרמניות הקודמות שביקרו באצטדיון וחזרו מאוכזבות .  מסי עשה ככל העולה על רוחו כדי להתקדם לעבר הצדקת הטענה של השוער ויקטור ואלדס  ( "הוא יכול להפוך לגדול בהיסטוריה ")  ,  יא יא טורה נהנה מחופש התקפי בהיעדרו של צ'אבי והיה מעורב בשני השערים וגם תיירי הנרי הרגיש חופשי .  ברצלונה ממשיכה בריצה מקבילה בליגה ובליגת האלופות ,  ותקווה להגרלה נוחה נוספת גם בסיבוב הבא .
 דקה 13 :  גול !  מסי קיבל את הכדור מטוריה בחצי המגרש ,  התקדם מצד ימין ,  חתך לאמצע באין מפריע ושיחרר בעיטה נהדרת בשמאל מחוץ לרחבה לחיבורים של להמאן .  שער מבריק של מסי ,  0:1 לבארסה .
 דקה 22 :  גול !  מסי מצא את טורה באגף השמאלי של רחבת שטוטגרט עם מסירת הקפצה ,  הקשר האחורי העביר כדור רוחב פשוט ופדרו לא התקשה לכבוש מקרוב את השני .  0:2 לברצלונה .
 דקה 56 :  מסי הכין בנגיעה קטנה לטורה ,  שהפציץ מ-16 מטרים כדור שחמק ליד הקורה .
 דקה 60 :  גול !  פדרו פרץ בימין והציא אחורה לאלבס .  הברזילאי המשיך עם מסירת עקב נפלאה ומסי בעט בשמאל תוך כדי סיבוב והכניע את להמאן .  עוד שער נהדר ,  0:3 לברצלונה .
 דקה 68 :  אלבס הגביה נהדר מימין ,  מסי רץ לרחבה ונגח טוב ,  אבל להמאן הדף על הקו .
 דקה 86 :  מסי שוב התעלל בהגנת שטוטגרט ,  אבל הקפיץ מעל להמאן החוצה .
 דקה 89 :  גול !  זלאטן המחליף בישל לבויאן המחליף שנכנס דקה קודם לכן ,  האחרון קיבל את הכדור לבדו מול להמאן וגילגל פנימה .  0:4 לברצלונה .  הרכב ברצלונה :  ויקטור ואלדס ,  דני אלבס ,  קרלס פויול ,  ג'רארד פיקה ,  מקסוול ,  סרג'י בוסקטס  ( זלאטן איברהימוביץ' ,  66 )  ,  יא יא טורה ,  אנדרס אינייסטה  ( בויאן קרקיץ' ,  88 )  ,  פדרו ,  ליאונל מסי ,  תיירי הנרי  ( גבי מיליטו ,  79 )  .
 הרכב שטוטגרט :  יינס להמאן ,  סטפנו צ'לוצי  ( טימו גבהארט ,  46 )  ,  מתיו דלפייר ,  ג'ורג' נידרמאייר ,  כריסטיאן מולינארו ,  סמי חדירה ,  זדרבקו קוזמנוביץ' ,  אלכסנדר חלב ,  כריסטיאן טראש ,  קאקאו ,  פאבל פוגרבניאק  ( צ'יפריאן מאריקה ,  70 )  .
 לצרפת לא היו שתי נציגות ברבע גמר ליגת האלופות מאז 2004 .  עד הערב .  בורדו ,  שבשנה שעברה שילמה את שכר הלימוד שלה במפעל וספגה הפסדים כואבים ,  השלימה ניצחון כפול על אולימפיאקוס עם 1:2 במשחק הבית ורשמה ניצחון שביעי ברציפות במפעל  ( שניים פחות מהשיא של ברצלונה )  .  אלופת צרפת שוב הציגה יכולת טקטית מופלאה ,  כזו שמאפשרת לה גם במשחק בינוני מאוד לסיים כמנצחת ולהבהיר לשאר הקבוצות שנותרו במפעל כי יש לה מה למכור גם בשלבים המאוחרים .
 אולימפיאקוס סוף כל סוף כבשה העונה מחוץ למגרשה ,  אך שמרה על מאזן האימה כשלא רשמה ניצחון חוץ כבר למעלה משנתיים .  שער מהיר של יוהאן גורקוף ,  בכדור חופשי מסובב שתפס את אנטוניוס ניקופולידיס רדום ,  קבע כי גם הפעם סוף הסיפור יהיה עגום מבחינת היוונים ,  שלמרות שער השוויון המצוין של המחליף קוסטס מיטרוגלו ,  ספגו מראשו של מרואן שמאק וינסו להציל את העונה בארבעת משחקי הליגה שנותרו ובעיקר בדרבי החם מול פנאתינייקוס ביום ראשון .  בורדו של העונה ,  גם כשהיא לא בכושר מזהיר ואחרי תקופה של דעיכה בליגה ,  פשוט טובה ממנה .
 דקה 5 :  גול !  גורקוף סובב כדור חופשי נהדר מ-20 מטרים אלכסונית ,  ניצל מיקום רע של ניקופולידיס והשכין את הכדור מעליו בחיבורים הרחוקים .  0:1 מהיר לבורדו .
 דקה 35 :  התקפה יפה של וונדל וגורקוף הסתיימה עם מסירת עקב לעבר שמאק ,  שבעט שטוח וראה את ניקופולידיס קולט .
 דקה 39 :  טרמולינאס הקפיץ כדור מצוין לגורקוף ,  שנכנס לרחבה ,  דילג מעל פפאדופולוס שנפל ,  אבל נעצר אצל ניקופולידיס .
 דקה 44 :  גורקוף ניסה הפעם מכדור חופשי מ-35 מטרים אלכסונית ,  שהסתובב נהדר ונעצר הפעם במשקוף של היוונים .
 דקה 45 :  באחת ההתקפות הבודדות של אולימיפאקוס ,  דרבישייר כבר בעט למשקוף ופנימה ,  אבל השער נפסל בצדק בגלל נבדל .
 דקה 60 :  דרבישייר פגע בפלאסיל וראה צהוב שני ואדום .  אולימפיאקוס ב-10 שחקנים .
 דקה 65 :  גול !  הוצאת חוץ של ראול בראבו הגיעה למחליף מיטרוגלו ,  שהשתחרר מהשומר שלו וירה בימין למרכז השער של קראסו .  אולימפיאקוס חוזרת ,  1:1 .
 דקה 68 :  איזו שטות של קפטן בורדו .  דיארה קיבל שני צהובים תוך דקה ועכשיו גם המארחת ב-10 שחקנים .
 דקה 88 :  גול !  טרמולינאס העלה כדור פנטסטי מצד שמאל ,  שמאק עלה בכוח מעל ראול בראבו האומלל ונגח בעוצמה פנימה .  1:2 לבורדו ועכשיו זה גמור .  הצרפתים ברבע הגמר .
 הרכב בורדו :  סדריק קראסו ,  מתיו שאלמה ,  לודוביק סאנה ,  מיקאל סיאני ,  בנואה טרמולינאס ,  אלו דיארה  ( הורחק ,  68 )  ,  פרננדו ,  ירוסלאב פלאסיל  ( גרגורי סרטיץ' ,  84 )  ,  יוהאן גורקוף ,  וונדל  ( ז'וסייה ,  90 )  ,  מרואן שמאק .
 הרכב אולימפיאקוס :  אנטוניוס ניקופולידיס ,  ואסיליס טורוסידיס ,  אולוף מלברג ,  אברם פפאדופולוס ,  ראול בראבו ,  ג'עווד זאירי  ( קוסטס מיטרוגלו ,  63 )  ,  אנצו מארסקה ,  ירוקליס סטולטידיס  ( כריסטיאן לדסמה ,  80 )  ,  לומאנה לואה לואה ,  חסוס דאטולו ,  מאט דרבישייר  ( הורחק ,  60 )  .
 
ברצלונה ברבע גמר האלופות אחרי 0:4 על שטוטגרט
אלופת אירופה המשיכה בקלות לשלב הבא ,  עם הצגה גדולה של מסי שכבש צמד .  גם בורדו עלתה ,  עם 1:2 ביתי על אולימפיאקוס

