ההימורים של הגדולים
טופסי F-13 המופיעים באתר של רשות ני"ע האמריקאית מאפשרים הצצה נדירה לאחזקות של אשפי השקעות כמו ג'ורג' סורוס ,  ג'ון פולסון ונועם גוטסמן .  מה אפשר ללמוד מהם ? 
 >  >  כולם אוהבים סיפורי הצלחה :  הם משלבים התרגשות ,  הערצה ,  נגיעה בזוהר ,  אולי אפילו מעט קנאה .  אף שהם לעתים קרובות אנשים מבוגרים למדי ,  המצליחנים של עולם ההשקעות נהנים בתקשורת ובציבוריות ,  בעיקר בארה"ב ,  ממעמד של כוכבי רוק .  הם זוכים לראיונות ולכתבות פרופיל בעיתונות ,  וכל הופעה שלהם בטלוויזיה משודרת עשרות פעמים .  הספרים שהם כותבים נחטפים מהמדפים .  הם גם דמויות קבועות במדורי הרכילות של העיתונים .  תשומת הלב הזו טובה כמובן לעסקים .  הכוכבים האלה אינם מתקשים לגייס עשרות מיליארדי דולרים לקרנות ההשקעה שהם מנהלים ,  ורבים מהם מרחיב את עסקיהם על ידי פתיחת קרנות חדשות או הנפקת חברת הניהול שלהם .  בעוד תשומת הלב שמרעיף הציבור על כוכבי קולנוע ודוגמניות מונעת מיצר של רכילות ,  סקרנות ומציצנות ,  ציבור המשקיעים עוקב אחר הכוכבים שלו מסיבה אחרת :  הוא מחפש טיפ ורוצה לדעת מה לקנות .  מי שקורא כל מלה של וורן באפט ומדפיס כל ציטוט של ג'ורג' סורוס מנסה להבין מה הם עושים ,  מה הם קונים ,  מה הם מוכרים - ואם כדאי לעשות כמוהם .  המעקב אחר כוכבי ההשקעות אפילו מוצדק משיקולי צרכנות נבונה :  הוא מאפשר להשקיע כמו הגדולים בלי לשלם את דמי הניהול הגבוהים מאוד שגובים מנהלי קרנות הגידור :  2% עד 3% בשנה ועוד לפחות 20% מהרווחים .  לא פשוט לעשות את מה שהכוכבים עושים .  ראשית ,  הם לא רוצים שאחרים יידעו במה הם משקיעים .  ואם הם כבר בוחרים לשחרר מידע ,  זה לעתים קרובות לאחר שהם הצטיידו בסחורה המתאימה ,  ועתה הם מקווים שיגיע הציבור הרחב ויעלה את ערך ההשקעה שלהם .  שנית ,  מנהלי קרנות הגידור הגדולות פועלים באסטרטגיות המשלבות גם לונג ,  כלומר רכישה של ניירות ערך ,  וגם שורט - הימור על ירידה של ניירות ערך ,  מטבעות או סחורות .  קשה לדעת מהי הפוזיציה האמיתית שלהם לאחר כל הקיזוזים .  אלא שדווקא בתקופה זו של השנה ישנה בכל זאת הזדמנות יוצאת דופן להציץ לחלק מהבחירות של כוכבי ההשקעות .  מתברר שבנוסף לקרנות הגידור מדווחים גם הכוכבים הגדולים על חלק ממצבת ההשקעות שלהם בסוף השנה הקלנדרית .  הטופס שבו מופיע הדיווח ידוע בשם 13-f ,  וחיפוש שלו ברשת ובאתר רשות ניירות ערך האמריקאית מעלה מידע מעניין .  המידע הזה לא לגמרי עדכני  ( הוא נכון ל-31 בדצמבר )  ולא מלא ,  אבל בכל יום אפשר להציץ לרשימת ניירות ערך האהובים על כוכבי הרוק של העולם ההשקעות .  אספנו כמה מההשקעות שלהם .  גוטסמן - אשלג וזהב חברת glg היתה עד לא מזמן המנהלת של קרן הגידור הגדולה באירופה ,  עם יותר מ-10 מיליארד דולר בכספים מנוהלים ,  והמנהל שלה הוא ישראלי לשעבר בשם נועם גוטסמן ,  השווה באופן אישי יותר מחצי מיליארד דולר - רובם מדמי ניהול והצלחה שגבה מהקרן .  גוטסמן אינו חובב תקשורת ,  ולא רואים אותו בטלוויזיה ,  אבל בקהילה המקצועית הוא נהנה מהערכה רבה .  במה הוא משקיע ?  התיק של גוטסמן מפוזר למדי ,  אבל מבט מהיר על רשימת האחזקות מגלה ארבעה מוטיבים שונים .  הראשון :  אשלג .  האחזקה הגדולה ביותר היא במניות פוטאש ,  המתחרה הגדולה של כיל הישראלית .  השני :  חברות גדולות ומובילות בתחומן - גוגל ,  אפל ,  מדטרוניק ורבות אחרות .  השלישי :  בנקים אמריקאיים גדולים ,  בעיקר אלה שהיו עד כה בקשיים כמו בנק אוף אמריקה וסיטיגרופ .  והמוטיב הרביעי :  זהב - הרבה זהב - באמצעות מניות של חברות העוסקות בכרייה של המתכת היקרה .  פולסון - בנקים וזהב ג'ון פולסון הוא כוכב ההשקעות הבלתי מעורער של משבר 2008-2009 .  הוא הימר נגד משכנתאות הסאבפריים בענק ,  הרוויח מיליארדים למשיקיעים בו וגרף מיליארדים נוספים לכיסו הפרטי .  על המכה הזאת נכתב ספר  - " העסקה הטובה אי פעם "  - שהפך מיד ללהיט ולקריאת חובה עבור משקיעים ויזמים ,  בגלל התכנון הארוך והמדוקדק של המהלך .  אם היו מחלקים פרס אוסקר למנהלי השקעות ,  פולסון היה לוקח השנה גם את פרס הקרן הטובה ביותר וגם את תואר המנהל הטוב ביותר .  על מה פולסון מהמר עכשיו ?  בנקים וזהב .  הוא עמוס במניות בנק אוף אמריקה  ( 2.3 מיליארד דולר )  ,  סיטיגרופ וג'יי.פי מורגן ,  ואילו את קניות הזהב הוא מבצע באמצעות שילוב של חברות כרייה כמו אנגלו-גולד  ( 1.7 מיליארד דולר )  ורבות אחרות עם תעודת סל על מחיר הזהב .  מניות אחרות שפולסון מחזיק הן בוסטון סיינטיפיק ,  סאן וחברת האנרגיה xto .  הווארד - מדינות מתפתחות אלן הווארד הוא מנהל קרנות גידור המוכר פחות בישראל - אבל לא בצדק .  חברת ניהול קרנות הגידור שלו ,  ברוואן הווארד ,  נחשבת כיום לגדולה באירופה עם יותר מ-20 מיליארד דולר ,  ובחודשים האחרונים היא נמנעת מלקבל לקוחות חדשים .  הווארד הוא יהודי ,  הוא רכש לפני כשנתיים כמה מגרשים צמודים בהרצליה פיתוח שעליהם הוא בונה אחוזה ענקית והוא תורם רבות לנושאים יהודיים .  לקרן שלו פעילות עניפה בישראל :  היא הקצתה סכום של כמה מאות מיליוני דולרים עבור פעילות בישראל ,  ובמשרדיה ברמת גן עוסקים כ-15 סוחרים מהמנוסים בישראל במגוון של אסטרטגיות בשוק המקומי ,  לרבות מסחר פעיל מאוד באג"ח ובמטבעות .  ההשקעות הגדולות :  תעודות סל של מדינות מתפתחות ,  זהב ,  אנרגיה וכמה מפתיע - מניות של בנק אוף אמריקה וסיטיגרופ .  סורוס - זהב ונפט למרות גילו ועל אף שאינו עוסק בהשקעות במישרה מלאה ,  הקרנות שבניהולו של ג'ורג' סורוס ממשיכות להיות מהגדולות והמצליחות בעולם :  הן נמצאות בראש הדירוג העולמי כבר כמעט שלושה עשורים ברציפות .  מה הוא עשה בסוף דצמבר ?  הקרן של סורוס צללה עמוק לתוך אפיק הזהב ,  והיא כיום אחת המשקיעות הגדולות בעולם בתעודות סל על מחיר הזהב .  בכך אין הפתעה - מתברר שכל אשפי קרנות הגידור מהמרים על הזהב - אבל סורוס אמר רק לפני חודש ימים ש"בסופו של דבר ,  זהב הוא הבועה הגדולה ביותר ".  מומחים שהשוו את ההצהרות להשקעות אמרו כי  " יכול להיות שזו הגדולה של סוחר אמיתי :  לדעת לאן הולך השוק ומתי להצטרף אליו ".  חוץ מזהב ,  סורוס מהמר בכבדות על נפט ,  באמצעות מניות של ענקית האנרגיה הברזילית פטרובראס וגם של חברת נפט בשם הס קורפ .  מה עוד ?  סורוס משקיע גם בסיטיגרופ - פוזיציה חדשה שאליה הוא נכנס רק ברבעון הרביעי של 2009 .  באפט - וול מארט מגמת ההשקעות של כוכבי וול סטריט ברורה :  זהב ,  נפט ובנקים גדולים .  אבל אי אפשר בלי להציץ על המהלכים האחרונים של וורן באפט ,  האב הרוחני של כל המשקיעים .  באפט שונה מהאחרים :  הוא לא מנהל קרן גידור אלא חברת השקעות ,  הוא לוקח לעתים חלק פעיל בניהול החברות והוא אינו עוסק במסחר מהיר אלא ביצירת ערך לטווח ארוך .  ובכל זאת :  החברה שלו ציבורית ,  הוא מדווח על ההשקעות ,  והן אכן שונות מאלה של עדר הסוחרים הממולחים מתעשיית קרנות הגידור .  בסוף 2009 וורן באפט דווקא הקטין השקעות בשתי אחזקות אנרגיה מרכזיות ,  אקסון מוביל וקונוקו-פיליפס .  מולן הגדיל באפט השקעות בקמעונית וול מארט ,  בחברה לניהול מידע בשם איירון מאונטן ובחברה בשם ריפבליק סרוויסז - העוסקת בתחום חסר הברק של פינוי זבל מוצק מבתי צרכנים .  - קישור לטפסים מופיע באתר :  www.themarker.com

ההימורים של הגדולים
טופסי F-13 המופיעים באתר של רשות ני"ע האמריקאית מאפשרים הצצה נדירה לאחזקות של אשפי השקעות כמו ג'ורג' סורוס ,  ג'ון פולסון ונועם גוטסמן .  מה אפשר ללמוד מהם ? 

