פיטורי ראש עיריית מוסקווה מסכנים את שוק הנדל"ן הפורח בעיר
חקירות השחיתות בעיריית מוסקווה מציבות סימני שאלה לגבי פעילות הנדל"ן של ילנה בטורינה ,  אשתו של ראש העיר יורי לוז'קוב והאשה העשירה ברוסיה .  ענני החשדות מטילים צל על עתידם של היזמים בעיר
ניו יורק טיימס  >  >  ב-20 שנות כהונתו כראש העירייה הפך יורי לוז'קוב את מוסקווה מעיר נמוכה למטרופולין עם מתחם של גורדי שחקים בוהקים מזכוכית ופלדה .  עבור תומכי השימור הכהונה של לוז'קוב היתה סיוט מתמשך .  במרוץ להוספת שטחים משרדיים במרכז ההיסטורי של העיר ,  רק חלקים קטנים מחזיתות הבניינים המקוריים נותרו בגובה הרחוב ,  כאשר מאחוריהם התרוממו מגדלי הבטון .  עבור יזמי הנדל"ן לוז'קוב היה ראש עיר חלומי .  הם עשו הון בבירה הפוסט-סובייטית בתקופה שוודאי תיזכר כתור זהב נדל"ני ,  שניזון בשלביו האחרונים ממימון שייחים ערביים ומשקיעים מוול סטריט .  המיתון כבר החל לפגוע בפריחה בענף הבנייה ,  אך עתידו הועמד בסימן שאלה גדול כאשר נשיא רוסיה ,  דמיטרי מדוודב ,  פיטר את לוז'קוב במפתיע בשבוע שעבר .  בהודעת הקרמלין נאמר כי מדוודב  " איבד את האמון "  שהיה לו בלוז'קוב .  יום לאחר מכן ,  הרשויות הפדרליות ברוסיה הכריזו על 24 חקירות פליליות של בכירי עירייה ,  כמה מהן נוגעות לענף הבנייה .  היזמים מוטרדים במיוחד לגבי אפשרות חקירת פעילותה של ילנה בטורינה ,  אשתו של לוז'קוב ואילת נדל"ן בזכות עצמה .  המדינה שולטת בענף כבר שנים רבות נשמעות ביקורות כי הפריחה בענף הנדל"ן במוסקווה תודלקה על ידי שחיתות ונפוטיזם בקנה מידה אדיר .  מודל הפיתוח שעמד במרכז השוק המקומי של קניונים ובנייני משרדים הוא של כספים פרטיים וציבוריים מעורבים ,  כאשר המדינה שולטת בענף ,  ובמרבית המקרים גם בקרקעות .  כעת ,  בהיעדר הנהגה ,  הפיתוח בעיר צפוי להאט ,  לפחות עד לביסוסו של מחליף . " אני צופה שיהיו שינויים ",  אמר אלכסנדר לבדב ,  המיליארדר הרוסי שניסה להתמודד נגד לוז'קוב בבחירות לראש עיריית מוסקווה ב-2003 ,  על שוק הנדל"ן המסחרי בעיר .  החקירות נגד המעגל הקרוב של לוז'קוב עוררו חשש רב בקרב יזמים בעיר ,  שעודנה שוק בניית הנדל"ן המסחרי הגדול באירופה ,  כשפאריס הרחק מאחוריה .  לוז'קוב הכחיש פעמים חוזרות ונשנות ניגודי עניינים בנוגע לעסקיה של אשתו ,  וזכה במספר תביעות דיבה נגד ערוצי מדיה שרמזו אחרת .  בטורינה ,  המחזיקה בחברת הנדל"ן הגדולה אינטקו ,  היא האשה העשירה ברוסיה ,  ולפי הערכת מגזין  " פורבס "  שוויה קרוב ל-3 מיליארד דולר .  אך בחודש שעבר ,  גם ערוצי הטלוויזיה הממלכתיים החלו להצביע על הבעייתיות בעסקיה של אשתו ,  אות לפיטורים קרבים .  ראש עיריית מוסקווה ממונה על ידי נשיא רוסיה .  אנליסטים פוליטיים טוענים כי לוז'קוב טעה כאשר הצטייר באחד ממאמרי העיתונות עליו כמי שפנה לראש הממשלה ,  ולדימיר פוטין ,  בבקשת סיוע בסכסוך עם מדוודב .  על כל פנים ,  מגזר הנדל"ן מכין עצמו לנזקים שעשויים להיגרם לו כתוצאה מנפילת לוז'קוב .  תביעה של לבדב ,  החי כיום בלונדון ,  נגד בטורינה ,  שהוגשה בבית משפט בלונדון ,  חשפה חלק מפעילויותיה של בטורינה ,  בהן גם בניין שתוכנן על ידי האדריכל הבריטי נורמן פוסטר .  בתביעה נטען כי  " אף פרויקט משמעותי במוסקווה אינו זוכה לאישור ללא תמיכתה ".  רוב עבודות הבנייה והשיקום במוסקווה בשני העשורים החולפים נעשו על ידי חברת אינטקו שבבעלותה .  לאורך השנים הופצו שמועות וחשדות שלפיהם שחיתותו של לוז'קוב היתה הדלק שהגדיל את ההון של אשתו .  אך ג'יימס קוק ,  מנהל חברת ההשקעות אורורה רוסיה ,  הפעילה בשוק הנדל"ן הרוסי ונסחרת בבורסת לונדון ,  אמר בראיון טלפוני כי הרשויות ילכו על חבל דק בהחלטן על עומק החקירה של קשריו של לוז'קוב עם עסקות הנדל"ן במוסקווה .  לדבריו ,  הרשויות עלולות לחשוש מפגיעה בשוק הנדל"ן בבירה ,  שכבר נמצא בקשיים בשל המשבר הכלכלי .  אנליסטים פוליטיים טוענים כי מדוודב מבקש בבירור להניא את לוז'קוב מהצטרפות לתנועת אופוזיציה פוליטית ,  באמצעות פתיחת חקירות נגד עסקות הנדל"ן בעירייה .  אך אם היריבות הפוליטית תתעצם ,  הפיתוח בעיר עשוי להיבלם כליל . " מרבית האנשים פשוט מניחים שיש שחיתות במערכת ",  אמר קוק . " לממשלה יש אינטרס להבטיח שהגלגלים ימשיכו לנוע ".  כראש עיריית מוסקווה לוז'קוב שילב פופוליזם ולחץ על עסקים כדי שיגדילו את ההפרשות לקרנות הפנסיה ,  להשקעה בתשתיות ולשחזורי כנסיות . " זה מודל פטרנליסטי קלאסי ",  אומר אנדריי ריאבוב ,  ממרכז קרנגי במוסקווה .  עדות אחת לכך שלא צפוי ניקוי מוחלט של המערכת הקיימת ,  היא העובדה שחברת דירוג האשראי סטנדרד אנד פור'ס הותירה את דירוג האשראי של מוסקווה ללא שינוי .  ואולם יריבתה ,  פיץ' רייטינגס ,  שינתה את תחזית הדירוג שלה לבנק אוף מוסקווה הממשלתי ,  מקור מימון מרכזי למגזר הבנייה ,  ל"שלילית "  - צעד שמרמז כי החברה עשויה להוריד את הדירוג בחודשים הקרובים .  פיץ' אמרה ביום רביעי כי בנק אוף מוסקווה עומד בפני  " סכנת הידרדרות במערכת היחסים בינו לבין העיר ,  בעקבות מינוי ראש עירייה חדש ".  הבנקים גולדמן סאקס וקרדיט סוויס מחזיקים כל אחד בכ-3% מבנק אוף מוסקווה ,  אחד משלושת המלווים הגדולים של חברת אינטקו שבבעלות בטורינה .  אגף הדוברות של אינטקו לא ענה לשיחות טלפון ביום חמישי .  שוק הנדל"ן המסחרי הגדול באירופה ואולם כעדות לכך שטלטלה מסוימת עוד צפויה להתרחש ,  אחד מסגניו של לוז'קוב ,  אלכסנדר ריאבינין ,  התפטר ביום רביעי ,  ובהמשך היום דיווחו בכירי ממשל כי הם חוקרים אם קיבל לידיו את הבעלות על בניין קטן כשוחד מיזם נדל"ן .  הבניין נרשם על שם בתו ,  לדברי ועדת החקירה של משרד התובע הכללי ברוסיה .  אנליסטים בבנק אוניקרדיט פירסמו הודעת מחקר ,  שלפיה שינוי ההנהגה במוסקווה עשוי להוביל למכירת נכסים מהירה על ידי יזמים בעלי קשרים לשלטון הקודם בעיר ,  שינסו לברוח מהשוק .  הדבר עלול להוביל לירידת מחירי הנדל"ן במוסקווה .  מבקרי התנהלותו של לוז'קוב בשוק הנדל"ן ,  שבעבר נדחקו לשוליים ,  קיבלו עכשיו אומץ .  ארחנדזור ,  אגודת שימור היסטורי ,  כבר קראה להקפאת כל הבנייה החדשה .  כל עוד המאבק מול לוז'קוב נמשך ,  הם מעריכים כי הקרמלין מקשיב .  ובינתיים ,  כל האטה בשוק הנדל"ן במוסקווה צפויה להשפיע על שוק הנדל"ן האירופי .  מוסקווה היא שוק הנדל"ן המסחרי הגדול ביבשת ,  ודומה יותר לערים הפורחות של סין ומדינות המפרץ הפרסי מאשר לבירות האירופיות הוותיקות והצפופות .  במוסקווה סיטי ,  מתחם גורדי השחקים החדש ,  יש פעילות רבה .  לפי חברת ייעוץ הנדל"ן קאשמן אנד וייקפילד ,  השטחים המשרדיים הממוקמים כיום במוסקווה כפולים לעומת פאריס ,  העיר הבאה אחריה - 2.3 מיליון מ"ר ,  לעומת כמיליון בלבד בפאריס .  לאף עיר אירופית אחרת לא היו יותר ממיליון מ"ר בבנייה במחצית הראשונה של 2010 .  מוסקווה מובילה גם במונחי מרכזי קניות - חלק של פריחת הנדל"ן ברוסיה שהואט ,  אך לא נעצר כליל ,  בתקופת המיתון .  במחצית הראשונה של השנה נפתחו מרכזי קניות בשטח כולל של 176 אלף מ"ר - יותר מכל עיר אחרת באירופה ,  לפי נתוני קאשמן אנד וייקפילד .  מדובר בהיקף הגדול משטחי מרכזי הקניות החדשים בכלל גרמניה בתקופה זו .
 
פיטורי ראש עיריית מוסקווה מסכנים את שוק הנדל"ן הפורח בעיר
חקירות השחיתות בעיריית מוסקווה מציבות סימני שאלה לגבי פעילות הנדל"ן של ילנה בטורינה ,  אשתו של ראש העיר יורי לוז'קוב והאשה העשירה ברוסיה .  ענני החשדות מטילים צל על עתידם של היזמים בעיר

