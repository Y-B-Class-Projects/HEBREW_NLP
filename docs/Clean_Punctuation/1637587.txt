מזוז האיר את הפינות האפלות בשלטון
מנחם  ( מני )  מזוז היה אלמוני כאשר טיפס או הוטל אל מרכז הזירה הציבורית .  הוא קיווה להיות יועץ משפטי שיעסוק בעניינים האזרחיים של הממשלה .  לא עלה בדעתו כי שש שנים לאחר מכן ייטוש את לשכתו כשנוא נפשם של אנשי ההון ? שלטון ושרי המשפטים חיים רמון ,  דניאל פרידמן ויעקב נאמן ,  ומנגד כאחד הבולטים בשורה הראשונה של מחנה  " בני האור ". 
קר רוח ,  מקפיד על איסור נגיעה בפוליטיקה ומרוחק במתכוון מההמולה החברתית שלה ,  לא היה בו שמץ של רצון להתנגש בשלטון .  הלוחמים הבולטים בשחיתות מתוך המערכת הציבורית כמבקר המדינה מיכה לינדנשטראוס ,  ד"ר ירון זליכה ,  המפכ"ל דוד  ( דודי )  כהן ויעקב בורובסקי כבר שעטו קדימה נגד הפוליטיקאים החשודים כאשר מזוז נותר עדיין מאחור ,  מתבונן ,  שואל ,  שוקל ,  מפקפק .  בשל כך כמעט וטבע בחופו של האי היווני בהעניקו שכפ"ץ למשפחת אריאל ושרון ובניו בע"מ .
 המנוע הותנע לאיטו ,  אך משהחל מזוז לנוע לעבר מורסות השחיתות לא עצר .  הוא ידע היטב מה הפער בין כתב האישום החמור שהגיש נגד אהוד אולמרט לבין החשדות הכבדים פי כמה כלפיו ;  ובוודאי לא השלה את עצמו שחשף את כל מעלליהם של אברהם הירשזון ועמרי שרון .
 נעזר במבקר מדינה פעיל ובמפכ"ל משטרה שהתגבר על מעצוריו ,  הוביל מזוז שורה ארוכה של אנשי הצווארון הלבן אל ספסל הנאשמים ואל הכלא ,  ולפי שעה לא הפסיד אפילו סיבוב משפטי אחד .
 בוודאי שהיו לו גם כישלונות .  היתה לו סדרת טעויות בפרשת משה קצב .  היא נדונה בהרחבה בהזדמנויות שונות .  הוא גם הניח את המקלדת ואת אזמל המנתחים מוקדם מדי .  חבל שהותיר פתוח את תיק המינויים הפוליטיים של אולמרט ,  שקיבל מלינדנשטראוס .  חבל יותר שלא סיים לחיוב או לשלילה את התיק של אביגדור ליברמן .  אילו קיבל את המלצת המשטרה ,  שפעלה היטב - היה גם סיוט זה יורד מסדר יומה של הממשלה ,  לכאן או לכאן .
 למרות תקלות אלה הותיר אחריו מורשת ,  נורמה .  התהלך עם פנס ביד להאיר פינות אפלות בשלטון .  אין ספק שגם הוא אביר איכות השלטון .
 ערכים אלה הונחו על כתפי יורשו יהודה וינשטיין .  סביר להניח כי הוא מודע למחויבות הציבורית שלו לשלטון החוק ,  ולא לממשלה שבחרה בו ;  שהוא מבין כי אין לו התחלה חדשה אלא בנקודה שבה מזוז הפקיד בידיו את המקל במירוץ השליחים בדרך לטיהור המדינה מן השחיתות .
 לוינשטיין מגיע אשראי .  תקווה מלווה אותו .  גם ברכה .  אוסיף לו ברכה משלי :  שתסיים כמו מזוז .
 
מזוז האיר את הפינות האפלות בשלטון
nan
