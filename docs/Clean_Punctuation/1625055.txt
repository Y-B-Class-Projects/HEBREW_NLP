עיר בלי תסריט
בתי הקולנוע בחיפה הולכים ונעלמים ,  ואיתם מתפוגגות גם חוויות הילדות של ג'אלב כיואן ,  שמתגעגע לימים שבהם פגש ברחוב את סילבסטר סטאלון 
" קולנוע פנורמה נסגר ,  בקרוב ייסגר גם הקולנוע בגרנד קניון "  - זאת הכותרת שהופיעה לאחרונה בעיתונות המקומית בחיפה .  הסגירה היא שלב נוסף בתהפוכות הרבות שעברו בתי הקולנוע בעיר לאורך השנים ,  ומסמלת עוד שני מעוזים שהרימו ידיים מול תהליך האמריקניזציה של ישראל .   את מקומם של בתי הקולנוע בקניונים תופס קולנוע  " yes Planet ".  הכניסה למסדרונות הקולנוע העצומים בגודלם היא חוויה מהפנטת ומסחררת .  זה לא שאני מתלונן ,  וכבר צברתי כמה חוויות בקומפלקס החדש :  שם משקפי תלת מימד ,  רואה סרט אנימציה על כדורי בשר ;  דופק כמה טקילות עם החבר'ה בפאב שליד בתי הקולנוע החדשים לפני שאנחנו הולכים לסרט אימה חדש ;  עומד בתור ארוך שמזכיר ביקור בביטוח הלאומי כדי לראות סרט על קץ העולם בעוד שנתיים .  ועדיין ,  אני מתגעגע לתקופה שחלפה עם הרוח .
 מאי ,  מאיון ,  ארמון ,  עצמון ,  מירון ,  גל אור ,  אוריון ,  אורה ,  אמפי ,  תמר ,  חן ,  רון ורב גת הם רק חלק מהשמות שמעוררים רגשות נוסטלגיים אצל כל חיפאי .  בתי הקולנוע האלה שכנו בשכונת הדר ,  שהייתה בשנות השמונים המרכז האורבני של העיר ולכל תושבי הצפון .  כולם כבר הלכו לעולמם מזמן .  
השלטים הענקיים שהתנוססו על חזית כל בתי הקולנוע דאז השפיעו עלי רבות בעידן התמימות שלי .  בכל פעם שאני מבקר בהדר אני נוכח לדעת שבהיעדר הכוכבים ההוליוודיים היא נהפכה שכונה משעממת ושוממת .  האם לא היה עדיף שמבטו הנוקב של סילבסטר סטאלון ,  הסקסיות של דריל האנה ,  הנשיות של קים בייסינג'ר וגבריותו של מיקי רורק יהיו חלק מהנוף היום יומי של הכרמל ,  ויהוו מפלט מהאפרוריות העירונית ומהמבטים העצבניים של עוברי האורח ?  הרגעים האלה ,  שבהם הנפת מבט לשלט וזכית בתקווה לחיים טובים יותר שגלומה בכל הסרטים ההוליוודיים ,  נעלמה מרחובות חיפה ,  שהתגלו במלוא אפרוריותם .   
שנות התשעים הגיעו ואיתם מהפכת הקניונים בעיר .  לאחר מלחמת המפרץ נפתח הקניון המשמעותי בעיר ובמשך השנים הבאות נפתחו עוד ועוד קניונים .  המרכז הישן בהדר איבד ממעמדו עד שנסגרו כל בתי הקולנוע .  התמורה הגיעה בבתי הקולנוע בכרמל ,  שהתחילו להקרין סרטים איכותיים והקהל התפצל בין האולמות החדשים לישנים .  החוויה הקולנועית נהפכה מגוונת יותר מאשר בעבר ,  כך שהיה באפשרותנו להתוודע לכל הבמאים המוערכים ולחוויה קולנועית מעמיקה .  כשלא רצינו להכביד על מוחנו ,  היינו סתם נהנים מחוויה הוליוודית ואחריה זוללים ארוחת מקדונלד'ס שמנה .
 אינני מתנגד רשתות הקולנוע החדשות .  גם אני פוקד אותן לפעמים ,  למרות שרוב האולמות קטנים בהשוואה לבתי הקולנוע הישנים ,  פרט לאולמות שמקרינים בהם סרט על סוף העולם וכדורי בשר .  הבעיה היא שנדמה שכל החוויות שצברתי לאורך השנים בבתי הקולנוע הקטנים והתמימים של פעם ,  לא ניתנות למימוש בקומפלקסים החדשים והנוצצים .  מצד שני ,  ייתכן שפשוט התבגרתי .  
אז נותר לי רק להתגעגע .  לסרט הראשון בקולנוע ;  לנשיקה הראשונה בקולנוע ;  לאכול את הפופקורן שפעם נראה לך טעים וחם והיום יבש ודלוח ;  לגלות שהקהל יוצא בדמעות מסרט שלא התכוונת ללכת אליו ,  להחליף כרטיסים ואז לצפות בסרט שואה בדייט ראשון של זוג ערבי ;  לשכנע חבורה של בחורות ערביות שמרניות לצאת איתי לסרט שעליו קראתי ביקורת ברפרוף ,  ואז לגלות שמדובר בכלל בסרט שגובל בפורנו ;  ללכת עם חבר לסרט צרפתי טוב ואז לצאת באמצע ,  לאחר שאחת הצופות חשבה שאנחנו מחבלים .  אפשר להבין אותה :  היא לא חשבה שערבים רואים סרטים צרפתיים .  לפחות את החוויה הזאת יש סיכוי שנשחזר גם בקולנוע החדש .
 
עיר בלי תסריט
בתי הקולנוע בחיפה הולכים ונעלמים ,  ואיתם מתפוגגות גם חוויות הילדות של ג'אלב כיואן ,  שמתגעגע לימים שבהם פגש ברחוב את סילבסטר סטאלון

