מה הקפיץ את הנגיד 
הדיונים על חוק בנק ישראל החדש גרמו לנגיד סטנלי פישר לצאת משלוותו . " האוצר מדליף נגדנו במטרה לטרפד את החוק ",  טען השבוע בכנסת ,  ויצא במתקפה חריפה על המשרד
 >  >  נגיד בנק ישראל ,  סטנלי פישר ,  ידוע כאדם קר רוח .  כאחד שסופר עד מאה לפני שהוא מתפרץ .  לפיכך ,  המתקפה החריפה שלו השבוע בוועדת הכספים של הכנסת כנגד משרד האוצר היא חריגה מאוד . " האוצר מדליף נגדנו בנושאי שכר במטרה לטרפד את חוק בנק ישראל החדש ",  טען הנגיד במסגרת הדיונים על החוק .  בדבר אחד לפחות הנגיד צודק .  אחרי שבמשך שנים היה ידוע בנק ישראל ככספת - עובדיו קיבלו משכורות ותנאי עבודה שאינם מוכרים במשק ,  ושמרו את הפרטים לעצמם - החל המידע לדלוף החוצה .  הדליפות החלו בשלהי כהונת הנגיד הקודם ,  דוד קליין ,  וגברו בתקופתו של פישר .  אלא שכמעט כל ההדלפות מקורן בעובדי הבנק או בגמלאיו .  גם לסכסוך הפנימי הקיים בוועד העובדים של הבנק - על השליטה בוועד - יש לא מעט תרומה להדלפות האלה .  לנגיד יש לפחות ארבעה עוזרים קרובים שיודעים את הפרטים במדויק .  גם הוא היה צריך לדעת .  הדלפות אינן מהלך פסול במשטר דמוקרטי .  להיפך ,  הן נשמת אפה של התקשורת .  הן חשובות במיוחד במקרה של גוף ציבורי שמטיף לכל העולם ,  בעיקר לאוצר ,  לנהוג בשקיפות ובעצמו נוקט בחוסר שקיפות .  איש לא יודע עד היום מדוע הודח דני דנקנר מראשות בנק הפועלים ;  איש לא שמע את בנק ישראל מתבטא בנושא יו"ר לאומי ;  וחודשיים לפני סוף הקדנציה שלו ,  איש לא יודע אם פישר מעוניין להיות הנגיד בחמש השנים הקרובות .  במשטר דמוקרטי דברים כאלה הם לחלוטין לא תקינים .  בין בנק ישראל לאוצר היו ויהיו עימותים לאורך השנים - רק גובה הלהבות הוא שמשתנה .  כרגע מדובר על להבה חזקה .  הנגיד חרד לנושא חוק בנק ישראל החדש .  חמש שנים הוא דוחף להעברת החוק ,  ועתה ,  ערב סיום כהונתו ,  כשהחוק כבר מונח על שולחן הכנסת ,  הוא מגלה קוצר רוח .  בין השאר ,  מכיוון שוועד העובדים בבנק מתנגד לחוק .  גם שר האוצר יובל שטייניץ והממונה על השכר באוצר אילן לוין מתנגדים לחוק .  הסיבה המרכזית להתנגדות שטייניץ ולוין היא סוגיית השכר בבנק .  על פי החוק החדש ,  ההכרעה הסופית בעניין שכר עובדי בנק ישראל תהיה נתונה בידי ראש הממשלה בנימין נתניהו .  זאת ,  כאשר לגבי כלל עובדי המגזר הציבורי וגם עובדי בנק ישראל לפי החוק הישן ,  ההכרעה בעניין שכר עובדי הבנק היא בידי פקיד בכיר - הממונה על השכר באוצר .  התנגדות העובדים בבנק וההתנגדות של האוצר לחוק החדש באה ממקום שונה .  העובדים מתלוננים כי בגיבוש החוק בסעיף השכר לא שאלו לדעתם ;  ובאוצר טוענים שסעיף השכר בבנק סוכם על ידי ראש הממשלה הקודם אהוד אולמרט ,  חרף התנגדות הממונה על השכר אז ,  אלי כהן .  השכר ותנאי השכר בבנק ישראל היו ועודם שערורייתיים .  אם החוק החדש יאושר בכנסת ,  כפי שפישר רוצה - הם יהיו שערורייתיים גם בעתיד .  אין שום סיבה כי הנהלת בנק ישראל תשתכר 60% יותר מהנהלת האוצר .  בדרגים היותר נמוכים ,  הפערים אף מגיעים לעתים למאות אחוזים .  הנגיד יודע כי ועדת הכספים ,  כמו הציבור ,  אינה אוהבת את מה שקורה בנושאי השכר בבנק שלו .  הנגיד יודע כי הוועדה לא תאהב את מודל השכר בחוק החדש ;  הוועדה תנסה לאמץ מודל חדש ,  או להחזיר את ההכרעה לאוצר - וזה לא החוק שהנגיד חולם עליו .  זו כנראה הסיבה לעצבנות היתרה שלו השבוע .
 
מה הקפיץ את הנגיד 
הדיונים על חוק בנק ישראל החדש גרמו לנגיד סטנלי פישר לצאת משלוותו . " האוצר מדליף נגדנו במטרה לטרפד את החוק ",  טען השבוע בכנסת ,  ויצא במתקפה חריפה על המשרד

