פאו על שכרם
13 מאמנים עברו בעשור האחרון בפנאתינייקוס ,  אבל אף אחד לא זכה בכלום חוץ מיצחק שום .  העונה הגיע השינוי ואולי גם אליפות
ב-29 בנובמבר 2009 ,  בזמן שעיני חובבי הכדורגל באירופה הופנו לעבר הקאמפ נואו שם אירחה ברצלונה את ריאל מדריד ,  התרכזו ביוון אוהדי פנאתינייקוס באיסוף השברים .  יום שהתחיל בצורה אופטימית ובתקווה לחגיגה ירוקה גדולה בסופו ,  הוגדר לבסוף כיום שחור ,  לאחר שקבוצת הכדורסל הופתעה בדרבי אליו הגיעה כפייבוריטית ואילו קבוצת הכדורגל חוותה הפסד ראשון דווקא מול אולימפיאקוס השנואה ואיבדה את הפסגה .
 למרות הקו החיובי אותו הוליך הנק טן קאטה  רצף ניצחונות בליגה ועמדה מצוינת להעפלה משלב הבתים של הליגה האירופית  בהנהלה פשוט לא הסכימו לעבור על כך לסדר היום .  הם בחרו לבצע מהלך מפתיע ולזעזע את הקבוצה באמצעות פיטוריו של ההולנדי ,  כשגם ההפסדים לגלאטסראיי באירופה שימשו עבורם כטריגר .  מתי עשו זאת ?  או ,  הם בחרו בתזמון מצוין .  הודעת הפיטורים נמסרה ב-8 בדצמבר ,  יממה לפני שטן קאטה חגג את יום הולדתו ה-55 .  כפי שלמדו על בשרם קודמיו בתפקיד ,  לא משנה מי עומד בראש ההנהלה ,  ההפתעה יכולה לבוא בכל רגע ובכל מקום .
 ב-2004 הוביל יצחק שום את פנאתינייקוס לדאבל מרשים אחרי שנות יובש ארוכות .  שלושה משחקי ליגה בעונה שלאחר מכן ,  והמאמן הישראלי נשלח הביתה בצורה פתאומית ובנסיבות שאינן קשורות לתוצאות על המגרש .  מאז ,  אגב ,  פנאתינייקוס עדיין מחפשת תואר נוסף ,  כשגם אותם שני תארים היו בסך הכל היחידים של פאו ב-14 השנים האחרונות .  שמונה מאמנים ,  כולל ניקוס ניופליאס הנוכחי ,  עבדו במועדון לאחר תקופת שום ,  ובארון הגביעים אין שום חדש .  האם העונה ,  עם ציון שנת ה-102 של המועדון  ( בשנת המאה זה לא עבד )  וכשהיתרון בפסגה עומד על שש נקודות כרגע ,  יוכלו האוהדים הקנאים בירוק להרים ראש אל מול יריביהם המדושנים ? 
כאמור ,  לא מעט מאמנים עבדו בפנאתינייקוס בשנים האחרונות .  13 תוך עשור ,  אם נרצה לדייק .  טן קאטה ,  שהגיע למועדון ביוני 2008 והצליח באופן נדיר לסגור עונה בתפקיד ,  הנחיל סגנון משחק התקפי ,  אבל בתקשורת ובעיקר בקרב האוהדים לא אהבו את ניהול המשחק שלו ואת בחירת השחקנים . " היה לי לכבוד לאמן במועדון הזה והתוצאות מגבות את עבודתי ",  הצהיר ההולנדי בהודעה רשמית לאחר הפיטורים ,  כשהוא מזכיר את מאזנו בליגה - 10 ניצחונות ב-13 משחקים . " הנחתי את היסודות בקבוצה הזו ,  אבל אני מכבד את האנשים שלא היו מרוצים מהתמונה המלאה ". 
חילופי המאמנים הרבים הם רק אחת ההשלכות של חוסר הארגון וההתנהלות הקלוקלת בפנאתינייקוס .  החל מ-2008 עבר המועדון שינוי במבנה הניהולי ,  כאשר למעשה מונו ארבעה יושבי ראש שותפים :  הנשיא בפועל ניקוס פטראס ,  יאניס ורדינויאניס ,  אנדראס ונופולוס ופאבלוס יאנקופולוס ,  הנשיא הכל יכול של קבוצת הכדורסל ,  המיוצג על ידי בנו ניקולס ,  האיש שהניע את המהלך להדחתו של טן קאטה .  כל אחד עם אג'נדה משלו ואנשים שונים שהוא חפץ ביקרם .  השחקנים מודעים למצב והיה ברור להם מראש שמעמד המאמן רעוע הרבה יותר משלהם . " הנה ,  אני כאן והוא כבר לא ",  חגג קלייטון הברזילאי את עזיבת טן קאטה ,  והבהיר לכולם מי נמצא בתחתית שרשרת המזון במועדון .  
כדי להראות כי בכל זאת לא מדובר בשליפה מהמותן ,  הודיעו בפנאתינייקוס כי הרעיון שלהם הוא לקדם את החומר המקומי ,  בדיוק כפי שעשו בסגל השחקנים עם קיזוז מספר הזרים ל-11  ( עדיין יותר מדי ,  אך מה זה לעומת 17 הליגיונרים של אולימפיאקוס )  .  האיש שנבחר להיות נושא דגל המהפכה והמאמן הראשון זה עשור שאינו זר ,  היה ניקוס ניופליאס ,  שחקן העבר של המועדון ושל נבחרת יוון ,  ומי שהדריך בהצלחה את הנבחרות הצעירות בשנים האחרונות . " חשוב שאת הקבוצה מאמן מישהו יווני ",  אמר לאחרונה בראיון רדיופוני יואניס  " הנינג'ה "  קליצאקיס ,  ששיתף פעולה עם ניופליאס בפאו ובנבחרת . " העתיד של הקבוצה הוא חיובי ולא צריך לקפוץ אחרי תוצאה אחת רעה כמו התיקו בדרבי מול א.א.ק .  זה ידוע שלקבוצה יש בעיות ,  אך חשוב לזכור כי במצב הנוכחי היחידה שיכולה להזיק לפאו היא פנאתנייקוס ". 
על מנת לזכות באמון הציבור ובכבוד בחדר ההלבשה ,  צורף לניופליאס קשישטוף וארז'יחה ,  האליל הפולני של האוהדים ומלך שערי הקבוצה בכל הזמנים .  גם ניופליאס וגם וארז'יחה ,  למרות חוסר ניסיונם בהובלת קבוצה מסוגה של פנאתינייקוס ,  מכירים את המועדון על כל רבדיו ומודעים לכובד משקלה של החולצה .  השניים מאמינים בעבודה קשה ובמשמעת לצד משחק הלחץ והכדורגל ההתקפי ,  ובגישתם מתמצתים את רוח המועדון ,  כמי שהיו שם בהצלחה האירופית האחרונה ב-1996 ,  אז נעצרה פאו בחצי גמר ליגת האלופות על ידי אייאקס . " אני מקווה להגיע לאותם הישגים כמאמן כפי שעשיתי כשחקן ",  הצהיר ניופליאס עם הגעתו . " המטרה היא לאסוף כמה שיותר תארים ". 
עד כה נראה כי ניופליאס בדרך הנכונה .  שחקן העבר בן ה-45 נחשב לתקווה הגדולה  ( והיחידה )  בין המאמנים ביוון ,  ותואר עם פנאתינייקוס אחרי שנות בצורת בהחלט יהווה עבורו מקפצה משמעותית .  היתרון הגדול של ניופליאס ,  בזכותו יצר פער של שש נקודות בטבלה על פני אולימפיאקוס ,  נעוץ בכך שהוא מצליח לשמור בינתיים על חדר הלבשה מגובש שרואה רק מטרה אחת לנגד עיניו .  בזמן שבאולימפיאקוס עמוסת הכוכבים והעשירה יותר ,  שחקנים מחליפים מהלומות באימונים ,  אנצו מארסקה האיטלקי מתעמת עם המאמן ושחקנים נקנסים על ימין ועל שמאל בגלל עבירות משמעת ,  בפאו שומרים על שקט ומרגישים כי אסור להם לתת גם להזדמנות הזו לחמוק מבין הידיים .
" אנחנו יודעים שכרגע האליפות תלויה אך ורק בנו ",  הודה הקשר לזארוס כריסטודולופולוס ,  שעבד עם ניופליאס בנבחרת הצעירה ומקבל יותר אשראי מאז בואו . " כולנו חולמים על הרגע בו נהיה אלופים ,  אנחנו שואפים להתחיל שושלת משלנו .  המאמנים החדשים מאוד קרובים לשחקנים ,  כולנו מאוחדים .  הם לא חותכים אותנו אחרי כל טעות ומאז אנחנו גם משחקים טוב יותר ".  השחקן הצעיר ,  שעשוי לקבל זימון מחודש לסגל הבוגרת ,  הוא אחד ממייצגי המגמה המנחה את ראשי המועדון ,  המבקשים לקדם את השחקנים היוונים לקראת כניסת  " חוק 6+5 ",  שיחייב שיתוף שישה שחקנים מקומיים בהרכב ויגביל את מספר הזרים .
 לפנאתינייקוס יש כרגע שמונה שחקנים המשתייכים גם לסגל הנבחרת ,  לעומת ארבעה בלבד של היריבה אולימפיאקוס .  נתון זה גורם לאושר רב במשרדי המועדון . " השחקנים שאני הבאתי ,  אלה שכולם צחקו עליהם ,  הם עכשיו שחקנים מרכזיים בנבחרת יוון ",  הדגיש הסקאוט ספירוס ליוואתינוס ,  גם הוא כמובן שחקן עבר של המועדון ,  וענה לשאלה הבוערת בנוגע לאי החתמה של בלם ,  למרות הצורך בכך . " אני עדיין חושב שהקבוצה צריכה חיזוק ,  אבל לא כרגע .  יותר חשוב לנצל את האופציה ולרכוש את ג'יבריל סיסה .  הוא כבש עד עכשיו 15 שערים והתאקלם מצוין .  בכלל ,  הייתי מחתים עוד חמישה סיסה אם הייתי יכול ". 
גם האוהדים ,  עם כל הכבוד ליכולת המרשימה של סיסה ,  מעדיפים כמובן תוצר מקומי ,  בעיקר אם מדובר בבשר מבשרם .  כשמריו גלינוביץ' ,  השוער הקרואטי שהובא לפנאתינייקוס על ידי יצחק שום ,  ביצע שגיאות בין הקורות ,  הוא שימש שק החבטות המילולי של יושבי האצטדיון האולימפי .  לעומתו ,  אלכסנדרוס צורבאס ,  השוער הראשון של הקבוצה כיום ,  רשאי לטעות מדי שבוע ולא לשמוע מילה אחת רעה .  ככה זה כשמדובר ביוצא חלציו של שער 13 המיתולוגי ,  אוהד שרוף של הקבוצה שהרוויח עוד נקודות זכות עם הקנטת אוהדי אולימפיאקוס ,  כשנישק את סמל התלתן במשחק בין שתי הקבוצות בעונה שעברה .
 עכשיו ,  עם סיסה הלוהט שמנסה לפלס לעצמו דרך לסגל צרפת למונדיאל ,  עם הסגל המקומי המוכשר וצורבאס האחראי על שלהוב האוהדים ,  פנאתינייקוס רוצה לא רק אליפות אלא גם חזרה לימי התהילה באירופה .  שלב הנוקאאוט של הליגה האירופית קבע להם מפגש כפול עם רומא בפברואר  חודש אותו מגדירים ביוון כזה שיקבע את גורל האליפות .  עוד לפני כן ממתינה להם ביום ראשון לאריסה של סלים טועמה ושמעון אבוחצירא . " ניצחון על לאריסה יסיים לפי דעתי את הסיפור ונוכל להתחיל בהכנת החגיגות ",  קבע הסקאוט ליוואתינוס . " הפעם ,  לשם שינוי ,  אנחנו אדונים לגורלנו ". 

פאו על שכרם
13 מאמנים עברו בעשור האחרון בפנאתינייקוס ,  אבל אף אחד לא זכה בכלום חוץ מיצחק שום .  העונה הגיע השינוי ואולי גם אליפות

