יצרניות הרכב נוסעות בזמן
במטרה לפנות לשווקים החדשים והמתפתחים - סין ,  הודו ,  רוסיה ודרום אמריקה - נאלצות יצרניות הרכב להתאים את המחיר לכיס התושבים ,  ולספק להם דגמים בסיסיים וזולים - בדיוק כמו אלה שסללו את הדרך לתעשיית הרכב בתחילת המאה ה-20
 >  >  כמעט כל יצרן מכונית מוכר חייב את ראשית הצלחתו למכוניות זולות ופשוטות במיוחד .  המכוניות הללו ,  עממיות ותכליתיות ,  ענו על הצורך בניידות קלה ומהירה .  סטיבן נורמן ,  סמנכ"ל השיווק של רנו ,  כינה את הדגמים האלה  " דמוקרטיים ",  מכיוון שהיו נגישים כמעט לכל אחד .  רשימת הדגמים ארוכה ומוכרת :  פורד מודל t ,  פולקסווגן חיפושית ,  סיטרואן דה-שבו ופיאט טופולינו ,  ומאוחר יותר פיאט צינקוצ'נטו ,  רנו קאטרה-שבו ורנו 4 ואפילו טויוטה קורולה מהדורות הראשונים .   כיום יצרני הרכב כבר לא מוכרים מכוניות כאלה ,  לפחות לא באירופה .  הצרכן המערבי נהפך מבוסס יותר והדרישות שלו עלו והלכו .  כיום המכוניות מהירות ,  נוחות ,  בטוחות ובעיקר איכותיות יותר .  המחיר שלהן האמיר בהתאם ,  והוא הולם את כיסו של הקהל האירופי האמיד .  אבל הקהל האירופי מצטמצם בשל שיעור הילודה הנמוך יחסית ,  והתחרות בשוק הרכב גוברת והולכת .  גם בארה"ב שוק הרכב לא גדל ,  אך התחרות מתעצמת .  יצרני הרכב המחפשים דרכים להגדיל את מכירותיהם פונים לשווקים חדשים - במדינות המתפתחות .  כדי לעשות זאת ,  חלקם צריכים לשוב אל המכוניות הזולות והפשוטות .  בתערוכת דלהי המתקיימת בימים אלה בהודו מוצגים כמה דגמים חדשים ברוח זאת ,  אך לא בטוח שהם מתאימים לכל שוק או מועילים לתדמית העכשווית של היצרנים .  אלה שוקי המטרה החדשים של היצרנים המוכרים .  הודו :  מחליפים את הריקשה תערוכת דלהי משקפת את החשיבות שמייחסים יצרני הרכב להודו ,  שנהפכה לשוק הרביעי בגודלו בעולם למכוניות :  טויוטה ,  הונדה ,  ג'נרל מוטורס ,  פורד וסוזוקי מציגות שם מכוניות המיועדות לשוק זה ,  כולן פשוטות וזולות .  היצרנית ההודית טאטא משיבה תחרות ,  ומציגה בתערוכה מיניוואן זעיר המצטרף למכונית שהתחילה את גל המכוניות האולטרה-זולות ,  הנאנו .  הפערים הכלכליים בהודו עדיין גדולים ,  אך נוצרת במדינה שכבה גדלה והולכת של אנשים שבאפשרותם להחליף את הקטנוע או הריקשה במכונית חדשה .  גם עלויות הייצור בהודו נמוכות הרבה יותר ,  והממשלה פחות מעורבת בכלכלה מאשר בסין .  הדבר מאפשר ליצרנים ממדינות מפותחות כמו יונדאי לייצר שם מכוניות מבלי להיכנס לשותפות ולמכור ידע ליצרנים מקומיים ,  אבל ליצרנים אלה יש דרך להשיג ידע מהמערב .  כך ,  למשל ,  טאטא רכשה את יצרניות היוקרה יגואר ולנד-רובר כדי ללמוד מהטכנולוגיה שלהן .  השוק ההודי נשלט על ידי מכוניות קטנות וזולות ,  אך היצרנים ההודים מעוניינים לפתח מכוניות גדולות ומתוחכמות יותר ולשווק במדינות המערב .  אין זה צורך כלכלי :  טאטא ומתחרתה מהינדרה אינן יכולות לספק את הדרישה בשוק ההודי לבדן ,  אך הדבר מעניק להן יוקרה ומאפשר להן להתפתח תוך כדי תחרות ,  כדי לא לקפוא על השמרים .  סין :  מחסומי כניסה סין נהפכה ב-2009 לשוק הרכב הגדול בעולם ,  ונמכרו בה 10.3 מיליון מכוניות פרטיות - ובסך הכל 13.6 מיליון כלי רכב .  המכירות בסין זינקו ב-45% ,  בזמן שבארה"ב נרשמה צניחה של 21% ונמכרו בה 10.4 מיליון כלי רכב .  הנתונים האלה מסמנים מגמה ברורה ,  שיצרני הרכב לא מתעלמים ממנה .  ואולם החדירה לשוק הסיני מורכבת בהרבה מהחדירה להודו .  על יבוא מכוניות לסין מוטל מיסוי גבוה ,  ובמטרה להגביר את המכירות ,  יצרני הרכב חייבים לייצר בסין .  אבל גם זה לא פשוט :  הממשלה הסינית דורשת שיתוף פעולה עם יצרניים מקומיים ,  ובעצם מאלצת את יצרני הרכב מהמדינות המפותחות למכור לסינים טכנולוגיה ולסייע ליצרנים המקומיים להתחזק .  בסין יש עשרות יצרני רכב והיצע רחב של דגמים בגדלים ומסוגים שונים .  היצרנים המערביים והיפניים לא יכולים להתחרות במחירי המכוניות הסיניות ,  ולכן הם מוכרים תחת המותג שלהם בעיקר מכוניות מודרניות באיכות גבוהה .  ג'נרל מוטורס היא אחד היצרנים המובילים בסין בזכות מותג שהיה שולי עד השנים האחרונות - ביואיק ,  שנהפך למותג העיקרי בסין .  החברה משווקת את דגמי אופל השונים עם סמל זה .  רוסיה ומזרח אירופה :  המותג מדבר ב-2008 היתה רוסיה לשוק הרכב הגדול באירופה ,  אך ב-2009 פגע המשבר העולמי באופן קשה בכלכלתה והמכירות צנחו ביותר מ-50% .  בעשורים האחרונים ,  רוסיה ,  לצד טורקיה ומדינות מזרח אירופה ,  היתה שוק יעד לגל החדש של מכוניות זולות .  בשנות ה-90 הציגה פיאט את הפאליו ,  וב-2004 הציג תאגיד רנו את דאצ'יה לוגאן ,  שתוכננה להיות בסיסית וזולה .  הלוגאן נמכרת היטב בהודו ובמקסיקו ,  אך דווקא ברוסיה היא לא זוכה להצלחה .  השוק ברוסיה מייחס חשיבות רבה למותגים .  לכן ,  המכוניות הזולות ביותר שנמכרות במדינה הן משומשות המיובאות ממערב אירופה .  העשירון העליון רוכש מכוניות מערביות חדשות ומעמד הביניים הגבוה רוכש מכוניות של יונדאי ויצרנים נוספים המוכרים ברוסיה .  תעשיית הרכב הרוסית ,  ובראשה אוטו-ואז ,  יצרנית לאדה ,  נחשלת מבחינה טכנולוגית ולא נראה כי תתחיל לייצא בקרוב למערב .  דרום אמריקה :  ישן לצד חדש הכלכלה של דרום אמריקה נפגעה במשבר ,  אך לא בצורה חמורה ,  ובמחצית הראשונה של 2009 ירדו מכירות כלי הרכב ביבשת ב-6.9% בלבד .  עם זאת ,  בברזיל ,  השוק הגדול בדרום אמריקה ,  המכירות דווקא עלו ב-4.2% .  היצרנים המצליחים ביותר ביבשת הם ג'נרל מוטורס ,  פולקסווגן ופיאט .  היצרן היפני המצליח ביותר ,  טויוטה ,  נמצא במקום השישי בלבד בטבלת המכירות .  הדגמים הנמכרים הם תערובת של דגמים מערביים מיושנים ומודרניים .  פיאט משווקת שם את האונו שתוכננה בשנות ה-80 ,  לצד ה-500 החדשה והפאליו .  פולקסווגן משווקת את הטרנספורטר משנות ה-60 במקביל לטיגואן ולטוארג ,  וג'נרל מוטורס משווקת תחת המותג שברולט דגמים של אופל משנות ה-90 .  עם זאת ,  יש גם כמה מכוניות שתוכננו במיוחד עבור השוק הדרום-אמריקאי .  שברולט הציגה באחרונה את האג'יל ,  מיניוואן קומפקטי במראה של רכב שטח קטן .  פולקסווגן ריעננה את הגול ,  מכונית קומפקטית המיועדת לשווקים מתפתחים  ( ומיוצרת גם באיראן )  ,  והציגה טנדר ראשון מתוצרתה - אמארוק ,  המיועד לסייע לה להתבסס בשוק הדרום-אמריקאי .  בדרום אמריקה אין יצרנים מקומיים רציניים ,  אך אפשר להזכיר את תעשיית הרכב המתפתחת בונצואלה ,  שם שואף הוגו צ'אווס לייצר מכונית עממית חדשה ומאיים ,  בין היתר ,  להלאים את המפעל המקומי של טויוטה .  אפריקה :  אין כסף למכונית הטרגדיה של הפוליטיקה האפריקאית משפיעה גם על הכלכלה ביבשת .  מרבית תושבי אפריקה לא הגיעו לרמת ההכנסה המאפשרת רכישת מכוניות חדשות ,  ובהתאם ,  מרבית המכוניות המגיעות לשם הן משומשות המיוצאות מיבשות אחרות .  חלק גדול מהן הן מכוניות מסחריות ואוטובוסים .  ישראל :  פלישת המכוניות הזולות האם תושבי ישראל ייהנו מהמכוניות העממיות החדשות ?  במידה מסוימת ,  כן .  רבות ממכוניות אלה  ( כמו טאטא נאנו )  אינן עומדות בתקני זיהום אוויר ובטיחות מערביים ,  ואחרות נמכרות באבזור בסיסי בלבד וללא תיבת ההילוכים האוטומטית המצליחה כל כך בישראל .  עם זאת ,  בשנה האחרונה החל שיווקם של כמה דגמים עממיים תחת מטרייה של מותג מוכר ,  בניסיון לתפוש נישות חדשות בתחום הרכב .  כך ,  קרסו משווקת את גרסת המיניוואן/סטיישן של דאצ'יה לוגאן עם סמל רנו במחיר זול כמיניוואן בסיסי או מסחרית ;  סוזוקי החלה לשווק את האלטו המיוצרת בהודו גם עם תיבה אוטומטית במחיר של 60 אלף שקל בלבד ;  ויונדאי משווקת כאן את ה-i10 .  ייתכן שדגמים נוספים יצטרפו להיצע בעתיד .  הצביעות של יצרני הרכב הניסיונות של יצרני הרכב מהמערב להגדיל את המכירות במדינות המפתחות חושף את הצביעות של הסיסמאות על בטיחות ועל הפחתת זיהום האוויר .  המכוניות המשווקות באירופה ובארה"ב נהפכות בטוחות יותר ומזהמות פחות ,  אך זאת בעיקר בשל דרישת הקהל והרגולציה בתחומים אלה .  כאשר אותן יצרניות פונות להודו ,  ברזיל או סין ,  הן משווקות ללא היסוס מכוניות מיושנות ,  מסוכנות ומזהמות .  אחרי שתעשיית הרכב זיהמה את האוויר והגבירה את אפקט החממה במדינות המערב ,  היא הולכת לעשות זאת שוב בהודו ובסין ,  כאילו שום דבר לא נלמד .  גם רמת הבטיחות של המכוניות לשווקים המתפתחים ירודה ,  שהרי אין שם מבחני ריסוק ובטיחות אינה מוכרת מכוניות .  תקווה קטנה לשינוי אפשר למצוא בכוונתם של כמה יצרנים לשווק מכוניות חשמליות במדינות מתפתחות .  שברולט הציגה בדלהי גרסה חשמלית לספארק ו-byd הסינית מתכוונת לייצא מכוניות כאלה גם למערב .  כך ,  עדיין יש אפשרות קלושה שהמדינות המתפתחות יזנקו היישר לעידן כלי הרכב החשמליים ,  ללא עצירת ביניים בעולם מכוניות הבנזין .
 
יצרניות הרכב נוסעות בזמן
במטרה לפנות לשווקים החדשים והמתפתחים - סין ,  הודו ,  רוסיה ודרום אמריקה - נאלצות יצרניות הרכב להתאים את המחיר לכיס התושבים ,  ולספק להם דגמים בסיסיים וזולים - בדיוק כמו אלה שסללו את הדרך לתעשיית הרכב בתחילת המאה ה-20

