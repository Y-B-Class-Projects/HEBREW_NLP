מכבי חיפה ניצחה 0:3 את הפועל רעננה
מכבי חיפה שוב לא התקשתה ,  כשגברה 0:3 על הפועל רעננה במשחק שלא שודר .  דבאלישווילי הבקיע צמד נוסף ,  רפאלוב קינח
התקליט של מכבי חיפה חוזר על עצמו ,  וכמה שהצליל הזה ערב לאוזניהם של אלישע לוי והאוהדים הירוקים .  בדיוק כמו במשחק מול הפועל עכו ,  האלופה גילתה סבלנות וחיכתה חצי שעה פחות או יותר ,  על מנת להבקיע את הראשון ולשייט לעבר ניצחון קל 0:3 על הפועל רעננה הערב  ( שבת )  .  שבועיים לפני משחק העונה ,  מכבי חיפה נמצאת בעיצומו של רצף ניצחונות שני העונה ,  העומד כרגע על שישה ,  ושומרת על מאזן מושלם בקרית אליעזר .
 פיטר מסיללה הפצוע נעדר מהרכב המארחת ,  אבל לאלישע לוי אין בעיה לזרוק למים העמוקים את טאלב טואטחה .  המגן בן ה-17 היה הבולט בשורות הירוקים בדקות הפתיחה ,  ולאחר מכן איפשר לבלם ז'ורז'ה טשיירה לתקוף דרך האגף השמאלי ולהפתיע לא רק עם בישול אחד ,  אלא עם שניים .  הפורטוגלי סידר לחלוץ ולדימיר דבאלישווילי את שערו העשירי העונה בדקה ה-35 ,  ותשע דקות לאחר מכן שיחזרו זאת השניים במדויק כדי לקבוע 0:2 במחצית .  השליטה הברורה של הירוקים בשדה באה לידי ביטוי אחרי מספר החמצות ,  ומערך שלושת הבלמים של הפועל רעננה פשוט התפרק .
 15 דקות ההפסקה לא ממש סייעו לאלי כהן ושחקניו חסרי האונים ,  כשבדקה ה-47 היה זה ליאור רפאלוב שניצל יציאה רעה של שאול סמדג'ה כדי לנגוח לרשת את השלישי .  כך ,  המחצית השנייה הפכה כולה לגארבג' טיים מתמשך .  מכבי חיפה ערכה חילופים ,  הרבתה להחמיץ ובעיקר חיכתה לבשורה מפתח תקוה .  האלופה ממשיכה לשמור על אחוזי הצלחה מרשימים בלי להשקיע מאמץ רב מדי ,  כולל שמונה ניצחונות בשמונת המפגשים מול העולות החדשות .  ורעננה ?  היא תחפש את הנקודות במקומות קצת יותר מזמינים ומול יריבות ברמתה .  הערב זה לא היה כוחות .
 דקה 11 :  רעננה יצאה למתפרצת באמצעות סטיבן כהן ,  שמסר לכוואז וקיבל בחזרה כדי לשלוח בעיטה לשמיים .
 דקה 16 :  איום ראשון של הירוקים .  כדור שנהדף מהגנת רעננה הגיע לגולסה ,  שניצב מחוץ לרחבה ובעט מעל השער .
 דקה 17 :  דבאלישווילי נותר לבדו מול סמדג'ה במרחק עשרה מטרים מהשער ,  אך בעט החוצה .
 דקה 28 :  רפאלוב מסר מצוין לגדיר שעצר בחזה ובעט מהאוויר ,  סמדג'ה הדף .
 דקה 35 :  גול !  טשיירה עלה לעזרת ההתקפה ,  קיבל כדור מרפאלוב והעביר מסירה מצוינת משמאל ,  דבאלישווילי שם את הרגל בזמן הנכון כדי לכבוש .  0:1 למכבי חיפה .
 דקה 39 :  משומר דהר באגף הימני ומסר כדור רוחב שפגע בזלמיקאס והטעה את סמדג'ה ,  שהצליח בכל זאת להדוף לקרן .
 דקה 44 :  גול !  העתק מדויק לשער הראשון .  רפאלוב מצא בשמאל את טשיירה ,  שהתחמק מזלמיקאס והעביר שוב רוחב לדבאלישווילי שלא התקשה לכבוש צמד שבוע שני ברציפות .  0:2 למכבי חיפה .
 דקה 47 :  גול !  קטן הגביה לרחבה מ-40 מטרים ,  רפאלוב ניצל יציאה הססנית של סמדג'ה ונגח מעליו לרשת .  0:3 לירוקים .
 דקה 54 :  קטן מסר לגולסה שמצא את דבלאשווילי ,  והאחרון נגח ממצב נוח ליד הקורה .
 דקה 70 :  בוקולי ניסה להגביה ,  הכדור פגע במשקוף וירד לקרקע ומשם לרגל של רפאלוב ,  שמהאוויר בעט לשמיים ויתחרה על תואר החמצת העונה .
 מכבי חיפה :  ניר דוידוביץ' ,  אייל משומר ,  ז'ורז'ה טשיירה ,  דקל קינן ,  טאלב טואטחה ,  ג'ון קולמה ,  אייל גולסה  ( ישראל זגורי ,  72 )  ,  מוחמד גדיר  ( גוסטבו בוקולי ,  65 )  ,  ליאור רפאלוב ,  יניב קטן  ( שלומי ארבייטמן ,  61 )  ,  ולדימיר דבאלשווילי .
 הפועל רעננה :  שאול סמדג'ה ,  רועי לוי ,  איתי טואף ,  אבי סופר ,  אירמנטס זלמיקאס ,  עומרי עטיה ,  תמיר פור ,  גיא כוואז ,  סטיבן כהן  ( רז כהן ,  85 )  ,  אבי כנפו  ( ארמנדו לסקאנו ,  72 )  ,  דודו ביטון  ( כריסטיאנו דוס סנטוס ,  54 )  .
 
מכבי חיפה ניצחה 0:3 את הפועל רעננה
מכבי חיפה שוב לא התקשתה ,  כשגברה 0:3 על הפועל רעננה במשחק שלא שודר .  דבאלישווילי הבקיע צמד נוסף ,  רפאלוב קינח

