 " המל"ג מעודדת בינוניות ומחקר זבלי "
 פרופ' עומר מואב יוצא בהתקפה חסרת תקדים על מערכת ההשכלה הגבוהה בישראל ,  ובעיקר על המפקח על מערכת זו - המועצה להשכלה גבוהה
פרופ' עומר מואב יוצא בהתקפה חסרת תקדים על מערכת ההשכלה הגבוהה בישראל ,  ובעיקר על המפקח על מערכת זו - המועצה להשכלה גבוהה  ( מל"ג )  .  מואב ,  פרופ' לכלכלה באוניברסיטה העברית ובאוניברסיטת לונדון ,  וכן יו"ר פורום הייעוץ לשר האוצר ,  קובע כי המל"ג מעודדת בינוניות ,  מדרדרת את הרמה של האוניברסטאות בישראל ומביאה ליצירת מחקר אקדמי  " זבלי ".  
קצפו של מואב יצא על הדירוג החדש שערכה המל"ג ,  שהעמיד את אוניברסיטת בר אילן בראש האוניברסטאות בישראל במספר המחקרים האקדמיים המתפרסמים בה .  על פי הפרסומים ,  המל"ג תשלב את הדירוג החדש במודל התקצוב שלה - המודל על פיו מחלקת המל"ג את תקציבי ההשכלה הגבוהה בין האוניברסטאות השונות .  
לדברי מואב ,  הדירוג הזה מייצג  " את כל הרעות החולות של המערכת האקדמית ,  שמדברת גבוהה-גבוהה על מצוינות ,  אבל העשייה עצמה הולכת בדיוק לכיוון ההפוך .  מודל התקצוב שקבעה המל"ג מעודד בינוניות ,  והמצוינות שקיימת במערכת האקדמית בישראל היא למרות המל"ג ,  ולא בזכותה ".  
לדבריו ,  מדידת אוניברסטאות לפי מספר המחקרים האקדמיים שהן פירסמו ולא לפי איכות המחקרים ,  מעודדת בינוניות . " מה החשיבות של מחקר אקדמי שאיש אינו קורא ?  זה לייצר זבל .  
אין ערך למחקר באיכות נמוכה ,  וכאשר מעודדים לייצר כמה שיותר מחקרים - כי הקידום והתקציב שלך נקבעים לפי מספר המחקרים - התוצאה היא הרבה מחקר זבלי .  אי אפשר לייצר מחקר טוב אם מתמקדים בכמות .  כלכלן מבריק צריך לעבוד שנה ואפילו שנתיים כדי לפרסם מחקר איכותי .  עובדה ",  אומר מואב .  
הוא מוסיף : " חוקר שיש לו 100 פרסומים חלשים לא יקבל לעולם הצעת משרה מאוניברסיטה חשובה בחו"ל .  לעומת זאת ,  חוקר עם 3-4 מחקרים חשובים - ואני לא מדבר על מחקרים ברמה של פרס נובל - יכול לקבל הצעת משרה בכל אוניברסיטה ,  כולל הרווארד ". 
מואב טוען כי פרדוקס הדירוג של המל"ג מתגלה בהשוואה לדירוגים העולמיים של אוניברסטאות . " יש לנו שבע אוניברסטאות מחקר ,  ורק ארבע מהן - ויצמן ,  הטכניון ,  העברית ותל אביב - נחשבות טובות .  לא מדובר באוניברסטאות מצוינות ,  חלילה ,  ואף אחת מהן אינה בליגה העולמית ,  אבל לפחות יש להן מעמד כלשהו בעולם . 
" שלוש האחרות - בר אילן ,  חיפה ובן גוריון - מדורגות נמוך מאוד .  והנה פתאום דווקא בר אילן יוצאת ראשונה בדירוג של המל"ג .  זה מוכיח שספירת כמות המאמרים פשוט שגויה ".  
מואב קובע כי בשל מודל התקצוב של מל"ג ,  רוב המחקרים המתפרסמים בישראל חסרי חשיבות . " נעשה בישראל מחקר מעולה ",  קובע מואב , " אבל לא נעשית כל הבחנה בין מחקר מעולה לירוד .  
אוניברסטאות מקבלות תקצוב לפי מספר הדוקטורנטים ,  מה שגורם להן לנפח את מספר הדוקטורנטים ולבזבז בכך את כספי ציבור לחינם .  אבל אם אוניברסיטה מייצרת מחקר ברמה של פרס נובל - היא לא תקבל על כך תוספת תקצוב .  המל"ג אחראית למחדל המתמשך הזה ,  בכך שהיא כשלה ביצירת מערכת תמריצים נכונה לעידוד מחקר איכותי ".  
המחדל ,  לטענתו ,  נובע ממבנה ההשכלה הגבוהה בישראל הנשלטת בידי הסגל האקדמי .  גם במועצת המל"ג יש לנציגי הסגל האקדמי רוב . " זה הכל חלק מהרעה החולה ,  שמערכת ההשכלה הגבוהה נשלטת בידי עצמה ולציבור אין שליטה על הקורה בה .  זה כמו שנתנו את חברת החשמל לעובדים שלה ,  כך גם ההשכלה הגבוהה נשלטת בידי עובדיה - בידי הפרופסורים ".  
מואב אמר עוד כי ההאשמות שהאקדמיה בישראל מידרדרת בגלל קיצוצי תקציב הן  " שקריות ,  ואני מאוד מקווה שיו"ר הות"ת  ( זרוע התקצוב של המל"ג - מ.א )  החדש ,  פרופ' מנואל טרכטנברג ,  יצליח להתגבר על כל הכוחות השליליים במל"ג ולערוך רפורמה במודל התקצוב .  המדינה ,  דרך מודל התקצוב של הות"ת ,  היא זו שקובעת כיצד ינוהלו האוניברסטאות ,  והמדינה צריכה ליצור תמריצים לאוניברסטאות להתחרות ביניהן על תפוקות מחקריות איכותיות - ולא על כמות התפוקות ".  
מטרכטנברג נמסר אתמול בתגובה :  פרסום הדירוג במסגרת דו"ח המל"ג הוא בגדר  " תקלה גדולה ".  לדבריו ,  הוא אינו חתום על הדו"ח ,  שיצא לפני תקופתו ,  והוסיף כי לא היה נותן לו יד ,  זאת מאחר שהדירוג התבסס על סקר בין מרצים באוניברסיטאות ,  שנועד למטרה אחרת לחלוטין ואין לו כל תקפות סטטיסטית .  הוא הוסיף כי אין לדירוג זה כל קשר - וגם לא יהיה קשר - למודל התקצוב של הות"ת ,  המתבסס על מענקי מחקר ופרסומים לפי מדדי איכות בלבד .

" המל"ג מעודדת בינוניות ומחקר זבלי "
 פרופ' עומר מואב יוצא בהתקפה חסרת תקדים על מערכת ההשכלה הגבוהה בישראל ,  ובעיקר על המפקח על מערכת זו - המועצה להשכלה גבוהה

