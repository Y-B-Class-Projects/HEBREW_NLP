ברקת : " 95% מהבתים בסילוואן יוכשרו "
 ראש עיריית י-ם ,  ניר ברקת ,  אמר בוועדת הפנים כי בכוונתו להגיע להסדר עם התושבים ולאשר בדיעבד את הבתים שנבנו עד ארבע קומות ,  המהווים את מרבית המבנים .  בניינים גבוהים יותר ,  ובהם בית יהונתן , " יגולחו "  עד לארבע קומות
 ( צילום:גדעון צנטנר ,  עריכת וידיאו :  גדי וינסטוק ) 
במזרח ירושלים קיימים כ-20 אלף מבנים לא חוקיים - כך העריך היום  ( שלישי )  ראש עיריית ירושלים ניר ברקת .  הערכה הזו ניתנה במהלך דיון בוועדת הפנים של הכנסת על נושא  " אי ביצוע הריסת מאות בתים באזור כפר סילוואן ",  שיזמו חברי הכנסת אורי אריאל  ( האיחוד הלאומי )  וניסים זאב  ( ש"ס )  .  על פי הנתונים שהציג ברקת ,  בשכונת  " סילוואן התיכונה "  ישנם 657 מבנים ,  מתוכם רק לשישה מבנים יש היתרים ושבעה נוספים לקראת הסדרה .  ל- 42 בתים הוצאו צווי הריסה ,  והוטלו 34 כתבי אישום בעניין ,  אך איש לא עמד לדין .  לדברי ברקת , " משהו לא סביר במדיניות האכיפה הקיימת ".  
ברקת דיווח לוועדה כי הוא מתכוון להגיע להסדר עם התושבים כך ,  שיאושרו בדיעבד כל הבתים עד ארבע קומות ,  המהווים 95 אחוז מהבתים הלא חוקיים בשכונה .  על פי התוכנית של ברקת ,  הבניינים הגבוהים מארבע קומות  " יגולחו "  עד שיגיעו לארבע קומות .
" אני רוצה לייצר דין אחד לכולם .  אחד מהמבנים הבלתי חוקיים זה בית יונתן ,  שהם עברייני בנייה כמו כל השאר .  עיריית ירושלים ואני יושבים פעם בשבוע כדי להריץ תהליכים .  בחלק מהמקרים נצטרך להעביר אנשים מבתיהם בשיטת 'פינוי-בינוי' .  פניתי כמה פעמים לפרקליטות המדינה שיסייעו לעיריית ירושלים בנושא ,  ולצערי לא נעניתי .  העזרה שאני צריך היא אדירה ועד לשבועות האחרונים לא קיבלתי מענה .  המערכת המשפטית בירושלים לא יצירתית משפטית .  פרקליט המדינה הורה להמשיך ולממש צווים .  הפרשנות שלי במחאה היא להיכנס ולממש את הצווים בצורה אחידה .  אני אלחץ ואעשה הכל להסדרה הוגנת ושוויונית ,  ותחת מחאה אפעל להריסה שוויונית ". 
ח"כ דב חנין  ( חד"ש )  אמר כי  " היום המתנחלים שולטים על רבע מהשכונה והממשלה העבירה את השטחים האלו שיש להם חשיבות לשליטה של עמותות פרטיות שעושות בהם מה שהן רוצות .  זה תהליך פסול ובעייתי .  נכסים מאוד יקרים הועברו לידי עמותות מתנחלים ,  חלקם הופקעו מידי הבעלים הפלסטיניים שלהם .  זה חלק מרכזי מהבעיה שאנו נמצאים בה .  בית יונתן הוא בית מפלצתי שנבנה בהפרת כל הנורמות .  זה חלק מהאיפה ואיפה שנהוגה לטובת המתנחלים בשכונה הזאת ". 
ח"כ אורי אריאל אמר בדיון כי  " לאורך שנים ,  ממשלת ישראל ושלוחותיה לא פעלה כראוי .  במקום לטפל בבעיה הכוללת ,  יש ניסיון מצד הפרקליטות לאכוף בצורה כמעט מאיימת על ראש העיר ולאכוף בבית אחד .  אני מציע שהוועדה תדרוש אכיפה שוויונית ".  יו"ר הוועדה ,  ח"כ דוד אזולאי  ( ש"ס )  ציין כי בסיור בסילוואן הבוקר ראינו מאות בתים ללא היתרים .  זה מחדל של הרבה שנים ,  של הפרקליטות ,  של עיריית ירושלים לדורותיה ,  של כל זרועות האכיפה שנרדמו בשמירה .  לא יעלה על הדעת שבבירתה שלמדינת ישראל מתבצעת בניה בלתי חוקית של מאות בתים ולצערי הרבה במשך כל התקופה משנת 93' ההפקרות הלכה והתרחבה יותר ויותר ". 
ח"כ טאלב א-סנע אמר כי  " כל הדיון הזה מצביע על צביעות .  הרי אותם ח"כים דורשים להרוס את הבתים בסילוואן ,  ובו בזמן הם אומרים לא לאטום את בית יונתן .  לא יכול להיות שאומרים לא להרוס למתנחלים וכאן כן להרוס .  אני שואל איך בנו את בית יונתן שבע קומות ולא עשו כלום .  המדיניות הישראלית היא מטופשת ומרושעת .  אנחנו צריכים לשאול כמה שכונות הקימו ליהודים ולערבים ,  מי אחראי למצוקה במזרח ירושלים .  זה הפשע ".  חברי הכנסת דוד אזולאי ,  אורי אריאל ויעקב כץ ,  אמרו לא-סנע כי מי שבנה את הבית היה ערבי והתושבים היהודים שמתגוררים בו היום קנו ממנו את הבית .
 
ברקת : " 95% מהבתים בסילוואן יוכשרו "
 ראש עיריית י-ם ,  ניר ברקת ,  אמר בוועדת הפנים כי בכוונתו להגיע להסדר עם התושבים ולאשר בדיעבד את הבתים שנבנו עד ארבע קומות ,  המהווים את מרבית המבנים .  בניינים גבוהים יותר ,  ובהם בית יהונתן , " יגולחו "  עד לארבע קומות

