נמצאה משפחתו של הקשיש האלמוני שהתגלה בי-ם
סוף טוב :  הקשיש האלמוני שנמצא בכניסה לבית החולים הדסה ולא זכר דבר מלבד שמו ,  נמצא על ידי בנו .  מתברר כי מדובר בתושב מזרח ירושלים ,  וכי השם אותו זכר כלל אינו שמו האמיתי
 ( צילום :  שלומי גבאי ,  עריכת וידאו :  יותם בן דוד  )  
" מכלוף ",  הקשיש האלמוני שנמצא בבית החולים הדסה עין כרם ,  התברר כתושב מזרח ירושלים הלוקה בבעיות זיכרון ,  ואף השם בו הזדהה התברר בתור שמו הלא האמיתי .  האיש בן ה-75 התגלה על ידי קצין הביטחון של בית החולים ,  כשהוא שרוע על מדרגות הכניסה לבניין .  הקשיש הובהל לבית החולים ,  ושם נבדק ונמצא כי מצבו טוב וכי הוא סובל מאבדן זיכרון המונע ממנו לזכור אף פרט מעברו ,  מלבד היות שמו  " מכלוף ".  
צוות בית החולים טיפל במכלוף ,  שדיבר עברית וערבית רהוטה ,  אך גם בחלוף מספר ימים לא הגיע איש לבקר אותו או לדרוש בשלומו .  בית החולים לא ויתר ,  ופרסם את תמונתו של הקשיש בתקשורת ועל מודעות שנתלו ברחובות .  למרות כל המאמצים ,  גם לאחר חודש לא התקבל מידע חדש על הרקע של מכלוף .  
בהדסה עין כרם לא יכלו להמשיך לטפל באיש ,  ועל כן הוחלט להעבירו לבית חולים גריאטרי .  לאחר חיפושים נמצא לו בית חדש בבית החולים  " שוהם "  בפרדס חנה .  מכלוף קיבל חדר במחלקה לתשושי נפש ,  מפאת גילו .  עובדת סוציאלית בבית החולים ,  נאווה מדור חיים סיפרה כי  " הוא סיפר שיש לו כמה נכדים אבל לא זכר כמה .  הוא גם סיפר שהוא מתגורר בירושלים אבל לא ממש יודע איפה ".  היא הוסיפה כי  " הוא לא הראה סימני עצבות על שלא באים לבקר אך תמיד אמר שהוא מתגעגע לילדיו ולנכדיו ,  אף שלא זכר איך קוראים להם .  הדבר היחיד שאמר שהוא זוכר היא העובדה שקוראים לו מכלוף ". 
מדור חיים סיפרה כי הקשיש הקסים את בית החולים בהליכותיו ,  והפך לבן בית במרכז הגריאטרי .  הצוות היה בטוח כי מכלוף הפך להיות דייר קבע במקום . " אנחנו כבר הבנו שאף אחד לא יבוא לבקר או לקחת אותו "  אמרה מדור חיים .
 התפנית חלה כאשר לפני כשבוע הגיע אדם כבן 40 לבית החולים הדסה ,  כשהוא אוחז בתמונתו של מכלוף וטוען כי הוא בנו .  קצין הביטחון ההמום של בית החולים ,  שמצא את הקשיש האנונימי לפני מספר חודשים ,  הפנה את הבן האובד למרכז שוהם .  
נאווה מדור חיים סיפרה על המפגש בין השניים . " לפני כמה ימים הגיע אלינו בחור ,  שאמר שאבא שלו נמצא כאן והוא בא לקחת אותו .  הוא סיפר שחיפש אותו מזה כמה חודשים ,  בכל דרך אפשרית ,  עד שמצא .  זו הייתה פגישה מאד נרגשת בין האבא לבן .  הבן ממש בכה ,  והודה לנו על שטיפלנו באביו בכזו במסירות "
 הבן סיפר לצוות הרפואי כי  " אבא נעלם לנו ולקח המון זמן עד שמצאנו אותו ".  מתברר כי  " מכלוף "  הוא כלל אינו שמו של הקשיש ,  וכי הוא תושב מזרח ירושלים .  משפחתו לא רצתה לזהותו בשמו מפאת כבודו ,  ובנו אמר כי  " העיקר שאבא יחזור הביתה ,  כי הנכדים שלו מתגעגעים מאד ". 

נמצאה משפחתו של הקשיש האלמוני שהתגלה בי-ם
סוף טוב :  הקשיש האלמוני שנמצא בכניסה לבית החולים הדסה ולא זכר דבר מלבד שמו ,  נמצא על ידי בנו .  מתברר כי מדובר בתושב מזרח ירושלים ,  וכי השם אותו זכר כלל אינו שמו האמיתי

