ייסורי הבנייה העצמית
סיפור מהחיים
 >  >  לפני כ-35 שנה רכשנו מגרש בתל אביב .  לאחר שנים ארוכות בהן עמד נטוש ,  החלטנו לממש את זכויותינו עליו ולבנות קוטג' דו-משפחתי .  שכרנו אדריכל ,  שילמנו את כל ההיטלים והאגרות בסך 750 אלף שקל ,  ואז פנינו למציאת קבלן מבצע .  בידינו היו הצעות רבות מקבלנים טובים  ( וטובים פחות )  אך מששמע עורך הדין שלנו מזה 15 שנה על תוכניותינו - המליץ לנו על חברו הקבלן ,  עליו הרעיף שבחים למכביר ,  ולא הרפה - עד ששיכנע אותנו .  דחינו את כל ההצעות האחרות שעמדו לפנינו וחתמנו חוזה עם הקבלן יקירו של עורך הדין  ( והיקרן מכולם )  .  הצעתו עמדה על 470 אלף דולר תמורת בנייה  " עד המפתח ".  עורך הדין ערך את ההסכם בינינו בצורה רשלנית ביותר .  העיקר שצורף לוח תשלומים לקבלן לפי סעיפי העבודות .  לוח זה היווה בסיס למניפולציה בידי הקבלן ,  אשר התקדם עם עבודות  " שיש עמן שכר ",  בעוד הוא דוחה עבודות שאין תגמול בסיומן לסוף  ( למשל עבודות החניון )  .  במהלך העבודה הסתבר כי בקירות היו סטיות משמעותיות ,  שהיה צורך ליישרן בשכבת טיח שהגיעה עד עובי של 12-15 ס"מ ואשר הקטינה את חללי הבתים .  2  " מרפסות אנגליות "   ( במשקל 4 טון כ"א )  בוטנו ללא יתדות ברזל וכשבעלי העיר לו על כך - התריס הקבלן בפניו  " אתה רוצה שאני אפרק כדי להוכיח לך שיש ברזל בפנים "?  לא היה צורך בפירוק ,  שכן אחת המרפסות התמוטטה וקרסה ללא עזרתו .  גם גרמי המדרגות בשני הבתים לא נבנו לפי התקן .  הקבלן ניסה להתחמק בתירוצים שונים ,  וניסה לאלתר תיקונים ב"טלאים ",  כשלבסוף הכריז חגיגית ש"הכל תוקן ".  נקבעה פגישה באתר בנוכחות האדריכל ומהנדס הבניין  ( שגם לא ביצעו את מלאכתם הפיקוח כהלכה )  .  בפגישה נגלה כל הבלוף ,  והוחלט כי יש להרוס את גרמי המדרגות ולבנותם מחדש .  בשלב זה שיחררנו את הקבלן והבאנו אחר במקומו ,  אשר הרס ובנה את המדרגות מחדש בעלות של 75 אלף שקל .  לפני שפוטר הקבלן ,  הוא גבה מאיתנו כספים  ( עפ"י הרשימה הנ"ל )  .  כיוון שהוא התקדם רק בסעיפים המזכים בתשלום ,  הוא קיבל מאיתנו 48% מהסכום הכולל ,  בעוד בפועל בוצעה עבודה של לא יותר מ-33% ,  כשאף השלד לא גמור ,  וזאת מבלי להתייחס לטיב העבודה הירוד .  חבולים ואובדי עצות פנינו לעזרה למהנדס ביקורת המבנה ,  אשר הפנה אלינו מפקח  " נאמן ביותר ".  רק שאז התברר כי המפקח  " הנאמן "  בחר לעבודות רק מי שעשה איתו  " קומבינות ",  וכך מצאנו את עצמנו משלמים סכומים נוספים על עבודות שאינן מתקדמות .  גם את המפקח  " הנאמן "  שיחררנו ,  ביחד עם הקבלן שהביא .  משלא היה לנו בית לגור בו ,  נאלצנו לשכור דירה ,  כשכל ציודנו מאוחסן בקונטיינר ואנו חיינו כצוענים  .  כל חסכונותינו התמסמסו ,  ונטלנו הלוואת גישור נוספת  ( לזו שכבר קיבלנו )  .  ושוב נכנס לחיינו קבלן-מפקח נוסף ,  אשר אמנם סיים את הבנייה ,  אך בלי גימור מלא :  במקומות אחדים חסרות מרצפות ,  מילוי הרובה בין המרצפות נעשה ברשלנות והיה עלינו לעשותו מחדש ,  ועוד כהנה וכהנה .  כך ,  נאלצנו להביא ביוזמתנו פועלי בניין נוספים ,  חשמלאים ושרברבים לסיום הנדרש ,  כדי לאפשר מגורים ולתקן ליקויים ,  שכבר החלו לבצבץ  ( כבעיות צנרת ,  נזילות ,  סתימות בניקוזים ,  משאבות שהותקנו שלא כהלכה ולא עבדו ,  נקודות חשמל ללא מתגים ומתגים שלא הובילו לשום מקום )  .  לבסוף ,  זכינו להיכנס ל"בית החלומות "  חבוטים ומרוששים ,  תשושי-כוח וללא שמחת חיים .
 
ייסורי הבנייה העצמית
סיפור מהחיים

