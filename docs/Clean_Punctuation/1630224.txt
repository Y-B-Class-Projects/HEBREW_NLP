 " החיים שלי ניצלו ,  אבל החברים שלי מתו "
 הטוגולזי של הפועל פת ,  עמנואל מתיאס ,  הגיב לחדשות .  אוביללה מאושפז בביה"ח ביוהנסבורג .  דיווח :  טוגו תשתתף באליפות
וידאו :  רויטרסעריכת וידאו :  עידן גוראל
באנגולה עדיין מעכלים את ההתקפה הקשה אמש  ( שישי )  על האוטובוס של נבחרת טוגו ,  שספגה אש מקלעים בדרכה לאליפות אפריקה ,  כנראה מידי מורדים אנגולים הדורשים עצמאות על חבל קבינדה במדינה .  נהג האוטובוס שהסיע את אנשי הנבחרת נהרג במקום ,  ותשעה אנשים נוספים נפצעו .  24 שעות לאחר מכן ,  ומניין ההרוגים עומד כבר על שלושה ,  כולל עוזר המאמן .  ממשלת טוגו הודיעה כי הנבחרת לא תשתתף באליפות ,  אולם על פי הדיווחים בתקשורת הטוגולזית ,  שחקני הנבחרת לא רצו להיתפס כ"פחדנים ",  והחליטו להופיע בטורניר ,  למרות הטרגדיה שפקדה אותם .  מארגני אליפות אפריקה טרם קיבלו אישור רשמי לכך .  
הקשר אלכסייס רומאו אמר ל"ל'אקיפ "  הצפרתי : " השחקנים נפגשו ,  ואנחנו מוכנים למשחק נגד גאנה ביום שני .  אנשים מתו בגלל האליפות הזאת ואנחנו לא יכולים לנטוש אותם ולעזוב כמו פחדנים .  אם נישאר פה ,  זה למענם ,  וגם כדי לא לספק את הרוצחים ".  
למרות האירועים ,  התאחדות הכדורגל האפריקאית החליטה כי משחקי בית ב' יתקיימו כסדרם בעיר קבינדה . " אחרי פגישה בשדה התעופה של קבינדה הוחלט בתיאום עם הרשויות באנגולה לקיים את משחקי בית ב' בקבינדה ". 
בתחילה התכוונו הטוגולזים להמשיך כרגיל ,  אך אחרי שגילו כי גם עוזר המאמן ,  אבאלו אמלטה ,  מת מפצעיו בבית החולים ,  החליטו אנשי הנבחרת להודיע על פרישתם מאליפות אפריקה .  בהמשך ,  כאמור ,  שונתה החלטתם . " אנחנו ממתינים לטיסה חזרה הביתה ",  הודיע אלכסיס רומאו ,  קשרה של גרנובל הצרפתית ,  בראיון לכלי התקשורת בצרפת . " דיברנו עם נציגים משאר הנבחרות בבית שלנו  ( בורקינה פאסו ,  חוף השנהב וגאנה )  כדי לשכנע אותם להצטרף ".  השוער קוסי אגאסה התראיין אף הוא לתחנת רדיו בצרפת ,  ואמר כי מלבד הנהג המקומי ועוזר המאמן נהרג אדם נוסף מאנשי הדוברות של הנבחרת .
 בשעות הצהריים סיפרו שחקנים בראיונות לתקשורת בצרפת כי שוערה השני של טוגו ,  קוג'ובי אוביללה ,  הוא ההרוג הרביעי ,  אך השמועות היו מוקדמות ולא נכונות .  השוער בן ה-25 ,  שהיה מועמד בעבר למכבי אחי נצרת ונפצע קשה בירי אתמול הועבר לבית חולים בדרום אפריקה .  לאחר גל שמועות על מותו ,  יצאה הודעה רשמית מטעם בית החולים : " הוא בהכרה ומצבו יציב .  הוא סובל מפציעות ירי בבטן ובגב התחתון .  הוא נמצא כעת בחדר הטראומה ועובר בדיקות ".  
כתבנו איציק יצחקי מעדכן ששחקנה הטוגולזי של הפועל פתח תקוה ,  עמנואל מתיאס ,  שנשאר בארץ ולא זומן לנבחרת באליפות ,  סיפר על מה שעבר עליו עם הישמע החדשות מהאליפות ,  ואמר : " יש לי מזל גדול שלא שוחררתי ,  אבל מצד שני אני עצוב כי חברים שלי נהרגו .  השוער אוביללה היה חבר טוב שלי וכאב לי לשמוע .  אני עדיין המום מהבשורה ,  שמעתי אותה רק אחרי המשחק שלנו נגד מכבי תל אביב ואני צריך להתאושש .  זה לא קל עבורי .  עשיתי את המיטב כדי לנסוע לאליפות הזאת אבל מטעמים טכניים לא שוחררתי .  לא יודע אם לומר תודה .  החיים שלי ניצלו ,  אבל החברים שלי מתו ".  מאוחר יותר רווח למתיאס כששמע כי חברו ,  השוער אוביללה ,  מאושפז בבית החולים .  
בקבוצותיהם של שחקנים רבים שהגיעו לאנגולה לאליפות שתיפתח מחר כבר קראו לבטל את הטורניר כולו ,  כשהמחאה העיקרית הגיעה מאנגליה . " זו תקרית איומה וטראגית ",  אמר מנכ"ל פורטסמות פיטר סטורי ,  ששלח ארבעה משחקניו לטורניר . " אני מאוד מוטרד מהסיטואציה הזו ,  כיוון שהביטחון של השחקנים צריך להיות מוחלט ולכן אני סבור שהם צריכים לחזור הביתה כמה שיותר מהר ". 
כוכב הנבחרת ,  עמנואל אדבאיור ,  סיפר הבוקר ל-BBC על החוויה הקשה שעבר עם חבריו : " היינו כולנו בהלם מוחלט .  קצת אחרי שעברנו את הגבול לאנגולה שמענו פתאום יריות על האוטובוס מבלי שום סיבה .  אנחנו תמיד אומרים באפריקה שאנחנו חייבים לשנות את המוניטין שלנו בעולם כדי שנקבל את הכבוד הראוי ,  אז לצערנו דברים כאלה עדיין קורים .  זו בושה גדולה וזה מאוד לא הוגן כלפי אנשים רבים ביבשת הזאת ". 
לגבי האפשרות שנבחרתו תפרוש מהאליפות אמר אדבאיור ,  עוד לפני שהתקבלה ההחלטה והוא עצמו החליט לנטוש : " שחקנים רבים רוצים לעזוב ולחזור כמה שיותר מהר למשפחות שלהם .  אף אחד מאיתנו לא הצליח לישון אחרי מה שראינו - אנשים חוטפים כדורים ,  מדממים ,  צועקים ומאבדים הכרה .  ניפגש כל השחקנים ונחליט מה לעשות ".  בהמשך הערב הודיעה מנצ'סטר סיטי רשמית כי החלוץ נמצא בדרכו לאנגליה .
 מי שיצא נגד ביטול הטורניר הוא מנג'ר ארסנל ארסן ונגר : " אני לא מאמין שצריך לבטל את התחרות ולתת פרס ליורים .  זה משדר מסר שאפשר לעצור ולבטל כל טורניר .  ההתאחדות העולמית צריכה לדאוג שהאבטחה ראויה ",  אמר הצרפתי ששניים משחקניו אמורים לשחק באליפות : " כל שחקן שלא מרגיש בטוח צריך לקבל החלטה אישית ,  אבל אני חושב שהטורניר צריך להתקיים ",  סיכם ונגר .
 בינתיים ,  מארגני המונדיאל מיהרו להצהיר כי לתקרית החמורה באנגולה לא תהיה השפעה הטורניר בקיץ . " העולם מבין שמדינות ריבוניות אחראיות לביטחון בשטחן .  לומר שמה שקרה באנגולה משפיע על דרום אפריקה זה כמו לרמוז שכשפצצה מתפוצצת בספרד ,  זה פוגע ביכולת של לונדון לארח את אולימפיאדת 2012 .  אנגולה ודרום אפריקה הן אפילו לא מדינות שכנות ",  אמר דני ג'ורדן ,  אחד המארגנים . 
" אני מצטער בשביל האנגולים כי הם הוציאו מיליארדים בהכנות לטורניר .  זה היה אמור להיות אירוע שיסמל סיום עשורים של מלחמה לסדר חברתי וכלכלי חדש ",  המשיך ג'ורדן .  
גם אוטו פפיסטר הגרמני ,  שאימן שמונה נבחרות אפריקאיות שונות ,  לא חושב שלאירוע תהיה השפעה על המונדיאל : " זו פגיעה באפריקה כי אירוע כזה רק מחזק את המבקרים ,  אבל אי אפשר להשוות את אנגולה לדרום אפריקה ואין סיבה להיכנס לפאניקה ".  
קלושה בוואליה ,  יו"ר ההתאחדות הזמבית ,  טען כי מדובר בפיגעה אנושה לכדורגל האפריקאי : " זו מכה שלילית לאפריקה ולכדורגל שלנו .  מטריד שדבר כזה קורה חודשים לפני המונדיאל ". 
עדכון ראשון :  12:56 

" החיים שלי ניצלו ,  אבל החברים שלי מתו "
 הטוגולזי של הפועל פת ,  עמנואל מתיאס ,  הגיב לחדשות .  אוביללה מאושפז בביה"ח ביוהנסבורג .  דיווח :  טוגו תשתתף באליפות

