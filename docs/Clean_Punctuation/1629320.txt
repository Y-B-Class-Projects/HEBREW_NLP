מים כבדים :  תעריפי המים לתעשייה מתייקרים ב-36.1% ;  מחיר מי הקולחין לחקלאות עולה ב-6.8%
בכוונת רשות המים לבצע במחצית 2010 ייקור נוסף של המים לתעשייה בכ-60 אגורות למ"ק
תעריפי המים לתעשייה התייקרו מראשית החודש ב-36.1% ומחירם החדש הוא 3.835 שקל למ"ק .  כזכור המים לשימוש ביתי התייקרו בראשית החודש ב-25% .  בכוונת רשות המים לבצע במחצית 2010 ייקור נוסף של המים לתעשייה בכ-60 אגורות למ"ק .  התעשייה בישראל משתמשת בכ-120 מיליון מ"ק בשנה .  במקביל התייקרו מראשית החודש כל סוגי המים  " הנחותים "  לשימוש חקלאי .  תעריף מי קולחין בטיהור גבוה  ( שפד"ן )  להשקיית כל הגידולים ,  המסופקים לחקלאי הדרום והנגב ממפעל הטיהור של גוש דן יהיה 90 אגורות למ"ק - ייקור של 6.8% .  תעריף מי קולחין בטיהור גבוה ,  שמוגבלים בהשקיה בגלל מליחות גבוהה ,  יהיה כ-73 אגורות למ"ק - ייקור של 17.2% .  מים אלו מסופקים לחקלאים בצפון בידי חברת מקורות ממפעל תשלובת הקישון .  תעריף מי קולחין באיכות נמוכה  ( מוגבלים בהשקיה )  המסופקים לחקלאים על ידי מפעלי מקורות יהיה 67 אגורות למ"ק - ייקור של 6.7% .  תעריפי המים השפירים לשימוש חקלאי לא התייקרו בראשית השנה ומחירם הממוצע ימשיך להיות 1.55 שקל למ"ק .  המים השפירים לחקלאות יתייקרו במהלך השנים הבאות על פי המתווה שהוסכם בין ארגוני החקלאים ,  שר החקלאות שלום שמחון והאוצר וישתוו בעתיד לתעריפי המים לשימוש ביתי.כמו כן החליטה רשות המים להטיל קנסות על חקלאים שיחרגו ממכסות המים השפירים שהוקצו להם .  בגין חריגה של עד 8% מהמכסות ישלמו החקלאים קנס בשיעור 25%  ( מהתעריף הגבוה של המים לחקלאות - 2.06 שקל למ"ק )  ובשל חריגה של יותר מ-8% ישלמו קנס של 50% .  בארגוני החקלאים הביעו תמיהה על הסכמתו של שר החקלאות שלום שמחון ,  לייקור המים הנחותים .  לדבריהם ,  יש אינטרס מובהק למדינה להגדיל את השימוש במים אלה בחקלאות ,  מפני שכל מ"ק מי קולחין לחקלאים משחרר מ"ק של מים שפירים לשימוש ביתי .  הממונה על תיק המים בהתאחדות חקלאי ישראל יורם תמרי ,  אמר כי שר החקלאות היה יכול לעכב את ההתייקרות הזו עד 2011 .  ממשרדו של שר החקלאות נמסר בתגובה ,  כי לא ניתן להחריג את המים לחקלאות ,  כשהמים לכל המגזרים האחרים במשק מתייקרים .  כל זאת בכפוף להסכם בנושא מחירי המים לחקלאות שנחתם עם משרד האוצר .
 
מים כבדים :  תעריפי המים לתעשייה מתייקרים ב-36.1% ;  מחיר מי הקולחין לחקלאות עולה ב-6.8%
בכוונת רשות המים לבצע במחצית 2010 ייקור נוסף של המים לתעשייה בכ-60 אגורות למ"ק

