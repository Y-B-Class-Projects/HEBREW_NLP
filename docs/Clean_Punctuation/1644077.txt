האיש שבנה את רומא מחדש
דויד פיזארו כותב את תסריט המשחק .  קורא אקשן ,  קאט ומורה לחזור על הסצנה מחדש .  הכירו את מהנדס המהפך ברומא
האגדה ,  שהייתה או לא הייתה ,  מספרת שכשדויד פיזארו היה ילד קטן ,  הוא קיבל במתנה מסלול מפלסטיק עליו מסיעים מכוניות צעצוע .  אלא שהזאטוט ויתר על התענוג המוטורי ומצא למסלול ייעוד אחר ,  הוא הפך אותו לשער כדורגל קטן .  
את הצ'יליאני ,  כתב העיתונאי האיטלקי גבריאלה מרקוטי ,  עניין רק דבר אחד - הכדור .  הוא בילה איתו שעות ,  הסתובב איתו צמוד לרגלו ועם השנים פיתח איתו סיפור אהבה . " רוב הכדורגלנים רצים אחרי הכדור .  במקרה של פיזארו ,  הכדור רץ אחריו ",  אמר עליו פעם השבדי האגדי נילס לידהולם ,  שכשחקן זכה עם מילאן בארבע אליפויות איטליה וכמאמן הדריך בין היתר את פיורנטינה ,  רומא ואותה מילאן .
" פק "   ( כינוי הנובע מהמילה פקיניו ושפירושה  " קטן ")  הפסיק לצמוח כשהגיע לגובה הלא מרשים של 1.69 מטר ,  אבל כפי שנכתב עליו לא מזמן באתר אינטרנט איטלקי : " נכון ,  הוא קטן ,  אבל בטכניקה ואינטלגנציית משחק הוא גדול ".  עם השנים הרומן שלו עם הכדור הפך לרומן עם כדורגל ומי שנהנית מאותן תכונות חיוביות שהוא פיתח כבר בהיותו נער ,  היא רומא .
 הג'יאלורוסי ציינו בסוף השבוע את ניצחון הליגה השישי שלהם ברציפות  ( 1:4 על פאלרמו )  והתשיעי ברציפות בכל המסגרות .  הקבוצה שהתחילה את העונה בגמגום כבד ,  פיטרה את המאמן לוצ'יאנו ספאלטי והנחיתה במקומו את קלאודיו ראניירי ,  לא הפסידה מאז סוף אוקטובר ומבעד לחשיכה הפכה למועמדת הבכירה לקרוא תיגר על שלטון האימים של אינטר בסרייה A .  
כמעט כולם ברומא מצטיינים ומבריקים בחודשים האחרונים .  פיליפ מקסס וז'ואן במרכז ההגנה ,  ג'ון ארנה ריסה שחזר לחיים ,  דניאלה דה רוסי שממשיך לבסס את מעמדו כסמל הבא של המועדון ,  מתאו בריגי ומירקו ווצ'יניץ' .  כל אחד מהם הפך לשחקן בעל תפקיד מרכזי ומוחשי בהתאוששות הכבירה של קבוצתם ,  אבל בתקופה הזו עמד מאחורי הקלעים ה-regista ,  הבמאי .  רומא ניצחה העונה 24 משחקים בכל המסגרות ,  דויד פיזארו פתח בכולם .
 דויד פיזארו הגיע לאיטליה כבר לפני קרוב ל-11 שנים ,  כשהיה בן 19 .  מאמן אודינזה דאז ,  ג'יג'י די קאניו ,  לא התלהב מההחתמה שהונחתה על ידי הנשיא ג'מפאולו פוצו ,  טען שהצ'יליאני מחזיק יותר מדי זמן בכדור ולא מתאים לכדורגל האיטלקי ,  אבל ההגעה של רוי הודג'סון לפריולי הביאה את המפנה מבחינתו של פק .  האנגלי הסיט את פיזארו למרכז המגרש אחרי שהצהיר ש"יש לו טונות של כישרון ,  הוא יכול להיות בעל הבית של הקבוצה "  ונתן לו הזדמנות .  משם הדברים עבדו בצורה חלקה יותר .
 ב-2002 הגיע לוצ'יאנו ספאלטי לקבוצה והרומן החל .  בתום עונת 2004/5 ,  אותה סיימה אודינזה במקום הרביעי ועלתה לראשונה בתולדותיה לליגת האלופות ,  כבר היה ברור שפיזארו ,  שהיווה בורג מרכזי בהצלחה ,  יעזוב .  מספר קבוצות מאיטליה וספרד הוזכרו כמי שמביעות בו עניין רציני ,  אבל אינטר הייתה זו ששמה עליו את היד כששילמה עליו 12 מיליון יורו ובנוסף העבירה לאודינזה 50 אחוז מכרטיס השחקן של גוראן פאנדב .  אבל פיזארו לא הצליח לשכנע את רוברטו מאנצ'יני לסמוך עליו ובתום עונה אחת נטל את מקל הנדודים .
 התחנה הבאה הייתה רומא . " פיזארו חייב לשחק בצורה קבועה ,  אחרת הוא מתקשה .  הוא שחקן שצריך אווירה טובה ושקט .  אני בטוח שהוא יצליח הודות ליחסים הנהדרים שלו עם לוצ'יאנו ספאלטי ",  אמר אז המאמן ג'אמפיירו ונטורה ,  שאימן את הצ'יליאני באודינזה בתקופה שבין הודג'סון לספאלטי .  ונטורה צדק ,  פיזארו נכנס היטב לעמדה במרכז המגרש ולמרות שתמיד שימש שחקן חשוב בקבוצה ,  העונה כבר קיבל את המפתחות בלעדית .  מי שחשב שהעזיבה של אלברטו אקווילני בקיץ תפער בור בלתי ניתן לכיסוי ,  התבדה . 
" באבולוציה של הכדורגל אחת מהעמדות שהתפתחו הכי הרבה היא הקשר המרכזי ",  כתב הפרשן ויטו דה פאלמה בבלוג שלו ב-ESPN DEPORTES , " פעם השחקנים הללו נחשבו לסותמי חורים ,  היום אפשר להגיד שהם בעלי הבית .  באיטליה יש הרבה כאלו וכמה מהם הם דרום אמריקאים .  הייתי אומר שדויד פיזארו שולט במשחק של הקבוצה שלו בצורה אבסולוטית ".  
ב"גאזטה דלו ספורט "  הוסיפו השבוע : " פיזארו תמיד יודע לבחור במסלול הקצר ביותר ,  הוא מרים את הראש ורואה את המגרש ב-360 מעלות .  פיזארו מנהל את התנועה כמו שוטר וכותב את התסריט של המשחק .  הוא קורא 'אקשן' ,  'קאט' ומורה לחזור על הסצנה מחדש ". 
הקשר הצי'ליאני קובע מתי להאט ומתי להאיץ .  ממש כמו ליבו של האדם ,  הוא האמון על הכתבת קצב הפעימות של רומא .  הוא לוקח את רוב הבעיטות החופשיות והקרנות של הקבוצה ,  ועם שבעה בישולים מדורג במקום השני בטבלת המבשלים בליגה העונה .  העונה הוא נמצא בשיאו ומצב הרוח טוב ,  אבל משהו עדיין לא נמצא במקום . " ללבוש שוב את מדי הנבחרת זה הדבר היחיד שחסר בחיי ",  אמר לפני מספר שבועות .
 פיזארו פרש מהנבחרת ב-2006 אחרי שהסתכסך עם המאמן דאז ,  ג'ובנל אולמוס ,  אבל בעיקר בגלל ביקורת גדולה על הדור הצעיר שבא אחריו .  הוא טען שהצ'יליאנים הצעירים לא מקצוענים ,  לא מתייחסים ברצינות לאימונים ושחלקם אף מגיעים אליהם שיכורים .  סדרת תקריות שכללה נערות ליווי במלון בדאבלין קצת אחרי פרישתו של הקשר ,  התפרעות של שישה שחקנים במלון בונצואלה ב-2007 ועוד אחת של שחקני הנבחרת הצעירה כמה ימים אחר כך בקנדה ,  הוכיחו שהוא צדק .
 צ'ילה הייתה אז בעיצומה של אחת מהתקופות האפלות בתולדותיה .  היא סיימה את שלב המוקדמות של מונדיאל 2006 במקום האחרון והמשפיל בבית הדרום אמריקאי והבעיות החברתיות שרפו כל חלקה טובה ,  אבל באוגוסט 2007 הגיע מרסלו ביילסה ,  שהתחיל לכבות את הדליקות .  אלא שפיזארו לא האמין ולא רצה לשמוע יותר על המדים הלאומיים .  כשנשיאת צ'ילה ,  מישל בצ'לט ,  ביקרה באיטליה באוקטובר 2007 והקדישה לפק דקות ארוכות במהלכן ביקשה ממנו לחזור לנבחרת ,  הוא סירב בנימוס בטענה שהפרק הזה מאחוריו .  
בינתיים אגרוף הברזל של ביילסה עשה את שלו וצ'ילה התייצבה והעפילה למונדיאל 2010 מהמקום השני בבית הדרום אמריקאי .  לאורך החודשים האחרונים החל לשלוח פיזארו מספר רמזים על כך שהוא מוכן לשוב לנבחרת . " הפרישה שלי הייתה מטעמי מקצוענות והיום הכדורגל הצ'יליאני צועד בדרך אחרת מאשר זו בה הוא הלך לפני כמה שנים ",  הוא אמר , " אם המאמן יקרא לי אני אבוא ".  
יחד עם זאת ,  באוקטובר האחרון שיחרר פיזארו הודעה רשמית דרך ארגון השחקנים בצ'ילה ובה כתב : " אני אוהב את המדינה שלי וחשבתי לשנות את עמדתי בנוגע לפרישה ,  אבל שוחחתי ארוכות עם משפחתי וההחלטה הסופית שלי היא לאפשר למי שהעלה את צ'ילה למונדיאל ,  לשחק שם .  אני לא רוצה לקחת את מקומו של שחקן אחר ,  תמיד האמנתי בנאמנות ". 
יכול להיות שבמונדיאל 2010 לא נזכה לראות את פיזארו ,  יכול להיות שכן .  הוא אמנם הצהיר לפני מספר חודשים שפרישתו מהמדים הלאומיים בעינה עומדת ,  אבל כשנדרש לנושא לאחרונה ,  שוב אמר כמה הוא מתגעגע .  אם יזרוק את הכפפה ,  ייתכן מאוד שביילסה ירים אותה .  לנו נותר בינתיים לראות כיצד התסריט שהוא כותב עבור רומא בכל משחק ,  הופך לשובר קופות .
 
האיש שבנה את רומא מחדש
דויד פיזארו כותב את תסריט המשחק .  קורא אקשן ,  קאט ומורה לחזור על הסצנה מחדש .  הכירו את מהנדס המהפך ברומא

