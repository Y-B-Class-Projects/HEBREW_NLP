לשמור על עצמאותו של בנק ישראל 
הבנק המרכזי
 >  >  למשבר הפיננסי יש השלכות בתחומים שונים .  אחד הנושאים המרכזיים העומדים על הפרק בארה"ב ובמדינות אחרות הוא מעמדו של הבנק המרכזי .  תפקוד הפדרל רזרב בשנים שלפני המשבר  ( וגם בתוכו )  היה נתון לביקורת קשה .  המגמה המסתמנת כיום היא של קיצוץ בסמכויות הבנק המרכזי והעברתן לגופים אחרים או חדשים ,  כמו הרשות להגנת הצרכן בעניינים פיננסיים .  בנוסף ,  פוליטיקאים רבים תומכים בצמצום עצמאות הבנק המרכזי ,  בפרט בנוגע למדיניות המוניטרית שהבנק מנהל .  זהו מתכון בדוק לפגיעה בצמיחת המשק בטווח הארוך ופגיעה בערך הנכסים הפיננסיים בטווח הקצר ,  עקב הפגיעה באמינות המדיניות המוניטרית .  לצמיחה בת קיימא נדרשת מדיניות פיסקלית אחראית ומדיניות מוניטרית אמינה .  כמו כן ,  לבנק המרכזי יש גם תפקיד מכריע ,  כפי שנוכחנו במשבר האחרון ,  בשמירה על היציבות הפיננסית .  כדי שהבנק המרכזי ימלא את תפקידו כהלכה הוא חייב להיות עצמאי .  במדינות רבות ,  כולל ישראל ,  היו תקופות שבהן הממשלה לא פעלה תחת משמעת פיסקלית והבנק המרכזי נכנע ללחצים ולא מילא את תפקידו המאזן .  אמנם למדיניותו של הבנק המרכזי בארה"ב בשנים שקדמו למשבר היתה תרומה לא מבוטלת להתהוותו ,  אך אל לנו לשכוח שמדיניות הבנק בתחילת שנות ה-80 חילצה את ארה"ב ממשבר שהיה חמור יותר מהמשבר הנוכחי .  הנגידים דאז ,  פול וולקר ואלן גרינספאן ,  פעלו בצורה עצמאית כפי שהתפקיד מחייב ותרמו תרומה מכרעת לתקופת צמיחה ארוכה שנמשכה יותר מ-20 שנה ,  למרות הלחצים האינפלציוניים והמשברים הפיננסיים שנוצרו מדי פעם .  הצלחה מתמשכת זו הגבירה את האמינות במדיניות המוניטרית כך שהגירעון התקציבי ,  שלעתים עלה על 4% מהתוצר ,  לא יצר את הלחצים האינפלציוניים הצפויים .  גם אם נקבל את הטיעון שמדיניות הריבית הנמוכה ,  שנמשכה זמן רב ,  היתה שגויה ,  קשה להניח שגופים אחרים ,  כמו האוצר האמריקאי ,  היו מאיצים בבנק המרכזי להעלות את הריבית כנדרש .  המשבר הפיננסי לא פסח על ישראל ,  אך הפגיעה במשק היתה קטנה .  הסיבה היא שהגורמים המרכזיים למשבר בארה"ב לא התקיימו בישראל .  עם זאת ,  ראויה לציון מדיניותו השקולה של בנק ישראל בשנים שקדמו למשבר ועמדתו בזמן המשבר נגד הצעות שמשמעותן היתה הזרמה מסיבית ופגיעה ביציבות המחירים .  לא תמיד התנהל בנק ישראל כפי הנדרש .  בתחילת שנות ה-80 ,  כאשר המגזר הבנקאי עירער את היציבות הפיננסית והמדיניות הפיסקלית היתה חסרת אחריות ,  בנק ישראל לא מילא את תפקידו כמפקח על הבנקים והמדיניות המוניטרית לא מילאה את תפקידה בשמירה על יציבות המחירים .  בנק ישראל לא עמד בלחצים מצד הבנקים ומצד הממשלה .  שנים רבות נדרשו לבנק ישראל לרכוש את אמון הציבור .  למזלנו ,  עם השנים הצטיין הבנק בנקיטת עמדות עצמאיות שהיקנו לו אמינות רבה וזו עמדה בהצלחה רבה במשבר הפיננסי הנוכחי .  למרות שחידוש מינויו של פישר אינו מוטל בספק ,  חשוב שחוק בנק ישראל החדש יעבור בהקדם האפשרי .  החוק החדש יאפשר לכל נגיד לקבל החלטות עצמאיות מבלי שיהיה נתון ללחצים של אינטרסנטים ,  כולל פוליטיקאים ושרי ממשלה .  הכותב הוא פרופסור למימון באוניברסיטת ניו יורק

לשמור על עצמאותו של בנק ישראל 
הבנק המרכזי

