תחנות הרדיו האזורי מבקשות היתר להרחיב את פיצול השידורים - וירוויחו יותר מפרסום
מדובר בתחנות רדיו לב המדינה של שאול אלוביץ' ודוד בן-בסט ורדיו דרום של יוסי סבן וצבי שלום המשדרות בכמה תדרים במקביל ;  גורם בשוק : " המדינה נותנת להם משאב בחינם במקום לעשות עוד מכרז במקום שבו יש צורך "
  >  >  האם יקבלו כמה מתחנות הרדיו האזורי הטבה בשווי מיליוני שקלים בשנה ?  הדבר תלוי בתוצאות שימוע שעורכת בימים אלה הרשות השנייה לתחנות הרדיו האזורי להרחבת פיצול השידורים שיכול לשנות את כללי המשחק לגבי ההכנסות מהרדיו האזורי .  מדובר בתחנות רדיו דרום שבשליטת יוסי סבן וצבי שלום  ( אחיו של סילבן שלום )  ,  ורדיו לב המדינה שמוחזקת על ידי שאול אלוביץ' ודוד בן-בסט .  שתי התחנות משדרות על פני יותר מתדר אחד - בכמה תדרים במקביל - ועובדה זו מאפשרת להן להפיק הכנסות גדולות יותר ,  זאת למרות שזכו במכרז להפעלת תחנה אחת בלבד .  רדיו דרום משדרת בתדר המשני שלה רדיו מקומי לאשקלון ועוטף עזה ,  על רקע ביטחוני ,  ורדיו לב המדינה שאחד מבעליה ,  דוד בן-בסט ,  מקורב לבכירים במערכת הפוליטית וחבר מרכז הליכוד ,  משתמשת בתדר הנוסף שלה לתחנת רדיו ברוסית .  על מנת לאפשר להן לשדר גם לאזורי קליטה שבהם לא ניתן לקלוט את השידורים מהתדר המקורי בו זכו במכרז ,  אישרה הרשות השניה לחלק מתחנות הרדיו האזורי להעביר את שידוריהן במקביל לתדרים נוספים .  אולם לחלק מהתחנות התאפשר גם לפצל את השידורים למשך שמונה שעות ביום ,  כלומר לשדר תכנים שונים בשתי התחנות במקביל במשך שעות אלה ,  מה שאיפשר להן להגיע לקהלי יעד נוספים על ידי תוכן מבודל כגון שידורים לאוכלוסייה דוברת רוסית או שידורי מוסיקה .  כעת מדווחת הרשות בהודעתה כי  " באחרונה התקבלו פניות מאת בעלי זיכיונות לשידורי רדיו אזורי ,  שעניינן בקשה להגדלת היקף שעות פיצול התדרים המותר בהתאם להנחיות הרשות הנזכרת ".  הרשות כאמור פירסמה שימוע בנושא למרות שהגל האחרון של מכרזי הרדיו האזורי הסתיים רק לפני כמה חודשים .  הגדלת מספר השעות שבהן יכולות התחנות לשדר תוכניות שונות יכול להביא לתוספת הכנסות מפרסום של מיליוני שקלים בשנה לתחנה ,  כך לפי הערכות בשוק .  התחנות פועלות בצורה תועלתנית כשהן מפצלות השידורים רק במקום שבו הן יכולות להגיע לקהל יעד אחר ולהגדיל את החשיפה הכוללת ,  ובמקרה שלא כך הן בוחרות לשדר את אותם תכנים גם בתדרים הנוספים .  גורם בשוק הסביר כי  " מה שהרשות עושה למעשה זה לתת הכשר לעוד תחנות בלי לקרוא להן תחנות .  המדינה נותנת להן משאב בחינם במקום לעשות עוד מכרז במקום שבו יש צורך .  התדר הנוסף ניתן כדי שיוכלו לשמוע את השידורים ,  לא כדי לפצל אותו לעוד תחנה בלי לעשות עליה מכרז ".  מהרשות השנייה נמסר בתגובה כי  " התדרים ניתנים לפי תוכנית תדרים נדרשת למען כיסוי באזור הזיכיון .  האישור לפצל שידורים ולהעניק תוכניות מיוחדות או שידורים מיוחדים בפיצול נעשה לאחר זיהוי צורך באופן שקוף וגלוי .  הפיצול נעשה רק לאחר שאנו משוכנעים בצורך בין אם במתן מענה לקהל יעד או בנושא ספציפי אחר וגם לאחר שאנו משתכנעים שאין היתכנות כלכלית לתחנה נפרדת ".  דוד יוסוב ,  מנכ"ל רדיו דרום ,  מסר כי  " בתחנה כמונו שאזור הזיכיון שלה הוא 60% משטח המדינה ,  פיצול שידורים הוא דבר מתבקש .  הפיצול הוכיח את עצמו בצורה הכי טובה כשאשקלון הופגזה ,  ואין שום סיבה שכשקורה דבר כזה ,  תושבים בדימונה הרחוקה ייבהלו .  זה נותן מענה ביטחוני לתושבים ,  והיתה גם בקשה של ראשי ערים באזור מהרשות שביקשו את הפיצול הזה מהסיבה הביטחונית ".  מרדיו לב המדינה נמסר כי : " רדיו לב המדינה קיבל זיכיון לשדר במקום שחצי מהאוכלוסייה בו היא עולים ממדינות חבר העמים ולכן הוא צריך לפעול בקהל הזה .  אנו עושים זאת באמצעות כמה שעות פיצול .  זו לא תחנה נפרדת אלא תחנת אם שיש לה עוד תדר והיא משתמשת בו כדי להגיע לקהל באזור הזיכיון שלה ". 

תחנות הרדיו האזורי מבקשות היתר להרחיב את פיצול השידורים - וירוויחו יותר מפרסום
מדובר בתחנות רדיו לב המדינה של שאול אלוביץ' ודוד בן-בסט ורדיו דרום של יוסי סבן וצבי שלום המשדרות בכמה תדרים במקביל ;  גורם בשוק : " המדינה נותנת להם משאב בחינם במקום לעשות עוד מכרז במקום שבו יש צורך "
 
