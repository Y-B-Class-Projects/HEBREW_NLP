אנשי השנה - המצעד האלטרנטיבי
בברזיל הלכו על שחיין ,  באנגליה על מתעמל ,  ביפן על שחקן גולף .  נמאס לכם מפלפס ובולט ?  צאו למסע עולמי ,  כמיטב המסורת ,  עם דני בורשבסקי
סיכומי השנה והעשור המטורף הזה ,  דחקו הצידה כל כך הרבה ספורטאים גדולים .  גם השנה ,  כמיטב המסורת ,  גילינו כמה גיבורים שהפכו לאגדות מקומיות בארצות שלהם ,  אבל בקושי הצליחו לחדור את המחסום הכל כך גדול של תקשורת הספורט בישראל וברוב מדינות העולם .  
אז הנה הזדמנות לצרף אל האוסף עוד כמה ספורטאים ,  האנשים שעשו את 2009 בחמש יבשות ושמונה מדינות - החל מניו זילנד ועד לקטאר ,  דרך ארצות הברית ,  גרמניה ובטח שבריטניה ,  המתמרקת לקראת משחקי לונדון 2012 .
 השילוב בין בחורה יפהפיה לאחד מענפי הספורט המסוכנים ביותר ,  סקי אלפיני ,  עשה את זה להרבה אנשים בארצות הברית .  אבל לא מדובר סתם בגימיק ,  כי לינדזי ווהן האמריקאית נחשבת לגולשת הסקי האלפיני הטובה בעולם כיום ,  וכמועמדת רצינית ליותר ממדליית זהב אחת במשחקי החורף האולימפיים ,  שיתקיימו בונקובר .  היא אמנם התרסקה על המורד בלינץ שבאוסטריה רק בשבוע האחרון ,  אבל שרדה גם את התאונה הזאת ,  וזה לא מה שימנע ממנה להילחם על התואר האולימפי .  
חוץ מזה ,  ווהן מובילה את סבב גביע העולם בסקי ,  שנחשב אפילו ליוקרתי יותר ממשחקי החורף .  היא גם זכתה בשתי מדליות זהב באליפות העולם שהתקיימה ב-2009 ,  אחת מהן בקטגוריית הדאונהיל ,  שנחשבת למהירה והמסוכנת ביותר .  ווהן בת ה-25 היא למעשה גולשת הסקי האמריקאית הראשונה שזכתה פעמיים ברציפות בסבב גביע העולם ,  מה שגם הפך אותה לאחת הגולשות הגדולות בעולם בעידן הנוכחי .  
מדובר בבחורה קשוחה ,  שהתרסקה לפני ארבע שנים במשחקי החורף בטורינו ,  פונתה במסוק לבית החולים ,  והתעקשה לחזור לתחרות של היום שאחרי .  בארצות הברית ,  ובמיוחד בעיר הולדתה מינסוטה ,  היא כבר הפכה לסוג של סלב ,  במיוחד כשהמשחקים האולימפיים מתקרבים .  בחודשיים האחרונים היא הספיקה להתראיין אצל ג'יי לנו וקונאן אובריאן ,  במקביל ללא מעט פרסומות מציוד סקי ועד לשמפו .  הצלחה בונקובר 2010 אמורה להפוך אותה לכוכבת ענקית בקנה מידה אמריקאי .
 כבר שלוש שנים שתואר ספורטאי השנה בברזיל מוענק לשחיין .  ב-2007 זה היה שחיין המעורב טיאגו פריירה ,  ובשנתיים האחרונות הלך התואר לספרינטר סזאר סיילו .  מדובר למעשה בשחיין הברזילאי המוצלח ביותר אי פעם ,  שמחזיק בשיאי העולם ל-50 ו-100 חתירה ,  ובמדליית הזהב האולימפית במשחה הקצר יותר - מדובר בתואר האולימפי הראשון של ברזיל בשחיה .  
באליפות העולם האחרונה ברומא ,  סיילו זכה בדאבל במשחי ה-50 ו-100 חתירה והפך בסך הכל לשחיין השלישי בהיסטוריה שעשה את זה בתחרות אחת אחרי אנתוני ארווין ואלכסנדר פופוב .  הוא גם השחיין היחיד מלבד פופוב שהחזיק בו זמנית בתואר אולימפי ובתואר באליפות העולם במשחה ה-50 חופשי .
 למרות שתשתתף במונדיאל 2010 ,  נבחרת הכדורגל של ניו זילנד היא אחת האלמוניות בעולם .  ככה זה במדינה של ראגבי ,  שאפילו הכדורסל שלה יותר מוצלח מהכדורגל .  ובכל זאת ,  העובדה שה"אול וויטס "   ( כן ,  בכדורגל זה הפוך מהראגבי )  הגיעו לדרום אפריקה ,  החזירה לכדורגל במדינה האוקיאנית את הכבוד הראוי לו .  
מי שמכיר את נבחרת ניו זילנד קצת יותר לעומק ,  יודע שבין כוכביה אפשר למצוא את בלם בלקבורן ריאן נילסן ,  את חלוץ סלטיק כריס קילן וגם את רורי פאלון מפליימות ,  בנו של קווין פאלון שאימן את ניו זילנד במונדיאל 1982 .  עם זאת ,  עבור הניו זילנדים יש כוכב גדול אחד בשנת 2009 והוא שוער הנבחרת מארק פסטון .  ה"אול וייטס "  עברו דרך קלילה יחסית בשלב המוקדם של מוקדמות המונדיאל ,  אבל לא הרבה ציפו מהם לעבור את נבחרת בחריין בשלב הפלייאוף .  אחרי תיקו מאופס בנסיכויות ,  ההכרעה עברה לניו זילנד ,  שכבר הובילה 0:1 משער של פאלון .  פנדל שנפסק לזכות בחריין יכול היה לשנות את הכל ולמחוק את החגיגה ,  אלא שפסטון רשם את הדיפת חייו ,  ואי שם באוקיאניה הוא נחשב כמי שהעלה במו ידיו את ניו זילנד למונדיאל 2010 .
 בקיץ האחרון אירחה גרמניה את אליפות העולם באתלטיקה קלה בברלין ,  ובנתה בעיקר על שני אתלטים שיעשו את הקפת הניצחון מול הקהל המקומי .  בפועל ,  הקופצת לגובה אריאן פרידריך והקופץ לרוחק סבסטיאן באייר לא עשו את העבודה ,  והגרמנים החלו לחפש את הישועה במקום אחר .  
הם פנו לכיוון הנכון שהיה תחרות הטלת הכידון לנשים ,  אבל בנו בכלל על כריסטינה אוברגוול ,  שהחזיקה בתוצאת השנה בעולם .  אף אחד מהם לא האמין שדוקא מתמודדת אחרת ,  ועוד בת 37 ,  תוכל להפתיע ולגנוב את הזהב .  אבל שטפי נריוס האמינה ,  ולמרות שהייתה רחוקה מלהיות מוזכרת כפייבוריטית ,  ולמרות שלא ממש שכנעה במוקדמות ,  נתנה את הופעת חייה בתחרות הגמר וניצחה עם הטלה מדהימה של 67.30 מ' כבר בניסיון הראשון ,  שהספיקה לה כדי לגבור בצורה משכנעת על הפייבוריטית הצ'כית ברבורה ספוטאקובה .  
ההישג הזה הפך מן הסתם את שטפי נריוס לספורטאית השנה באחת ממעצמות הספורט הגדולות בעולם ,  ובטח שנתן תקווה ללא מעט ספורטאים אחרים ,  שהחלו לחשוב פעמיים על מועד הפרישה שלהם .
 תראו מה ההישגים של המתעמל אלכס שטילוב עשו לספורט הישראלי ,  ונסו לחשוב על תופעה דומה בבריטניה הגדולה .  הממלכה המאוחדת תמיד נחשבה למעצמת ספורט גדולה ,  אבל בניגוד למדינות אחרות כמו גרמניה ,  היא הייתה חלשה בכל כך הרבה ענפים כמו כדורסל ,  כדוריד ,  כדורעף ,  וספורט חורף .  גם התעמלות המכשירים ,  שהיא אחד משלושת הענפים המרכזיים במשחקים האולימפיים ,  לא התעלתה שם לרמה גבוהה .  מצד שני ,  לקראת לונדון 2012 ,  הבריטים דאגו להשתפר בכל ענף ספורט אפשרי .  דניאל קיטינגס הוא האחראי לאחד השינויים ,  שהפכו אותו ממתעמל אלמוני לספורטאי במעמד של שחקן פרמיירליג בכיר .  
שנת 2009 הייתה השנה הגדולה של קיטינגס .  זה התחיל עם מדליית הכסף באליפות אירופה בקרב רב ,  ורגע השיא הגיע באליפות העולם ,  שם קיטינגס שיחזר את ההישג ורשם את הערב הגדול ביותר של ההתעמלות הבריטית בכל הזמנים .  קיטינגס הפסיד רק לסגן האלוף האולימפי מיפן קוהיי אוצ'ימורה ,  ובזכות ההישג שלו הוא נחשב ככל הנראה לתקווה הגדולה ביותר של הבריטים ללונדון 2012 .  מדליית זהב שלו במשחקים האלה ,  תהפוך ככל הנראה לאירוע השיא מבחינתם של המארחים .  איזה לחץ מופעל עליו ,  והוא עוד לא בן 20 .
 לא ברור מה צופן העתיד של גדול שחקני הגולף טייגר וודס ,  אבל מה שבטוח זה שביפן מסתמן לו יורש קטן בשם ריו אישיקאווה .  הוא רק בן 18 ,  אבל השנה הוא כבר הספיק להרוויח יותר משני מיליון דולר רק מתחרויות גולף ,  ולשבור לא מעט שיאי סטטיסטיקה .  
אישיקאווה ,  שזכה בטורניר הבוגרים הראשון שלו בגיל 15 ו-8 חודשים ,  היה השחקן הצעיר ביותר שהתברג בין 100 הראשונים ולאחר מכן בין 50 הראשונים בדירוג העולמי .  הוא היה המרוויח הגדול ביותר השנה בטורנירים שהתקיימו ביפן ,  וב-2010 מצפים ממנו לבלוט בטורנירי המייג'ור הגדולים ,  שהבמה בהם הייתה שייכת בדרך כלל לטייגר וודס .  תזכרו היכן שמעתם בפעם הראשונה על הגימיק החדש ,  ילד יפני שלבוש כאילו הוא מתכונן למסיבת  " היפ הופ "  בבית הספר התיכון ,  וקורע את כולם על הדשא .
 כמעט כמו כל מדינה אפריקאית ,  גם מאלי היא ארץ של כדורגל .  מצד שני ,  הנבחרת שלה לא העפילה למונדיאל גם הפעם ,  מה שמשאיר את תושביה עם תקוות גדולות יותר מהספורט האולימפי .  עם זאת ,  הספורט האולימפי במאלי מתבסס רק על אדם אחד ,  והוא לוחם הטאקוונדו דאבה מודיבו קייטה .  
בשנים האחרונות קייטה היה אחד הלוחמים הדומיננטיים בעולם בקטגוריית המשקל של עד 84 קילוגרם ,  וב-2007 הוא זכה במדליית הזהב הראשונה שלו באליפות העולם בבייג'ינג .  שנה לאחר מכן ,  באותו המקום בדיוק ,  יותר מ-13 מיליון תושביה של המדינה המערב אפריקאית עקבו אחרי כל צעד שלו בדרך למה שהייתה אמורה להיות המדליה האולימפית הראשונה של מאלי .  אבל קייטה נכשל ,  אולי בגלל העובדה שקטגוריות המשקל במשחקים האולימפיים שונות מאלו שבאליפות העולם .  הוא היה קרוב ,  אבל ברבע הגמר הפסיד ליריב ניגרי בנקודת זהב .  
קייטה לא התייאש ,  ושנה לאחר מכן התייצב לאליפות העולם בקופנהאגן ,  הפעם בקטגוריית משקל של עד 87 קילוגרם .  הוא רשם חמישה ניצחונות מוחצים ,  לפני שגבר בגמר על יריב קוריאני 4:5 .  הזכייה השניה ברציפות של קייטה באליפות העולם החזירה לתושבי מאלי את התקווה לקראת לונדון 2012 ,  ושמרה על המעמד של הטאקוונדו כענף הספורט מספר 2 במדינה ,  אחרי הכדורגל כמובן .
 עולם הספורט המוטורי מפגיש אותנו לעיתים עם ספורטאי על ששילבו בקריירה שלהם כמה תחומים .  כזה היה אלוף ראלי דקאר לשעבר לוק אלפאנד ,  גולש סקי אלפיני בעברו .  גם הכוכב הגדול של עולם הספורט הקטארי הוא סוג של איש אשכולות ,  וקוראים לו נאסר אל עטיה .  
בהיסטוריה של קטאר קיימות שתי מדליות ארד אולימפיות ,  אלא שהן הושגו על ידי מתאזרחים מסומליה ובולגריה .  אל עטיה היה הקטארי האמיתי שהיה הכי קרוב לזה ,  כשסיים במקום הרביעי במשחקים האולימפיים באתונה ,  בירי בצלחות חרס .  במקביל לקריירת הקליעה שלו ,  אל עטיה התגלה כנהג ראלי כשרוני במיוחד ,  ובלט מאוד באליפויות העולם האחרונות .  בראלי דקאר 2009 הוא נחשב כאחד הפייבוריטים לניצחון ,  לצדה של נהגת המשנה השבדית טינה טורנר .  השניים ,  שנהגו בקבוצת ב.מ.וו ,  ניצחו את הקטע הראשון במירוץ והיו בצמרת ,  עד שנפסלו בקטע השישי בגלל שפספו נקודות בקרה .  
אחרי שש זכיות בראלי המזרח התיכון ,  ועוד לא מעט תארים באירופה ובדרום אמריקה ,  המשימה הבאה של נאסר אל עטיה היא ראלי דקאר 2010 ,  שייצא לדרך בינואר .  השנה הוא הוחתם על ידי קבוצת  " פולקסווגן ",  כשלצדו נהג המשנה טימו גוטשלק .  במידה והשניים ילכו עד הסוף הפעם ,  אולי אל עטיה יוכל לרשום לזכותו את ההיסטוריה הגדולה ביותר בתולדות הספורט הקטארי .
 
אנשי השנה - המצעד האלטרנטיבי
בברזיל הלכו על שחיין ,  באנגליה על מתעמל ,  ביפן על שחקן גולף .  נמאס לכם מפלפס ובולט ?  צאו למסע עולמי ,  כמיטב המסורת ,  עם דני בורשבסקי

