מתכון להצלחה  | " לא מוותרים על הפנקייק שלי "
 תמי ויריב מייק בעלים ומנכ"לים משותפים של חברת דרמל גרופ ,  יבואנית מותג הקוסמטיקה דרמלוג'יקה
כשמשוחחים עם עם בני הזוג תמי ויריב מייק ,  מקבלים לעתים תשובות זהות שנאמרות בו-זמנית . " אנחנו מסונכרנים ",  מסביר יריב את התיאום . " אנחנו מכירים הרבה זמן ",  מוסיפה תמי .  אחרי יותר מעשור וחצי של זוגיות ושל חיי משפחה החלו השניים לחלוק גם החלטות עסקיות :  לפני חצי שנה הצטרפה תמי לעסק של יריב - חברת דרמל גרופ ,  יבואנית מותג הקוסמטיקה דרמלוג'יקה - שאותו הקים לפני 15 שנה עם אמו ,  קוסמטיקאית בהכשרתה  ( "היא הביאה את החזון ,  אני את הביצוע ")  .  עם השנים נהפכה החברה למשפחתית  ( "אמא ,  אבא ואח שלי ")  אך הצדדים החליטו לפרק את החבילה  ( "כמו בכל חברה משפחתית ,  נעשה צפוף מדי ")  .  השינויים הארגוניים הביאו להצטרפותה של תמי ,  שלאחר 18 שנות עבודה באינטל החליטה לשנות כיוון  ( "תמיד חלמתי על ניהול חברה ")  .  יריב מרוצה משחקנית החיזוק ושולל את הסיכונים : " זה לא שיצאנו להרפתקה .  מדובר בשוק קיים עם מעגל לקוחות שגדל ".  הוא מספר שבשנים האחרונות ,  עם כניסתו של האינטרנט לכל בית ,  עלתה המודעות בקרב הצרכנים בכל הקשור לבריאות העור  ( "מדברים פחות במונחים של יופי ")  ,  נישה שבה פועלת החברה .  למה אתם מבשלים ?   " עבורנו הבישול הוא סוג של בילוי ואפשרות ליהנות ולבטא יצירתיות .  יש בו מקום לדמיון ,  ובכל פעם אפשר לשפר ולשדרג את המאכלים ".  מתי אתם מבשלים ?  תמי : " המבשל העיקרי בבית הוא יריב ".  יריב : " בעיקר בסופי השבוע ,  כשיש יותר זמן .  באמצע השבוע אני מכין אוכל בסיסי לילדים ".  מה לקחתם מבית אמא ?  יריב : " בילדותי ביליתי זמן רב עם סבתי ,  שממנה למדתי להכין אוכל פולני בסיסי - מרק עוף ,  אצבעות מבצק גבינה ותפוחי אדמה  ( סוג של ניוקי )  שהילדים שלנו אוהבים וכיסונים ממולאים בתפוחי אדמה ".  תמי : " סופלה גבינה וממולאים ".  מה מבשלים בבית ?  תמי : " הכל .  בחורף אנחנו לא מוותרים על מרק עוף ועל חמין בשבת .  אנחנו אוהבים מאוד ארוחות חלביות - ניוקי ברוטב שמנת ,  פיצה ביתית ,  קנלוני ממולאים בגבינות ".  יריב : " תמי מכינה סופלה גבינות מנצח .  בשבת בבוקר הילדים לא מוותרים על הפנקייק שלי ".  סדר יום קולינרי :  תמי : " מתחילים בארוחת בוקר קלה ,  כל אחד בהתאם לסדר היום שלו .  אני אוכלת כריך מלחם מלא עם קוטג' או עם גבינה ".  יריב : " קורנפלקס עם חלב ".  תמי : " בצהריים אוכלים במשרד אוכל מבושל מהבית ".  יריב : " ממולאים ,  פסטה ,  עוף .  לעתים יוצאים למסעדות באזור המשרד בתל אביב ,  כמו דיקסי או צפרה .  בימים עמוסים במיוחד מסתפקים בכריכי בריאות ומנשנשים פירות ,  חטיפי אנרגיה ומעדני חלב .  בערב משתדלים לאכול ארוחת ערב עם הילדים - ביצים ,  גבינה ,  סלט ,  לפעמים שקשוקה .  משתדלים לגוון ".  מי עושה קניות בבית ?   " אנחנו קונים בשישי בסופר השכונתי ברעות ".  מצרכים מועדפים לקנייה : " אוכל בריא ודל שומן .  בדרך כלל אנחנו לא מכניסים הביתה גבינות עם יותר מ-5% שומן או חטיפים עתירי שומן .  אנחנו קונים הרבה ירקות ופירות ,  דברי חלב ,  בשר טרי ועשבי תיבול טריים ".  הכי אוהבים לאכול :  תמי : " יש לי חולשה למתוקים ".  יריב : " אני אוהב לנסות מאכלים חדשים .  מחוץ לבית יש לי הזדמנות לאכול דברים שלא ייכנסו הביתה ,  כמו מאכלי ים ".  מאכלים מוקצים :  תמי : " דגים ומאכלי ים ".  יריב : " סושי וכל מה שיש בו סלק ".  מסעדה מועדפת : " אנחנו אוהבים את שגב אקספרס ברמת החי"ל בגלל האוכל המגוון ,  אופן ההגשה ותשומת הלב לפרטים ".  מהי פילוסופיית הניהול שלכם ?   " כדי להצליח חשוב שיהיו עובדים מרוצים ומאותגרים ,  סביבת עבודה אכפתית ונעימה ,  הוגנת ושקופה .  אסור לוותר על חזון ,  על מטרות ועל יעדים שמהם נגזרות הן הפעולות האסטרטגיות והן הפעולות היום-יומיות ".  אילו מנהלים אתם ?   " אכפתיים ,  דואגים לעובדים ,  עוזרים בהסרת מכשולים .  אנחנו משתדלים לשמור על אווירה חמה ומשפחתית ,  ועם זאת מציבים לעובדים מטרות מאתגרות .  כחברה שנותנת שירות למאות לקוחות - מקוסמטיקאיות פרטיות ועד לקוחות אסטרטגיים גדולים - חשוב לנו לשים דגש על עניין השירות בתוך החברה ומחוץ לה ".  רגע משמעותי בקריירה : " הצטרפותה של תמי לניהול החברה המשפחתית והעבודה המשותפת ".   שוקי עוף עם ערמונים ובצלצלי שאלוט של תמי ויריב מצרכים :  4 כפות שמן | 14 שוקי עוף ללא עור | 20 בצלצלי שאלוט | 6 שיני שום טריות ,  קצוצות | כף ג'ינג'ר טרי ,  קצוץ | 6 עלי מרווה טריים | כף עלי טימין | 2 חבילות ערמונים באריזת ואקום | מלח | פלפל שחור טחון גס | בצל ירוק לרוטב :  2 כפות רוטב סויה | 3 כפות חומץ בלסמי | כף גדושה דבש | 180 מ"ל יין אדום יבש | 2 כפות סוכר אופן ההכנה :  1 .  מחממים את השמן בסיר ומטגנים את שוקי העוף כמה דקות ,  עד שהן משחימות .  מוציאים מהסיר ומניחים בצד .  2 .  מטגנים את בצלצלי השאלוט ,  את השום ,  את הג'ינג'ר ,  את המרווה ואת הטימין ,  ומתבלים במלח ובפלפל .  מחזירים את השוקיים לסיר ומערבבים קלות עם התבלינים .  3 .  מערבבים את כל חומרי הרוטב ומוסיפים לסיר .  מביאים לרתיחה ,  מכסים ומבשלים 20-25 דקות .  מוסיפים את הערמונים ומערבבים .  אפשר לכבות את האש ולהניח לטעמים להשתלב .  כמה דקות לפני ההגשה מדליקים להבה גדולה ,  ומבשלים עד שהרוטב מסמיך .  4 .  מניחים את השוקיים בכלי הגשה ,  ומקשטים בבצל הירוק .
 
מתכון להצלחה  | " לא מוותרים על הפנקייק שלי "
 תמי ויריב מייק בעלים ומנכ"לים משותפים של חברת דרמל גרופ ,  יבואנית מותג הקוסמטיקה דרמלוג'יקה

