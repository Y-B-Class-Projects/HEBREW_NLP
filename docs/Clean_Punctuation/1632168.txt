שירת הברבורים 
" רגל אחת בחוץ ":  שני ענקים ,  דן מרינו וטרוי אייקמן ,  הגיעו לפלייאוף האחרון בקריירה .  האם הוא יסתיים עם טבעת ?  
" זמן זורם כמו נהר
זמן  מאותת לי לבוא
מי יודע מתי ניפגש שוב  אם בכלל ? 
אך הזמן ממשיך לזרום כמו נהר
אל הים ,  אל הים ..  ." 
 ( "הפרוייקט של אלן פרסונס ",   " זמן "  1980 ,  מילים :  אריק וולפסון ) 
עידן המסירה ,  שנחת על עולם הפוטבול בעונת 1979 עם הופעתן של התקפת  " החוף המערבי "   ( כפי שכונתה בהמשך )  בסן פרנסיסקו ו"אייר קורייל "  בסן דייגו ,  שינה את פני המשחק ואת הספורט המקצועני כולו .  השינוי הסייסמי במראה ובסגנון המשחק שהביא עמו סייע לרשת ESPN להפוך לאימפריה ,  מה שבתורו השפיע על סגנון המשחק ב-NBA .
 סרט ההיילייטס הפך למלך שידורי הספורט ,  מושגים כמו  " נו האדל ",   " ספרינט רייט אופשן "  ו"שאטגאן ספרד "  הפכו למטבעות לשון עוברים לסוחר .  קבוצות שהתגאו לאורך עשרות שנים במשחק הריצה הפיסי והדומיננטי שלהן עברו בלית ברירה להתקפה מאוזנת יותר ולעתים אף לקיצוניות השנייה .  האטרקטיביות הרבה של משחק האוויר המודרני העלתה את הכנסות הליגה ,  הגבירה את רמת החשיפה ,  הביאה לבניית אצטדיונים חדשים ומפוארים ,  הגדילה את מספר הערוצים וסוגי המדיה המשדרים את המשחקים ויצרה מערך שלם של כוכבים על כל הנלווה אליהם ,  לטוב ולרע .  התופסים ,  בעבר דחלילים וירטואליים שכל תפקידם למשוך שחקני הגנה מקו ההתנגשות ,  הפכו לסופרסטארים ובחלקם ל"דיוות "  מרגיזות .  וכפי שראינו שוב בסוף השבוע האחרון ,  העידן החדש הפך את הק"ב לעמדה חשובה אף יותר מבעבר ,  שדי לאייש אותה בשחקן ברמה גבוהה כדי לשנות מקצה אל קצה את גורל הקבוצה .
 שבעה ק"ב שהחלו דרכם בעידן המסירה הגיעו עד היום להיכל התהילה ,  והם מהווים כמעט שליש מהק"ב החברים בו  ( 23 )  .  השבעה העניקו לחובבי הספורט בארה"ב ובעולם אינספור רגעי קסם .  בעונת 99' ,  20 שנה בדיוק לאחר פתיחת העידן החדש שברא אותם ,  היו שלושה מהם כבר בביתם ,  נהנים מהפרישה ומהחיים שאחרי .  כפי שהגדיר זאת בראשית אותה עונה הפורש הטרי ביותר ,  ג'ון אלוויי : " אני לא מתגעגע למשחק  זה נפלא לקום ביום שני בבוקר מבלי ששום חלק בגופך כואב ". 
אבל ארבעה מהשבעה היו עדיין פעילים ,  ושניים - עדיין בהרכב קבוצותיהם .  שניהם הגיעו לפלייאוף 99' ,  מחפשים רגע אחרון של תהילה .  אחד מהם השיג כבר הכל ,  ורק רצה לסיים את הקריירה בצורה מכובדת .  השני כיכב 17 עונות בליגה ,  הגיע לכל הישג אישי אפשרי  ורק הישג קבוצתי אחד ,  החשוב מכולם ,  חמק ממנו .  הוא ידע כי פלייאוף 99' יהיה הצ'אנס האחרון שלו .
 יום ראשון ,  9 בינואר 2000 ,  כלל שני משחקי וויילד קארד שייזכרו לא בגלל מה שארע בהם כמו בגלל ההקשר ההיסטורי שלהם :  משחק הפלייאוף האחרון של טרוי אייקמן ,  והניצחון האחרון  ( וגם הקאמבק האחרון )  של דן  " הגבר "  מרינו .  ואם הסדרה הזו היא בראש ובראשונה מסע נוסטלגי ,  הרי ששני אלה הם ללא ספק הדמויות הנוסטלגיות ביותר .
 ברוח זו בחרתי לפתוח את הפרק בשירו של אריק וולפסון המנוח , " זמן ".  וולפסון ,  הזמר וכותב המילים העיקרי של  " הפרויקט של אלן פרסונס ",  נפטר לאחרונה בגיל 64 .  מילותיו המלנכוליות של השיר  ( מתוך האלבום  " הפיכת קלף ידידותי ")  ,  שיצא לאור כשנה לאחר תחילת עידן המסירה ,  מזכירות לא רק את החוויות שחווינו באותן שנים ראשונות של  " המשחק החדש ",  ובראש ובראשונה את סופרבול XIX ,  אלא גם את הסוף והפרידה .  ואולי ,  בקרוב מאד ,  יזכירו לנו גם את הפרידה מאחד מגיבורי הסדרה  ( עוד לא ,  קורט ,  עוד לא )  .
 אל המוסיקה של  " הפרויקט "  נחזור בהמשך הסדרה ,  וכעת  למשחקים .
 בראשית ינואר 00' ,  כשהעונה הסדירה האחרונה של שנות ה-90 נחתמה סופית בספרי ההיסטוריה ובטבלאות הסטטיסטיקה ,  התברר לחובבי התחום  ( מודה באשמה ..  .)  כי השקט התעשייתי תחת הנהגתו של הקומישינר טגליאבו הביא לכך שהעשור כלל את מספר המשחקים הגבוה ביותר בתולדות הליגה  160 .  כתוצאה מכך ,  נקבעו בו כמה וכמה שיאי עשור כמותיים  ובראשם שיא הניצחונות  ( 113 )  שהושג על ידי סן פרנסיסקו  ( ונשבר העונה על ידי הקולטס ,  שוב בעשור ללא שביתות עם 160 משחקים )  .
 שני שיאי עשור אישיים הושגו גם כן על ידי ק"ב :  שיא הניצחונות לק"ב פותח  90 ,  של טרוי אייקמן ;  ושיא ההפסדים לק"ב פותח  70 ,  המשותף לשני שחקנים :  ג'ים אוורט וג'ף ג'ורג' .  בפרק  " עשרה כוכביא "  סקרנו כבר בקצרה את הקריירה המאכזבת והמוחמצת של ג'ורג' ,  שקיבלה תפנית פתאומית דווקא בעונת 99' .  אוורט פשוט היה ק"ב עם נתונים טובים שמצא עצמו במהלך העשור בסיטואציות קשות ואף הזויות  ( כמו קטטה פיסית עם השדר ג'ים רום בשידור חי )  שרובן לא היו בשליטתו .  ניתן היה לראות בעשור שעבר עליו  ( לאחר כמה הצלחות בשנות השמונים )  קומדיה של טעויות ,  משהו שמתאים לסרט של בן סטילר .  ג'ורג' לעומת זאת היה דמות טראגית :  מוסר מוכשר ביותר ,  שהצליח להכניס עצמו שוב ושוב לצרות על המגרש ועל הקווים ,  וסירב לשנות את דרכיו ,  דוהר בעיניים פקוחות אל התהום  שוב ושוב .
 והנה ,  בסיבוב הראשון של הפלייאוף ,  פוגש ג'ף ג'ורג' דווקא את ההיפך הגמור ממנו :  את הק"ב שניצח יותר משחקים בעשור זה מכל אחד אחר :  יותר מסטיב יאנג ,  דן מרינו ,  ג'ון אלוויי ,  ברט פארב או וורן מון .  את הק"ב שניצח יותר משחקי פלייאוף מכל אחד אחר ,  וזכה ביותר אליפויות מכל אחד אחר במהלך העשור .  שחקן שלאורך הקריירה שלו שיחק בקבוצה אחת ,  קבע כמעט כל שיא קבוצתי אפשרי בתחום המסירה ,  לא נגרר מעולם לשום אירוע מביך  ( הישג משמעותי בחדר ההלבשה הפרוע והמגלומני של הקאובויס )  ,  הפך לסמל ולאגדה חיה בעיר בה שיחק  בעוד ג'ורג' עצמו נזרק ומיטלטל מעיר לעיר ,  מקווה למצוא מנוח ונכשל שוב ושוב .
 וכאן לא תמה הסמליות במפגש בין השניים :  אייקמן וג'ורג' נבחרו שניהם במס' 1 בדראפט ,  שנה אחר שנה .  אייקמן נבחר ראשון בשנת 89' ,  וכעבור שנה חיקה אותו ג'ורג' .  אך בעוד אייקמן עושה בדיוק מה שמצפים מהבחירה מס' 1 ,  הופך לשחקן פרנצ'ייז ומשקם את הקבוצה שבחרה בו  היה ג'ורג' אכזבה אדירה באינדיאנפוליס  ( עיר הולדתו כזכור !  )  ולא תרם דבר לקולטס ,  שנאלצו להמתין עוד 8 שנים כדי למצוא את שחקן הפרנצ'ייז שלהם .
 אך כידוע ,  בליגה דבר לא נמשך לנצח ,  ובינואר 00' הביאו תהפוכות הגורל את השניים למפגש ראשון ביניהם בפלייאוף כשג'ורג' בדרך למעלה ואייקמן בדרך למטה .  דאלאס הייתה בסוף עידן  " השלישייה ",  ואילו מינסוטה העניקה לג'ורג' ארסנל התקפי שאייקמן לא נהנה משכמותו מעולם  גם לא בשנות הסופרבול הזוהרות .  איך שגלגל מסתובב לו ,  חשב ודאי ג'ורג' כשעלה למשטח הפלסטיק המהיר בעולם תחת כיפת המטרודום המרופטת וסקר את  " חייליו ":  זוג הידיים הטובות בהיסטוריה שנוספה להן יכולת אקרובטית  ( קרטר )  ,  רץ מהיר ואינטליגנטי שהפך לסופרמן על המשטח המושלם  ( סמית' )  ,  תופס פיסי וקשוח הבנוי כצוק סלע  ( ריד )  ,  אתלט שאין שני לו בתכונותיו הגופניות וביכולת הטכנית  ( מוס )  ,  ומלך הנקודות של כל הזמנים  ( אנדרסון )  .  אם לא די היה בשפע המטרות הזה ,  הרי שלפניו התנשאה חומה אנושית אדירה ,  אולי הגדולה ביותר  ( מבחינה פיסית )  בתולדות המשחק כולו ,  ובליבה אחד משחקני הקו הטובים בהיסטוריה ,  רנדל מקדניאל .  ג'ורג' ידע שאייקמן זכה בשלוש אליפויות עם הרכב נחות בהרבה ,  שלא לדבר על הקבוצה הנוכחית שהגיעה למשחק הוויילד קארד .  בפעם הראשונה מאז שהגיע לליגה היה זה אייקמן שאמור לקנא בו ,  ולא להיפך .  שיאן הניצחונות מול שיאן ההפסדים  באותו יום במטרודום ,  לעיני 64 אלף צופים וכל חובבי  " העגלה של אמריקה "  מחוף לחוף ,  העבר לא שינה דבר .
 לאמט סמית' לא נשאר הרבה מה להוכיח בינואר 2000 .  לאחר שבילה את העשור כולו בביצור מעמדו כאחד מגדולי הרצים בכל הזמנים ,  ובטווח ראיה משיא הריצה של וולטר  " סוויטנס "  פייטון ,  יכול היה סמית' לראות בכל רגע שלוש טבעות אליפות נוצצות על אצבעותיו .  הוא כבר היה מלך הט"ד בריצה של כל הזמנים ,  בכלל ובפלייאוף ,  הוא כבר זכה בתואר השחקן המצטיין של העונה ושל הסופרבול ,  והוא כבר הבטיח את מקומו בהיכל התהילה .  אבל היה שיא פלייאוף נוסף שרצה לשבור  שיא היארדים ,  שהיה שייך לפרנקו האריס ,  הנשק ההתקפי העיקרי של פיטסבורג בתקופת  " מסך הפלדה ".  וסמית'  שהבין היטב כי תקופת הזוהר לה היה שותף בכיר עומדת להסתיים  ידע שהמשחק במטרודום היה אולי ההזדמנות האחרונה לעשות זאת .  החוסם החביב עליו ,  הגארד לארי אלן ,  היה עדיין בהרכב דאלאס ,  ומאחורי המסה האדירה שלו התכוון סמית' להשתחל לחורים בקו ההגנה כפי שעשה מזה עשר עונות .
 כבר בדרייב הראשון הבהיר אמט סמית' לצופים באולם ובבית שהוא לפחות לא היה מוכן לשכב על האסטרוטרף ולהפוך לשטיח במופע חד צדדי של התקפת מינסוטה המשוכללת .  הוא רצה להזכיר לכולם מי כאן הייתה האלופה שלוש פעמים בארבע עונות ומי לא הצליחה אפילו להגיע לסופרבול מאז עונת 76' .  במהלך שכאילו נלקח היישר מימי הזוהר שלו בפלייאוף ,  פרץ סמית' מאחורי חסימה בקו ההתנגשות ורץ למרחק 65 יארד .  על המשטח האידיאלי של המטרודום ,  אפילו רץ קטן ואטי כמו אמט סמית' נראה פתאום כמו מייקל ג'ונסון ,  הרץ המהולל .
 הריצה המפתיעה של סמית' הביאה את הקאובויס לרד-זון של מינסוטה ,  אך ההתקפה לא הצליחה להשיג ט"ד ,  והבועט הקשיש אדי מארי  ( 43 )  ,  ששוכנע על ידי ג'רי ג'ונס לחזור מפרישה  ( לאחר שזכה בעבר עם דאלאס בסופרבול )  ,  הבקיע מ-18 יארד כדי להפעיל את לוח התוצאות .  התקפת מינסוטה נעצרה בדרייב הראשון על ידי הגנת דאלאס והפאנטר המצויין מיטש ברגר עלה כדי להרחיק את הכדור .  הבעיטה של ברגר הגיעה היישר לידיו של המחזיר המסעיר ביותר בליגה ,  דיון  " פריים טיים "  סנדרס - אך הוא השמיט את הכדור ,  והליינבקר דוויין ראד השתלט עליו .  מינסוטה קיבלה עמדת שדה נוחה במתנה מסנדרס  וניצלה זאת כדי להעלות את הבועט הקשיש שלה ,  גרי אנדרסון  ( 40 )  ,  לבעיטה מ-47 יארד .  שוויון 3:3 ,  והתקפת מינסוטה טרם הראתה ולו שמץ מיכולתה .
 אייקמן החל לחוש נוח יותר במטרודום  אולי חשב לרגע שבכל זאת ניתן לנצח את המשחק בהתקפה .  הוא חש נכה ללא הנשק הוותיק והאמין שלו ,  אירווין ,  ונאלץ להסתמך על מי שהיה אמור להיות האיום העמוק של דאלאס , " רוקט "  איסמעיל .  סגנון זה של משחק  ( "אנכי ")  לא היה אופייני להתקפת דאלאס בתקופת השלישייה ,  אך אייקמן ידע להתאים עצמו לנסיבות המשתנות .  שתי מסירות ארוכות טווח ממנו לאיסמעיל החזירו את הקאובויס לרד-זון ,  ושם עשה אייקמן את מה שהורגל בו במשך העשור כולו  נתן את הכדור לאמט סמית' והביט כיצד הרץ נמוך הקומה רץ 10 יארד לאנד זון ומעלה את דאלאס ליתרון 3:10 .
 אבל למינסוטה היה רץ משלה בשם סמית' ,  והשחקן הרבגוני הוכיח את ערכו ברבע השני .  הרץ המחליף של דאלאס ,  רוברט תומאס ,  השמיט את הכדור תחת לחץ של ראד ,  והסייפטי אנת'וני באס השתלט על הכדור  שוב עמדת שדה נוחה למינסוטה .  הפעם לא הסתפקו הווייקינגס בשער שדה :  בדאון שלישי ו-25 יארד ,  בעקבות עבירות של ההתקפה ,  מסר ג'ורג' מסירת דמפ אוף לרוברט סמית'  שהצליח למצוא את הדרך לאנד זון ,  בריצה של 26 יארד .  מהלך זה שחרר סופסוף את השדים מתיבת פנדורה של התקפת מינסוטה .  ג'ורג' ,  אולי בפעם הראשונה מאז הגיע לליגה לפני עשור ,  החל לשחק בביטחון ובאגרסיביות ולנצל עד תום את מחסן הנשק העצום שלרשותו .
 לקראת סיום המחצית הראשונה הוביל ג'ורג' דרייב נוסף ולאחר סאק ניצב בפני דאון שלישי ל-12 יארד ,  במחצית המגרש של מינסוטה .  אין חכם כבעל הניסיון :  ג'ורג' הפתיע את הקאובויס ,  כשבמצב מסירה ברור העביר את הכדור לריצה של סמית' .  הרץ הצליח שוב במשימה והשיג 14 יארד ודאון ראשון .  ג'ורג' ,  בצורה לא אופיינית לקריירה שלו עד כה ,  חש את הגנת דאלאס מתרופפת בעקבות הכישלון בדאון השלישי ,  שהוציא את הרוח ממפרשיה .  הוא ניצל זאת מייד עם פצצה של 58 יארד לעומק המגרש .  שם המתין רנדי מוס ,  שניצל את יתרון הגובה והכוח העצום שלו על הסקנדרי של דאלאס כדי להשיג ט"ד ולהוריד את מינסוטה להפסקה ביתרון 10:17 .
 במחצית השנייה פעלה התקפת מינסוטה במבערים פתוחים ,  כאשר ה"נהג "  ג'ורג' מנהל את העניינים בביטחון שהלך וגבר ומשיג ט"ד שלישי במסירה  הפעם למכונת הט"ד כריס קרטר מ-5 יארד .  אנדרסון הוסיף שער שדה שני ,  ומינסוטה עלתה ליתרון בלתי מחיק של 10:27 .  אייקמן ידע כעת שהסיפור נגמר ,  אבל הגאווה שלו חייבה אותו לעשות ניסיון אמיתי להשיג לפחות תוצאה מכובדת .  הוא הנהיג שני דרייבים מצוינים ברבע האחרון ,  בסיוע ריצות קצרות של סמית'  ( שסיים עם 99 יארד וט"ד )  ,  תפיסות של איסמעיל  ( 8 ל-163 יארד )  ותרומה לא רעה מהתופס הרביעי של הקבוצה ,  ג'ייסון טאקר הרוקי ,  שהוקפץ להרכב הראשון בהיעדרם של אירווין וארני מילס הפצועים .
 הפער בין אירווין ,  המנהיג על המגרש ,  שפיתח תיאום עיוור כמעט עם אייקמן ב-11 העונות המשותפות שלהם ,  לבין מחליפיו הצעירים נחשף מהר מאד כשהגיעו הקאובויס לרד-זון  המקום בו נבדלים הכוכבים מיתר השחקנים .  בדרייב הראשון של דאלאס בדקות ההכרעה הצליח אייקמן להגיע מעבר לקו 20 היארד ומצא במסירה מצוינת את טאקר .  הכדור נחת בידיו של הרסיבר הצעיר תוך כדי ריצה והוא היה מרוחק צעדים ספורים מקו המטרה .  הנה עוד רגע הוא מצמצם את ההפרש ל-10  אלא שמשום מקום הגיח הליינבקר האמצעי של מינסוטה ,  אד מקדניאל  ( שום קשר לרנדל ..  .)  ,  תיקל אותו בעוצמה וגרם להשמטה .  הכדור התגלגל מידיו של טאקר לתוך האנד זון ,  חצה אותו ויצא מתחומי המגרש .  טאצ'בק  והזדמנות הצמצום של דאלאס נמוגה בעשן ,  ממש ברגע האחרון .
 אייקמן לא התייאש ובדרייב השני הגיע עד לקו 6 היארד .  האנדזון קרץ לו מעבר לשחקני קו ההגנה ,  מפתה אותו לעוד ט"ד אחד ,  אחרי כה רבים שכבר השיג בפלייאוף בעבר .  הוא ניסה מהלך מסירה ,  שוב לטאקר  אך קצר בתקשורת בין המוסר לתופס הביא לחטיפה של גריפית' ,  וחתם סופית את ניצחון הווייקינגס .
 בעונתו העשירית בליגה השיג ג'ף ג'ורג' את ניצחון הפלייאוף הראשון שלו ,  ממש לפני שהוכרז סופית כ"באסט ",  וקיבל כרטיס נסיעה במורד נהר המיסיסיפי ,  לסט .  לואיס .  זו הייתה שעתו היפה :  לא רק שעבר שלב בפלייאוף ,  הוא גם הנחית נוק אאוט בקרב הק"ב לאחד ממוסרי הפלייאוף הטובים בהיסטוריה .  ג'ורג' סיים את המשחק עם 212 יארד ,  3 ט"ד וללא חטיפות  בעוד אייקמן השיג ,  אמנם ,  286 יארד ,  אך לא מסר לט"ד ונחטף פעם אחת .  מוס שלט באוויר בצד המנצח ,  עם 5 תפיסות ל-127 יארד וט"ד .  המצטיין במשחק היה ללא עוררין רוברט סמית' ,  עם כמעט 200 יארד בהתקפה ,  מהם 140 על הקרקע ,  וט"ד .  גם לסמית' היה זה ניצחון יוקרתי ,  בקרב ראש בראש נגד רץ שהיה בנתיב המהיר להיכל התהילה .
 הקאובויס שבו לדאלאס כדי לחשוב מחדש על דרכם .  יחלפו ארבע שנים בטרם יחזרו לשחק בפלייאוף ,  ובמשחק הבא  ( אחרי עונת 03' )  יהיה בהרכבם רק שחקן אחד שטעם טעמה של אליפות ,  לארי אלן . " השלישייה "  סיימה דרכה בפלייאוף ,  עטורת שבחים ,  תארים ושיאים .  אמט סמית' ,  שיסיים את הקריירה שלו במדי הקרדינלס ללא שום תקווה לשוב לפלייאוף ,  התנחם בדבר אחד בלבד :  במהלך הרבע השני חלף על פני פרנקו האריס והפך למלך הריצה בפלייאוף בכל הזמנים .
 הצופים הנלהבים במטרודום לא ידעו באותה שעה שצפו בקרב הפלייאוף האחרון של אמט ואייקמן .  ראשם היה כבר נתון לשבוע הבא ,  למפגש התקפות העל נגד הראמס .  אבל אוהדי הקאובויס  ( ומיליוני הטרמפיסטים על ה"עגלה ")  הבינו את משמעותו של ההפסד : " הקבוצה של אמריקה "  נכנסה לתהליך השנוא מכולם , " בניה מחדש ". 
שנת 1976 היתה השנה הספורטיבית הגורלית ביותר בתולדות העיר סיאטל .  ליגת הבייסבול הבכירה העניקה לה זיכיון לקבוצה  ( ניסיון שני לאחר שסיאטל פיילוטס ברחו למילווקי והפכו לברוורס )  שקיבלה את השם מארינרס ,  בהתייחס לנמל החשוב של האזור .  הקבוצה החלה לשחק בעונה שלאחר מכן ,  ובאותה שנה החלה לשחק קבוצת הפוטבול הראשונה של העיר בליגה הבכירה ,  הסיהוקס .  הגאווה והאדרנלין זרמו בעוצמה בעורקי העיר המרוחקת והמבודדת לחופי מפרץ פיוג'ט ,  עיר שוולטר ג'ונס הגדול אמר עליה : " אנשים מחוץ לסיאטל חושבים שאנו נמצאים בסמוך לאלסקה ..  ."  .  קבוצת הכדורסל המקומית ,  הסופר-סוניקס  ( בהשראת חברת בואינג הממוקמת בעיר )  ,  נישאה על גל ההתלהבות הפתאומי וזכתה באליפות ה-NBA בעונת 79' .  פתאום עלתה סיאטל על מפת הספורט המקצועני בארה"ב ,  ונודעה לא רק כמטה בואינג וכמקום הולדתו וקבורתם של ג'ימי הנדריקס וברוס לי האגדיים .  
הסמל למהפך בתדמית העיר היה האולם הביתי המוזר והייחודי של המארינרס והסיהוקס ,  הלא הוא הקינגדום .  המבנה העצום המעוטר בצלעות בטון ענקיות ,  שנבנה בהשראת האסטרודום העגול ונתן את האות לאינפלציה של אולמות ענק ברחבי היבשת ,  תוכנן מלכתחילה להיות אולם רב שימושי ,  ושירת לתקופות מסוימות אפילו את הסופרסוניקס ,  כמו גם את קבוצת הכדורגל המקומית  ( הקבוצה הפופולארית ביותר בארה"ב ללא מתחרות )  ,  הסאונדרס .  58 אלף צופים ,  מספר בלתי נתפס כשמדובר על כדורגל ,  ראו את הסאונדרס מארחים את ניו יורק קוסמוס בעונת 76'  אולי היה לכך קשר לעובדה שכוכב הקוסמוס היה אחד בשם פלה ..  .
  מאחר שהוקם חמש שנים לאחר מותו הטראגי של הנדריקס ,  לא זכה האולם לארח הופעה של האזרח מס' 1 של העיר ;  הוא  " הסתפק "  בהופעת השיבה לארה"ב של פול מקרטני ,  עשר שנים לאחר ההופעה האמריקנית האחרונה של הביטלס  ( המופע שחנך רשמית את האולם )  ;  בהופעה האמריקנית האחרונה של לד זפלין ;  בשתי הופעות של הרולינג סטונס בשנת 81' ;  ובתחנת הסיום של סיבוב ההופעות הגדול של שנות התשעים ,  גאנז אנד רוזס ומטאליקה ,  בשנת 92' .
 לקינגדום הייתה תכונה ייחודית אחת שהייתה חשובה מאד למשחקי פוטבול :  דפנות הבטון שלו וצורת החלל הפנימי הפכו אותו לאצטדיון הרועש ביותר בארה"ב .  אפקט הקהל במשחקי הבית של הסיהוקס היה כה משמעותי ,  עד שהקבוצה הוציאה לגמלאות את החולצה מס' 12 ,  כמחווה לקהל  ( "השחקן ה-12 ")  .
 הקינגדום גם אירח את הרגע המפורסם ביותר בתולדות  " מאנדיי נייט פוטבול ":  במשחק בין סיאטל לריידרס ,  השיג הסופרסטאר האורח בו ג'קסון ט"ד בריצה  והמשיך לרוץ מחוץ לאנדזון ולתוך המנהרה המובילה לחדר ההלבשה .  האירוע שימש השראה לסצנת הפוטבול בסרט  " פורסט גאמפ ". 
באמצע שנות התשעים החל גג הקינגדום להתפורר  ( אולי כתוצאה מהרעש בהופעה של מטאליקה ?  )  וחתיכות בטון נשרו ממנו על משטח האסטרוטרף .  הגיע זמנו לעבור מהעולם ,  ואצטדיון חדש ויפהפה תוכנן לבוא במקומו .  נותר לו לארח עוד אירוע אחד בלבד ,  בטרם יבואו צוותי החבלה למלא אותו בדינמיט :  משחק הוויילד קארד של הסיהוקס נגד מיאמי .  האולם שנפתח עם פול מקרטני יסיים את דרכו עם דן מרינו .
 שלושים שנה בדיוק לפני עונת 99' ,  בעוד ג'ימי הנדריקס וניל יאנג מכוונים את מיתרי הגיטרות שלהם לקראת פסטיבל וודסטוק ,  ירד ניל ארמסטרונג בסולם קטן מנחתת הירח של החללית אפולו 11 והציב רגל שמאל על הקרקע היבשה .  ב-9 בינואר 2000 הציב ריימונד  " טרייס "  ארמסטרונג שתי רגליים וכף יד אחת על האסטרוטרף של הקינגדום ועיניו התמקדו כתמיד במטרה אחת בלבד ,  שעבורו זהרה כמו ירח מלא :  הק"ב של סיאטל ,  ג'ון קיטנה .
 ארמסטרונג החל דרכו בליגה בעונת 89' במדי שיקגו ,  כמחליפו של רוצח הק"ב המפחיד ריצ'רד דנט ,  המוציא לפועל של הגנת ה-46 .  ארמסטרונג צפה בתשומת לב בכל פעולותיו של דנט ,  השחקן המצטיין של סופרבול XX .  הוא למד את שיטותיו וסודותיו של האנד הוותיק ,  ולאורך שנותיו האחרונות של דנט בקבוצה תפס את מקומו כאיום העיקרי על הק"ב היריב .  בעונת 95' נרכש בטרייד על ידי המאמן דון שולה ,  שהפך אותו לשחקן למשימות מוגבלות :  מה שאנו מכירים כיום כשחקן דאון שלישי ורביעי ,  שתפקידו אך ורק לחזק את הפס-ראש במהלכי מסירה מובהקים .  בתפקיד זה פרח ארמסטרונג במיאמי וכפי שציינו בפרק  " עשרה כוכביא ",  היה אפקטיבי מאד בעונת 99' ,  עם 7.5 סאקס .
 ג'ימי ג'ונסון החליט לתת לארמסטרונג הזדמנות להתבלט במשחק נגד סיאטל על ידי הצבתו בצד החזק ,  בעוד ג'ייסון טיילור הצעיר מתייצב מול וולטר ג'ונס .  המיס מאץ' בקו ההתקפה של סיאטל היה משמעותי ,  והמהלך של ג'ונסון התברר כהברקה של המשחק .  ג'ונסון הניח כי קיטנה ,  במשחקו הראשון אי פעם בפלייאוף ,  יקרוס תחת הלחץ  ואכן כך היה .
 הולמגרן ,  מצדו ,  שגם הוא לא היה טירון בפלייאוף ,  החליט להתמקד דווקא בסקנדרי ,  ותגבר את המערך האחורי בהגנה כדי להגביל את חופש המסירה של מרינו .  ההימור היה מחושב :  הולמגרן ידע כי בבקפילד של מיאמי נותרו רק שני רוקיס :  ג'יי ג'יי ג'ונסון הבינוני ,  מלך הריצה של הקבוצה עם פחות מ-600 יארד ,  ואוטרי דנסון החלש .  אם שני הכלומניקים האלה ינצחו אותנו ,  חשב הולמגרן ,  לא מגיע לנו להיות בפלייאוף .
 המשחק החל כשקיטנה עדיין בטוח בעצמו .  הוא קיבל עמדת שדה מעולה מהמחזיר צ'רלי רוג'רס והוביל דרייב של 47 יארד ,  בסיומו מסר לתופס הבכיר שלו ,  שון דוקינס ,  לט"ד של תשעה יארד .  מיאמי הוכיחה שגם לה יש מה לומר בתחום ההחזרה :  ברוק מריון הסייפטי ,  אלוף פעמיים עם דאלאס ,  החזיר את הקיקאוף של טוד פיטרסון למרחק 47 יארד ,  ולמרות שמרינו לא הצליח לעשות הרבה בהתקפה  הגיעה מיאמי לתוך הרד-זון של סיאטל ,  ואולינדו מארה הבקיע מ-32 יארד .  פיטרסון  " התרגז "  ודקה לסיום המחצית הבקיע מ-50 יארד כדי לקבוע 3:10 למארחים ולהגביר את עוצמת הרעש בחלל הקינגדום .  התקפת מיאמי השיגה רק 69 יארד בכל המחצית  ( מהם רק 28 באוויר !  )  ,  ונראה היה שהבמה מוכנה למשחק חד צדדי בסיוע הקהל .
 גשם קל וקר טפטף על גג הבטון ונזל בחריצים העמוקים שבין הצלעות ,  אך בתוך האולם היה חם ודחוס כשעלו הקבוצות למחצית השנייה .  דן מרינו ידע שכל העיניים היו נשואות אליו :  כיצד יתפקד תחת הלחץ ?  כיצד יתמודד עם הרעש ?  כיצד ייזכר בישורת האחרונה של הקריירה המפוארת שלו ? 
הדרייב הפותח של המחצית השנייה היה אחד הטובים ביותר של מרינו בפלייאוף מאז הגעתו לליגה .  60 יארד ב-10 מהלכים ,  מהם 6 מסירות ,  כולן מוצלחות ,  ל-55 יארד .  האחרונה מבין השש ,  לאורונדה גדסדן מקו היארד האחרון ,  הביאה את מיאמי לשוויון .
 אולינדו מארה בעט את הקיקאוף עד לקו 15 היארד של סיאטל ,  שם המתין לכדור צ'רלי רוג'רס .  המחזיר הרוקי חשב כבר על ההחזרה הארוכה השנייה שלו במשחק ,  איבד את הריכוז והשמיט את הכדור .  הספיישל טים של מיאמי הסתערה לעברו במטרה להחזיר את מרינו למגרש בעמדת שדה מעולה ,  אך בשנייה האחרונה הרים רוג'רס את הכדור ,  חמק משחקני מיאמי  ורץ 85 יארד לט"ד ! 
ביתרון 10:17 לסיאטל נכנסה הגנת מיאמי ,  החלק החזק בקבוצה לאורך העונה כולה ,  להילוך גבוה  וחנקה את התקפת המארחים .  שוב ושוב נפרץ קו ההתקפה ,  שוב ושוב מצא עצמו קיטנה נס מפני הפס-ראש הדורסני של ארמסטרונג והאנד השני ,  אוונס .  ארמסטרונג הביס את שחקני הקו ללא קושי ,  הפיל את קיטנה שלוש פעמים ,  וכאשר לא הצליח להגיע אליו  דחף אותו לזריקות נחפזות ,  מה שהביא לשתי חטיפות ,  אחת מהן של מריון .  לאחר שמיאמי השיגה כאמור רק 69 יארד במחצית הראשונה ,  השיגה סיאטל  בבית !   רק 32 יארד במחצית השנייה .  ללא החזרת הבעיטה של רוג'רס ,  הייתה סיאטל מסיימת את המחצית עם 0 נקודות .
 גם כאשר ניסה הולמגרן להוריד את העומס מקיטנה ולנצל את הנסיון והטכניקה של הרץ ריקי ווטרס ,  התברר לו מהר מאד שחומת הבטון של בוואנס וגרדנר מחסלת גם את משחק הקרקע שלו .  במשך רוב הרבע השלישי וכמעט כל הרבע הרביעי הסתפקו שתי הקבוצות יחד ב-3 נקודות שער של מארה מ-50 יארד שצמצם ל-13:17 .
 במשך שבע עשרה עונות מזהירות שבר מרינו כל שיא מסירה אפשרי :  שיאי ליגה וקבוצה ,  שיאי קריירה ועונה ,  שיאי פלייאוף ושיאי עונה סדירה .  היה שיא אחד שמיצה אולי את מורשתו בליגה :  שיא ניצחונות הקאמבק ברבע הרביעי .  35 פעמים ניצב מרינו בפיגור בדקות ההכרעה והצליח להפוך את הקערה על פיה ,  נעזר בזרוע הפלדה שלו ובשחרור הכדור המהיר בתולדות המשחק .  הוא שיחק 16 עונות במקביל לאמן הקאמבק ג'ון אלוויי והצליח להקדים אותו בשני ניצחונות כאלה ,  למרות שאלוויי הקדים את מרינו בפוט פיניש בסך כל הניצחונות  ( 147:148 )  .  וכעת ,  דקות ספורות לפני תום המשחק  ובמקרה של הפסד ,  הקריירה  מצא עצמו דן  " הגבר "  שוב במצב המוכר .  עם תופסים בינוניים ,  משחק ריצה רעוע שאינו יכול לסייע לו בהטעיית פליי אקשן ,  וברעש האיום של הקינגדום  לעתים נדמה היה לו שהקירות רועדים ויתמוטטו מעוצמת הרעש ללא צורך בחומר נפץ  היה עליו להוביל את קבוצתו למרחק 85 יארד ,  ולהשיג ט"ד שני במשחק  והפעם ט"ד מכריע .
 מרינו זכר היטב את הדרייב שהגדיר את הקריירה של ידידו-יריבו אלוויי ,  עוד כאשר היו השניים מוסרים צעירים בעונתם הרביעית :  הניצחון ההסטורי ב"טעות לחוף האגם "  על קליבלנד בפלייאוף 86' .  הוא זכר היטב שאלוויי היה רחוק משלמות באותו דרייב ,  שמסירותיו היו שטוחות והספיראלות שלו רופפות .  אבל לאורך הדרייב היה זה כוח הרצון של אלוויי שהביא שוב ושוב להשלמת המסירה ברגע הקריטי .  מרינו ,  שהיה אחראי ליותר הצלחות ב"תרגיל שתי הדקות "  מכל שחקן אחר בהיסטוריה  ( עד שנעקף העונה על ידי פייטון מאנינג )  ,  הבין שהזמן הרב יחסית שנותר על השעון השאיר לו מרווח טעות רחב בהרבה מזה שהיה לאלוויי לפני 13 שנה .  הוא יכול היה להרשות לעצמו לטעות פה ושם ,  ובלבד שהשרשראות ימשיכו לנוע .
 המהלך הראשון היה מסירה לא מושלמת ,  ומייד לאחריו נרשם אירוע נדיר :  בפעם הראשונה במשחק הצליח שחקן של סיאטל להגיע למרינו לפני המסירה .  היה זה התאקל הענק סם אדאמס ,  שהשיג את הסאק היחיד של הסיהוקס במשחק  ( לעומת 6 של מיאמי )  .  מרינו איבד 7 יארדים במהלך וכעת ניצב מול דאון שלישי ל-17  על קו 8 היארד של קבוצתו ,  במצב של מסירה ודאית ,  וכשרעש הקהל מגיע לשיא .  שדרי רשת CBS גרג גאמבל ופיל סימס ,  שהכירו היטב את ההיסטוריה של מרינו וזכו לשדר כמה מהקאמבקים שלו בשנים האחרונות ,  חיפשו לשווא מילים שיבטאו את כובד משקלו של הרגע הזה ,  לפני מה שעלול להיות הסנאפ האחרון של מלך המסירה .  בעוד הם מנסים לגבור בקולם על ההמולה ,  התאמצו לנחש מה יקרה :  היחלצות ממצב ביש ?  סאק ?  חטיפה ?  האם באמת הגיעה הקריירה של דן  " הגבר "  לקיצה ? 
הפעם לא היה מקום לטעות .  עם הגב אל הקיר צעד מרינו לאחור ,  העביר את משקלו לרגל הקדמית ,  וירה לייזר מדויק  שהמילים  " דן מרינו "  כמו נכתבו עליו באותיות של אש  למרחק 23 יארד ,  אל התופס מס' 1 שלו ,  טוני מרטין .  לפתע פתאום מצאה עצמה מיאמי מעבר לקו 30 היארד ,  עם דאון ראשון ויותר משש דקות על השעון .  הכל היה עוד פתוח ,  כשמלך הקאמבק ניצב מאחורי הסנטר .  הגנת סיאטל איבדה מעט מביטחונה והקהל הנלהב השתתק ,  המום מתחושת הכישלון .
 מרינו המשיך לקדם את מיאמי לאורך המגרש במסירות ארוכות :  27 יארד לאו ג'יי מקדאפי ,  ו-24 יארד לגדסדן .  האחרונה הביאה את הדולפינס לקו 5 היארד של סיאטל .  הסיהוקס ,  מותשים ומבולבלים ,  נסוגו לאחור כדי להגן על האנד זון ,  מתקשים להאמין כי לפתע עמד המשחק להישמט מידיהם ,  אחרי שכבר היו בטוחים שהצליחו להשיג ניצחון פלייאוף ראשון מאז עונת 84' .
 לאחר מהלך ריצה שקידם את ההתקפה לקו שני היארד ,  ניגש מרינו אל עמדתו מאחורי הסנטר בפעם האחרונה במשחק .  הוא העיף מבט אחד אל עבר שחקני סיאטל העייפים והמוכים ,  וללא גינונים מיותרים הניח את הכדור בידיו של ג'ונסון ,  שבמהלך הגדול הראשון והיחיד בקריירה שלו פרץ את קו ההגנה ,  חדר לאנדזון ,  והעניק למיאמי ניצחון פלייאוף ראשון בחוץ מאז עונת 72' המושלמת  ולדן מרינו ניצחון קמבק מס' 36 .
 מרינו סיים את המשחק עם 196 יארד וט"ד ,  באחוזים נמוכים ,  אך גבוהים מעט מאלה של קיטנה  ( 162 יארד וט"ד ,  אך גם שתי חטיפות )  .  ווטרס השיג רק 40 יארד על הקרקע ,  לעומת 86 של הרוקי ג'ונסון ,  כולל הט"ד המכריע .  עבור ווטרס היה זה משחק הפלייאוף האחרון :  תוך שלושה חודשים כבר בחרה סיאטל בדראפט את מחליפו ,  שון אלכסנדר .  
דן מרינו וג'ימי ג'ונסון רשמו לעצמם ניצחון פלייאוף נוסף  וקנו את הזכות להשתתף בקרב לעוד שבוע אחד .  ואילו ג'ון קיטנה ,  שהגיע ממעמקי הליגה האירופית לצמרת בית המערב ,  לא חזר עוד להופיע בטורניר .  המשחק האחרון בקינגדום היה גם ההזדמנות האחת והיחידה של קיטנה בפלייאוף ,  והזדמנות זו הוחמצה בעזרתו ה"אדיבה "  של טרייס ארמסטרונג .
 כעבור חודשיים וחצי לחץ מישהו על כפתור אדום ותוך פחות מעשר שניות הפך הקינגדום לעיי חרבות .  על מקומו ניצב היום קווסט פילד ,  אולי היפה שבמתקני הליגה ,  ולצידו סייפקו פילד המשמש את המארינרס .  רק הרעש מחריש האוזניים נותר כשהיה גם באצטדיון הפתוח ,  ואם נקשיב היטב נוכל לשמוע מעברו קולות רפאים :  פול מקרטני עם גיטרה אקוסטית ,  שר  " אתמול ";  אוהדי הסאונדרס מוחאים כפיים לפלה ;  ריף הגיטרה של קרק האמט ממטליקה בשיר  " אנטר סנדמן ";  וספירת הסנאפ של דן מרינו ,  בדרך לקאמבק האחרון .
  * בפרק הבא :  שקיעה וזריחה

שירת הברבורים 
" רגל אחת בחוץ ":  שני ענקים ,  דן מרינו וטרוי אייקמן ,  הגיעו לפלייאוף האחרון בקריירה .  האם הוא יסתיים עם טבעת ? 

