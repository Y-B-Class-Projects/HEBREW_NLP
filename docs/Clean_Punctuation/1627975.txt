הנתיב המהיר לת"א בסכנת ביטול
4 חודשים לפני הפתיחה ,  הנתיב המהיר לת"א שוב בסכנת ביטול .  הזכיינית מבקשת להתיר את החוזה ולבטל את ההסכם
דרמה חסרת תקדים בענף התשתיות בישראל :  זכיינית פרויקט הנתיב המהיר לתל אביב ,  שפיר הנדסה ,  ביקשה בסוף השבוע להתיר לה לבטל את חוזה הזיכיון שעליו חתמה מול המדינה לביצוע הפרויקט - כך נודע ל-TheMarker .  
זאת ,  שנתיים לאחר שהחלה בעבודות להקמת הפרויקט בהיקף של כ-500 מיליון שקל וארבעה חודשים לפני שהנתיב היה אמור להיפתח לתנועה .  מדובר בפעם הראשונה שבה זכיין פרויקט בשיתוף פעולה ציבורי-פרטי  ( P.P.P )  מבקש לאפשר לו להכריז על ביטול הסכם זיכיון  ( Termination )  - זכות השמורה למדינה בלבד .  
הבקשה של שפיר הכתה בתדהמה את משרדי האוצר והתחבורה ,  שאנשיהם נפגשו ביום חמישי עם פרקליט בכיר במשק ,  כדי לשכור את שירותיו עבור גיבוש תגובתם וייצוגם בהמשך .  
בתוך כך ,  נודע כי חברת הדירוג S & P מעלות חתכה בימים האחרונים את דירוג החוב של הפרויקט מ-A פלוס לטריפל C ,  והכניסה אותו לרשימת מעקב .  משמעות דירוג זה היא ששפיר לא תוכל לעמוד בפירעון המלא של החוב או במועדו ,  וכי לרשות שני הצדדים עומדים 60 יום למציאת פתרון כדי למנוע את נטישת המממנים .  
במימון הפרויקט נושאים חברת הביטוח מגדל  ( 75% )  ובנק לאומי  ( 25% )  ,  שהזרימו עד כה כ-120 מיליון שקל .  המממנים הפסיקו את הזרמת הכספים לפני שנה ,  בעקבות המחלוקת הנמשכת מול המדינה על השלכות טעות תכנונית על הפרויקט .  שפיר המשיכה לממנו מהונה העצמי ,  והשקיעה עד כה מכיסה 170 מיליון שקל .
 הבקשה שהפנתה שפיר היא לקבלת סעד הצהרתי ,  שלפיו השינויים שעשתה עד כה המדינה בפרויקט הם בגדר שינויים מהותיים ,  כלומר הפרות הסכם המסכנות את מימון הפרויקט - ושבגינן רשאית שפיר לבטל את הסכם הזיכיון .  הבקשה הופנתה ,  באמצעות עו"ד יהושע  ( שוקי )  חורש ,  ממשרד ש .  הורוביץ ושות' ,  אל צוות הבוררים המלווה את הפרויקט ,  בראשות השופט בדימוס ורדי זיילר ,  ולצדו עוה"ד מרים רובינשטיין ,  המשמשת בוררת מטעם המדינה ,  ופרופ' אוריאל פרוקצ'יה ,  המשמש בורר מטעם שפיר .  
מקורבים לקבוצת שפיר טענו בסוף השבוע כי הקבוצה מעוניינת בפרויקט ,  וניסתה להביא את כל הצדדים לכדי פתרון .  ואולם משכשלו ניסיונות אלה ודירוג החוב ירד ,  נטען כי לא נותרה בידי הקבוצה ברירה ,  אלא לפנות לבוררים כדי שיכריעו בסוגיות הפתוחות .  
מנגד טענו גורמים מטעם המדינה כי באחרונה נסוגה שפיר בעצמה ,  ובמפתיע ,  מן ההבנות שאליהן הגיעו המדינה והלווים הפיננסיים בתום משא ומתן ממושך ,  וכי החברה גררה את המדינה במשך שבועיים כשהבהירה כי בכוונתה להמשיך בביצוע הפרויקט .  גורם באוצר מסר בסוף השבוע בתגובה כי  " טענות שפיר אינן ברורות ,  וכך גם הדרך שבה הועלו והעיתוי שלהן .  המדינה תבחן את תגובתה בימים הקרובים ".  
בין המדינה לקבוצת שפיר ולמממנים נדונו בשנתיים האחרונות מחלוקות רבות - תכנוניות ,  הנדסיות ופיננסיות - שעוד לא באו לפתרונן .  אלה הביאו עוד באוקטובר 2008 להפסקת המימון לפרויקט ולהפסקת העבודות בשטח לפני כחודש .  באוגוסט 2007 חשף TheMarker כי כשל תכנוני היסטורי ימנע מהמדינה להסב את 600 המטרים האחרונים של הנתיב המתוכנן  ( סמוך לכניסה למחלף קיבוץ גלויות )  לנתיב אגרה ,  ובין המדינה לזכיין פרצה מחלוקת על השלכות קיצור הנתיב על תזרים ההכנסות הצפוי מהפרויקט .  המדינה הסכימה להעניק רשת ביטחון ,  ואולם אז הודיעה מגדל כי אין בכוונתה לאשר את ההסדר ,  ודרשה שינוי מנגנון הריבית בהסכם המימון של הפרויקט .  
לאחר משא ומתן ממושך גובשה טיוטת הסכם ,  אך עם הגשת הנוסח הסופי שלו ,  שוב צצו חילוקי דעות בין שפיר למדינה .  בעקבות זאת ,  ביקשה שפיר מהמדינה לדחות את מועד השלמת הפרויקט בחצי שנה - לאוקטובר 2010 .  
שפיר נמצאת כיום בדין ודברים מול המדינה גם בפרויקט כביש הרוחב 531 ,  שם נדחה מועד הסגירה הפיננסית ,  ובאחרונה ספגה החברה קנס של מיליון שקל בגין איחור בהגשת התוכניות .  גם בפרויקט זה ,  בהיקף של כ-2.4 מיליארד שקל ,  אמור בנק לאומי להוביל את המימון .
 פרויקט הנתיב המהיר לתל אביב הוא פרויקט B.O.T בהיקף של 580 מיליון שקל  ( כולל התייקרויות )  ,  שיסב את הנתיב השמאלי בכביש ירושלים-תל אביב ,  בקטע שבין מחלף לוד למחלף קיבוץ גלויות  ( 13 ק"מ )  לנתיב אגרה .  במקום הנתיב ייסלל נתיב ימני לשימוש התנועה השוטפת .  
יזם הפרויקט יקים חניון חנה-וסע ללא תשלום לכ-2,000 כלי רכב באזור מחלף שפירים ,  ומשם יפעיל מערכת הסעות מיוחדת  ( שאטלים )  בחינם לאזור הקריה בתל אביב ולאזור הבורסה ברמת גן .  
הסגירה הפיננסית של הפרויקט הושלמה באוגוסט 2007 ,  והעבודות לביצוע הפרויקט היו אמורות להימשך 30 חודשים .  במכרז לביצוע הפרויקט זכו ב-2006 קבוצת שפיר נתיב מהיר ,  שכללה את חברת שפיר הנדסה ,  חברת נהור  ( חברה בת של דן )  ואת סימנס .  זאת ,  לאחר שהציעו לשלם למדינה תמלוגים בהיקף של 182 מיליון שקל בגין הפעלת הפרויקט .
 
הנתיב המהיר לת"א בסכנת ביטול
4 חודשים לפני הפתיחה ,  הנתיב המהיר לת"א שוב בסכנת ביטול .  הזכיינית מבקשת להתיר את החוזה ולבטל את ההסכם

