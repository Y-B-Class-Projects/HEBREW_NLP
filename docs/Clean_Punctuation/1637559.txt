חגיגת הגז הטבעי :  אנחנו משלמים ולא נהנים
הציבור הישראלי הוא הבעלים של הגז הטבעי שהתגלה לחופי המדינה - ולכן מגיע לו ליהנות מפירותיו .  אבל בתחום החשמל בישראל ,  את מקומו של ההיגיון הכלכלי תופסים מאבקי אגו של השרים והפוליטיקה הכוחנית של חברת החשמל
 >  >  כלל ידוע הוא שבברית מילה כולם חוגגים ,  אוכלים ,  שותים ונהנים ,  למעט חתן השמחה .  זה גם מצבו של הציבור הישראלי בחגיגת הגז הטבעי שהתחילה כאן בשנים האחרונות :  כולם חוגגים מסביב ,  מתעשרים ,  צוברים כוח ונכסים ומוזילים עלויות לעצמם - ורק הציבור הישראלי ,  שהוא הבעלים המקוריים של משאב הטבע הזה ,  משלם את המחיר ,  מממן את החגיגה ולא נהנה מפירותיה .  הפארסה סביב הורדת תעריפי החשמל ,  שנחשפה השבוע ב-themarker ,  מדגימה היטב את תפקידו של הציבור הישראלי בחגיגה הזאת :  הוא הבעלים של משאבי הטבע האלה ומממן חלק מהפקת הגז ממעמקי הים באמצעות ההון שהוא מעמיד לרשות המשקיעים בפרויקט ;  והנה ,  כשמגיע הרגע שבו הוא אמור גם לטעום מפירות ההשקעה שלו - הוא נופל קורבן למאבקי כוח וסכסוכים פוליטיים שמשאירים אותו מחוץ לחגיגה .  בתחילת השבוע נחשפה ב-themarker כוונתה של רשות החשמל להוריד את תעריפי החשמל ב-10%-12% בעקבות הירידה החדה בעלויות הייצור של החשמל - שנובעת מהשימוש בגז טבעי .  רשות החשמל היא הגוף האמון על קביעת תעריפי החשמל ,  שהוקם בין השאר לצורך מטרה זו - לשמש גוף מקצועי חסר פניות שיקבע את תעריפי החשמל .  הרשות מצאה כי סל הדלק של חברת החשמל הוזל בכ-2.2 מיליארד שקל בשנה עקב השימוש שהיא עושה בגז טבעי .  התגובה המיידית של שר התשתיות עוזי לנדאו ליוזמה הברוכה הזאת היתה להודיע ליו"ר רשות החשמל אמנון שפירה על כוונתו להדיח אותו .  לנדאו זימן את שפירה למשרדו ובשיחה בת ארבע דקות דרש ממנו  " להסיק מסקנות על רקע שורה ארוכה של כשלים בעבודה בין הממשלה לרשות ,  שכתוצאה מהם נגרם נזק למשק החשמל ".  מתברר שלנדאו לא אהב לקרוא בעיתון על הכוונה להוריד את תעריפי החשמל - ויש לו גם כמה חשבונות לסגור עם אותו שפירה .  יו"ר רשות החשמל נחשב לטרבלמייקר בעיני הדרג הפוליטי ,  וגם הרשות שבראשה הוא עומד סבלה מחוסר תפקוד בהנעת תהליכים חיוניים במשק החשמל .  ייתכן שהוא ראוי להחלפה או לשיחת ניעור עם השר הממונה עליו ,  אבל אין חולק על כך שהשימוש של חברת החשמל בגז טבעי הביא לחיסכון גדול בעלויות ייצור החשמל .  מדובר בהמלצה מקצועית לחלוטין הנשענת על ניתוח כלכלי גרידא .  נראה שמאגר שנתי של 2.2 מיליארד שקל שמתגלה פתאום הוא סכום מפתה וגדול מדי מכדי להחזירו לציבור .  מה פתאום לציבור ?  מדוע לא להפוך אותו לקופה גדולה שעומדת לרשות שר התשתיות ?  השר הרי מעדיף שהכסף ישמש ל"התייעלות אנרגטית ".  ומדוע לא להשאיר אותו בקופתה של חברת החשמל ?  לחברה הזאת יש הרי צורכי הון אדירים להלוואות ,  לפנסיות ,  לעוד הטבות לעובדים .  ממתי הציבור שותף להכנסות בלתי צפויות ?  הרי תפקידו הוא רק לממן גירעונות ותוספות לפנסיה השמנה של עובדי החברה וגימלאיה .  לנדאו יכול היה לקחת בעלות על המהלך ולהבהיר לציבור כי זה הרגע שבו גם הוא יכול ליהנות מהמשאב הטבעי שהתגלה בחופי הים התיכון .  אבל לנדאו מעדיף לעסוק בהתחשבנות ,  בחיסול פקיד ציבור ובמאבקי אגו - והוא רותם לעזרתו את שר האוצר יובל שטייניץ ומגייס אותו למאבק להדחתו של שפירה .  ההזדמנות האחרונה שוב מתברר שבתחום החשמל בישראל אין מקום למקצועיות ולניתוחים כלכליים נטו .  זהו הענף הכי פוליטי ,  הכי עוצמתי והכי נגוע בלחצים ובאינטרסים .  כל דבר שקשור לחברת החשמל נגוע בפוליטיקה .  כל ממשק של פוליטיקאים עם החברה מריח לא טוב .  חברת החשמל היא גוף רב עוצמה שמצליח להטיל מורא על שרים ,  פוליטיקאים וח"כים .  ועד עובדי החברה נחשב לחזק ביותר במשק ,  וכבר חיסל כמה מנהלים שחשבו שאפשר לעשות שם סדר ולייעל את החברה .  גם הרפורמות הרבות שהוצעו במשך השנים כדי לשפר את מצב החברה וצרכניה נפלו עקב רפיסות הפוליטיקאים .  לקרוא למרד צרכנים נגד חברת החשמל במדינה שנשלטת על ידי החברה זה קצת טיפשי .  מה יעשו הצרכנים ?  ילכו למתחרה ?  המרד האפשרי היחיד הוא נגד שרים שעלולים למנוע מאתנו תעריפי חשמל מוזלים .  ההמלצה המקצועית היא להוזיל את תעריפי החשמל ,  ולנדאו ושטייניץ הם שני האנשים היחידים שיכולים לטרפד את המהלך הזה .  אם יעשו כך הם יעלו לנו ,  משלמי המסים ,  2.2 מיליארד שקל בשנה .  בתחילת השבוע הבא תדון מליאת רשות החשמל באישור ההצעה להוריד את התעריפים - וזוהי ההזדמנות האחרונה של לנדאו למחול על כבודו ועל ענייני אגו ולקבל החלטה ציבורית חשובה ,  צודקת ומתבקשת .  כל החלטה אחרת היא כניעה לאגו ולאגרסיביות של חברת החשמל והאינטרסים שלה .   נ.ב .  ההתנהלות של יו"ר רשות החשמל אמנון שפירה היא דוגמה טובה להתנהלות גרועה של פקיד ציבור .  פקיד חכם ולא רק צודק היה רותם את השר שלו ,  מעדכן אותו מבעוד מועד ואומר לו :  יש לך הזדמנות פז להיטיב עם הציבור ,  להיות הגון אתו ,  להעביר אליו חלק מהרווחה שיצר גילוי הגז הטבעי בחופי ישראל ומצרים .  קח על עצמך את ההישג הזה ,  תעשה מסיבת עיתונאים ,  תזמין צלמים ונעשה חגיגה שלא היתה כמוה .  אבל שפירה לא מספיק נדיב וחכם לעשות זאת ,  ואולי גם הוא לא האמין שהשר שלו מסוגל לבצע מהלך שכזה כנגד האינטרסים שלו עצמו ושל חברת החשמל .
 
חגיגת הגז הטבעי :  אנחנו משלמים ולא נהנים
הציבור הישראלי הוא הבעלים של הגז הטבעי שהתגלה לחופי המדינה - ולכן מגיע לו ליהנות מפירותיו .  אבל בתחום החשמל בישראל ,  את מקומו של ההיגיון הכלכלי תופסים מאבקי אגו של השרים והפוליטיקה הכוחנית של חברת החשמל

