חיים את החיים
לאורך השנים ,  אסף לבנון שב כל פעם מחדש לחפש נחמה בשירים של ערן צור .  כי לא משנה על מה הוא שר ,  הוא תמיד עושה זאת על החיים של מי שמקשיב לו
כשאני מנסה להתבונן אל תוך עצמי ולהבין מה אני כל כך אוהב במוזיקה של ערן צור במשך שנים כה רבות ,  אני נזכר קודם כל בתקופת הצבא שלי .  באמצע שנות ה-90 הייתי חייל שבוז .  גם העובדה ששירתי בתפקיד ג'ובניקי וחזרתי כמעט כל יום הביתה לא גרמה לתקופה הזאת להיות קלה במיוחד עבורי .  המסגרת חנקה ,  האנשים הטריפו ומצב הרוח היה דרך קבע על הרצפה . 
" עיוור בלב ים ",  שיצא פחות או יותר באותה התקופה ,  היה נדמה כפסקול אידיאלי לפאזה הזאת .  העצבות הזאת ,  שחלחלה בשירים כ"קיץ ",   " שלושת האחים "  ו"ערב ב' כסלו "  המופתי השתלבה היטב עם היום יום המלנכולי ההוא ,  וחיברה אותי בעבותות רגשיות חזקות ליצירה של צור .  
כי מתי בעצם יצירת אמנות הופכת להיות משמעותית באמת עבורך ?  כשהיא מצליחה להגיד לך משהו על החיים שלך .  כשאתה רואה את עצמך בתוכה ,  גם כשמי שיצר אותה מעולם לא פגש בך .  אפילו שערן צור כותב לרוב על חוויות שזרות לי  ( נשבע שמעולם לא עשיתי דבר חריג עם מקל שירותים )  ,  מצאתי את עצמי במוזיקה שלו עוד בימים שבהם חבר בתיכון העביר לי דיסק חדש שקיבל ,  של להקה בשם כרמלה גרוס ואגנר .  
לא הרגשתי שאני  " פרח שחור בין פרחים לבנים ",  כפי שצור שר ,  אבל הוא הצליח להעביר אליי את הרגשת האאוטסיידריות של הפרח הזה .  לא הייתה לי חרדת נטישה ,  אבל  " עלבון "  הצליח להרטיט אותי פעם אחר פעם  ( במיוחד בביצוע בהופעות ,  כשצור זועק למיקרופון : " בגללך !  ")  .  גם הסיפורים של חנוך המחנך ושל החבר של המשוגע לא מתכתבים בשום צורה עם החיים שלי ,  אבל הם מצליחים למקם אותי היטב כניצב המסתכל מהצד אבל מרגיש בפנים .
 אולי זה כי בערן צור יש אותנטיות משכנעת כל כך .  נדיר שעוף מוזר במידה כזאת  ( באמת ,  לא כפוזת אביב גפן )  מצליח לזכות בהערכה ולייצר כבוד כלפיו ,  על אף חריגותו .  מי באמת החזיק מהילד המוזר בבית-הספר ששיחק עם האיפור והבגדים של אמא שלו כשאף אחד לא ראה ?  מי הזמין לכדורגל את הילד שכולם היו בטוחים שהוא הומו ?  ערן צור כן מוזמן למסיבת הכיתה של הרוק הישראלי כיוון שהוא מפגין את האמת שלו ,  בתוך ז'אנר שמעריך מאוד אותנטיות ,  וכשאתה עומד בגאון מאחורי האמת שלך ,  שונה וביזארית ככל שתהיה ,  אף אחד לא יכול לפגוע בך בעזרתה .  
כי כמה אפשר לצחוק על הצד הנשי שלך כשאתה בעצמך שר את  " ואז הופיעה בטי "  או את שיריה של יונה וולך ?  כמה אפשר להסתלבט עליך שאתה סוטה ,  כשבהופעותיך אתה מבצע בחיוך רחב את  " לשטוף לה את הרגליים ולשתות את המים "?  אז במקום לצחוק - מקשיבים .  שומעים את הקול הזה שחודר עמוק ,  מאזינים לטקסטים המסקרנים והאניגמטיים ,  מתמוגגים מהלחנים של יובל מסנר ומרגישים שהנה ,  יש מוזיקה שמצליחה לדבר אליך .
 היו תקופות ששמעתי את המוזיקה של ערן צור כמעט יום יום .  במשך שנים פקדתי בעקביות כל הופעה שלו באזור תל אביב .  צור הוא מהאמנים שמופיעים בקביעות ,  והרבה .  ובכל זאת ,  נדמה שכמעט כל הופעה שלו היא טרייה ורעננה .  בדרך כלל אתה יוצא ממנה עם תיאבון לעוד אחת ,  במקום עם הרגשת שובע .  בהופעות החשמליות הוא שוב ושוב מצליח לייצר את הלהט שצריך כדי להסתער על במה ולכבוש אותה .  בפסטיבל הפסנתר האחרון הוא חרך את הבמה כאילו זו הפעם הראשונה שבה איפשרו לו לעלות על אחת כזאת .  
במופע  " מים גנובים ",  שאותו הריץ במשך שנים יחד עם יובל מסנר ,  בדק עד איפה יכולים להגיע ביצועים מינימליסטיים  ( רחוק ,  מסתבר )  .  בשורה של הופעות עם שותפים שונים  מאביתר בנאי ועד שלומי שבן  הצליח לייצר ערך מוסף ולקיים הפריה הדדית אותנטית .  גם בתוך המכובדות לכאורה של רביעיית מסנר הצליח לייצג את עצמו ואת שיריו בצורה קולעת ולתת לצופה את התחושה שמשקיעים בו .
 בין כל פאזות היצירה שלו ,  מזו של הרווקות התל אביבית הצעירה ,  ההוללת ,  עם סימני השאלה המיניים ,  דרך תקופת הכמיהה לאהבת אישה ,  ועד פאזת הנשוי פלוס שניים  ערן צור מצליח לעניין ,  לרגש ולשכנע שבמוזיקה שלו יש תכלית בתחתית .  
כשאמן מסקרן כזה מזמין אותך למסע בנבכי אישיותו המוזרה והמסוכסכת ,  אתה בא .  וכשאתה בא  אתה נשבה בקסמו של העולם המסתורי והקינקי הזה ,  המלא בשדים ובחיות שחורות .  הבדידות ,  הזרות ,  חוסר השייכות והערפול המיני ,  כולם חלק מאותו מסע מרתק של ערן צור ,  שנמשך כבר יותר מ-20 שנה .  כנראה שהוא יימשך עד תודבר המחלה .
 
חיים את החיים
לאורך השנים ,  אסף לבנון שב כל פעם מחדש לחפש נחמה בשירים של ערן צור .  כי לא משנה על מה הוא שר ,  הוא תמיד עושה זאת על החיים של מי שמקשיב לו

