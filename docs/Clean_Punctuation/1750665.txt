דו"ח :  השב"כ מתעלל בכלואים במתקן במרכז הארץ
המוקד להגנת הפרט וארגון בצלם פרסמו דו"ח לפיו במתקן של השב"כ במרכז הארץ מתקיימת שגרה של התעללות והשפלות של כלואים .  משרד המשפטים : " הטענות לא מבוססות "
 מה קורה במתקן המעצר של השב"כ במרכז הארץ ?  דו"ח חדש שמפרסמים הבוקר  ( שלישי )  המוקד להגנת הפרט וארגון בצלם טוען כי בגיבוי המדינה מתנהלת במתקן שגרת התעללות ,  במסגרתה מבוצעות הפרות קשות של זכויות האדם של הכלואים ,  החל מרגע המעצר ועד למועד העברתם מהמתקן .  הדו"ח מתבסס על עדויות של 121 פלסטינים שהוחזקו במתקן בשנת 2009 .
 בדו"ח נכתב כי במתקן שוררים תנאי כליאה אכזריים ,  הכוללים תאי צינוק אטומים ,  החזקה בתנאי בידוד ,  תנאי היגיינה מחפירים ,  כבילה ממושכת בחדר החקירות ללא אפשרות להניע את הגוף ,  וכן מניעת שינה ואמצעים אחרים הפוגעים בגופו ובנפשו של הכלוא .  9% מהעדים מסרו אף שחוקרים הפעילו כלפיהם אלימות פיזית בחדר החקירות .
 עוד נכתב בדו"ח כי ההתנהלות כלפי הכלואים זוכה לגיבוי מצד רשויות המדינה . " בכל הנוגע למעשיהם של חוקרי השב"כ הוגשו למשרד המשפטים מאז שנת 2001 ,  645 תלונות של נחקרים .  אף לא אחת מהן הובילה לחקירה פלילית כנגד חוקר ",  נכתב .  לטענת כותבי הדו"ח ,  האמצעים המתוארים על ידי הכלואים מהווים יחס אכזרי ,  משפיל ובחלק מהמקרים מגיעים  " לכדי עינויים ". 
שני פעילי ימין קיצוני שנחקרו על ידי השב"כ במתקן באחרונה טוענים כי גם הם נחשפו לחלק מהאמצעים המתוארים בדו"ח .  חיים פרלמן ,  שנחקר על ידי השב"כ בחשד לרצח ערבים על רקע לאומני ,  טען בדיוני הארכת מעצרו כי הוא מוחזק בתנאים קשים ועובר התעללות הכוללת כבילה ממושכת לכיסא .  טענות אלה הועלו גם בדיונים בעניינו של דוד סיטבון ,  שנחקר בחשד שסייע לפרלמן .  
ממשרד המשפטים נמסר בתגובה לדו"ח : " יש להבחין בין שימוש סביר בכוח על ידי הכוח העוצר בשל התנגדות החשוד או ניסיון להימלט ,  או במקרי קיצון בהם נשקפת סכנה לחייהם או לגופם של החיילים ,  לבין ,  מנגד ,  נסיבות בהן הכוח העוצר או חייל מסוים מתוכו עושה שימוש בכוח בלתי סביר או מקום בו הדבר אינו נחוץ .   (  ..  .)  צה"ל אוסר לחלוטין על התנהלות מעין זו מצד חייליו ומפקדיו ".  
" לעניין חקירות השב"כ ,  אבקש להבהיר כי הללו נעשות על פי חוק ובמטרה לסכל ולמנוע פעילות בלתי חוקית שתכליתה פגיעה בביטחון המדינה ,  בסדרי המשטר הדמוקרטי או במוסדותיו .  לא נותר לנו אלא להביע צער על שהדו"ח חוזר על טענות בלתי מבוססות שכבר נדחו בערכאות השיפוטיות העליונות במדינת ישראל ". 

דו"ח :  השב"כ מתעלל בכלואים במתקן במרכז הארץ
המוקד להגנת הפרט וארגון בצלם פרסמו דו"ח לפיו במתקן של השב"כ במרכז הארץ מתקיימת שגרה של התעללות והשפלות של כלואים .  משרד המשפטים : " הטענות לא מבוססות "
 
