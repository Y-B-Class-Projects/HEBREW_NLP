מח"מ ארוך - זה טוב ?  
אני רק שאלה
ראיתי שכתוב בעיתון שחברה הנפיקה אג"ח ,  וצוין שם שהאיגרת היא במח"מ של 4.2 שנים - אבל למעשה האיגרת נפדית בעוד שש שנים .  מהו ההבדל ?  סיון כהן המח"מ - ראשי תיבות של משך חיים ממוצע - משקף את משך הזמן שיחלוף עד שהמשקיע באיגרת חוב יקבל בחזרה את מלוא השקעתו .  השימוש העיקרי שלו הוא כפרמטר שבאמצעותו ניתן לתמחר את הסיכונים בהשקעה באיגרת חוב מול החשיפה לריבית .  ככל שאיגרת היא לטווח ארוך יותר ,  כך היא רגישה יותר לשינויי ריבית .  כלומר אם הריבית עולה ,  האיגרות לטווחים הארוכים יירדו בשיעור גבוה יותר מהאיגרות לטווחים קצרים .  בקביעת המח"מ מביאים בחשבון את מחיר האיגרת בבורסה ועוד גורמים כמו טווח הפדיון שלה ,  מועד חלוקת הריבית ,  מספר הקופונים שיחולקו  ( כלומר מספר תשלומי הריבית )  והיקף הקופונים .  זוהי גם הסיבה לכך שהמח"מ יהיה כמעט תמיד קצר מאורך חיי האיגרת .  המקרה היחיד שבו המח"מ זהה לזמן הפדיון הוא באג"ח שאינה משלמת קופונים תקופתיים ,  אלא צוברת אותם ומשלמת אותם עם הקרן בסוף התקופה .  כאשר מנהלי השקעות מזהים תהליך אפשרי של עליית ריבית ,  הם ייטו  " לקצר "  את המח"מ של תיק איגרות החוב שלהם .  כלומר הם יחליפו איגרות חוב בעלות מח"מ ארוך באיגרות חוב בעלות מח"מ קצר .  המנהלים ייטו  " להאריך "  את התיק - כלומר לקנות איגרות חוב במח"מ גבוה ולמכור איגרות חוב במח"מ נמוך - בתקופות של ירידת ריבית ,  שמייצרת עליית מחירים של איגרות חבו ,  במיוחד באיגרות הארוכות .
 
מח"מ ארוך - זה טוב ?  
אני רק שאלה

