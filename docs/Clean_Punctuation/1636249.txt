ג'קי בן זקן מצטרף לקדחת הנפט
ממשיכים לקדוח על נפט :  איש העסקים מנהל בימים האחרונים מגעים להצטרפות אל המרוץ אחר רישיון  " מד אשדוד "  שמול חופי הדרומיים של ישראל
שחקן חדש בעולם חיפושי הנפט והגז ?  איש העסקים ג'קי בן זקן ,  מנהל בימים האחרונים מגעים להצטרפות אל המרוץ אחר רישיון  " מד אשדוד "  שמול חופי הדרומיים של ישראל - כך נודע ל-TheMarker .  
מדובר במשא ומתן מתקדם לחבירה  ( 50% )  אל קבוצת ACC שבשליטת איש העסקים החרדי חיים ליבוביץ' ,  אשר הגישה בשבוע שעבר את הצעתה לקבלת הרישיון .  בן זקן נמנה על בעלי המניות  ( 13% )  של חברת מנופים פיננסיים - ואולם טרם הובהר אם מנופים עצמה תוכנס לעסקה .  במנופים יש לציין ,  מחזיקים גם קבוצת ASTC של מרכוס ובר  ( 45% )  ואיש העסקים אברהם נניקשווילי  ( 24% )  - הפעילים שנים בתחום האנרגיה  ( סחר נפט ומוצריו )  .  
ליבוביץ' ,  בעלי חברת הביוטכנולוגיה בריינסטורם הנסחרת בוול-סטריט  ( BCLI.OB )  ,  הגיש את הצעתו בראש קבוצת ACC Group שבשליטתו ,  אשר פועלת כיום בשותפות עם חברת קידוחים אמריקנית בחיפושי נפט וגז בחוף השנהב ,  וכן פועלת בכריית זהב בבורקינה פאסו .  ב-ACC בוחנים את שטח הרישיון מזה כשנה והעריכו כי בקידוח  " ים 3 ",  16 ק"מ מערבית לחוף פלמחים ,  קיים פוטנציאל לתגלית נפט מסחרית .  זאת ,  למרות עומקו הרב יחסית  ( 5,900 מטר )  .  עלות הקידוח מוערכת בטווח 80-100 מיליון דולר .  
לצד ACC ,  הגישו לפחות עוד ארבע מתמודדות את הצעותיהן לקבלת רישיון  " מד אשדוד ":  קבוצה משותפת לזרח ולגינקו ;  קבוצת רציו שבבעלות משפחות רוטלוי ולנדאו ;  קבוצה משותפת לחברות מודיעין  ( 45% )  ,  לפידות  ( 30% )  וטאו קפיטל הקנדית  ( 25% )  ;  וכן ישראמקו אשר ניגשה לבדה אך הכלילה אופציה להכנסת קבוצת דלק בשיעור של 25% ברישיון .  
הבקשות הועברו להכרעת מועצת הנפט אשר תכונס ב-8 בפברואר .  יש לציין ,  כי במקרה שבו מספר חברות מבקשות את אותו הרישיון מסווגת המועצה את הבקשות לפי רמת הניסיון או מקצועיות הצוותים שברשות המבקשות ,  וכן לפי העמידה בתנאי הסף לקבלת רישיון קידוח  ( תוכנית עבודה מוסדרת ,  היקף השקעה ויכולת פיננסית )  .  לא מן הנמנע כי בסופו של תהליך ,  תחליט המועצה על חלוקת שטח הרישיון בין המבקשות השונות .  
הענקת רישיון מותנית בהצגת תוכנית עבודה מוסדרת וכן בהוכחת איתנות פיננסית .  כלומר ,  הוכחת יכולת לממן מחצית מעלות הקידוח  ( 50 מיליון דולר )  .  מדובר בהצגת מסמכים בנקאיים המאשרים נזילות או יכולת מימוש נכסים באופן מיידי על מנת להשיג את הנזילות הדרושה בטווח קצר .  רישיון זה ניצן לתקופה של שבע שנים - שבסיומן חייב בעל הרישיון בהתחלת עבודות קידוח .  
רישיון מד-אשדוד מוכר מזה כ-20 שנה ,  והוחזק עד לפני שנתיים בידי חברות קבוצת מימון :  ישראמקו ,  חנ"ל ונפט  ( 35.8% )  ,  שותפות גרנית-סונול  ( 38% )  ,  דלק קידוחים  ( -1.96%  ,  930.8 )   ( 22% )  ופטרוכימיים  ( 3.8% )  .  בשנים 2000-3 ביצעו השותפות בשטח הרישיון שני קידוחים  ( ניר 1 ו-2 )  ,  אשר הסתיימו בכישלון ,  ונערכו לביצוע קידוח שלישי וצפוני יותר ,  במים העמוקים שמול חוף פלמחים  ( קידוח ים 3 )  .  
קידוח זה התבסס על תוצאות קידוח  " ים-2 "  מול חופי אשדוד אשר ננטש עשור לפני כן בידי ישראמקו .  בשנת 1992 ביצעה ישראמקו במקום קידוח לעומק של למעלה מ-5,300 מטר .  במהלך מבחני ההפקה שבוצעו בסיום הקידוח ,  זרם הנפט בקצב של 800 חביות ביום ולא הספיק להוכחת כדאיות כלכלית .  
קידוח ים 3 אמור היה להתבצע כבר בשנים 2004-5 בהשקעה שהוערכה אז ב-40 מיליון דולר .  ואולם ,  קשיים שהערים משרד הביטחון ,  וכן קשיים בהשגת אסדת קידוח והתייקרות הפרויקט הביאו לדחייתו במשך שלוש שנים ,  עד שב-25 באוקטובר 2007 הודיע משרד התשתיות על פקיעת הרישיון ועל שלילתו .  במצב שכזה ,  החומר שריכזו בעלי הזיכיון מפורסם בפומבי ומועמד לרשות הציבור .
 
ג'קי בן זקן מצטרף לקדחת הנפט
ממשיכים לקדוח על נפט :  איש העסקים מנהל בימים האחרונים מגעים להצטרפות אל המרוץ אחר רישיון  " מד אשדוד "  שמול חופי הדרומיים של ישראל

