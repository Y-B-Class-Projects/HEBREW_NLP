אלופות :  2:2 דרמטי בין מילאן לריאל מדריד
אינזאגי ביצע מהפך והאיטלקים כבר ראו ניצחון בידיים ,  אבל פדרו לאון איזן בתוספת הזמן .  ריאל עלתה ,  גם באיירן מינכן וצ'לסי
המחזור הרביעי של ליגת האלופות הגיע לסיומו הערב  ( רביעי )  כאשר ריאל מדריד ,  צ'לסי ובאיירן מינכן הבטיחו את מקומן בשלב הבא .  בבית ה' זוהי באיירן מינכן שמחצה 0:4 את קלוז' ונותרה מושלמת ,  בזמן שרומא עלתה למקום השני עם 2:3 בבאזל .  בבית ו' צ'לסי עלתה עם 1:4 קל על ספרטק מוסקבה ,  בעוד מארסיי חזקה למאבק על המקום השני עם 0:7 גדול בסלובקיה מול ז'ילינה המסכנה .  המשחק המרכזי והדרמטי של הערב היה בבית ז' ,  שם ז'וזה מוריניו חזר  " הביתה "  לסן סירו ,  ראה את הסיוט שלו בדמות פיליפו אינזאגי מעלה את מילאן ליתרון ,  אבל פדרו לאון הציל לו 2:2 והעלה אותו שלב .  בבית ח' אדוארדו ושחטאר עקצו את ארסנל 1:2 ואילו בראגה ניצחה 0:1 בבלגרד את פרטיזן .
 קלוז' - באיירן מינכן 4:0 
גם בסגל חסר בגלל פציעות רבות ועם 15 שחקנים בלבד שנרשמו למשחק ,  באיירן מינכן לא התקשתה להישאר מושלמת על חשבון אלופת רומניה המצויה במשבר עמוק בליגה שלה ועדיין עשויה לתפוס את המקום השני בבית .  מריו גומז ,  המרוויח העיקרי מהחיסורים הרבים בשורות באיירן ,  הבקיע שלושער מרשים עבור הבווארים ,  שעכשיו יוכלו לרכז את המאמצים על מנת להשתפר בליגה .
 דקה 12 :  גול !  חמיט אלטינטופ חטף כדור ,  אנדראס אוטל החטיא בניסיון הראשון מול השוער ומריו גומז עט על הריבאונד ובעט למשקוף ופנימה .  0:1 לבאיירן .
 דקה 24 :  גול !  הגרמנים עושים ככל העולה על רוחם ברומניה .  אלטינטופ הגביה מימין ,  בסטיאן שווינשטייגר המשיך בראש וגומז השלים צמד מקרוב .  0:2 לבאיירן .
 דקה 71 :  גול !  שווינשטייגר מצא את גומז חופשי במסירה נאה והחלוץ חגג שלושער שני תוך חודש .  0:3 לבאיירן .
 דקה 90 :  גול !  מפגן אימים של הגנת קלוז' סידר כדור לאלטינטופ ,  שהקפיץ מעל השוער ,  הכדור נעצר לפני הקו ותומאס מולר המשיך לרשת .  0:4 לבאיירן .
 פ.צ .  באזל - רומא 3:2 
פרנצ'סקו טוטי כבש את שערו הראשון העונה וסייע לג'אלורוסי לנקום בבאזל על ההפסד באולימפיקו ולהתבסס במקום השני .  ז'רמי מנז כבש ראשון לפני שהקפטן שם את השני מהנקודה הלבנה והמחליף לאנדרו גרקו חתם ,  ורומא תגיע מעודדת מאוד לדרבי הגדול של הבירה ביום ראשון .  השוויצרים הצליחו רק לצמק עם שערים של אלכסנדר פריי ושרדאן שאקירי .
 דקה 16 :  גול !  מירקו ווצ'יניץ' נפל בקצה הרחבה ,  וז'רמי מנז הגיע לכדור ובבעיטה מדויקת מ-16 מטרים בעט פנימה .  0:1 לרומא .
 דקה 25 :  גול !  שער ראשון לפרנצ'סקו טוטי העונה .  ג'ון ארנה ריסה הופל ברחבה על ידי ולנטין שטוקר .  הקפטן ניגש ודייק מהנקודה הלבנה .  0:2 לרומא .
 דקה 69 :  גול !  ז'וליו סרג'יו יצא רע לכדור שהוגבה מצד שמאל ואלכסנדר פריי נגח מקרוב פנימה .  באזל מצמקת ל-2:1 .
 דקה 76 :  גול !  דקה אחת על המגרש הספיקה למחליף לאנדרו גרקו כדי לכבוש בגיל 24 את שער הבכורה שלו ברומא ,  אחרי שהשתלט על כדור ברחבה בעקבות נפילה של מרקו בוריילו .  1:3 לרומא .
 דקה 83 :  גול !  שוב הנזק של רומא מגיע מצד שמאל .  ז'וליו סרג'יו הדף פעם אחת ,  אבל שרדאן שאקירי עט על הריבאונד וכבש .  באזל מצמקת ל-3:2 .
 צ'לסי - ספרטק מוסקבה 1:4
הדאבליסטית האנגלית השיגה ניצחון רביעי מארבעה משחקים בליגת האלופות ותהיה כמובן בשלב הבא .  צ'לסי התקשתה לפצח את המגננה שהעמיד ואלרי קרפין למרות חזרתו של דידייה דרוגבה להרכב באירופה ,  אבל בפתיחת המחצית השנייה היה זה ניקולא אנלקה שמצא את הרשת והוציא את העוקץ ממשחקה של האורחת .  דרוגבה נעץ את השני בפנדל וגם ברניסלב איבנוביץ' כבש פעמיים ובתווך סידר שער ניחומים לרוסים .  צ'לסי תנוח בשני המחזורים הנותרים ,  ספרטק מוסקבה תילחם עם מארסיי על המקום השני .
 דקה 49 :  גול !  ניקולא אנלקה ביצע דאבל פס עם סלומון קאלו וסיים ברשת מזווית קשה כמו במשחק הראשון .  0:1 לצ'לסי .
 דקה 62 :  גול !  דידייה דרוגבה פרץ לרחבה והוכשל על ידי יבגני מקייב .  החלוץ מחוף השנהב ניגש כמובן לבעוט ורשם את הראשון שלו העונה בליגת האלופות .  0:2 לצ'לסי .
 דקה 66 :  גול !  דרוגבה הגביה כדור חופשי מצד ימין וברניסלב איבנוביץ' נותר חופשי ונגח לקרקע ופנימה .  0:3 לצ'לסי .
 דקה 86 :  גול !  איבוד כדור של איבנוביץ' בצד שמאל נוצל על ידי ספרטק ,  כשהמחליף ניקיטה בז'נוב כבש ספק מנבדל אחרי מסירה של ווליטון .  ספרטק מצמקת ל-3:1 .
 דקה 90 :  גול !  קאלו לא הצליח להסתובב ברחבה ,  הכדור הגיע לאיבנוביץ' שהשלים צמד נדיר מבחינתו .  1:4 לצ'לסי .
 ז'ילינה - מארסיי 7:0
אנדרה פייר ג'יניאק הבקיע שער אחד בלבד ב-11 משחקים מאז עבר מטולוז למארסיי .  הוא כנראה חיכה ליריבה מסכנה כמו ז'ילינה .  החלוץ הפציץ שלושער בניצחון המוחץ של אלופת צרפת על הסלובקים האומללים ,  שנותרו ללא נקודה והפעם גם הושפלו עם שביעייה לעיני הקהל שלהם .  מלבד ג'יניאק ,  הצטיין גם בנואה שיירו עם שלושה בישולים .  מארסיי עם שש נקודות ,  שברה את שיא המפעל עם ניצחוץ החוץ הגבוה בהיסטוריה וזכתה בסיכוי מחודש להשיג את הכרטיס לשלב הבא .  משחק המפתח יהיה במוסקבה מול ספרטק .
 דקה 12 :  גול !  כדור חופשי של בנואה שיירו פגע בברך של אנדרה פייר ג'יניאק ,  הטעה את השוער ומצא את הרשת .  0:1 למארסיי .
 דקה 21 :  גול !  שארל קאבורה שלח בכדור עומק נפלא את ג'יניאק ,  שלא נכשל מול השוער ומראה שסוף כל סוף הוא פורע שטרות .  0:2 למארסיי .
 דקה 24 :  גול !  מארסיי סוגרת עניין מוקדם מהמתוכנן .  שיירו הגביה קרן וגבריאל היינצה הארגנטינאי נגח מצוין פנימה .  0:3 למארסיי .
 דקה 36 :  גול !  זו כבר השפלה .  שיירו ,  עם בישול שלישי שלו במשחק ,  שלח בכדור ארוך את לוק רמי שלא התבלבל מול האין הגנה של ז'ילינה .  0:4 מוחץ למארסיי .
 דקה 52 :  גול !  מארסיי לא מורידה את הרגל מהגז .  מתיו ולבואנה הגביה בחופשיות מצד שמאל ולוצ'ו גונזאלס נגח באין מפריע לרשת .  0:5 למארסיי .
 דקה 54 :  גול !  הנה השישי .  סזאר אספיליקואטה הספרדי הגביה מצד ימין וג'יניאק השלים שלושער בנגיחה חזקה לרשת .  0:6 למארסיי .
 דקה 63 :  גול !  דקה אחת על המגרש הספיקה לאנדרה איוו להשפיע ,  כשהוא בישל ללוצ'ו את השני שלו במשחק .  הופעה מביכה לז'ילינה ,  0:7 למארסיי .
 מילאן - ריאל מדריד 2:2 
ז'וזה מוריניו חזר לסן סירו וכמעט חווה שם את הפסדו הראשון העונה .  פיליפו אינזאגי עלה כמחליף ותוך 10 דקות מחק את שער היתרון של גונזאלו היגואין  ( ה-700 של ריאל באירופה )  עם צמד מרשים שהעלה את מאזנו באירופה ל-70 שערים ,  אחד יותר מראול וגרד מולר בצמרת הכובשים של היבשת .  אלא שאז המחליף של מוריניו ,  פדרו לאון ,  קיבל כדור מהמחליף השני קרים בנזמה וקבע שוויון דרמטי שהעלה את ריאל מדריד לשלב הבא אחרי משחק מרתק בין שתי הקבוצות המעוטרות באירופה .
 דקה 19 :  ריאל מפעילה מכבש על שערה של מילאן ,  אבל אנדראה פירלו הציל פעמיים מהקו ניסיונות של גונזאלו היגואין ואנחל די מריה .
 דקה 45 :  גול !  כדור עומק נפלא של די מריה השאיר את היגואין לבד מול כריסטיאן אביאטי ,  והחלוץ הארגנטינאי התכבד בשער ה-700 של הבלאנקוס באירופה .  0:1 לריאל מדריד .
 דקה 68 :  גול !  מוריניו ידע למה הוא מפחד .  זלאטן איברהימוביץ' ניצל שגיאה קשה של פפה ,  ספק העביר רוחב ספק בעט משמאל ,  איקר קסיאס הדף רע ומי אם לא פיליפו אינזאגי היה במקום כדי לנגוח לשער החשוף אחרי שמונה דקות שהוא על המגרש .  1:1 .
 דקה 78 :  גול !  סופר פיפו לא נגמר .  החלוץ הוותיק אמנם קיבל כדור בעמדת נבדל ,  אבל המשיך ומול קסיאס גלגל בין רגליו של השוער .  מילאן מבצעת מהפך תוך 10 דקות ,  1:2 .
 דקה 90+4 :  גול !  קרים בנזמה שלח כדור עומק נהדר לפדרו לאון ,  שבעט בין רגליו של אביאטי .  2:2 דווקא מהאיש איתו הסתכסך מוריניו בתחילת העונה .  איזו דרמה ! 
אוקזר - אייאקס 1:2
הצרפתים המשיכו בהתאוששות מהליגה ,  זכו בנקודות ראשונות העונה בליגת האלופות ונכנסו למאבק על הכרטיס השני מהבית יחד עם מילאן ואייאקס .  תשע דקות הספיקו לאוקזר כדי לעלות ליתרון ,  כשפרדריק סמאריטנו כבש שער בכורה אישי באירופה  .  אייאקס ,  שהציגה יכולת גבוהה מול אוקזר באמסטרדם ,  חזרה משער של טובי אלדרווירלד ,  אבל המילה האחרונה הייתה של המחליף סטיבן לאנז'יל שש דקות לסיום .  שתי הקבוצות עדיין במאבק .
 דקה 9 :  גול !  ז'וליאן קרסיה הוריד כדור בחזה לפרדריק סמאריטנו ,  שבעט מ-16 מטרים כדור שקפץ על הדשא ,  הטעה את סטקלנבורג וחדר פנימה .  0:1 לאוקזר .
 דקה 79 :  גול !  קרן של אייאקס הסתיימה עם נגיחה של הבלם טובי אלדרווירלד לרשת .  1:1 .
 דקה 84 :  גול !  זה היום של המחליפים .  קאמל שאפני הוציא כדור חופשי מהיר ומצא את סטיבן לאנז'יל ,  שהכניע את סטקלנבורג .  1:2 לאוקזר .
 שחטאר דונייצק - ארסנל 1:2 
אדוארדו הזכיר לארסנל מה היא הפסידה בגלל הפציעה הקשה .  החלוץ הקרואטי-ברזילאי הבקיע את שער הניצחון עבור שחטאר דונייצק וקירב אותה לשלב הבא ,  בעוד התותחנים איבדו את המאזן המושלם כשהאריכו את המאזן האיום שלהם באוקראינה  ( הפסד רביעי מחמישה משחקים )  .  השער המבריק של תיאו וולקוט בפתיחה לא הספיק ,  אבל שתי הקבוצות צפויות להמשיך לשלב הבא למרות הפייט שמבטיחה לתת בראגה .
 דקה 10 :  גול !  קרן לא טובה של שחטאר עולה ביוקר מן העבר השני .  ג'ק ווילשייר שלח את תיאו וולקוט ,  שדהר לבדו ממחצית המגרש ובנונשלנט בעט לפינה הרחוקה .  0:1 לארסנל .
 דקה 29 :  גול !  כדור חופשי של שחטאר ננגח על ידי דמיטרו צ'יגרינסקי ,  וממנו הכדור פגע בקרייג איסטמונד הצעיר וחדר פנימה .  השער נרשם לזכות הבלם האוקראיני ,  1:1 .
 דקה 45 :  גול !  גאל קלישי איבד כדור בשלומיאליות לדריו סרנה ,  שהעביר מסירת רוחב לעבר אדוארדו ששוב כבש מול האקסית .  שער על טהרת נבחרת קרואטיה ,  1:2 לשחטאר .
 פרטיזן בלגרד - בראגה 1:0 
הפורטוגלים עשו היסטוריה במחזור הקודם עם שערים ראשונים וניצחון בכורה במפעל .  עכשיו גם יש להם ניצחון חוץ ראשון על חשבון פרטיזן בלגרד המאכזבת ,  שלא ניצחה כבר 10 משחקים בליגת האלופות וחווה קמפיין מביך .  הפעם היה זה הבלם מויסס שהיה חתום על שער הניצחון של בראגה ,  שעוד נמצאת במאבק על העלייה .
 דקה 35 :  גול !  לואיס אגיאר הגביה כדור חופשי והבלם מויסס נגח בקשת מ-12 מטרים פנימה .  0:1 לבראגה .
 
אלופות :  2:2 דרמטי בין מילאן לריאל מדריד
אינזאגי ביצע מהפך והאיטלקים כבר ראו ניצחון בידיים ,  אבל פדרו לאון איזן בתוספת הזמן .  ריאל עלתה ,  גם באיירן מינכן וצ'לסי

