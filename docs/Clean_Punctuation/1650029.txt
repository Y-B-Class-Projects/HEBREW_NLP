אנחנו והם
בין ברקוביץ' הפרשן  ( פרשן ?  )  לאוחנה המאמן  ( מאמן ?  )  ,  בין ספרד לרומניה ובין מראדונה לאופירה ,  פז חסדאי הבין השבוע למה הבעיות של הכדורגל הישראלי הן בכלל לא מי יקבל את הנבחרת
שידורי יום רביעי בצ'רלטון היו אחד מרגעי השפל המביכים בהיסטוריה של נבחרת ישראל .  זו לא רק העובדה שהמשחק נגד רומניה לא עניין אף אחד ולכן שודר בערוץ בתשלום ,  זה לא רק האולפן השערורייתי של אופירה וברקוביץ' לפני ואחרי המשחק ,  זה בעיקר הפערים הבלתי נסבלים בין ספורט1 לספורט2 ,  כאילו זה ספורט אחד וזה ספורט אחר ,  כשאחד הערוצים מזגזג בין גרמניה-ארגנטינה ,  צרפת-ספרד ואנגליה-מצרים ,  ואילו השני מזגזג בין בוץ לביוב ,  בין פח לאשפה ,  בין מבוכה לביזיון .  אם מישהו רצה לקבל טעימה נוספת לגבי ההבדלים בין הכדורגל הישראלי לזה שבשאר העולם ,  צ'רלטון המחישו את הדברים בצורה כל כך מוחשית ,  שלא נותר אלא להצטמרר .
 השיקולים מאחורי הליהוק של הצמד אסייג וברקוביץ' באולפן של ספורט1  ( שזכה לשם היומרני  " נבחרת ישראל לאן ?  ")  היו ברורים .  צ'רלטון ,  בתור המתחרים הגדולים של ערוץ הספורט ושל נציגם אלי אוחנה ,  היו חייבים להציב קונטרה .  התוצאה הייתה כמובן שערורייתית ומקוממת ,  אך במקביל די משעשעת .  אסייג ראיינה את ברקוביץ' כמועמד המוביל לתפקיד אימון הנבחרת ,  בהתעלמות מוחלטת מהצהרותיו של אבי לוזון שפסל בנחרצות את המינוי  ( למה מי הוא שיקבע ?  )  ,  והמשיכה להריץ את התותח שלה בלי מעצורים ,  בלי מודעות ובלי בושה .  על אף הזעם והמבוכה ,  קשה היה להוריד את העיניים מהמסך .
" מה לגבי הצערת הסגל ?  ",  שאלה אסייג את המועמד מטעמה , " האם זו רק ססמה ?  ואיך תנהג עם יוסי ?  ומה לגבי קוד אתי ?  ",  והצופה ההמום נאלץ להקשיב לברקוביץ' מציג את מצע הבחירות שלו בסגנונו העילג ,  מספר מה בדיוק יעשה כשייבחר לתפקיד  ( הרי זה יקרה ,  ולא יעזור כלום לאף אחד )  ,  משחרר לאוויר ססמאות קמפיין נבובות בחשיבות עצמית מופרזת ,  ואף מעז לומר  " את לא מצפה פה שאחשוף את הקלפים שלי ,  תני לי לשמור כמה הפתעות בשרוול ",  כאילו באמת מדובר בקוסם ולא באדם שאיבד בשבועיים האחרונים את השאריות האחרונות של אמינות או כבוד עצמי . 
" החבר'ה בצ'רלטון הכינו לך שיר מיוחד ",  סיכמה אופירה את הערב ההיסטורי ,  והציגה קליפ מרגש שליקט את רגעיו הגדולים של ברקוביץ' במדי הנבחרת .  לצלילי הלהיט  " ערב טוב לך "  של ליאור נרקיס נראו על המסך מקבץ של שערים ומבצעים של הפטריוט הגדול  ( כולל המבצע הכי גדול שלו :  הסירוב ללחוץ את היד של שחקן נבחרת אוסטריה )  ,  כשברקע שולבו ראיונות קצרים עם טיפוסים עממיים מהרחוב שצעקו למצלמה  " רק הוא יכול ,  מתים עליך ברקו "  במעין שטיפת מוח פרופגנדית .  ושוב ,  הצופה לא יודע אם לצחוק או לבכות ,  אם זאת בדיחה או המציאות ,  וקשה שלא לחשוש שרבים מתמסרים לשקר וקונים אותו בשמחה .  כי עם העובדות אי אפשר להתווכח :  הוא אולי ליצן חסר מודעות עצמית ,  אבל ברקוביץ' הוא הדבר היחיד שמייצר עניין בגוף המת שקרוי נבחרת ישראל .
 המשחק עצמו היה לא פחות עצוב .  לניצחונות חסרי משמעות במשחקי ידידות כבר התרגלנו ,  אבל קשה היה להתעלם מהדמות על הקווים ,  ממאמן הנבחרת ,  מהאיש שנבחר לתפקיד הייצוגי והמחייב .  לא ברור כיצד דווקא אלי אוחנה זכה להדריך את הנבחרת ,  אפילו אם זה זמני ,  אפילו אם זה רק למשחק אחד .  למעשה ,  בכלל לא ברור כיצד מאמן בינוני בליגת העל ,  שכפרשן דואג להצהיר ש"אין הרבה מה ללמד בכדורגל ,  זה משחק פשוט ",  זכה מלכתחילה דווקא במשרת מאמן נבחרת הנוער .  
אומנם יחסית לברקוביץ' ,  אוחנה נתפס בימים אלה כקול שפוי ,  אך מפתיע שהוא נחשב לפטריוט גדול או לאיש דוגמה ומופת ,  ורבים זוכרים כיצד הורחק ממשחק בינלאומי חשוב אחרי תנועה מגונה לקהל ,  או איך הבריז ממשחק נבחרת רק בגלל ענייני ביטוח .  קשה שלא להניח שהפלוס העיקרי שלוזון מוצא בימים אלה באוחנה ,  הוא עובדת היותו פרשן בערוץ הספורט והדובר הלא רשמי של ההתאחדות לכדורגל ,  והבחירה הזמנית בו היא מעין בונוס או צ'ופר . 
" אני חייבת להוציא כותרת מהמשדר הזה ",  חתמה אופירה את הערב בדרכה האופיינית ,  בדרך לשאלה הגדולה מכולן : " תהיה סולחה ?  ".  ברקוביץ' משך בכתפיו ,  מלמל משהו לא ברור ,  והצופה שוב תפס את ראשו כלא מאמין ,  כשהוא שוב נוכח לדעת כיצד מאבקי כוח קטנוניים בין גופי תקשורת מכתיבים את התנהלות הכדורגל הישראלי .
 אין פלא שבאופן אינסטינקטיבי הסתערנו על השלט במעבר חד לספורט2 ,  שם שודר כדורגל אמיתי ,  עם משחקים בינלאומיים איכותיים ומהנים ,  עם מתאבנים מעוררי תיאבון לקראת האירוע הגדול מכולם ,  המונדיאל .  כמה טוב שמדי פעם דואגים להזכיר לנו מהו קסמו האמיתי של הכדורגל ,  וכיצד משחקי נבחרות יכולים להיות מוצר מרגש ומהנה ,  ואיזה חגיגה מטורפת מצפה לנו בקיץ .
 זה התחיל עם ברזיל ,  ומי שלא ראה את השער השני של רוביניו מול אירלנד ,  בסיומה של התקפה מעולם אחר שכללה שני עקבים ,  צירופי מסירות מדהימים וסיומת מושלמת ,  לא מבין כיצד אמור להיראות הכדורגל .  זה נמשך עם ספרד ,  שמציגה נבחרת חלומות שנראית בלתי ניתנת לעצירה ,  שגברה בפאריס 0:2 קליל על צרפת החזקה ,  כששחקנים כמו טורס וצ'אבי עלו רק מהספסל  (  !  )  .  זה נמשך עם אנגליה ,  שלפתע מסתמנת כמועמדת אמיתית תחת פיקודו של קאפלו ,  וזה כמובן נגמר בארגנטינה ,  שאומנם לא הבריקה ,  אבל ניצחה 0:1 את גרמניה כשעל הקווים ניצב הדמות הכי כריזמטית שיהיה לגביע העולמי להציע .  הרגע אולי הכי מרגש במשחק היה כשכדור תועה הגיע לרגליים של מראדונה ,  והמאמן השמנמן ,  בקרוב בן 50 ,  לבוש במעיל כבד וטרנינג ,  נתן הקפצת עקב קטנה ואלגנטית כדי להשתלט על הכדור ולהגיש אותו לאחד מחניכיו .  אם מרגישים צמרמורת מכדורגל ,  כדאי שזה יהיה מהסיבות הנכונות .
 
אנחנו והם
בין ברקוביץ' הפרשן  ( פרשן ?  )  לאוחנה המאמן  ( מאמן ?  )  ,  בין ספרד לרומניה ובין מראדונה לאופירה ,  פז חסדאי הבין השבוע למה הבעיות של הכדורגל הישראלי הן בכלל לא מי יקבל את הנבחרת

