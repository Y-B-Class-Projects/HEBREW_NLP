על הגריד :  הירבונן לומד לנהוג
דקאר :  המירוץ ה-31 יוצא לדרך ;  פורמולה 1 :  מי לא רוצה את שומאכר ?  ;  WRC :  הירבונן לומד לנהוג ;  מוטו GP :  רוסי בין ספורטאי העשור ;  נאסקאר :  מכינים את האקדח ;  אקסטרים :  82 מטר באוויר ;  ישראלי :  הוכתרו אלופי הקארטינג ל-2009
מהדורת 2010 של הדקאר יוצאת לדרך ,  ביום הראשון של השנה האזרחית החדשה .  כפי שהיה ב-2009 נקודת היציאה היא בירת ארגנטינה בואנוס איירס ,  כאשר בפני המשתתפים עומדים מעל ל-9,000 ק"מ של תנאי קרקע משתנים .  ב-17 בינואר ישובו המתחרים ששרדו אל בואנוס איירס ,  שם יוכתר אלוף הדקאר ואלופי הקטגוריות השונות .
 15 סטייג'ים שונים ממתינים למשתתפים כשמתוך סך המרחק ,  יעברו הכידונאים  ( אופנועים וטרקטורונים )  4,717 ק"מ ומכוניות ומשאיות 4,810 ק"מ .  אחד הסטייג'ים הקשים ביותר יהיו ביום החמישי למירוץ ,  אז יאלצו המשתתפים לטפס לגובה של כמעט 5,000 מטר מעל פני הים כדי לחצות את הרי האנדים לתוך צ'ילה .
 372 הצוותים המשתתפים במירוץ מחולקים ל-184 אופנועים וטרקטורונים ,  138 רכבי שטח ובאגים למיניהם ו-50 משאיות .  עד לתום המירוץ ,  רבים מהם ינשרו בדרך .  הפייבוריטים לנצחון הם נהגי קבוצת פולקסווגן ,  שיהנו השנה מאופוזיציה חלשה יחסית לאחר פרישתה של מיצובישי .  אמנם מכוניות הרייסינג לנסר תשתתפנה ,  אך בקבוצה פרטית וללא תמיכה מלאה של היצרנית .
 אנו בוואלה !  רכב נעדכן אתכם על הקורה במירוץ במהלך השבועיים הקרובים .
 כל העולם ואשתו מבסוטים מחזרתו של מיכאל שומאכר למסלול ,  אולם יש מי שמטיח ביקורת קשה בקבוצת מרצדס ששכרה את שרותיו .  תאמינו או לא ,  לא מדובר בפרארי אותה עוזב הגרמני  ( למרות שבקבוצה מביעים אכזבה על עזיבתו לאחר 14 שנים משותפות )  ,  אלא בדירקטוריון קונצרן דיימלר ,  בעל הבית של יצרנית המכוניות שמודיע כי ניתן היה לעשות שימוש יעיל יותר בסכומי הכסף שישולמו לאלוף .
 בעבר כבר הטיח הדירקטוריון ביקורת על כך שהיצרנית משקיעה כסף רב בימים כלכליים קשים במקום להשקיע בייצור ופיתוח  " מכוניות אמיתיות ".  שומאכר יזכה בכשמונה מיליון יורו בכל אחת משלוש השנים הבאות ,  ולכך יתווספו לבטח מענקי זכיה וכמו כן מענק שמן אם יביא אליפות .  ולא שבדיימלר היו מסתפקים בסכומים שפויים יותר ,  הם פשוט היו רוצים לראות פרישה מהסבב .
 שומאכר מצידו מנצל את ההזדמנות להודות לכל הטיפוסי ,  מעריציו המושבעים מאיטליה .  במכתב אישי שפורסם במדיה האיטלקית מבקש שומי מהקהל שלא לזרוק 14 שנים משותפות ושהוא מקווה כי ימשיכו להעניק לו אהבה בנוסף לשני נהגי הפרארי .  הטיעון ?   " פרארי תמיד תישאר בליבי ". 
מאז שנולד ,  נמצא ראלף שומאכר בצל של אחיו הגדול .  והנה כעת ,  עם או בלי קשר גם הוא רוצה לעשות קאמבק .  שומאכר הצעיר עזב את הסבב בתום עונת 2007 לאחר שטויוטה לא האריכה את החוזה .  הוא מצא מזור בסבב ה-DTM אולם גם שם לא זכה להצלחה שרצים לספר עליה לחבר'ה .
 בכדי שיצליח לחזור ,  עשינו לשומאכר טובה ועם רשימת הקבוצות בהן עדיין יש מקום פנוי :  USF1 ,  סאובר ,  קאמפוס ,  רנו ,  וטורו רוסו .  עם האחרונה אגב יש כבר שמועות ,  בעיקר כשהחוזה עם חיימה אלגוארסוארי טרם נחתם .  בכל מקרה ,  ראלף מכחיש כי אחיו הוא הסיבה לרצונותיו ואף מדגיש כי התחרות מולו כלל לא מעניינת אותו .  שנאמין לו ? 
כל אימרה המזכירה לנו היהודים תקופה חשוכה מאמצע המאה שעברה ,  מייד מעלה את זעמנו .  אולם ,  נראה כי כמו תמיד הדברים מעט יוצאים מהקשרם הפרופורציונלי .  על הציטוט שבכותרת חתום נשיא פרארי לוקה די מונטזמולו ,  שמנסה לתאר את מה שקורה בסבב היום . " בעבר הפיטס היה מלא בבחורות יפות ,  עכשיו הוא כמו מחנה ריכוז ". 
ההקשר המלא למשפט כרוך באופיו של הסבב כיום ,  שאיבד את אפקט השואו לקהל .  האיטלקי גורס כי יש דיסטנס גדול עם הקהל שהולך ופוחת ,  מה שמחייב חשיבה מחודשת לאיך שדברים צריכים לקרות וכמובן לפעול שזה יקרה .  עוד הוא מציין מספר אלמנטים שניתן לוותר עליהם בקלות בגלל עלותם הכספית הגבוהה ,  אביזרים כמו בלמי קרבון או יחידות כוח סופר מתוחכמות שבין השאר ,  כל קשר בינהם למכוניות כביש סדרתיות קלוש בהחלט .
 בהמשך דבריו קובל די מונטזמולו גם על איסור המבחנים לנהגים שלדבריו מנוגד לכללים הבסיסיים של הספורט וכן צירופן של קבוצות חדשות שכלל לא ידוע אם תהינה מוכנות בזמן במקום קבוצות ותיקות שנאלצו לפרוש .  עוד הוא מעלה סימני שאלה לגבי שעת המירוץ  ( למה צהריים ?  )  והאם הוא לא ארוך מידי .  התלונה האחרונה נוגעת למחירי הכרטיסים הגבוהים שמרחיקים את הקהל מהמסלולים .  בשורה התחתונה ,  את כל שהדגיש מבקש הבוס לתקן בשנתיים הבאות ,  לפני שבקבוצה יחליטו לחתום על הסכם הקונקורד עם הסבב מעבר לעונת 2012 .
 סבבים רבים ,  בעיקר בארה"ב ,  מעניקים נקודות בונוס עבור נהגים שקבעו הצלחה בסעיפים מסויימים במהלך המירוץ  פול פוזישן ,  ההקפה המהירה ביותר ,  הובלת המירוץ ומספר ההקפות הרב היותר במקום הראשון .  ב-2010 יתכן שגם בפורמולה 1 יבוצע תהליך דומה ,  כפי שעולה ממידע שהדליף הבוס של קבוצת פרארי סטפאנו דומניקלי .
 בראיון שנתן לעיתון 'לה סטמפה' ,  חשף דומינקלי כי נבחנת האפשרות להעניק נקודות בונוס לנהג שמזנק מהפול פוזישן וכן לנהג שקובע את ההקפה המהירה ביותר במירוץ .  היתרון  עוד קצת עניין בדירוג האליפות ,  החסרון - גם ככה הנקודות תלכנה לנהגים המובילים ולא לקבוצות הקטנת מה שיגדיל את הפער בינהן .  
להזכירכם ,  ב-2010 תחול שיטה חדשה המעניקה ניקוד לעשרת הנהגים הראשונים במקום שמונה עד כה .
 טורו רוסו :  שמועות כאמור קושרות את הקבוצה לראלף שומאכר .  התקשרות הספרדית מנגד טוענת שחוזה עם אלגוארסוארי יחתם בקרוב .
 סאובר :  בשבוע הבא יודיע פטר סאובר מי ינהג לצידו של קאמוי קובייאשי .  המועמדים הם ניק היידפלד ,  פדרו דה לה רוסה ,  ויטלי פטרוב וכריסטיאן קלין .  מי שכנראה בטוח הוא ברטרנד באגט כנהג המבחן .
 קאמפוס :  טוענת כי נלסיניו פיקה לא בתכנון שלה ,  בעיקר כשדיבורים על קניית 15 אחוזים מהקבוצה על ידי אביו נלסון נמוגו .  דה לה רוסה ,  קלין ופטרוב נמצאים בתמונה גם פה .
 רנו :  האם לצידו של רוברט קוביצה ינהג בן קבוצתו בשנתיים האחרונות היידפלד ?  או אולי זה יהיה קאזוקי נקאג'ימה ? 
בפורד מתים כבר לראות נהג משלהם מניף את גביע אלוף העולם ואחרי שזה כמעט וקרה בעונה האחרונה ,  כעת בונים על זה יותר .  מנהל הקבוצה מלקולם ווילסון לא מחכה למירוץ פתיחת העונה וכבר כעת הוא  " מאיים "  על היריב העיקרי וזה שבשש השנים האחרונות דאג לקחת מהם את התואר ,  סבסטיאן לואב  ( סיטרואן )  .  בראיונות לתקשורת אומר הבריטי בנחרצות כי מיקו הירבונן משפר את יכולותיו אחרי ההגה מיום ליום וכי הוא מאמין שיוכתר כאלוף מספר פעמים בשנים הקרובות .  
אולם ,  נראה כי את לואב יהיה קשה להירבונן לנצח ,  לפחות כל עוד שהוא נמצא בסבב .  הפיני צריך לשפר בעיקר את יכולותיו על אספלט ,  שם הפער מול הצרפתי גדול מאוד .  תוסיפו לכך שארבעה מתוך 13 המירוצים ב-2010 יהיו על המשטח הקשה ,  ותקבלו משימה בלתי אפשרית .  הירבונן שמודע לחסרונו ,  לא יוותר בקלות ורשימת האימונים שלו כוללת לא מעט אימוני אספלט .  אנחנו נקווה שתהיה עונה מעניינת .
 ולנטינו רוסי  ( ימאהה )  נבחר לאחד מספורטאי העשור על ידי מספר מדיות ברחבי העולם .  קוראי 'גאזטו דלו ספורט' האיטלקי העניקו לו 40 אחוזים מהקולות כשאחריו הטניסאי רוג'ר פדרר מסתפק ב-13.8 אחוזים .  רביעי דורג האצן יוסאין בולט ואחריו מיכאל שומאכר עם 7.4 אחוזים .  ב'טוטוספורט' קיבל רוסי 48.6 אחוזים ,  בולט 124 אחוזים ופדרר 11 אחוזים .
 ב'אל מונדו' הספרדי מסתפק רוסי במקום השני עם 17 אחוזים ,  כשכאן מקדים אותו פדרר עם 27.1 אחוזים .  השחיין מייקל פלפס דורג שלישי עם 12.2 אחוזים .  'אל פאיס' הגדיל ראש וערך סקר בין ספורטאים הנוגע לשנת 2009 .  רוסי דורג שני אחרי בולט ולפני הכדורגלן ליונל מסי .  בצרפת נכנס למשוואה גם לואב ,  שדורג חמישי על ידי ה'ל'אקיפ' .  כאן הוכתר בולט כספורטאי השנה ,  פדרר סגנו ,  רוסי שלישי ומסי רביעי .
 מידי שנה בחודש פברואר ,  יוצא ה'ספרינט קאפ' של סבב הנאסקאר לדרך ארוכה הכוללת כמעט 40 מירוצים ,  אחד בכל שבוע .  בין המירוצים ,  ישנם גם כאלה שלא נועדו להעניק נקודות ,  אלא יותר סוג של שואו ללא מחוייבות .  כזה הוא ארוע פתיחת העונה המכונה 'באדווייזר שוטאאוט' המתקיים ממש לפני מירוץ מספר 1 ,  ה'דייטונה 500' .
 כפי שקרה בשנה שעברה ,  גם הפעם מכניס הנאסקאר מספר שינויים ל'שוטאאוט' המסורתי כדי שיותר נהגים מוערצים יהיו בין 28 המתחרים המורשים להשתתף  ( בכל מירוץ נאסקאר לשם השוואה משתתפים 43 נהגים )  .  השינויים השנה מתירים השתתפות ל-12 הנהגים שהתמודדו בפלייאוף של 2009 ,  אלופי הסבב בעבר ,  מנצחי ה'שוטאאוט' בעבר ,  מנצחי ה'דייטונה 500' בעבר ורוקי השנה של 2009 .  
ה'שוטאאוט' מתקיים על מסלול דייטונה והוא נערך בשני חלקים - 25 הקפות בראשון ו-50 בשני בסופן יקבע אלוף ה'באדווייזר שוטאאוט' של 2010 .  בשנה שעברה ניצח כאן קווין הארוויק  ( שברולט )  .  במירוץ ה'דייטונה 500' לשם השוואה ,  יש 200 הקפות וכ-800 ק"מ .
 השם טרוויס פסטרנה מוכר לכל מי שמחבר ספורט מוטורי לספורט אקסטרים .  אם יש לזה גלגלים ומנוע ,  הוא כבר ימצא איך לשלב לזה קפיצות מרהיבות ופעלולים באוויר .  וכשרד בול מחוברת לעניין ,  היו בטוחים שמדובר בהרבה עניין .  כך בדיוק קרה בערב השנה החדשה ,  כשפסטרנה בן ה-26 קפץ מ-2009 היישר ל-2010 .
 במסגרת ארוע 'שנה חדשה ללא גבולות' ,  ביצע פסטרנה קפיצה אווירית עם הסובארו אימפרזה טורבו שלו כשהוא מעדיף לרחף מעל המים של לונג ביץ' .  האצת המכונית על הרמפה הזניקה אותו בכ-150 קמ"ש לשיא עולם חדש עבור קפיצה לרכב ראלי - 82 מטרים .  פסטרנה שבר את השיא הקודם בו החזיק נהג סובארו אחר ,  קן בלוק שריחף 52 מטרים ב-2006 .  בקישור המצורף תוכלו לראות את הביצוע ורק בכדי להכניס קצת אקשן ,  הוספנו לכם קישור לפעלול שבוצע בשנה שעברה .
 עונת 2009 של הקארטינג הישראלי נגמרה לא מזמן ,  והשבוע הוענקו גביע האליפות למשתתפים בסבב 'IKC-TS ספארקו קאפ' למנועי 2 פעימות .  כמובן שדרוש כאן גילוי נאות היות ועבדכם הנאמן נמנה על המארגנים יחד עם חברת 'ישראמוטור' .
 בתום עונה קצרה מהרגיל הוכתר עומר מנור בן ה-17 לאלוף ישראל .  מנור היה אלוף ישראל גם ב-2006 ובשנה שעברה הפסיד את התואר לסלבה אניסימוב לאחר שנאלץ להיעדר משני מירוצים בשל פציעה .  סגניו הם איציק שחר וירין שטרן הצעיר .  עוד הוכתר לאלוף הרוקיס  ( נהגים בעונתם הראשונה )  אדר מלמד בן ה-13 ,  בנו של נהג הראלי יובל מלמד שמתחיל ברגל ימין את הקריירה של דור ההמשך .  
סבב קארטינג מקצועני נוסף המתקיים בישראל - 'רוטקס מקס צ'אלנג'' ,  הכתיר גם הוא את אלופיו .  סבב זה מחולק לקטגורית ג'וניורים לנהגים עד גיל 16 ושאר הנהגים מתקבצים לקטגורית הסניורים .  ירין שטרן שמשתתף גם בסבב זה הוא אלוף הג'וניורים כאשר ברק ניב סגנו .  אלוף הסניורים הוא יואב גולדבוים וסגנו הוא אופיר ויסלברגר .
 בניגוד ל-2009 בה החלו כל עונות המירוצים מאוחר ,  ב-2010 הן תחלנה ממש בקרוב .  סבב ה-'IKC-TS' יצא לדרך כבר בחודש ינואר וסבב ה'רוטקס' בתחילת פברואר .  אנו בוואלה !  רכב נשתדל לספר לכם מה קורה על גריד הקארטינג הישראלי וכן בכל תחומי הספורט המוטורי המתקיימים בישראל .
 
על הגריד :  הירבונן לומד לנהוג
דקאר :  המירוץ ה-31 יוצא לדרך ;  פורמולה 1 :  מי לא רוצה את שומאכר ?  ;  WRC :  הירבונן לומד לנהוג ;  מוטו GP :  רוסי בין ספורטאי העשור ;  נאסקאר :  מכינים את האקדח ;  אקסטרים :  82 מטר באוויר ;  ישראלי :  הוכתרו אלופי הקארטינג ל-2009

