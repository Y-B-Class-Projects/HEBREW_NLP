שלד בורסאי ב-4 מיליארד דולר ?  היה דבר כזה
איך דחפו גדרון ופטרושקה את כרומטיס ללוסנט ב-4.5 מיליארד דולר ?  מדוע תבע אקירוב את רובנר ?  ואיך המירו ורדי והאחים ברקת את המיליונים בכוח והשפעה ?  הסמלים הישראליים של הבועה
אורני פטרושקה ורפי גדרון מכרו את כרומטיס  >  >  בסוף מאי 2000 הוכתה תעשיית ההיי-טק הישראלית בתדהמה :  חברת לוסנט האמריקאית הודיעה על רכישתה של חברת הסטארט-אפ הישראלית כרומטיס ,  בעסקת מניות .  לוסנט הסכימה לשלם לבעלי כרומטיס 78 מיליון מניות ,  ששיקפו באותם ימים תמורה של 4.5 מיליארד דולר לחברה הישראלית הצעירה ,  שהוקמה רק שנתיים קודם לכן .  כרומטיס עסקה בפיתוח של טכנולוגיה להעברת נתונים בקצב מהיר ברשתות סיבים אופטיים .  החברה הוקמה על ידי שני יזמי ההיי-טק הישראלים רפי גדרון ואורני פטרושקה .  ארבע שנים קודם לכן מכרו השניים חברה אחרת שהקימו ,  סקורפיו ,  ל-us רובוטיקס האמריקאית תמורת כ-72 מיליון דולר .  העסקה המפולפלת של כרומטיס נרקחה בעקבות עסקה דומה שנעשתה זמן קצר קודם לכן ,  כשאחת המתחרות של כרומטיס נמכרה לסיסקו תמורת 7 מיליארד דולר .  למותר לציין שלכרומטיס לא היו כלל מכירות באותה עת .  למעשה ,  אפילו מוצר עובד ומוגמר עדיין לא היה לה .  היו לה כמה אבי טיפוס שנוסו אצל חברות טלפוניה .  ההערכות דיברו על תחילת מכירות רק ב-2002 .  המרוויחים הגדולים מהעסקה היו כמובן גדרון ופטרושקה ,  ולצדם אראל מרגלית מקרן ההון סיכון jvp ,  שהיתה המשקיע העיקרי בכרומטיס .  150 עובדי כרומטיס ,  שהחזיקו באופציות למניות ,  נהפכו בן לילה למיליונרים  " על הנייר ".  התמונה של העובדים חוגגים את העסקה בחוף הים נהפכה לסמל הוויזואלי של ימי הבועה .  לימים התברר שהמיליארדרים הרבים התכווצו פלאים בעקבות צניחתה המהירה והחדה של מניית לוסנט .  השווי הסופי שקיבלו בעלי המניות של כרומטיס הוערך בכמה מאות מיליוני דולרים  " בלבד ".  באוגוסט 2001 ,  שנתיים בלבד לאחר העסקה ,  סגרה לוסנט את כרומטיס ומחקה את ההשקעה בה .  במסגרת מהלך קיצוצים ופיטורים נרחב שלחה לוסנט את העובדים של כרומטיס הביתה .  פטרושקה וגדרון נעלמו מהעין הציבורית לכמה שנים ,  ולפני כשלוש שנים הקימו קרן השקעות פרטית בחברות קלינטק .  פטרושקה היה מעורב גם בפרויקט המפקד הלאומי של עמי איילון וסרי נוסייבה .  אלי רייפמן שיווק את אמבלייז  >  >  אלי רייפמן זכה בשנה האחרונה לכל כך הרבה כותרות ,  שקצת מוזר למקם אותו בין סמלי הבועה של 1999-2000 .  אבל הוא בהחלט סמל כזה .  ב-2000 הצליח רייפמן לבצע להטוט מופלא כששיכנע משקיעים מאירופה להשקיע בחברת אמבלייז שבשליטתו 400 מיליון דולר בהנפקת מניות פרטית .  גם ב-2001 ,  אחרי שהבועה כבר החלה לאבד אוויר ,  המשיך רייפמן לשווק את אמבלייז כאילו לא קרה דבר .  בראיון ל-themarker באותם ימים הסביר מדוע שווי של 6 מיליארד דולר לחברה הוא  " סביר ".  מי שקורא כיום עיתונים יודע שהתחזיות של רייפמן בדבר הכנסות של  " 400-500 מיליון דולר בתוך ארבע שנים "  היו מופרכות .  השאלה היחידה שמעניינת היא אם רייפמן ,  שלווה כספים בשוק האפור ,  יצליח לצאת מהתסבוכת .  דיוויד רובנר ניצל את ההתלהבות לטובת נט-2-ויירלס >  >  הרבה תופעות מוזרות ומפתיעות ,  שלא לומר משעשעות ,  זימנה בועת האינטרנט והתקשורת של שנת 2000 .  אחת מהן היתה סביב חברת נט-2-ויירלס הישראלית .  החברה ,  שעד היום לא ברור מה בדיוק היא פיתחה ואיזה מוצר תקשורת אלחוטית היה לה  ( אם היה לה )  ,  ניסתה לקצר את הדרך לבורסה באמצעות השתלטות על שלד בורסאי בשם סנסאר ויציקת הפעילות שלה פנימה .  ואולם עוד הרבה לפני ש"נוצקה "  הפעילות של נט-2-ויירלס לסנסאר ,  הריחו סוחרי וול סטריט תאבי הבצע  " סיפור "  - והחלו להרים את שווייה של סנסאר לגבהים .  בשיאו של הטירוף במארס 2000 הגיע השלד נטול הפעילות של סנסאר לשווי מפלצתי של כ-4 מיליארד דולר .  כשהיא נישאת על גלי הספקולציה ,  ניצלה נט-2-ויירלס את ההתלהבות לגיוס הון פרטי מכמה משקיעים ישראלים .  את הגיוס אירגן יו"ר החברה ,  דיוויד רובנר ,  הנשיא והמנכ"ל הוותיק של חברת אי.סי.איי ,  שפרש מתפקידו זמן קצר קודם לכן .  בין המשקיעים בנט-2-ויירלס היתה חברת אלרוב של אלפרד אקירוב ,  שהשקיעה בה 5 מיליון דולר .  פיצוץ הבועה גבה מחיר כבד גם מהמשקיעים של נט-2-ויירלס .  חלום הכסף המהיר התנפץ להם בפנים .  בתוך חודשים ספורים קרס מחירה של סנסאר בכ-98% ופעילותה של נט-2-ויירלס הלכה וגוועה .  בסוף 2000 תבע אקירוב את רובנר בטענה שהשקעתו בחברה נעשתה על בסיס מצגי שווא .  התביעה ,  שנדונה כמה שנים בבית המשפט ,  הסתיימה לבסוף בהליך בוררות ופשרה .  דוידי גילה מכר את dspc לאינטל תמורת 1.6 מיליארד דולר במזומן  >  >  דוידי גילה נמנה עם המרוויחים הגדולים מבועת הטכנולוגיה .  בין השאר הוא הצליח לגייס כ-80 מיליון דולר לחברת ואיו ,  שבה שלט .  ואולם גולת הכותרת של גילה היתה מכירתה של חברת dspc תמורת 1.6 מיליארד דולר במזומן לאינטל .  העסקה בוצעה כשנתיים לאחר שהחברה נקלעה למשבר לא פשוט .  גילה ,  שהקים אותה ועזב ,  נקרא לנהל אותה בשנית .  חלק מהכסף שקיבל מאינטל שימש אותו להשקעה בחברת השקעות חדשה ,  גנדן ,  שאחד השותפים בה היה ידידו ושותפו אבי פישר .  ארבע שנים לאחר מכן השתלטה גנדן על אי.די.בי .  כיום גילה ממשיך להשקיע את מרצו בחברות ובמיזמים טכנולוגיים .  הוא גם תורם כספים למיזמים בישראל שמטרתם קידום החינוך הטכנולוגי לאוכלוסייה הערבית .  גדעון מנטל הצהיר כי  " יש לקומטאץ' שוק אינסופי ">  >  קומטאץ' ,  שפיתחה שירותי דואר אלקטרוניים מבוססי אינטרנט ,  גייסה ב-1999 כ-100 מיליון דולר בהנפקות פרטיות ובהנפקה ציבורית .  באחת ההנפקות השתתפה חברת הענק מיקרוסופט .  גיוסי ההון איפשרו לקומטאץ' לגדול בתוך שנה מ-40 ל-400 עובדים .  החברה ,  שהתחילה את דרכה בלול ישן של מושב בצפון השרון ,  עברה משם הישר למעון מפואר בפארק ההיי-טק של נתניה .  ההכנסות הזעירות של קומטאץ' לא הרתיעו את המשקיעים ,  שראו לנגד עיניהם שוק ענק של תיבות מייל ,  שעליהם משלמים 2-4 דולרים בשנה . " יש לנו שוק אינסופי שרק גדל והולך כל הזמן ",  אמר פעם מנכ"ל החברה ,  גדעון מנטל ,  בראיון ל"הארץ ".  באפריל 2000 ,  כשהשוק עדיין ביעבע בהתלהבות ,  התכוונה קומטאץ' לגייס עוד 80 מיליון דולר .  ואולם הירידות שנרשמו בינתיים גרמו לה להמתין . " הבנקאים אמרו לנו שהמחיר של המניה נמוך מדי ",  הסביר מנטל .  זו היתה שירת הברבור של החברה .  ההנפקה נדחתה ונדחתה עד שלבסוף בוטלה ,  וקומטאץ' החלה להתכווץ באותו קצב שבה התנפחה .  בתחילת 2001 ,  בתוך חודש אחד פיטרה החברה 300 עובדים .  קומטאץ' עדיין פעילה ומנטל עדיין מנהל אותה .  החברה פנתה לכיוונים אחרים וכיום היא מפתחת פתרונות להונאות בדואר אלקטרוני עבור ארגונים .  בארבע הרבעונים האחרונים שעליהם דיווחה היו לה הכנסות של כ-15 מיליון דולר ,  ושווי השוק שלה הוא 90 מיליון דולר .  האחים ברקת מימשו את ההשקעות בצ'ק פוינט  >  >  גם האחים ניר ואלי ברקת ידעו לנצל את בועת הטכנולוגיה לטובתם .  קרן ההשקעות שלהם ניצלה את האופוריה בשווקים למימוש מוצלח של ההשקעה בחברת צ'ק פוינט .  חברת בקווב שהקימו ונוהלה על ידי אלי ברקת גייסה הון והנפיקה את מניותיה בוול סטריט .  בקווב אמנם נכשלה במבחן העסקי ,  אך בעושרם של האחים ברקת היא לא פגעה .  ההון שצברו השניים משמש אותם כיום לפעילויות רחוקות מעולם ההיי-טק .  ניר ברקת עבר לשדה העשייה הציבורית ונבחר לראשות העיר ירושלים .  אלי ברקת עבר לעסקים ריאליים מסורתיים .  תחילה גישש אחר רכישת השליטה בחברת hot ,  ובאחרונה רכש את השליטה בבית ההשקעות דש איפקס .  אשתו של אלי ,  אלונה ,  היא הבעלים של קבוצת הכדורגל הפועל באר שבע בשנתיים האחרונות וזוכה לחשיפה מוגברת במדורי הספורט .  בשבוע שעבר ,  בעקבות אירועים אלימים של אוהדי הקבוצה ,  הרימה ברקת ידיים והחליטה לפרוש  ( זמנית ?  )  מעסקי הכדורגל .  יונתן קולבר צנח עם כור  >  >  יונתן קולבר הוא אחד המפסידים הגדולים מהבועה .  לפני שניכנס לכור נהנה קולבר מתדמית של ילד פלא שכל מה שהוא משקיע בו - טבע ,  אסם ,  אי.סי.איי - מצליח .  קולבר החל לנהל את כור ב-1998 ובחר להוציא אותה מעסקי התעשייה הישנים ,  כדי להצעיד אותה אל העידן הטכנולוגי החדש .  הוא סונוור מההצלחה של חברות ההיי-טק הישראליות הצעירות ורצה להשתתף בחגיגה .  תחת ניהולו של קולבר מכרה כור את אחזקתה בתאגיד המלט הרווחי נשר .  בכסף שהתפנה - ובעזרת מנוף אשראי נדיב - רכשה כור את השליטה בחברת התקשורת אי.סי.איי .  קולבר לא הסתפק בכך .  הוא דחף את אי.סי.איי לבצע רכישה של פעילויות חדשות בחו"ל ,  מתוך תקווה שבאמצעות הטכנולוגיות הללו תוכל אי.סי.איי המנומנמת לחזור ולצמוח ,  כפי שעשתה בעבר .  קולבר גם היה הרוח החיה שדחפה למיזוג אי.סי.איי ותדיראן תקשורת .  בשלב מסוים ניסה קולבר לפצל את אי.סי.איי לחמש חטיבות עצמאיות ,  בתקווה לגייס להן מימון חיצוני .  ההימור נכשל .  אי.סי.איי הקיזה מזומנים ,  צברה הפסדים ,  השווקים שלה החלו להתכווץ במהירות ולקוחותיה נקלעו לקשיים .  החובות איימו להטביע אותה .  לבסוף נזקקה החברה לחבל הצלה בדמות השקעה של קבוצת האחים עופר וקרן כרמל של משפחת דוברת .  הכישלון של קולבר תבע מחיר גם ממניית כור ,  שאיבדה במהלך המשבר קרוב ל-90% מערכה .  קולבר המשיך לנהל את כור עוד כמה שנים ,  וכשנמכרה השליטה בה לקבוצת אי.די.בי פינה את תפקידו וחזר לנהל את עסקי משפחתו בקנדה .  אילון גנור התפוגג עם ווקלטק  >  >  אילון גנור היה אחד היזמים והמנהלים של חברה ישראלית פורצת דרך - ווקלטק .  החברה הוקמה על ידי אלון כהן וליאור הרמתי ב-1989 ותיזכר כראשונה שפיתחה את היכולת לבצע שיחות טלפון באמצעות האינטרנט תוך דילוג על התשלום לחברות הטלפוניה .  על בסיס היכולת הטכנולוגית של ווקלטק פועלות כיום חברות אחרות כמו סקייפ .  חברות אלה שיכללו את היכולת הטלפונית להעברת וידיאו וקול בזמן אמת .  כמו אמנים גדולים שיצירותיהם זכו להכרה רק אחרי שהלכו לעולמם ,  ווקלטק לא זכתה ליהנות מפירות הצלחתה .  החברה הצליחה לגייס סכומי כסף גדולים ,  אבל לא ידעה לתרגם את הצלחתה למכירות ורווחים .  גנור ,  שהצליח לשים את ווקלטק על המפה הציבורית ,  נכשל במבחן הניהול העסקי .  ווקלטק דעכה והלכה עד שלבסוף מוזגה עם חברת tdsoft ,  ובפועל נעלמה מהמפה .  כיום היא נסחרת בשווי של כ-10 מיליון דולר ומעסיקה כ-50 עובדים .  גנור אמנם לא ייזכר כמנהל מוצלח במיוחד ,  אבל לזכותו צריך לומר שלווקלטק לא היה סיכוי גדול מלכתחילה .  החברה הקדימה את זמנה והיתה צריכה להמתין הרבה שנים עד שהשוק והטכנולוגיה יבשילו .  יוסי ורדי מכר את מירביליס  >  >  עוד לפני שהבועה התנפחה לממדים מפלצתיים מכר יוסי ורדי את מירביליס - החברה שהקים בנו אריק עם שלושה מחבריו .  ורדי היה המשקיע העיקרי בחברה .  מירביליס פיתחה את תוכנת המסרים המיידיים הראשונה ,  icq ,  גרפה מאמינים ומשתמשים רבים ,  ובאמצע 1998 נמכרה לחברת aol האמריקאית תמורת 407 מיליון דולר .  בעת המכירה לא היו למירביליס כל הכנסות .  בעקבות העסקה נהפך ורדי ליועץ קרוב של מנכ"ל aol סטיב קייס ,  וקיבל מעמד של גורו בקרב משקיעי הטכנולוגיה בעולם כולו .  ורדי המשיך להשקיע מכספו בחברות תקשורת ואינטרנט ,  ובחלק מהן אף הצליח להרוויח .  כיום הוא נחשב מרצה מבוקש בכנסים בתחומי הטכנולוגיה ,  וסייע לא פעם להביא בכירים מעולם ההיי-טק בארה"ב לכנסים בישראל .  יואל גת העביר את השליטה על גילת לבעלי האג"ח  >  >  חברות היי-טק ישראליות רבות נפגעו בעקבות פיצוצה של הבועה ,  אבל את המכה הקשה ביותר ספגה גילת רשתות לוויין ,  שניהל אז אחד ממייסדיה יואל גת .  עד לפיצוץ הבועה נחשבה גילת חוד החנית של חברות ההיי-טק הישראליות :  היה לה מוצר מנצח - צלחת לוויין זעירה לתקשורת נתונים ,  נתח שוק גדול וצומח ;  וצוות הנהלה מוכשר וכריזמטי שידע לגייס עובדים מוכשרים ובמקביל לנצל הזדמנויות לגיוס הון ולרכישת פעילויות בעולם .  במשך עשר שנים ידעה גילת רק כיוון אחד - צמיחה עקבית במכירות וברווחים .  אבל אז הגיעה שנת 2000 ועמה החלומות הגדולים .  שיגעון האינטרנט והפס הרחב לכל בית שיגעו גם את החושים של מנהלי גילת .  הם הגו ויזמו פעילות חדשה שנקראה סטארבנד ,  שנועדה לתת חיבור לווייני רחב פס הישר לבית הלקוח הסופי .  הפנייה מהשוק הטבעי של גילת - רשתות תקשורת לארגונים - לטובת השוק הצרכני היתה יומרנית וחייבה גיוס הון ענקי .  לצורך כך גייסה גילת בתחילת 2000 350 מיליון דולר באמצעות אג"ח להמרה ועוד כ-150 מיליון דולר מהבנקים .  התוכנית המימונית של גילת כללה גם גיוס הון עצום של מאות מיליוני דולרים לסטארבנד בשוק ההנפקות הרותח .  ואולם אז השתנתה התמונה .  שוק ההנפקות התקרר במהירות ,  ההנפקה של סטארבנד נדחתה כמה פעמים ופרישת תחנות הלוויין בבתי הלקוחות - שנעשתה במימון מלא של גילת - נתקלה בקשיים גדולים .  שריפת המזומנים היתה מהירה - בתוך שלוש שנים הצליחה החברה לשרוף קרוב ל-800 מיליון דולר .  כבר בסוף 2001 היה ברור שהיא לא תוכל לעמוד בחובותיה .  החברה נכנסה להליך של הקפאת הליכים והבעלות בה עברה לידי בעלי האג"ח .  בין בעלי האג"ח הגדולים נמנו אז בנק הפועלים ,  אליעזר פישמן ומאיר שמיר .  התהליך גבה מחיר ממנהלי גילת ומייסדיה ,  שהתבקשו לפנות את הבמה .  גילת עברה תהליך הבראה שכלל פיטורים של יותר מ-1,000 עובדים .  היא לא הצליחה לחזור למעמד של מובילה בשוק תחנות הלוויין .  גת ,  שפינה את מקומו ,  כתב על האירועים את הספר  " אקדח בקרב סכינים ",  ועבר להוביל חברת סטארט-אפ חדשה העוסקת בפיתוח אנטנות לקליטת שידורי טלוויזיה במכוניות .
 
שלד בורסאי ב-4 מיליארד דולר ?  היה דבר כזה
איך דחפו גדרון ופטרושקה את כרומטיס ללוסנט ב-4.5 מיליארד דולר ?  מדוע תבע אקירוב את רובנר ?  ואיך המירו ורדי והאחים ברקת את המיליונים בכוח והשפעה ?  הסמלים הישראליים של הבועה

