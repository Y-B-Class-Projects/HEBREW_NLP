קרנות הנאמנות הזרות בדרך לישראל :  בנק לאומי חתם על הסכם עם חברת דירוג 
בלעדי ההיערכות כוללת התאמת מודל הדירוג של הקרנות אצל היועצים בבנקים
 >  >  בנק לאומי נערך לכניסת קרנות נאמנות זרות לישראל .  ל-themarker נודע כי לאומי חתם על הסכם עם חברה בינלאומית לדירוג קרנות לשם קבלת שירותי דירוג לקרנות הזרות .  זאת כדי לשלב את הדירוגים האלו במודל שהוא בונה ליועצי הבנק בשביל שיוכלו לתת ייעוץ בקרנות האלו ללקוחות .  תיקון החקיקה שיאפשר הפצה של קרנות נאמנות זרות נמצא בהליכי חקיקה ממושכים  ( תיקון 15 להשקעות משותפות בנאמנות )  .  ואולם כנראה שבמערכת הבנקאות מעריכים כי הליכי החקיקה מתקרבים לסיום ,  ונערכים ליום שאחרי שבו יוכלו להציע ללקוחותיהם גם קרנות זרות .  הדיון בתיקון 15 לחוק צפוי להתחדש בתחילת השנה הבאה .  המתחרה של לאומי ,  בנק הפועלים ,  עדיין לא חתם על הסכם עם חברה כזאת ,  אך בהפועלים ציינו כי גם הם נערכים להתאמת המודל וכניסת קרנות הנאמנות הזרות לישראל .  כדי שהיועצים יוכלו לייעץ ללקוח איזו קרן עדיפה לו ,  הבנק מספק לו מערכות ייעוץ תומכות ,  הבנויות לפי מודלים שונים שמשקללים בתוכם נתונים שונים ,  כגון תשואת הקרן וסטיות תקן .  אחד הפרמטרים במודל הוא דירוג של הקרן בידי חברות הדירוג .  כחלק מבניית מודל ייעוץ לקרנות זרות ,  חתם לאומי עם הסכם לקבלת דירוגים של החברות עם חברה בינלאומית .  בראש מערך הייעוץ של בנק לאומי עומד שמוליק זלוטניק .  גם הרגולטורים נערכים לשינוי החקיקה ,  ולפני כמה שבועות הוציאה רשות ניירות ערך טיוטה נוספת לתיקון החוק ,  שמטפל בנקודות נוספות הרלוונטיות לכניסת קרנות הנאמנות הזרות לישראל .  כך ,  למשל ,  נקבע בטיוטה כי כל מפיץ קרנות נאמנות ,  כלומר הבנקים השונים ,  יהיו חייבים להפיץ כל קרן זרה שתחפוץ בכך ,  אלא אם הוא בוחר לא להפיץ קרנות נאמנות זרות בכלל - ואז הוא לא יפיץ קרן זרה כלשהי .  אחד הנושאים המטופלים על ידי רשות ניירות ערך ,  לקראת כניסת קרנות הנאמנות הזרות לישראל ,  הוא דמי ההפצה שמשלמות חברות הקרנות לבנקים שמפיצים אותם .  בעבר ניסתה רשות ניירות ערך להוביל מהלך לביטול עמלות ההפצה ,  ובמקום זאת הרשות הציעה כי הבנקים יגבו עמלות קנייה ומכירה ישירות מהלקוח .  אולם מהלך זה לא יצא לפועל לאור התנגדות בנק ישראל .  כעת ,  בטיוטת התיקון לחוק שפורסמה לפני כמה שבועות ,  הציעה הרשות להפחית את דמי ההפצה בקרנות המנייתיות מ-0.8% ל-0.4% .  בתיקון מציעה הרשות גם לחייב את קרנות הנאמנות להפחית את דמי הניהול ללקוחות בקרנות אלה בשיעור ההפחתה של עמלת ההפצה .
 
קרנות הנאמנות הזרות בדרך לישראל :  בנק לאומי חתם על הסכם עם חברת דירוג 
בלעדי ההיערכות כוללת התאמת מודל הדירוג של הקרנות אצל היועצים בבנקים

