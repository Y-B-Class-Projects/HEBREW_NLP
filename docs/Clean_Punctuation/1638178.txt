האלוף גנץ : " הסורים רוכשים נשק ארוך טווח "
 סגן הרמטכ"ל אמר בכנס הרצליה כי ממשלת לבנון מאפשרת לחיזבאללה לפעול בצורה חופשית .  על דו"ח גולדסטון אמר גנץ כי מדובר בסוס טרויאני שנותן חוסן לטרוריסטים 
" הסורים מתעצמים ורוכשים נשק ארוך טווח ",  כך אמר הערב  ( ראשון )  סגן הרמטכ"ל האלוף בני גנץ בפתח כנס הרצליה העשירי במרכז הבינתחומי הרצליה .  האלוף גנץ התייחס לאיום בזירה הצפונית והסביר כי ממשלת לבנון מתירה לחיזבאללה לפעול באופן חופשי בשטחה  " ולכן אנו נראה בה האחראית במקרה של התלקחות ".  בהמשך ,  התייחס גנץ לשקט בחזית הדרומית ,  שם לדבריו ההברחות נמשכות וחמאס מבסס את אחיזתו בשטח .
" המצרים פועלים בצורה יפה לצמצם את ההברחות לרצועה ",  אמר גנץ ,  שהוסיף כי ארגוני הטרור מנצלים כל פרצה שיש בכדי להבריח אמצעי לחימה ,  כאשר לדבריו אירן היא מקור מרבית ההברחות .  בהתייחס ללחימה עתידית ציין סגן הרמטכ"ל כי יש לפתח מאמצים הומניטריים בלחימה . " בסופו של דבר צריך לשכנע את העולם שהיריב הופך מקורבן לתוקפן ",  אמר גנץ .  
האלוף גנץ ביקר בחריפות את דו"ח גולדסטון שלדבריו הוא  " סוס טרויאני שמנצל נקודת מבט משפטית ונותן חוסן לטרוריסטים שיורים מתוך אוכלוסייה אזרחית ,  דבר שפוגע בנו אבל גם באלו שמקרבם הם יורים ".  
הנואם שקדם לגנץ היה היועץ לביטחון לאומי במשרד ראש הממשלה עוזי ארד .  היועץ התייחס אף הוא לשורה של אתגרים מולם ניצבת ישראל ולהישגים של ממשלת נתניהו בשנה האחרונה בזירה הבינלאומית .  ארד אמר למשתתפים בכנס כי ישנם הישגים רבים הנסתרים מן העין .  לדבריו ,  שני האתגרים המרכזיים העומדים לפתחה של ישראל הם תכנית הגרעין האירנית וחידוש המשא ומתן עם מדינות ערב בכלל ,  ועם הפלסטינים בפרט .
" היתה התקדמות במאמץ יותר מאשר ניתן להיווכח בעין ,  לא הכול מתפרסם ",  אמר ארד בנושא הניסיונות לסיכול המאמץ האירני להגיע ליכולת גרעינית צבאית . " בשנה הזאת המאמץ לשכנע את אירן בנועם ,  אך גם בלחץ בכדי לשנות את הנתיב בו היא צועדת ".  הוא סיפר שברבעון הקרוב צפוי הידוק בלחץ הכלכלי על אירן .  
בהתייחס למשא ומתן עם הפלסטינים תקף ארד את הפלסטינים שלדבריו נוקטים בעמדה סרבנית . " לסירוב של אבו מאזן יש הרבה סיבות ",  אמר ארד , " פעם הוא מחכה לליגה הערבית ,  פעם הוא מצוברח ,  פעם מחכה לבחירות - אך המדיניות נמשכת ,  מדיניות של סירוב ".  ארד העריך בסוף דבריו ,  שלמרות עמדתו של אבו מאזן  :" בטווח הקצר או הבינוני ניתן לצפות לחידוש המשא ומתן עם הפלסטינים ". 

האלוף גנץ : " הסורים רוכשים נשק ארוך טווח "
 סגן הרמטכ"ל אמר בכנס הרצליה כי ממשלת לבנון מאפשרת לחיזבאללה לפעול בצורה חופשית .  על דו"ח גולדסטון אמר גנץ כי מדובר בסוס טרויאני שנותן חוסן לטרוריסטים

