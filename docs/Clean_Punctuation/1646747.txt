הפגישה הסודית בבית משפחת עופר
גליה מאור ,  אהוד אולמרט ,  דב וייסגלס ,  ראש הממשלה הפלסטיני סאלם פיאד ומנכ"ל בנק ההשקעות גולדמן סאקס הגיעו לארסוף ,  לביתו של עידן עופר ,  ודנו בענייני כלכלה ושלום
כמה מבכירי המשק התכנסו שלשום  ( שני )  בביתם של בתיה ועידן עופר שביישוב ארסוף ליד שפיים ,  לפגישה חשאית בנוגע ליחסים הכלכליים בין ישראל לבין הרשות הפלסטינית .  
בין הנוכחים בארוחת הערב ,  שארכה שלוש שעות וחצי ,  היו :  ראש הממשלה לשעבר אהוד אולמרט ;  עו"ד דב וייסגלס ,  מנהל לשכת ראש הממשלה לשעבר אריאל שרון ;  מנכ"לית בנק לאומי גליה מאור ;  יו"ר בנק הפועלים יאיר סרוסי ;  יזם המכונית החשמלית שי אגסי ;  ונשיא המרכז הבינתחומי וחבר הכנסת לשעבר ,  פרופ' אוריאל רייכמן .  בפגישה נכח סלאם פיאד ,  ראש הממשלה הפלסטיני .  בנוסף נכחו לויד בלנקפיין ,  יו"ר ומנכ"ל בנק ההשקעות גולדמן סאקס ,  מלווה בסגנו מייקל שרווד ובאורית פרידמן ,  שותפה בגולדמן סאקס ישראל .  
עופר ביקש לערוך ארוחת ערב לבכירי גולדמן סאקס המבקרים בישראל ,  ולשלב בכך דיון בחזונו לקדם את המצב המדיני-ביטחוני באמצעות עסקים וכלכלה .  בין גולדמן סאקס לחברה לישראל ,  שבשליטת עופר ,  יש קשרים עסקיים ענפים .  בין השאר ליווה גולדמן את החברה בגיבוש תוכנית ההבראה הבינלאומית לחברה הבת שלה צים .  
במוקד הדיון עמד הרצון לגבש פתרון לבעיית תנועות ההון בין הרשות הפלסטינית לישראל ,  המעיקה על כלכלת הרשות וחוסמת אותה .  למשל ,  בעקבות חוקי איסור הלבנת הון ואיסור מימון הטרור והחמרת חובות הזיהוי על ידי הבנקים של הגורמים המעבירים כספים ,  יש בעיות רבות בפעילות הבנקים הישראליים מול הבנקים בשטחי הרשות .  בעיות אלה כוללות למשל קושי בהמרת המטבע הישראלי ומט"ח בכלל על ידי הרשות הפלסטינית .  
הדיון עסק בדרכים שבהן ניתן לייצר דינמיקה של עסקים ולחבר בין ישראל לרשות הפלסטינית באמצעות כלכלה .  הכוונה היתה לנסות להבין היכן אפשר להתגבר על החסמים הכלכליים הקיימים מבלי ליפול למלכודות ביטחוניות וביורוקרטיות .  
מצד החברה לישראל נכחו בפגישה גם ניר גלעד ,  מנכ"ל החברה לישראל ובעבר החשב הכללי במשרד האוצר ;  ואמיר אלשטיין ,  סגן יו"ר החברה .
 
הפגישה הסודית בבית משפחת עופר
גליה מאור ,  אהוד אולמרט ,  דב וייסגלס ,  ראש הממשלה הפלסטיני סאלם פיאד ומנכ"ל בנק ההשקעות גולדמן סאקס הגיעו לארסוף ,  לביתו של עידן עופר ,  ודנו בענייני כלכלה ושלום

