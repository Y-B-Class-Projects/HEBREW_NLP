מאסר עולם לרוצחי נהג המונית מאשדוד
בית המשפט המחוזי גזר מאסר עולם על שלושת הפלסטינים שהודו והורשעו במסגרת הסדר טיעון ברצח נהג המונית גרגורי רבינוביץ' .  בכתב האישום נגד השלושה צוין כי הם רצחו את נהג המונית מאשדוד כנקמה
בית המשפט המחוזי בפתח תקוה גזר היום  ( ראשון )  מאסר עולם על מוחמד עודה ,  מוחמד חאלדי ואחמד אבו חנאני ,  שהודו והורשעו במסגרת הסדר טיעון ברצח נהג המונית גרגורי רבינוביץ' בגן יבנה במאי אשתקד .  
מכתב האישום שהוגש נגד השלושה ,  פלסטינים מהשומרון ,  עולה כי הם נכנסו לישראל כדי לבצע שוד ,  עלו על מוניתו של רבינוביץ' ,  ובמהלך הנסיעה החליטו לשדוד אותו .  לאחר שתקפו אותו הם החליטו לרצוח אותו כנקמה על מות קרוב משפחה של אחד חאלדי - פעיל ג'יהאד איסלאמי בשם מוחמד אבו ג'חים ,  שנורה למוות על ידי צה"ל במהלך ניסיון לעצרו בפברואר 2007 .
 לפי כתב האישום ,  במהלך הנסיעה הם היכו את רבינוביץ' ,  שדדו ממנו כ-800 שקלים ומכשיר טלפון סלולרי ,  ולאחר מכן קשרו את ידיו ורגליו והכניסו אותו לתא המטען של המונית .  הם הסיעו את המונית בשביל עפר לנקודה מבודדת ,  תחבו חתיכת בד לפיו וחנקו אותו .  הם כיסו את גופתו בענפים ובקרטון ונמלטו מהמקום .  
משפחתו של רבינוביץ' ,  בן 55 מאשדוד ,  הודיעה על היעדרותו כיממה לפני מציאת הגופה .  בעקבות הדיווח החלו סריקות נרחבות שהובילו למציאת הגופה כשהיא כפותה וחבולה בשטח פתוח סמוך לגן יבנה .  בסוף מאי אשתקד ,  בעקבות פעילות משותפת של השב"כ ושל שוטרי מרחב לכיש ,  נעצרו חאלדי ועודה ,  בני 22 מהכפר עראנה שבצפון השומרון .  השניים הודו במהלך חקירתם כי חנקו למוות את רבינוביץ' על רקע לאומני .  כשלושה חודשים לאחר מכן נעצר גם אבו חנאני .  במסגרת הסדר הטיעון נמחק סעיף שוד שהיה בכתב האישום .
 
מאסר עולם לרוצחי נהג המונית מאשדוד
בית המשפט המחוזי גזר מאסר עולם על שלושת הפלסטינים שהודו והורשעו במסגרת הסדר טיעון ברצח נהג המונית גרגורי רבינוביץ' .  בכתב האישום נגד השלושה צוין כי הם רצחו את נהג המונית מאשדוד כנקמה

