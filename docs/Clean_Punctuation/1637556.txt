שכונת קרית שמחה :  עליות של 50% ב-5 שנים
מדד השכונה
 >  >  השכונות מישור הנוף וקרית שמחה בראשון לציון נבנו בשנות ב-90 ותחילת שנות ה-2000 .  השכונות כוללות צמודי קרקע יוקרתיים לצד בנייה רוויה ,  והאוכלוסייה בהן ברמה סוציו-אקונומית בינונית עד גבוהה .  בחמש השנים האחרונות נרשמו במקום עליות מחירים של כ-50% .  וההערכות הן כי עליות המחירים יתמתנו בשנה הקרובה ויעלו באחוזים בודדים בלבד .  מיקום :  שכונות מישור הנוף וקרית שמחה בראשון לציון ממוקמות צמוד לתחנת רכבת הראשונים ומחלף 431 .  השכונות גובלות בשכונת השומר ממערב ,  ברחוב יגאל אלון ממזרח ,  בשדרות נים ובכביש 431 מדרום ,  וברחוב ירושלים מצפון .  היסטוריה :  שכונת מישור הנוף הוקמה על שטח של פרדסים באמצע שנות ה-90 .  שכונת קרית שמחה הוקמה בראשית 2000 ,  ונקראת כך על שם שמחה הולצברג ,  שהיה ידוע בכינויו  ? אבי הפצועים' ,  היות שהקדיש את זמנו לתמיכה בחיילי צה"ל הפצועים וכן באלמנות ויתומי צה"ל .  תכנון ובנייה :  מישור הנוף משתרעת על שטח של 292 דונם ומתגוררים בה כ-3,700 תושבים ב-1,208 משקי בית .  שכונת קרית שמחה משתרעת על שטח של 180 דונם ובה 160 משקי בית ו-660 תושבים .  קרית שמחה מאופיינת בעיקר בצמודי קרקע ,  בשטח של 220-300 מ"ר בנוי על מגרשים בשטח של 400 מ"ר עד דונם .  נכסים אלה הם יקרים ביותר .  ברחוב שלמה עראקי ,  היקר ביותר בשכונה ,  המחירים נעים בין 4 ל-6 מיליון שקל .  הבניה בשכונת קרית שמחה כיום נעשית בעיקר ברחוב שלמה עראקי .  כמו כן ,  נעשות עסקות קומבינציה בכמה רחובות בשכונה ,  כאשר בעלי קרקע פרטיים מוכרים את המגרשים לחברות בנייה .  מול תחנת רכבת הראשונים מקודמת תוכנית לבנייה של מאות יחידות דיור .  שכונת מישור הנוף משלבת בתים פרטיים ווילות בדרומה ,  לצד בנייה רוויה בבניינים של עד 10 קומות בצפונה .  בבניינים אלה דירות סטנדרטיות של 3-5 חדרים בשטח של 80-110 מ"ר .  בבניינים אלה אין חניונים תת קרקעיים אלא חניה מפולשת בלבד .  בשכונה קוטג'ים בשטח של כ-180 מ"ר בנוי על מגרשים בשטח של רבע דונם .  מוסדות ציבור :  בשכונות יש כמה מוסדות חינוך ,  כולל גני ילדים ,  בית ספר יסודי ,  חטיבות ביניים ותיכון .  כמו כן יש בה ספרייה ,  בתי כנסת ,  מרכז קהילתי ,  קופת חולים ומרכז מסחרי .  בשכונת נוה הדרים הסמוכה יש קאנטרי קלאב .  אוכלוסייה :  אל שתי השכונות נכנסו בשנות ה-90 זוגות צעירים ומשפחות .  כיום מרבית התושבים בשכונות הם בשנות ה-40 לחייהם ,  ברמה סוציו-אקונומית בינונית עד גבוהה .  ברחוב שלמה עראקי מתגוררת אוכלוסייה מבוגרת יותר ,  ברמה סוציו אקונומית גבוהה מאוד .  בין תושבי השכונות נמנים אנשי עסקים וחברי מועצה .  דינמיקת מחירים :  עליות המחירים בשכונות מישור הנוף וקרית שמחה משקפות את עליות המחירים שהיו בכל ראשון לציון בחמש השנים האחרונות - בשיעור של כ-50% .  ההערכות הן כי המחירים בשכונות ישמרו על יציבות בשנה הקרובה ויעלו באחוזים בודדים בלבד .  לטווח הארוך ,  במידה שלא תקודם תוכנית בנייה ,  יש להניח כי המחירים ימשיכו לעלות .  ישנה תוכנית בנייה המקודמת ממזרח לשכונות - אך ספק אם תצא לפועל בשל מדיניות ראש העירייה דב צור לא לקדם תוכניות בנייה .  דירת 4 חדרים בשטח של כ-100 מ"ר נמכרת כיום תמורת 1.18 מיליון שקל .  ב-2008 נמכרה דירה דומה תמורת 800 אלף שקל ,  וב-2006 - תמורת 775 אלף שקל .  קוטג' של 6 חדרים ,  180 מ"ר בנוי על מגרש בשטח של 250 מ"ר ,  נמכר כיום תמורת כ-2 מיליון שקל .  ב-2008 נמכר קוטג' דומה תמורת כ-1.6 מיליון שקל ,  וב-2006 - תמורת 1.35 מיליון שקל .  - סייעו בהכנת הכתבה דוד מצליח ,  זכיין רימקס לייף ראשון לציון ,  ועופרה קונס ,  זכיינית אנגלו סכסון ראשון לציון

שכונת קרית שמחה :  עליות של 50% ב-5 שנים
מדד השכונה

