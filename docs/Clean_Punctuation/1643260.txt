גליה מאור מדברת ,  אבל לא מבצעת 
ממשל תאגידי
 >  >  אם גליה מאור תתמנה לתפקיד יו"ר בנק לאומי ,  הרי יש לכך טעם לפגם ,  לפחות מבחינת הממשל התאגידי .  רבות דובר בשנים האחרונות על חשיבותו של הממשל התאגידי לחוסנו של המשק ולעוצמתן של הפירמות .  מאור עצמה התבטאה בנושא פעמים רבות ,  ואף עשתה זאת באוקטובר האחרון בכינוס ארגון מעלה לאחריות תאגידית .  ואולם בבואנו לבחון את אפשרות מינויה ליו"ר הבנק לאחר שנים מוצלחות כמנכ"לית ,  מתגלה ספק בדבר יכולת הבקרה והפיקוח של הדירקטוריון בראשותה על מהלכים וצעדים שתוכננו עוד בהיותה מנכ"לית .  מטבע הדברים ,  מהלכים אסטרטגיים בארגונים גדולים נקבעים חודשים ושנים מראש ,  לכן פחות סביר שדירקטוריון בראשות מאור היו"ר יבקר את פעילות מאור המנכ"לית .  הדבר בעצם פוגע בעיקרון החשוב של עצמאות הדירקטוריון ואף יכול לעורר מצע טבעי לניגוד עניינים .  חיסרון נוסף הגלום במינויה של מאור ליו"ר הבנק הוא האפשרות שהמנכ"ל יהיה אחד מהכפופים לה לשעבר .  בסיטואציה כזו לא תתאפשר עצמאות אמיתית למנכ"ל לפתח ולקדם מהלכים השונים מנקודת מבטה של מאור ,  ולמנכ"ל החדש יהיה קשה עד בלתי אפשרי לבסס ולמצב את מנהיגותו .  המצדדים במינויה ודאי יזכירו את החשיבות ההיסטורית של כהונת אשה בראשות התאגיד הבנקאי הגדול במדינה ,  ובכך שלמאור יש היכרות עמוקה עם הארגון ומשימותיו ושאין בנקאים ראויים ממנה למשרה .  עם זאת ,  ההפרדה בין תפקידי המנכ"ל והיו"ר בתאגידים היא לחם חוקו של הממשל התאגידי והיא מבוססת על המתח שבהפרדת רשויות ובאיזונים הדדיים .  כשהמתח הופר והאיזור נשבר ,  יתקשה הצמד החדש למלא את ייעודו - של המנכ"ל לנהל ושל היו"ר לכוון ולבקר .  בשנה שעברה פירסם לאומי דו"ח מקיף בנושא אחריות תאגידית ל-2007-2008 ,  שבו מפורטים הצעדים למניעת ניגוד עניינים .  בין השאר צוין כי בהתאם לחוק החברות לא ימונה אדם לדח"ץ בחברה ציבורית אם יש לו זיקה עסקית או מקצועית או יחסי עבודה עם החברה .  אם מתייחסים למהות של אמירה זו ,  הרי כהונה כמנכ"ל מוצלח ודומיננטי במשך עשור בהחלט מצביעה על זיקה לבנק .  לכן נכון תעשה מאור אם תבקש מרחב צינון ותעמיד את כישוריה המוכחים לטובת תאגיד אחר ,  או שתמתין תקופת צינון ותתמודד על התפקיד הנחשק בקדנציה הבאה .  בכך היא תדגים הלכה למעשה את תמיכתה בעקרונות של ממשל תאגידי .  הכותב הוא מנכ"ל good vision - יועצים לאחריות תאגידית

גליה מאור מדברת ,  אבל לא מבצעת 
ממשל תאגידי

