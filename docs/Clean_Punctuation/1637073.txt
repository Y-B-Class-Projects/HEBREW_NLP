בדד אלך
יוני ילך בדד ,  עם עתיד ועם תקווה ועם חלום
זה היה ערב רגיל של אמצע החורף במרתף הופעות קטן .  רק עוד להקה קצת מדוברת ,  רבע מוכרת ,  שניגנה לפני כמה עשרות אנשים וסיפרה להם כמה סיפורים לפני השינה .  ביד הייתה לי כוס של חצי ליטר גולדסטאר ,  קרירה מהחבית ,  ובעיניים קצת אדום מעשן הסיגריות שמילא את החדר .  לזמר היה זקן ארוך והוא בקושי הצליח להתגבר עליו כדי לתחוב לתוכו את המפוחית ,  ולברמנית הייתה שמלה קצרצרה שהיא בקושי הצליחה לתחוב לתוכה את הרגליים הלבנות והארוכות שלה .  הרגשתי טוב ,  הרגשתי חי ,  הרגשתי שמישהו מושך בכתפי בפתאומיות והסתובבתי .  זו הייתה ידידה משכבר הימים ,  כנראה אחות של אחד הנגנים ,  שהבחינה בי וניגשה להגיד שלום .  מלווה בשתי חברות מצחקקות ,  היא שאלה אותי עם מי הגעתי להופעה ,  ואני עניתי בקול קצת צרוד . " אני ?  אני כאן לבד ". 
כמו שאמרתי ,  זה היה לא יותר מערב רגיל עבורי ,  וגם המבט המשועשע שעלה בעיניה לא ממש הפתיע אותי .  זו לא הייתה ההופעה הראשונה שהגעתי אליה בדד ,  ולתגובות בסגנון הזה כבר התרגלתי מזמן .  רבים מחבריי לא ממש יוצאים מהבית בלי לסמס קודם לחמישה אנשים ,  ולהתקשר לוודא ששלושה כבר הגיעו לפניהם .  אני ,  לעומתם ,  הולך לבד לכל מיני מקומות זה כבר כמה שנים .  זה התחיל מאילוץ ,  כשקיבלתי רק הזמנה אחת להופעות אותן סיקרתי ,  והמשיך כשלא היה מי שיבוא איתי לטייל עם הכלב ,  לראות את השקיעה בים ,  לרוץ בפארק ,  או לראות סרט אירופאי בסינמטק .  גם לחו"ל יצא שהתגלגלתי לבד ,  ובקיץ הקודם מצאתי את עצמי לבד בעיר הגדולה המנוכרת והבודדה בעולם .  עגום ככל שזה יכול להישמע ,  בטיול ההוא היו כמה מהרגעים היפים בחיי .  גם בתקופות טובות יותר שלי ,  כשיש בת זוג לצאת איתה להופעה ,  או חברים זמינים ללכת איתם לסרט ,  אני דואג מדי פעם לוותר על חברתם וללכת עם עצמי .
 כי הבדידות ממכרת .  כשאתה לבד ,  לטוב ולרע ,  אתה אף פעם לא יכול להרגיש חלק ממשהו באמת .  כולם סביבך מדברים ,  מתעסקים בענייניהם ,  מחייכים ,  אוהבים ,  ורק אתה עם המחשבות שלך והרצונות שלך שאף אחד לא יודע ואף אחד גם לא ירצה .  מנותק מהחברים שלך ,  מההורים ,  בגלל הידיעה שאף אחד לא ידע או התעניין בכלל איפה אתה ומה אתה חושב .  זה נשמע מלחיץ ועצוב ,  אבל האמת היא ,  שזו התחושה המשחררת ביותר שקיימת .  אתה מרגיש חופשי ,  להיות צופה מהצד ולנתח או להיכנס עמוק ולהיפתח ,  משוחרר מכל מחויבות ומכל צורך להתחשב במשהו .  היכולת לחוות משהו במלואו נפתחת בפניך כשאתה לבד ,  ומאז שגיליתי את זה ,  יש רגעים עליהם אני פשוט לא מוכן לוותר .
 נכון ,  לפעמים יש גם רגעים אחרים ,  נדירים ,  בהם אתה מצליח לחוות עם חבר או עם בחורה חוויה מסוימת ,  ובו בזמן להרגיש כאילו אתה לא מוותר על עצמך ,  מין 'לבד-ביחד' .  אלה רגעים שאין לזלזל בהם ועדיין ,  אני לא רואה סיבה טובה לשבת בבית ולחכות להם .  הצורך להתפשר ,  להתחשב ,  מונע מאיתנו לפעמים לעשות דברים שהם אנחנו עצמנו .  אמנם אני ממשיך ללכת לבד לכל מיני מקומות ,  אבל הייתי מעדיף שלא יקראו לי אנטיפת .  אני רק בחור שיודע מה הוא רוצה מהחיים ,  ולא מתכוון להפסיד רגע או שניים ממה שיש להם להציע .
 
בדד אלך
יוני ילך בדד ,  עם עתיד ועם תקווה ועם חלום

