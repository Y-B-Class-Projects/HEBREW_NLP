חסר און
הפוזה של מי שראה הכל כבר בגיל המופלג של 21 הופכת את  " דע מאין באת ",  אלבום הבכורה של ישראל בר-און ,  לאכזבה שאפילו לא מהדהדת .  עינב שיף עלה נידף
לא צריך לחכות עד הקאבר של ישראל בר-און ל-"Blowin' In The Wind "  של דילן כדי להבין מהו המודל שמרחף מעל  " דע מאין באת ",  אלבום הבכורה של הכוכב הנולד .  שירים כמו  " מתעייף ",   " מצילה אותי ",   " משיגינע קופ ",   " העולם של מזל "  ו"יצאתי להתלכלך "  אמורים למצב את בר-און  על אף שמההשוואה הזו אין לו סיכוי לצאת טוב  כמו דילן המוקדם :  גבר צעיר ,  יפה ומוכשר ,  שמגיע מהפריפריה לעיר הגדולה כשהוא חמוש בסיפור אישי מרגש ולמרות גילו הצעיר הוא מסוגל להעניק אבחנות דקות ומלאות חוכמת חיים .  כראוי ליוצר שהתגלה ב-SMS ,  בר-און אפילו מדלג על כמה שנים בחייו של דילן וחותך כבר בתוך האלבום הראשון שלו מהגיטרה-מפוחית לצליל חשמלי יותר ,  מבלי לחטוף קללות באיזה פסטיבל של סלקום .  
בתום העשור השביעי לחייו ,  לדילן  והאמת ,  גם ליצירות הביכורים של שלום חנוך או עברי לידר  אין מה לדאוג .  בניגוד אליהם , " דע מאין באת "  ממשיך בגאווה את מסורת המשוואה המזויפת שנוצרה בישראל ,  לפיה צליל רך ועירום שווה אינטימיות וכנות ,  במיוחד אם הוא מלווה בהשקפה  " בוגרת "  שאינה אלא הודאה בעייפות .  בר-און ,  למרות כריזמה טבעית שהופכת אותו לדמות מעניינת לכשעצמה ,  הוא עוד יוצר ישראלי שעל סף גיל 21 משדר  " ראיתי הכל ".  
הטעות כאן היא לא ההתנשאות  גם זו תכונה שרוקר צריך מדי פעם  אלא הקונספט המותש של בר-און ב"דע מאין באת ",  שבמקום לפרק את העולם החדש שהגיע אליו  " נסחף ולא סוחף ",  כמו שהוא עצמו כותב  ( "מתעייף ")  .  כל מי שהאזין ל-"The Freewheelin' Bob Dylan "  שומע שלמרות ההפקה המינימליסטית ,  הסקרנות של דילן היא תזמורת רבת עוצמה של רעיונות וחושים מגורים .  בר-און ,  לעומת זאת ולמרות היומרנות הטקסטואלית להבין ולהכיל באופן קלישאתי דמויות של הדוניסטית תל אביבית או של עבדי תרבות הסלבס ,  נשמע כאילו הוא לא רוצה להיות כאן .
 הבעיה של בר-און מתחילה בשפה .  כמי שרוצה לאבחן את החיים בישראל בשנת 2010 ומעוניין להכניס את המאזין לסלון של עצמו ,  הוא חייב להבין שקשה להתייחס ברצינות לשיר עם שם כמו  " משיגינע קופ ",  או לביטויים כמו  " נותנים גיחה למועדון לעשות ריקודים "   ( "כמה טוב היה שם ")  וכמובן  " גזור עלייך "   ( "הנני מצהיר בזאת ")  שכבר הפך למיתולוגיה ,  ולא במובן הטוב של המונח .
 זה לא עניין של דקדוק ,  נושא שנמצא על הזין של הרוקנרול ,  אלא אטימות תקשורתית של יוצר עם מאזינים שאמורים להתרגש ממה שהוא אומר וכרגע  אין לאף אחד מהם מושג מי מדבר ככה .  כשיהלי סובול ,  למשל ,  כתב  " אני לא יכול בלי זה/לא יודע למה/לא יודע כמה/יהיה מספיק בשבילי ",  הוא פירק את כל תרבות השפע של ישראל המערבית במשפט עקום שהוא ישר לחלוטין .  ב"דע מאין באת "  כמעט שאין משפטים כאלו וגם לא דומים לאלו כיוון שבר-און מתקשר עם קהל מבוגר שאמור להתלהב מהילד .  לאנשים בגילו ובוודאי אלו שהצביעו לו בגלל חיוך מתוק ושיר סביר ,  בר-און הוא יוצר לא רלוונטי .  
גם מוזיקלית והפקתית ,  בר-און הוא יוצר מאולחש ,  ששר בטון כמעט מתיילד על  " סקס ,  סמים ושירותים ציבוריים "  בשיר  " יצאתי להתלכלך ",  שיש בו לכלוך כמו שבספורט הישראלי יש ניהול תקין .  כל פרץ של חיוניות עטוף בטונות של צמר גפן הפקתי ובקולו הגבוה .  בר-און נע בין הפקות גיטרה-בס-תופים בקצב הריקוד של ישיבת הפלייליסט  ( "איש צהוב ")   כאלו שעברי לידר עשה טוב בהרבה בבכורה שלו ,  לפני יותר מעשר שנים  לבין אותו טון  " אישי "  שבו הוא נשמע כמי שעשה טובה והגיע להקלטה .  
אבל למרות האכזבה הקשה מ"דע מאין באת ",  עצם העובדה שבר-און יצר ציפייה כלשהי מעידה בכל זאת על יסודות סבירים של יוצר .  קודם כל ,  יש לבר-און מה להגיד וזה מספיק חשוב לו כדי לשיר את זה .  בעידן שבו סדר היום של המוזיקה הישראלית המיינסטרימית הוא בעיקרו סלולרי  ( ושיראל !  )  ,  בר-און הוא בוסר שאפשר לעבוד איתו ,  אולי באמצעות האזנה לאמנים כמו ברייט אייז המוקדם ,  שהסתכל למציאות בלבן של העין ,  או באופן מקומי יותר לאסף אמדורסקי ,  שגם בהופעות הנוכחיות שלו מראה שהקיום של הכאן והעכשיו הוא כוכב הצפון ביצירה שלו .  בנקודה הזו ,  בר-און הוא כוכב נולד שעומד בפני תקדים :  הנפילה שלו תהיה חזקה אבל אפילו רעש היא לא תעשה .
 

חסר און
הפוזה של מי שראה הכל כבר בגיל המופלג של 21 הופכת את  " דע מאין באת ",  אלבום הבכורה של ישראל בר-און ,  לאכזבה שאפילו לא מהדהדת .  עינב שיף עלה נידף

