משפט דמיאניוק :  שומרים רוסים סייעו לנאצים
היסטוריון מומחה שהעיד במשפטו של ג'ון דמיאניוק ,  סיפר כי אסירי מלחמה סובייטים לשעבר נטלו חלק פעיל ברצח יהודים במחנות ההשמדה
דיטר פול ,  היסטוריון גרמני ,  תיאר היום  ( רביעי )  בעדותו במשפטו של ג'ון דמיאניוק כיצד הנאצים אימנו אסירי מלחמה סובייטיים לשעבר ,  כדי שיסייעו בחיסולם של היהודים במחנות ההשמדה .  דמיאניוק מואשם בסיוע לרציחתם של 27,900 יהודים בזמן שהיה שומר במחנה סוביבור בשנת 1943 .  עורך דינו דחה את ההאשמות ,  וטען כי מרשו לא שימש כשומר ,  אלא הוחזק במחנה מעצר עד שהצטרף למיליציה אנטי קומוניסטית שנלחמה לצד הנאצים .  גם ביום הדיונים הנוכחי לא הגיב הנאשם למתרחש סביבו ונשאר קפוא על כסאו ,  כאשר את פניו מסתיר כובע מצחייה .
 עדותו של פול ,  היסטוריון מומחה מאוניברסיטת לודוויג מקסימיליאן ,  עמדה במרכז יום הדיונים בבית המשפט במינכן .  בדבריו הוא תיאר את ההיסטוריה של  " אנשי טרווניקי ",  אסירי המלחמה הסובייטים שגויסו על ידי הנאצים .  לדברי פול ,  מעורבותם של האסירים לשעבר במעשי ההשמדה החלה בפעולות לטיהור הגטאות היהודיים בפולין בתחילת שנת 1942 .  לאחר מכן הם שימשו כשומרים במחנות ההשמדה ,  ו-150 מהם הוצבו במחנה סוביבור .
 פול ציין בעדותו כי ניצולים מהמחנות סיפרו כי השומרים  " היו פעילים בכל חלקי המחנה ,  כולל בתאי הגזים ".  כמו כן הם סייעו בהעברת משלוחי היהודים מהרכבות למחנות ואף צעדו מאחורי היהודים שנשלחו למותם בתאי הגזים .  עם זאת ,  ההיסטוריון הודה כי תיעוד מעשי השומרים בסוביבור הוא  " מקוטע ולא ברור לחלוטין ". 
פול סיפר כי  " אנשי טרווניקי "  היו צריכים להכריז בזמן גיוסם לשירות הנאצים כי אינם צאצאי יהודים ,  אינם משתייכים לתנועות קומוניסטיות ולהתחייב לשרת כל עוד נמשכת המלחמה .  לדבריו ,  הנאצים ראו באנשי טרווניקי  " אנשי צוות בלתי אמינים "  בעלי חינוך לקוי ,  שכמעט ואינם יודעים גרמנית .  
עורכי דינו של דימאניוק הטילו ספק בטענה כי אסירי המלחמה לשעבר התנדבו מרצונם לסייע לנאצים ,  וטענו כי הם הסכימו לסייע ,  מאחר שראו בכך את הדרך היחידה להינצל ממוות .  בהקשר זה ציין פול כי התנאים של אסירי המלחמה הסובייטיים היו נוראיים .
 
משפט דמיאניוק :  שומרים רוסים סייעו לנאצים
היסטוריון מומחה שהעיד במשפטו של ג'ון דמיאניוק ,  סיפר כי אסירי מלחמה סובייטים לשעבר נטלו חלק פעיל ברצח יהודים במחנות ההשמדה

