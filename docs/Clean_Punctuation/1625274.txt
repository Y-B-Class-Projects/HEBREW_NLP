לגעת באושר
היום סמנתה פוקס היתה נבלעת בין שלל כוכבות הפורנו באם-טי-וי ,  אך האם הן יודעות שהיא זו שסללה להן את הדרך לפני 23 שנה ?  פז חסדאי על בנים ועל בנות
23 שנה חלפו מאז יצא  " טאץ' מי "  של סמנתה פוקס ,  ואלה שגדלו על השיר מביטים לאחור ולצדדים ,  ומתקשים להאמין כיצד חלף הזמן .  קשה להם להסביר לילדים של היום איך תחינותיה של פוקס שמישהו כבר ייגע בה ערערו אז את עולמם ,  טלטלו את נפשותיהם והציתו להם את הדמיון .  מי שגדל והתחנך בימים ההם - כשהנערות היו ביישניות ותמימות ,  כשהן עדיין נהגו להסמיק במבוכה בחברתם של בנים - לעולם לא ישכח את הזעזוע שחש במסיבות הדיסקו הביתיות של ערבי שישי כשהתוודע לראשונה לבלונדינית היפהפייה והשופעת ,  זו שגנחה בתשוקה ושרה  " גע בי ,  גע בי ".  היתה זו קריאה בלתי נתפסת ,  סנסציונית ,  שתלך איתם לעולמי עולמים .
 מרגש לגלות כמה תמימים היינו ,  איך הזדעזענו מהשיר ,  כמה המומים נותרנו מהתעוזה ומהפתיחות המינית .  נחמד להיזכר בתקופה בה  " מעריב לנוער "  שימש כמעצב דעת הקהל של הצעירים ,  בימי הרומנטיקה של איטו אבירם וסמדר שיר ,  כשמי שחיפש סליז נאלץ להסתפק בפינת הסקסולוג  " על בנים ועל בנות ".  עמודים שלמים בעיתון הוקדשו ללוחות מודעות ,  בהם בני נוער הציעו עסקות חליפין של חומרים שאספו על מפורסמים ,  והסחורה של פוקס נחשבה לחמה ביותר .  כל פוסטר שלה נסחר כאמנות נדירה .  התחביבים הנורמטיביים הוגדרו כ"ים ,  בילויים וסמנתה פוקס ".  היא היוותה סמל מין ,  אך לא פעם הסגידה לה נעשתה בצורה מרומזת ,  במסווה של הערצה לזמרת פופ מצליחה .  היינו נאיבים .
 סוד הקסם שלה היה טמון בהתוודות .  לא רק שהיא העזה לחשוף את תשוקותיה ,  היא אף דרשה את מימושן .  היום יש שיכנו זאת כפמיניזם פוסט מודרני ,  אך אז העדפנו להתמקד בנתוניה הפיזיים המרשימים .  הרי כיצד ייתכן שבחורה כזו צמאה למגע ?  היתה זו פנטזיה מינית אידיאלית ,  כזו שכלל לא ידענו שקיימת .  נערים המומים בגיל ההתבגרות לא ידעו כיצד להתמודד עמה .  נערות פוריטניות העריצו אותה לא פחות ,  אך חששו להודות .  עד היום למשמע השיר עולים וצפים הזיכרונות ,  וצלילי הסינתיסייזר והתופים האלקטרוניים גוררים תגובה פבלובית ,  של ריור בלתי נשלט .  לפני כמה שנים יצאה פוקס מהארון ורמזה על היותה לסבית ,  אך מעריציה הנאמנים מתקשים לקבל את העובדה שכשהיא זעקה  " גע בי ,  גע בי "  היא בעצם פיללה למגע של בוצ'ה חסונה .  עבורנו ,  סמנתה פוקס היא מיתוס .
 אין טעם להתענג על הנוסטלגיה ולפאר את הימים ההם ,  אבל לפעמים נדמה שאין ברירה .  אם פעם פורנו היה נחלתם של סוטי מין ,  כיום הדור הנוכחי כבר מורכב מקורבנות הז'אנר .  נערות מגלחות את המפשעה עוד לפני שגדלו להן שם שערות ,  נערים מתחנכים על סצינות מין אלימות ומכאניות .  נשים כבר לא מחכות שמישהו ייגע בהן ,  היום הן כבר נוגעות בעצמן ,  שולחות ידיים ,  ומתעדות זאת בגאווה .  לו סמנתה פוקס היתה יוצאת עם  " טאץ' מי "  היום ,  היא היתה נבלעת בשוק בלתי נגמר של כוכבניות פורנו מסולקנות .  ב-1986 ,  לפני נצח נצחים ,  היא היתה פורצת דרך ,  ששינתה את חיינו והעניקה להם טעם ותקווה .
 
לגעת באושר
היום סמנתה פוקס היתה נבלעת בין שלל כוכבות הפורנו באם-טי-וי ,  אך האם הן יודעות שהיא זו שסללה להן את הדרך לפני 23 שנה ?  פז חסדאי על בנים ועל בנות

