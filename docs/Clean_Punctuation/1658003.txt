 " אהיה מנג'ר נבחרת ישראל "
 בעוד קצת יותר מחודש יחגוג הילד הנצחי שלנו ,  יוסי בניון ,  יום הולדת 30 .  לכבוד המאורע ,  הוא בוחר עבור וואלה !  ספורט את 10 התחנות החשובות בקריירה שלו ,  מנתח כל אחת מהן ,  מסביר על הדרך למה הנבחרת לא יכולה להתבסס על שחקן אחד ,  ולא פחות חשוב :  מסמן את התחנה הבאה 
" לפני שאגע בנקודה הזאת ,  בתמונה שכולם זוכרים ,  אני חייב לציין שהעונה הזאת חישלה אותי מאוד .  לשרוד עונה אחת בהפועל באר שבע ,  זה כמו לשרוד עשר שנים בקבוצה אחרת .  היו שם בעיות של אגו ,  הייתי אז ילד צעיר והיו הרבה קשיים בדרך .  שחקנים בקבוצה לא הסכימו שייכנס ילד צעיר שייקח מהם את תשומת הלב ,  היו הרבה רגעים לא קלים .  היה לי אופי חזק ,  לא נתתי לאנשים לדרוך עליי .  זה גם מה שחישל אותי להמשך הקריירה .  בהמשך העונה הלכתי והשתפרתי ,  הצגתי יכולת טובה ,  אבל לרוע המזל זה לא הספיק .  אחד הרגעים היותר עצובים ,  מבחינתי ,  אבל היותר משמעותיים בקריירה שלי ,  היה כשנכנסתי לתודעה של ציבור אוהדי הכדורגל בישראל .  כולם זכרו את התמונות בסיום ,  של הילד שממרר בבכי .  זה היה רגע עצוב מאוד ,  רגע שהיה לי קשה להתאושש ממנו .  עונה ראשונה ,  כילד צעיר ,  לרדת ליגה ?  לקח לי כמה שבועות לחשוב מה יהיה עם הקריירה שלי .  אבל מעז יצא מתוק ,  עברתי למכבי חיפה .  עד היום אנשים נזכרים בתמונות האלה .  יש לי אפילו קוריוז .  לא מזמן התארחו במשחק של ליברפול חבורת שוטרים מאזור הדרום .  אחד מהם הוא השוטר שהרים אותי על הכתפיים .  כשנפגשנו ,  הרגשתי שסגרתי מעגל ".  
" ההצלחה בטורניר עשתה משהו בישראל .  סוף סוף נבחרת מצליחה באירופה .  אמנם נבחרת של גיל 16 ,  אבל עדיין ,  מקום שלישי ולא היינו רחוקים מהגמר אחרי המשחק מול צרפת .  כל המדינה עקבה והחזיקה אצבעות ,  ולשמחתי הייתי אחד השחקנים היותר בולטים בטורניר ,  עם לא מעט שערים ובישולים .  בסופו של דבר ,  זה מה שפתח לי את הדלת לאירופה ,  להצעה מאייאקס .  ככה נוצרה לי הכרה עם הקהל ,  לאהדה הגדולה שקיבלתי ואני מודה לה כל יום .  כולם עקבו אחריי בטורניר הזה .  מי הכיר אותי לפני כן ?  כולם התעסקו עם הכוכבים הגדולים באמת ,  כמו מייקל אואן שהפך להיות עם הזמן אחד החלוצים הכי טובים באירופה .  רק אחרי כמה שנים ,  אני קולט פתאום נגד מי שיחקתי .  לשמחתי הגעתי לליגה הזאת ,  לרמה שבה הוא משחק .  
מאז ,  מייקל עבר לא מעט פציעות שפגעו בו ועצרו אותו ,  אבל הוא עשה קריירה גדולה .  אני לא רוצה להשוות בינינו ,  אבל אני שמח במה שעשיתי .  אני זוכר היטב את הטורניר הזה ,  שבין היתר הביא אותי לאן שאני היום .  הרגע שהכי זכור בעיניי ,  רגע שלעולם לא אשכח ,  הוא הזלזול של הגרמנים ברבע הגמר .  הייתה להם שחצנות כל כך גדולה ,  שהם עלו לחימום עם כוס תה ביד .  אחרי חמש דקות זה נראה היה כאילו באמת יש להם במה לזלזל .  הם הובילו 0:2 ,  אבל הצלחנו להשוות ,  כבשנו שער זהב והעפלנו לחצי הגמר .  היית צריך לראות אותם מזילים דמעות .  זה היה תענוג .  אחרי שהשפילו אותי ,  אחרי שזלזלו בנו ,  הם נשארו עם דמעות בעיניים .  זאת הייתה חוויה ".  
" אחד הרגעים הכי חשובים בקריירה שלי ,  אחד הרגעים הנכונים בקריירה שלי .  זאת ההחלטה הכי נכונה שיכולתי לקחת ,  כזאת שאני מאושר ושלם איתה עד הסוף .  חזרתי כדי להיות עם חברה שלי ,  אשתי הנוכחית .  מבחינתי ,  החיים מאותו רגע הפכו למאושרים .  ידעתי שמהרגע הזה אנחנו יכולים לקבל החלטות ביחד .  באותה תקופה כולם האמינו שאם אחזור לארץ ,  אני לא אצליח .  אבל אני האמנתי בעצמי ,  ידעתי שאחזיר לכל העיתונאים ,  אמרתי שבטוח עוד יהיו לי הזדמנויות להגיע לחו"ל .  בישראל ,  התקשורת עושה הכל מהר .  משבחת מהר ,  קוטלת מהר .  לא הוכחתי להם שום דבר ,  ההוכחה הייתה לעצמי .  להוכיח שאני מסוגל להגשים את השאיפות שלי ,  להצליח בכל מקום שבו אדרוך .  עשיתי צעד נכון כשחזרתי לארץ וחתמתי במכבי חיפה .  היום אני מאושר מכך .  כל שחקן חולם להגיע לטופ .  זאת השנה השמינית שאני בטופ ".  
" כל הקריירה שלי נבנתה בהדרגה ,  שלב ועוד שלב .  העלייה הייתה איטית ,  אבל מסודרת .  כל צעד נבחן מראש .  המעבר לחיפה ,  מקבוצה קטנה כמו באר שבע לקבוצה הכי גדולה בארץ ,  תרם המון לביטחון שלי .  שיפרתי דברים ,  הוכחתי לעצמי שאני יכול להיות שחקן לגיטימי בקבוצה מובילה .  אמרו עליי שאני לא מסוגל ,  שלא השארתי את באר שבע בליגה .  סטטיסטית ,  התוצאות שלי בחיפה היו טובות ,  אבל בהתחלה פחות הצלחנו מבחינה קבוצתית .  רק בעונה השלישית שלי הפכתי משחקן לגיטימי לשחקן מוביל .  הוכחתי שאני יכול לעזור לחיפה להביא אליפות ולהיבחר לשחקן העונה .  זה היה עוד שלב משמעותי בקריירה .  בשלב הזה התחשלתי לקראת המעבר לחו"ל .  שים לב ,  כל מעבר בא בזמן ,  רק אחרי שהייתי בשל . 
" אחרי שירדתי ליגה עם באר שבע הפכתי לשחקן מבוקש .  היו מגעים עם הפועל פתח תקוה וכמעט חתמתי שם בגלל גיורא שפיגל .  ברגע האחרון הלכתי לחיפה .  זה היה הדבר הכי נכון .  בשלב הזה הייתי צריך להוכיח שאני מסוגל להוביל .  עד שלא לקחתי אליפות ,  כתבו שבניון לא מסוגל .  בשנתיים האחרונות שלי שם ,  לשמחתי ,  הבאתי אליפות והייתי חלק חשוב בקבוצה .  הוכחתי שאני מסוגל להוביל .  עכשיו כולם כותבים שאני לא מסוגל להוביל את הנבחרת לטורניר גדול .  לא נשאר לי עוד הרבה זמן .  בכל מקרה אהיה שלם עם עצמי .  תרמתי לנבחרת מבחינת שערים ובישולים ועזרה לשחקנים צעירים .  אף אחד לא ייקח את זה ממני .  כולם רואים שמסי הוא הכי גדול בעולם ,  גם אם הוא לא ייקח את גביע העולם עם ארגנטינה .  הוא ברמה של מראדונה .  נבחרת לא בנויה על שחקן אחד .  אנשים לא מבינים את זה .  כריסטיאנו רונאלדו עדיין לא זכה עם פורטוגל ,  עדיין מעבירים ביקורת על מסי ,  אבל אי אפשר להוביל את הנבחרת לבד ".  
" הסיפור שיצא לתקשורת מעולם לא היה נכון .  הגיע הזמן לספר את הגרסה שלי .  באותו משחק ,  ביקשתי לצאת אחרי שהייתי חולה .  שיחקתי עם 40 מעלות חום .  לא הרגשתי טוב לפני המשחק ולכן גם ביקשתי לצאת .  אלי כהן סירב ,  הוא ביקש שאשאר במגרש .  בהארכה ,  הוא שוב פנה אליי ושאל אם אוכל להחזיק עוד כמה דקות .  אמרתי לו שאנסה ואסמן לספסל אם להוציא אותי או לא .  באחת ההתקפות הייתי בריצה לצד השני ,  שאלו אותי איך אני מרגיש וסימנתי עם האגודל שהכל בסדר .  באותה התקפה הכדור יצא החוצה והונף שלט לחילוף ,  עם המספר 15 .  סימנתי עם היד שאני בסדר ,  הרי כמה שניות לפני הודעתי שהכל טוב .  אני זה שביקשתי לצאת לפני ,  אני זה שביקשתי לבטל .  חשבתי שלא הספיקו להגיד לאלי כהן ולשופט הרביעי וסימנתי לא ,  שאני בסדר ולא רוצה לצאת .  אריק בנאדו לא הבין מה קורה ,  הוא קפץ עלי ,  אז דחפתי אותו .  לא הייתי צריך להשתמש בידיים כדי להודיע שאני בסדר ,  אלא ללכת לאלי ולדבר .  ההוכחה היא שכמה שניות אחרי עברתי ליד הספסל ואלי כהן שאל :  'אתה בסדר ,  יכול להמשיך ? ' .  הבהרתי שכן והוא אמר :  'אין בעיה ,  תמשיך עד הסוף' . 
" כשהמשחק נגמר ,  יענקל'ה שחר קרא לי לשיחה ,  הסברתי לו מה קרה ובלי שנפגשתי עם אלי כהן ,  עוד לפני שבכלל נוצר מצב שיכולתי לתאם גרסאות ,  הוא קרא למאמן .  אלי כהן הסביר לו ושחר אמר שמבחינתו הכל בסדר ושאין שום סיפור .  הבעיה היא שהתקשורת לחצה על אלי כהן ,  הוא הושפע מאוד ואחרי שלושה ימים שינה את הגרסה .  הוא נכנס ללחץ ,  הוציא דברים החוצה שעד היום אני לא מבין מאיפה הוא הביא אותם .  הוא שילם על זה בסוף .  חבל ,  כי זה לא היה צריך לקרות .  גם היום ,  אחרי שנים ,  אני אומר שאני זה שביקשתי לצאת .  אני לא אחד שמשקר ".  
" לאברהם לא היה מה לתקן בי מבחינת בעיות משמעת .  מלבד נושא החילוף ,  לא היה לי שום עימות עם מאמן .  בשנתיים הראשונות הבקעתי 16 שערים ,  היכולת הייתה טובה ,  אבל לא זכינו עד גרנט .  הקרדיט מגיע לאברהם משום שהוא נתן לכולנו שקט .  זה תרם להצלחה שלי .  למדנו להכיר אחד את השני והיחסים בינינו היו טובים מאוד .  עד היום אנחנו מדברים כל כמה ימים .  מאוחר יותר שיחקתי אצלו בנבחרת .  עד היום אני יורד עליו כי הוא לא נתן לי מספיק קרדיט בקמפיין הראשון .  הוא הושיב אותי בצד ,  מה שלא היה צריך לעשות ".  
" והכל בגלל שרציתי לכבד את יום כיפור .  איך שהתחילה העונה בסנטאנדר ,  פתחתי במשחק הראשון מול ויאדוליד .  פתחתי ונבחרתי לאיש המשחק ,  אבל הפסדנו .  משחק אחרי ,  שבוע אחרי ,  נפל משחק בדיוק על יום כיפור .  לא שיחקתי והקבוצה השיגה ניצחון נאה בחוץ ,  על אלאבס .  מכאן המאמן המשיך באותו הרכב מנצח .  הקבוצה הזאת הפתיעה קבוצות כמו לה קורוניה וריאל .  זה שלב חשוב בקריירה שלי .  עשיתי סוויץ' והייתי מוכן להיות שחקן ספסל .  הייתה לי הרבה סבלנות ,  גם בווסטהאם ובליברפול עברתי תהליך דומה של שחקן שמגיע מקבוצה קטנה יותר ולוקח לו זמן להתבשל .  גם שם ששה או שבעה משחקים על הספסל לא שברו אותי .  מה שלא הורג ,  מחשל .  בכל מקום שהלכתי הייתה לי את הסבלנות .  במשך הזמן ,  הפכתי לאחד השחקנים המובילים בקבוצה .
" יש רגעים שלא שוכחים ,  כמו הרגעים בהם הבקעתי מול ריאל מדריד .  יש שער אחד שזכור לי יותר מכולם .  הפסדנו בברנבאו 3:1 ,  אבל אחרי רבע שעה הבקעתי בסיבוב ,  עם רגל שמאל .  זה היה דבר מיוחד ,  להבקיע מול ריאל עם זידאן הגדול וכל הכוכבים שלה שער יתרון .  יש שערים שאתה זוכר תמיד ,  וזה אחד מהם .  לשמחתי הצלחתי להבקיע מולם עוד פעמיים ".  
" זאת נקודה מרכזית מאוד .  כולם דיברו עליי באותה תקופה ,  אמרו שהליגה הספרדית יותר מתאימה לי ,  אמרו עליי שאני צנום מדי לאנגליה .  אבל כמו שכבר הספיקו להכיר אותי ,  כשאני לוקח החלטה אני תמיד שלם איתה .  האמנתי בעצמי ,  שאני מסוגל להשתפר ולשדרג את עצמי .  הפתיחה בליגה האנגלית לא הייתה קלה .  אגלה סוד קטן .  בחודשיים הראשונים האוויר נגמר לי אחרי 50 או 60 דקות ,  הקצב היה מטורף לעומת ספרד .  אבל עבדתי קשה ,  הוכחתי את עצמי למרות שהרבה אנשים פקפקו .  כביכול ,  הצטייר רושם כאילו אני שחקן עם כישרון ,  לא שחקן של עבודה קשה .  אנשים לא שמו לב ,  תמיד עבדתי קשה .  בווסטהאם בניתי את עצמי מבחינת כושר ,  מוסר עבודה יותר גבוה ,  איך לרוץ 90 דקות ולעבוד בהגנה ,  והיום אני נהנה מזה .  אני רוצה לסיים את הקריירה בליגה האנגלית .
" עד היום אני זוכר לליברפול איך הם לקחו לי את החלום מהידיים .  איך בגמר הגביע עם ווסטהאם ,  ב-2006 ,  הפסדנו להם באיצטדיון המילניום בקארדיף והתואר נשמט לי מהידיים .  הפכתי לאחד השחקנים החשובים באותה תקופה .  גמר הגביע היה אחד הרגעים המדהימים שלי שם .  המשחק הזה גרם ליותר תשומת לב ,  גם בכדורגל האנגלי שמו יותר לב אליי .  המשחק הזה בנה אותי ,  עוד צעד ועוד צעד בדרך לליברפול ".  
" המעבר הזה הזכיר לי משהו מהעבר ,  איך עברתי מקבוצה קטנה לגדולה בישראל ,  מבאר שבע למכבי חיפה .  הפעם זה היה באנגליה ,  כשהגעתי ,  לא ציפיתי ליחס אחר .  כולם תהו למה אני הולך לשחק שם ,  אנשים אמרו שאחרי שנה על הספסל אחזור .  אבל תמיד האמנתי בעצמי ,  ידעתי שהגעתי על תקן שחקן סגל ,  אבל האמנתי שאני מסוגל ליותר .  לשמחתי הפכתי לשחקן משמעותי .  לא חשבתי שאכבוש כמות כזו .  עוד מעט אני מסיים עונה שלישית ,  מבחינתי זאת ההצלחה הכי גדולה .  עצם העובדה שאני נמצא שלוש שנים במועדון הזה ומחזיק מעמד ברמה הזאת ,  זה הישג גדול עבורי .  ברוך השם .
" יש רגעים שלא אשכח .  השער הראשון תמיד מיוחד ,  לא אשכח את המשחק נגד רדינג בגביע .  השלושער שלי בליגת האלופות היה חוויה מדהימה .  אמרתי לעצמי 'אני רק רוצה לשחק טוב ,  אם בטעות אכניס איזה גול ..  .'  .  פתאום ,  בום בום בום !  תוך 25 דקות ,  שלושער !  בתקשורת הישראלית ההד היה מדהים .  זה עוד אחד מהרגעים שבנו אותי .  גם הצמד נגד ארסנל ב-4:4 המפורסם היה מיוחד ,  אבל היה רגע אחד שהוא המשמעותי מכולם .  השער שגרם לקהל של ליברפול להאמין בי ,  השער מול ריאל מדריד בברנבאו .  השער הזה גם נתן לי הרבה ביטחון ,  כי ארבעת החודשים הבאים היו הטובים בקריירה שלי ,  עם רצף שערים ובישולים ופתאום הפכתי לשחקן הרכב .  כל הקהל פירגן ,  התקשורת האנגלית תהתה איך לא פתחתי קודם .  אין ספק ,  זה הרגע הגדול שלי שם ".  
" סרט הקפטן זה דבר שכל שחקן חולם עליו .  לצערי לא הצלחנו להעפיל עדיין לטורניר גדול ,  אבל כמו שאמרתי קודם ,  גם אם זה לא יקרה לא יכולים לקחת ממני את מה שתרמתי לנבחרת .  זה מאכזב כמו הרבה קמפיינים קודמים ,  כי הנבחרות בבית המוקדם הפעם היו באמת פחות טובות .  נכשלנו .  לא הצלחנו וכולם אשמים .  מהצוות המקצועי ועד אחרון השחקנים .  אף אחד לא עשה מספיק ,  או לא הצליח לעשות מספיק .  לא הגיע לנו לעלות .  על פרשת החילוף עם קשטן אני מעדיף לא לדבר .  בגלל שאני מכבד את קשטן ,  עדיף שלא אפרט מה קרה שם באמת .
" נשארו לי עוד כמה דברים לעשות בחו"ל ,  אני רוצה תואר בליברפול ,  אבל יש לי עוד חלום :  להוביל את הנבחרת לטורניר גדול .  בקמפיין הקרוב יש לנו סיכוי ,  אבל אנחנו צריכים להשתפר ,  לעבוד יותר קשה .  יש לנו המון שחקנים מוכשרים ,  אם הצעירים יעלו מדרגה ולא יפחדו ,  אולי נהווה גורם משמעותי בבית הזה .  כמובן שאנחנו לא פייבוריטים לעלות ,  צריך להיות ריאליים .  קרואטיה ויוון חזקות יותר .  אם נעשה את זה ,  אוכל לפרוש בשקט ,  אהיה שלם עם עצמי כי פרשתי ועשיתי הכל .  ואז ,  אז אולי אוביל שוב את הנבחרת לטורניר גדול .  הפעם כמנג'ר .  אהיה מנג'ר נבחרת ישראל ". 
סייע בהעלאת הכתבה לרשת :  איציק יצחקי 

" אהיה מנג'ר נבחרת ישראל "
 בעוד קצת יותר מחודש יחגוג הילד הנצחי שלנו ,  יוסי בניון ,  יום הולדת 30 .  לכבוד המאורע ,  הוא בוחר עבור וואלה !  ספורט את 10 התחנות החשובות בקריירה שלו ,  מנתח כל אחת מהן ,  מסביר על הדרך למה הנבחרת לא יכולה להתבסס על שחקן אחד ,  ולא פחות חשוב :  מסמן את התחנה הבאה

