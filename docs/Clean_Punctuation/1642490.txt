רק שלא תתגעגע לאוהדי מכבי חיפה
תחת צל קטלני של קודמו ,  רוני לוי מתחיל השבוע את הקדנציה באוניראה עם 3 משחקי עונה ,  מבקרים שחושבים שהוא בכלל לא המאמן וסטטיסטיקה לפיה 32 מאמנים כבר עברו השנה בליגה הרומנית
מירצ'ה רדולסקו ,  מנהל בית הספר למאמנים של ההתאחדות הרומנית ,  הוא מאמן וותיק ,  עסקן ויש האומרים אדם טרחן ונרגן .  לא אחת הוא מתראיין בתקשורת גם בנוגע לדברים לא לו ,  אבל לזכותו ייאמר שהוא אחד הבודדים שנלחמים על מעמד המאמן ברומניה .  יותר נכון ,  על מעמד המאמן הרומני .  ימים ספורים לאחר מינויים הרשמי של רוני לוי למשרת המאמן באוניראה אורזיצ'ני ומארק ווטה ההולנדי לתפקיד בקראיובה ,  הגה רדולסקו הצעה חדשה שהוגשה בפני ההתאחדות .  לשיטתו ,  רק מאמנים זרים שאימנו באחת מארבע הליגות הבכירות במערב אירופה  ( אנגליה ,  ספרד ,  איטליה ,  גרמניה )  וקיבלו אישור מיוחד מההתאחדות יורשו לאמן בליגה הרומנית .  לוי ,  כידוע ,  לא עומד בקריטריונים של רדולסקו .
 ההצעה של רדולסקו ספגה ביקורות רבות בין היתר בגלל שהיא מגלמת פגיעה חמורה בחופש העיסוק וסותרת את חוקת האיחוד האירופי .  למרות שדינה לא להתקבל ,  היא מדגימה מצוין את הסקפטיות שבה התקבל מינויו של לוי לתפקיד מאמן אלופת רומניה .  לשום מאמן לא היה קל להיכנס לנעליו של מאמן נערץ כמו דן פטרסקו ועל אחת כמה וכמה לא לטיפוס אלמוני מישראל .  פטרסקו בנה במו ידיו את אוניראה ,  שם את המועדון הנידח על המפה ונחשב לדמות נערצת בקרב השחקנים .  רוחו של פטרסקו מלווה ותלווה את לוי בכל צעד .  שיטת המשחק שלו ,  בחירת ההרכב וההתנהלות מול השחקנים תעמוד בהשוואה לפטרסקו .  לא מעט ספקנים כבר מחכים לו בפינה .  
הישראלי וקבוצתו עומדים בפתחו של שבוע גורלי .  מפגש כפול מול ליברפול בליגה האירופית ובתווך ,  משחק העונה נגד המוליכה ,  קלוז' .  ללוי ,  על פניו ,  יש רק מה להפסיד .  הוא קיבל קבוצה אלופה ,  מצליחה ,  שנמצאת במקום השני ויצטרך להשאיר אותה בטופ בתקציב צנוע ,  ללא חיזוק ,  כשמנגד הגדולות של רומניה מתהדרות במסע רכש נוצץ .  למרות הנמכת הציפיות מצד ראשי אוניראה ,  לוי יודע היטב  אין לו ימי חסד ואין לו זמן להתאקלם או לטעות .  בטח לא בשבוע הקרוב .
 ימי חסד ?  למאמן ברומניה ?  אין דבר כזה .  בחלוף חצי עונה בלבד ,  רק שישה מאמנים שפתחו את העונה נותרו בתפקידם .  ב-18 קבוצות הליגה הראשונה עברו לא פחות מ-32 מאמנים  ( כולל ווטה ולוי שעדיין לא ניהלו משחק רשמי )  ,  זאת ללמדכם על מעמדו הרעוע של מאמן ברומניה .  לצורך ההשוואה ,  בליגת העל הישראלית ,  שלא ידועה בסבלנותה כלפי מאמנים ,  עברו השנה 22 מאמנים ב-16 קבוצות ,  וזה כולל מאמנים זמניים כמו שביט אלימלך או נג'ואן גרייב . " לבעלי הקבוצות ברומניה אין סבלנות .  כולם דורשים תוצאות במהירות .  אתה יכול לאבד את המשרה שלך אחרי תוצאה לא משמחת אחת .  אם תעמיד תנאים ,  תמצא את עצמך בחוץ ",  הסביר רדולסקו את התופעה .  
כריסטיאנו ברגודי ,  המאמן האיטלקי המוערך ,  פוטר בחודש ספטמבר מסטיאווה שעות לאחר 0:0 מול שריף טירספול בליגה האירופית .  הסיבה :  המאמן סירב לאפשר לבעלים ג'יג'י בקאלי לשוחח עם השחקנים בהפסקה .  בקאלי השערורייתי הודיע בשידור חי בשעת לילה מאוחרת על פיטוריו של האיטלקי והספיק עד אז לסגור עם מחליף .  ההתנהלות של בקאלי אולי קיצונית ,  אבל משקפת את חיי חוסר הוודאות להם זוכה מאמן ברומניה . " לאמן בליגה הראשונה זה כמו ג'ונגל .  רק החזק שורד ",  אמר לאחרונה ויורל היזו ,  שפתח את העונה בראפיד בוקרשט ופוטר .  
על מנת להילחם בתופעה הותקנה לפני כשנתיים תקנה האוסרת על מאמן להדריך יותר מקבוצה אחת בליגה במהלך אותה עונה .  רדולסקו סבר כי התקנה תוסיף יציבות ושקט למאמנים וטען כי הוא זוכה לתמיכה רחבה .  אלא שבקאלי וראשי המועדונים הגדולים התלהבו פחות . " רדולסקו עובד אצלנו ולא להיפך ",  אמר נשיא סטיאווה ,  שנלחם על מנת לבטל את התקנה .  
בינתיים ,  רדולסקו העביר את המלחמה שלו לנושא המאמנים הזרים . " במהלך העונה ,  טובי המאמנים נמצאים תחת חוזה והזרים שבאים לרומניה לא מעמידים דרישות גבוהות .  מעניין אותם רק הכסף ולא דברים אחרים כמו תנאי אימון .  חלקם חותמים על חוזה אחרי שיחת טלפון ובאים לכאן רק בשביל להוסיף עוד פרט ברזומה ",  תקף בהתייחסו ,  בין היתר ,  למינויו של לוי .
 בעניין הספקנות ,  רדולסקו לא לבד .  רבים ברומניה תוהים כיצד ייכנס מאמן אלמוני מישראל לנעליים כל כך גדולות .  אוניראה היא מועדון קטן מעיר קטנה  ( 17 אלף תושבים )  בדרום מזרח רומניה .  ב-2006 עלתה לראשונה לליגה הבכירה ,  אז הגיע פטרסקו למועדון .  העונה הראשונה הסתיימה במקום ה-10 ,  השניה במקום החמישי והעפלה לגמר הגביע והשלישית באליפות והמשך להופעה נהדרת בליגת האלופות .  למעשה ,  דן פטרסקו הוא אוניראה .  המאמן זכה למעמד על ונערץ על-ידי כולם . 
" הוא יצר את הקבוצה הזאת ואנחנו צריכים זמן להתאקלם לחסרונו אחרי שעבדנו יחד שלוש שנים .  פטרסקו החייה את הקריירה של לא מעט שחקנים ובשבילי ,  זה אומר משהו ",  אמר שחקן הקבוצה ולריו בורדאנו . " פטרסקו עובד בתקציב מוגבל ,  לקח שחקנים שאף אחד לא רצה והפך אותם לכוכבים ששמו את המועדון על המפה ",  כתב העיתונאי גארת לאו בטורו ב"סאן הסקוטי ",  אחרי ה-1:4 הבלתי נשכח של אוניראה על ריינג'רס בגלזגו .
 לחלק השני של פטרסקו קוראים מיחאי סטויקה ,  המנג'ר שמזוהה לא פחות עם הצלחת המועדון .  אחרי שפטרסקו נטש לטובת 1.5 מיליון יורו לשנה בקובאן הרוסית  ( ויש הטוענים גם בגלל שלא קיבל הבטחה לחיזוק )  ,  סטויקה ידע כי המאמן הבא יצטרך לעמוד בהשוואה בלתי פוסקת לקודמו .  סטויקה ניסה לצרף את מאמן הנבחרת רזבאן לצ'סקו ,  אך ההתאחדות הטילה וטו .  לוי היה הבא בתור .  על מנת להצדיק את המינוי של האיש הלא מוכר ,  גם בקרב השחקנים שנותרו המומים ומתגעגעים לאיש שקידם אותם ,  סטויקה נוהג להחמיא לישראלי . " הוא המאמן המעוטר ביותר שהגיע לרומניה ",  אמר בהזדמנות ולאחרונה ציין : " לא נראו אימונים כמו שלו ".  
ברומניה נטען כי לוי הובא בגלל הדמיון לסגנון של פטרסקו . " בישראל הוא ידוע כמאמן רציני ,  פרפקציוניסט ,  טקטיקן מעולה ,  שלומד את היריבות שלו ומגלה קשיחות כלפי השחקנים ",  נכתב ב"גאזטה ספורטורילור ".  ההשוואה הזו תלווה את הישראלי בכל צעד שיפנה .  לאחר משחק האימון הראשון שניהל  ( 0:1 על טומסק הרוסית )  טענו שחקנים כי הוא בניגוד לפטרסקו ,  לוי היה נינוח על הקווים ולא התווכח עם השופט . " אני יודע שישוו אותי לפטרסקו ,  ושהציפיות ממני גבוהות להשאיר את הקבוצה למעלה ,  אבל אני לא מפחד וחושב שאצליח לעמוד במטרות ",  צוטט לוי ברומניה לאחר הגעתו ,  אבל הקוף הזה יישאר על הגב שלו לאורך זמן רב .  
כצעד נוסף להורדת הלחץ מלוי ,  סטויקה הבהיר כי המטרה שהוצבה בפני המאמן היא לסיים בין חמש הראשונות כשהליגה בעדיפות לפני אירופה .  גם המהלך הזה ספג ביקורת .  העיתונאי דן דומיטרסקו התייחס לנושא במאמר מערכת מלגלג ב"ג'ורנרול ":   " סטויקה מספר לנו שנאלץ ללחוץ את לוי לקבל את המשרה .  הוא רוצה לשכנע אותנו שרק מאמצים כבירים שכנעו את הישראלי לקבל הצעה מקבוצה רומנית .  אני מסרב לשחק את המשחק ,  הסיפורים על הגדולה של לוי נשמעים לי כתירוץ ". 
ללוי צפויה פתיחה סוערת .  משחק חוץ באנפילד בחמישי במסגרת הליגה האירופית ,  משחק עונה בבית מול המוליכה קלוז'  ( הפרש שערים מפריד בין השתיים )  בשני ושוב ליברפול בחמישי .  בינתיים ,  הוא נאלץ להתמודד עם לא מעט בעיות .  השבוע ,  השעה המאמן את אחד השחקנים המרכזיים שלו ,  פאבלו ברנדאן הארגנטינאי . " אין לי ולו שמץ מוטיבציה ",  סיפר המגן לעיתון  " פרוספורט ",  במחאה על כך שבמועדון סירבו למוכרו לשטוטגארט .  לוי ,  על פי דיווחים ,  אמר לשחקן : " אחכה עד שתחזור לך המוטיבציה להתאמן ,  אז אחליט אם אני רוצה לעבוד איתך ".  זוהי לא עבירת משמעת ראשונה בעידן המאמן החדש .  גם הקשר הברזילאי ריקרדו איחר לחזור מחופשת החגים ונקנס ב-15 אלף יורו .  
הבעיה הגדולה יותר הניצבת בפני הישראלי היא מקצועית .  אוניראה לא התחזקה בפגרה כלל ואף איבדה שלושה שחקנים ביניהם החלוץ דקיאן וארגה ,  שעשוי לעבור לאחת הגדולות מבוקרשט .  מנגד ,  היריבות של לוי במאבק הצמרת התחזקו משמעותית .  המוליכה קלוז' צירפה את ניקולאי דיקה המצוין ,  סטיוואה השלישית צירפה שישה שחקנים חדשים ביניהם התאומים הארמנים קראמיאן ,  טימישוארה הרביעית צירפה את קוסמין קונטרה הוותיק ואפילו ואסלוי השישית ,  שרחוקה רק ארבע נקודות מהפסגה ,  התחזקה מאוד .  המשימה שעומדת בפני לוי ,  על אף רף הציפיות הנמוך ,  הופכת להיות מסובכת עוד יותר .  סטויקה עצמו נאלץ לאחרונה להודות כי  " קלוז' התחזקה מאוד ואילו אנחנו איבדנו שחקנים .  קשה לי להאמין שהנסיבות שהובילו לזכייה באליפות בעונה שעברה ישובו ".  
על אף היותה אלופה ,  אוניראה לא זוכה ברומניה לכותרות שגורפות סטיאווה או דינמו .  למרות זאת ,  העיניים יהיו נשואות לעבר לוי וכל צעד שלו ייבחן בעיניים ספקניות .  האתגר העומד בפני לוי הוא עצום .  לנווט קבוצה סופר מצליחה בתקציב צנוע כשברקע מרחף צילו הענק של מאמן שהפך לאגדה .  מאמן שניצל את אותו תקציב להישגים חסרי תקדים בכדורגל הרומני של השנים האחרונות .  לוי קיבל קבוצה בטופ .  הנמכת ציפיות או לא ,  הספקות רק ילכו ויגברו אם אוניראה לא תישאר בטופ גם בסוף העונה . 
" לכל אחת משש הראשונות יש סיכוי לתואר .  אני לא מכיר את רוני לוי ואני לא יודע איך הוא ישפיע על הקבוצה .  העובדה היא שהצמד פטרסקו את סטויקה עשה עבודה פנטסטית ",  ניתח המאמן היזו ,  שנזרק מראפיד ,  את המשך המאבקים בליגה .  חואן קוליו ,  הארגנטינאי של קלוז' ,  היה נחרץ יותר : " הקרב הוא בינינו לבין סטיאווה .  אני לא חושב שאוניראה תשמור על הקצב אחרי עזיבת פטרסקו ".  מריאן יאנקו ,  הבעלים של טימישוארה ,  סיכם את הנקודה בחריפות : " סטויקה חשוב יותר מרוני לוי .  הוא המאמן הראשי של אוניראה ". 

רק שלא תתגעגע לאוהדי מכבי חיפה
תחת צל קטלני של קודמו ,  רוני לוי מתחיל השבוע את הקדנציה באוניראה עם 3 משחקי עונה ,  מבקרים שחושבים שהוא בכלל לא המאמן וסטטיסטיקה לפיה 32 מאמנים כבר עברו השנה בליגה הרומנית

