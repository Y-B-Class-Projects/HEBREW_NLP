תקציב דו-שנתי - טוב לעסקים קטנים 
תקציב המדינה
 >  >  הנימוקים הנשמעים נגד העברתו של תקציב מדינה דו-שנתי מתגמדים לעומת היתרונות שהוא עשוי לטמון בחובו - יציבות ,  תכנון ארוך טווח ,  קיצור הליכים ביורוקרטים מייגעים ומניעת בזבוזי כספים - שאין ספק שייטיבו עם המשק ומעל לכולם עם העסקים הקטנים .  עם מגזר העסקים הקטנים נמנים מאות אלפי עצמאים המעסיקים מספר מצומצם של עובדים .  מגזר זה אינו מדושן בעודפים או מחלק דיווידנדים שמנים ,  אינו נהנה מרמות נזילות גבוהות וסובל ממצוקת אשראי קשה ומאפליה בוטה בחלוקתו .  למגזר זה יעניק התקציב הדו-שנתי יציבות שתאפשר רציפות ביישומן של תוכניות וכלי סיוע לעסקים קטנים ובינוניים ,  כמו תוכניות לחונכות עסקית ,  קרנות מימון לעסקים קטנים ,  מענקים והכשרה מקצועית .  העסקים הקטנים ייהנו גם מהאווירה הכללית של הביטחון במשק ,  שאין ספק שתתרום לצמיחה ולגידול בפעילות העסקית .  בנוסף ,  גם משרדי הממשלה ובראשם משרד האוצר על שלוחותיו יהיו פנויים וקשובים יותר לצורכי המשק על מגזריו השונים ולתכנון וגיבוש מדיניות אפקטיבית .  זאת ,  משום שיהיו משוחררים מהתזזית האוחזת בכל הדרגים ,  כמעט מיום אישורו של התקציב האחרון ועד ליום העברתו של התקציב הבא אחריו .  למה בדיוק מתגעגעים המתנגדים לתקציב הדו-שנתי ?  לשנים שבהן התקציב לא אושר בזמן ורבע מהשנה התנהלנו על בסיס התקציב הקודם ?  לפארסות המביכות בבית הנבחרים שנמשכו עד אמצע הלילה ?  לסחטנות של גורמים אינטרסנטיים המונעים משיקולים זרים ?  לחוסר האונים של ח"כים טרוטי עיניים מול הררי דפי תקציב שאת פשרם אין הם מבינים ?  קשה להבין כיצד המעבר לתקציב דו-שנתי יכול להכיל כל כך הרבה רעות חולות שמפניהן מזהירים המתנגדים :  ביטול מעמד הכנסת כריבון ,  הדרת העם מעיצוב המדיניות ואפילו פגיעה קשה בדמוקרטיה .  אפילו הטענה כי בשום מדינה בעולם לא נעשה כדבר הזה אינה מדויקת .  בהולנד ובפינלנד למשל ,  80% מהוצאות הממשל המרכזי קבועות בתקציב דו-שנתי ,  ובבריטניה כ-60% מההוצאות נקבעות בתקציב תלת-שנתי .  המעבר לתקציב דו-שנתי אין פירושו ביטול הגמישות וההתאמה לצורכי השעה .  ניסיון העבר וצליחתה המרשימה של ישראל את המשבר העולמי הוכיחו שיש מקום להמשיך ולהעניק אשראי לניהול תקציב המדינה על בסיס דו-שנתי .  הכותב הוא נשיא התאחדות המלאכה והתעשייה

תקציב דו-שנתי - טוב לעסקים קטנים 
תקציב המדינה

