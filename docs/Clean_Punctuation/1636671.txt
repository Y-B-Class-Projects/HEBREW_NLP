בואינג 787 ממריא ,  ומנועי בית שמש זכתה בהזמנה של 25 מ' ד'
טיסת המבחן המוצלחת של המטוס מבשרת טובות גם לתעשייה האווירית ,  שספגה נזק כבד מעיכוב הפרויקט עד כה
 >  >  באמצע דצמבר 2009 ,  לאחר עיכוב של שנתיים ,  בוצעה טיסת מבחן מוצלחת של הדגם החדש של מטוס הנוסעים בואינג 787 .  הטיסה הזו מבשרת טובות לשתי חברות ישראליות שמעורבות בייצור חלקים בפרויקט .  מנועי בית שמש ,  שבשליטת כלל תעשיות והמנכ"ל אבנר שחם ,  חתמה על חוזה עם חברת hamilton sundstrand לייצור טורבינות עבור מנוע עזר לאספקת חשמל עבור מטוס הנוסעים החדש .  ההיקף הכספי של הפרויקט הוא 25 מיליון דולר והוא יתפרש על פני 10 השנים הקרובות .  הפרויקט ממשיך את קו המוצרים של מנועי בית שמש עבור מטוסי איירבוס 320 ואמבראייר 170-190 .  ההזמנה מגדילה ב-50% את צבר ההזמנות של החברה בתחום ייצור החלקים למנועי סילון החל ב-2010 ואילך .  מנועי בית שמש עוסקת בשיפוץ ,  הרכבה והנדסה של חלקים למנועי סילון .  המילטון היא הלקוח השני בגודלו של מנועי בית שמש בתחום ייצור חלקים למנועים .  ב-2008 רכשה החברה ממנועי בית שמש חלקי מנוע ב-12.3 מיליון דולר - 19.3% מההכנסות של החברה בשנה זו .  גם התעשייה האווירית נפגעה מהעיכוב הממושך בפרויקט בואינג 787 ,  אך באחרונה החלה בואינג בדיונים עם קבלני המשנה שלה ,  כולל התעשייה האווירית ככל הנראה ,  על הסדרים כספיים וחידוש הייצור עבורה .  החברה פיתחה תתי מכלולים למבנה הבסיס של בואינג 787 ,  בהיקף של 50 מיליון דולר ,  כקבלן משנה של חברת אלניה  ( alenia )  האיטלקית .  העיכוב בפרויקט הסב לתעשייה האווירית נזק כבד ,  משום שהחוזה בינה לבין אלניה הוא במתכונת risk sharing ,  שמשמעותה היא שהחברה חשופה לסיכון של הפסד אם הפרויקט לא יוצא לפועל או להוצאות מימון כבדות אם הפרויקט מתעכב .  התעשייה האווירית זקפה את הכנסותיה מייצור תתי המכלולים עבור בואינג 787 רק בגובה העלויות שהוצאו ושהשבתן צפויה ,  כך ששולי הרווח מהייצור בפרויקט הם 0 .  התעשייה האווירית והקבלנים הראשיים בפרויקט שרויים במחלוקת משפטית סביב דרישת החברה לעדכן את התמורה הכספית בעקבות שינויים בפיתוח ביחס להזמנה המקורית .  התעשייה האווירית דיווחה ברבעון הרביעי של 2008 על פיטורי עובדים בשל ההאטה הצפויה בייצור .  בחודשים ינואר-ספטמבר 2009 ספגה חטיבת כלי הטייס האזרחיים שלה הפסד תפעולי של 21 מיליון דולר במחזור של 285 מיליון דולר - בהשוואה לרווח תפעולי של 24 מיליון דולר במחזור של 637 מיליון דולר בתקופה המקבילה ב-2008 .
 
בואינג 787 ממריא ,  ומנועי בית שמש זכתה בהזמנה של 25 מ' ד'
טיסת המבחן המוצלחת של המטוס מבשרת טובות גם לתעשייה האווירית ,  שספגה נזק כבד מעיכוב הפרויקט עד כה

