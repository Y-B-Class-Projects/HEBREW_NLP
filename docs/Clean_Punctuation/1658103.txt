פישר מנסה לצנן את השוק :  העלה את הריבית ל-1.5%
הריבית על האוברדראפט תעלה ביום שישי .  בבנק ישראל מודאגים מהעלייה במחירי האג"ח הקונצרניות ומהטיפוס במחירי המניות
 >  >  נגיד בנק ישראל ,  סטנלי פישר ,  החליט אתמול ,  כצפוי ,  להעלות את ריבית הבסיס במשק באפריל ב-0.25% ל-1.5% .  הבנקים המסחריים יעלו ,  בהתאם ,  את הריבית על משיכת היתר  ( אוברדראפט )  ביום שישי גם כן ברבע אחוז .  בהודעה שפירסם אתמול בנק ישראל נאמר כי ההחלטה להעלות את הריבית באפריל לרמה של 1.5% היא חלק מהתהליך ההדרגתי של החזרת הריבית בישראל לרמה  " נורמלית ".  זאת במטרה להחזיר את האינפלציה בישראל וגם לשמור אותה בתחום יעד האינפלציה השנתי של הממשלה  ( 1%-3% )  .  מהלך כזה יתרום להמשך ההתאוששות במשק ,  תוך תמיכה ביציבות הפיננסית .  הבנק מדגיש כי מסלול העלאות הריבית בחודשים הקרובים ייקבע בהתאם לסביבת האינפלציה ,  להתבססות הצמיחה במשק הישראלי והעולמי ,  לקצב עליית הריבית של הבנקים המרכזיים העיקריים בעולם ובהתחשב בהתפתחות שערי החליפין של השקל .  בנק ישראל מדגיש כי העלאת הריבית באה על רקע הצמיחה במשק ,  שממשיכה להתבסס ,  הצפיות לאינפלציה שנמצאות בקרבת הגבול העליון של היעד ,  ועל רקע העליות במחירי הנכסים  ( בעיקר מחירי ההנפקות של אג"ח קונצרני והעלייה בשערי המניות )  .  עם זאת ,  גם לאחר ההעלאה ,  ממשיכה המדיניות המוניטרית להיות מרחיבה .  הבנק מציין כי הביא בהחלטה להעלות את הריבית גם את השיקולים הבאים :  הציפיות לאינפלציה של החזאים ל-12 המדדים הבאים שעומדות בממוצע על 2.6% .  בנק ישראל מציין כי מרבית האינדיקאטורים ,  ובכלל זה ממצאים ראשונים מסקר החברות של בנק ישראל לרבעון הראשון של 2010 מצביעים ,  על כך שהפעילות הריאלית במשק תמשיך לצמוח גם בתחילת 2010 .  עם זאת ,  עדיין שוררת אי-ודאות לגבי עוצמת ההתרחבות .  בנק ישראל קובע כי ,  הריביות במשקים מפותחים נמוכות וצפויות להישאר כך בחודשים הבאים ,  אך בכמה מהם ממשיכים לצמצם את השימוש בהקלה מוניטרית ואף מתחילים בתהליך של העלאות ריבית .  בנקים מרכזיים בעולם התחילו בחודשים האחרונים להעלות את הריביות ,  בעקבות סימני ההתאוששות של הכלכלה העולמית מהמשבר ובמטרה למנוע האצה אינפלציונית .  בהודו העלה הבנק המרכזי בשבוע שעבר את הריבית במפתיע ,  לראשונה מאז יולי 2008 ,  ברבע אחוז ,  ל-5% ,  במטרה לבלום את האינפלציה שנסקה לשיא של 16 חודשים .  הבנק המרכזי של אוסטרליה העלה גם הוא את הריבית החודש ,  בפעם הרביעית מאז אוקטובר במטרה למנוע התחממות יתר של הכלכלה ,  שיצאה כמעט ללא פגע מהמשבר .  בתגובה להעלאת הריבית ,  אמר אתמול אמיר כהנוביץ ,  כלכלן מאקרו בכלל פיננסים ,  כי  " לבנק ישראל לא היתה ברירה ,  אלא להפתיע חלק מהמשקיעים ,  שכן כחצי מהם האמינו שצריך להעלותה והחצי השני האמינו שצריך להשאירה על כנה .  ובכל זאת לבנק ישראל היו לא מעט סיבות להעלות את הריבית ובראשונה התחממות הציפיות האינפלציוניות ל-12 החודשים הקרובים ואף לשנים הקרובות ".  יהודה טלמון ,  נשיא ארגוני העצמאיים ,  קיבל את החלטת הנגיד באכזבה .  לדעתו ,  פישר קיבל החלטה קשה שתפגע בעצמאיים ובבעלי העסקים הקטנים והבינוניים .  לדבריו , " ההחלטה להעלות את ריבית היא טעות קשה שתפגע בצמיחה במשק ".  לדברי יהודה אלחדיף ,  נשיא התאחדות המלאכה והתעשייה , " גם עלייה של רבע אחוז היא גזרה קשה שתגדיל את עלויות המימון של התעשייה השנה ב-320 מיליון שקל ,  ותגדע את ניצני ההתאוששות שהחלו לנבוט במגזר העסקי ". 

פישר מנסה לצנן את השוק :  העלה את הריבית ל-1.5%
הריבית על האוברדראפט תעלה ביום שישי .  בבנק ישראל מודאגים מהעלייה במחירי האג"ח הקונצרניות ומהטיפוס במחירי המניות

