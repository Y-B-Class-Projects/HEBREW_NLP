המערב הפרוע והרגוע :  מסע לאורך החוף המערבי של ארה"ב 
" כשהתאוששנו מהג'ט לג התחלנו ליהנות מהעיר .  בסן פרנסיסקו השמש זורחת ופארק דולורס מלא באנשים "   ■ " קנינו מאפים וקפה בטרטין ועלינו לטווין פיקס לתצפית של 360 מעלות על העיר "  ■ אביבית שיין במסע לחוף המערבי של ארה"ב
חופשה של חודש .  היעד - החוף המערבי של ארה"ב .  אירופה קרובה מספיק גם לגיחות קצרות ,  המזרח הרחוק זה לא ממש אנחנו ,  ולניו זילנד נגיע כנראה בהזדמנות אחרת .  בחוף המערבי מחכים לנו כמה קרובי משפחה בנקודות ציון מוצלחות במיוחד ,  מזג האוויר בחורף נוח ברוב האזורים ,  ואנחנו מודים - יותר נעים להכיר את השפה המקומית ,  לא להתמודד עם כל מיני חיות ומחלות אקזוטיות וגם לא אכפת לנו לחזור הביתה עם קצת קניות .  הרעיון היה לטייל צפונה עד פורטלנד שבאורגון ,  ודרומה עד סן דייגו שבקליפורניה ,  עם סן פרנסיסקו כבסיס האם שלנו .  הסיבה הרשמית היא ששם שוכן קרוב משפחה שאירח אותנו בדירתו ,  אבל למעשה זאת אחת הערים הנהדרות בארה"ב .  סן פרנסיסקו ,  הידועה בליברליות שלה ,  היא בית לאוכלוסיה מגוונת ומאירת פנים במיוחד ,  מלאה במקומות בילוי ,  בעלת מזג אוויר נעים בחורף וממוזג בקיץ ,  מציעה נופים נהדרים של המפרץ שסביבה מכל מיני פינות מפתיעות בעיר ,  ומעניקה סיפוק מושלם לחובבי גשרים ורחובות תלולים .  לא סתם היא נמצאת במקום השני אחרי ניו יורק בצפיפות האוכלוסין .  הגענו לסן פרנסיסקו אחרי טיסה מתישה עם חניית ביניים באמסטרדם .  החוף המערבי של ארה"ב נמצא בצד השני של כדור הארץ ,  וכשהגענו עידכנו את השעון 10 שעות לאחור .  לא מעט דירות בעיר ממוקמות על הגבעות הרבות שיש בה ,  ומספקות נוף מרהיב .  בלילה ראינו את כל העיר פרושה לפנינו דרך מרפסת הסלון ,  וגם את גשר המפרץ  ( bay bridge )  ,  שבהמשך התברר לנו שהוא יפה יותר בחושך .  דווקא גשר שער הזהב המפורסם התחבא מאחורי גבעה .  סן פרנסיסקו :  גשרים ומאפים כשהתאוששנו מהג'ט לג התחלנו ליהנות מהעיר .  אמנם בניו יורק כבר כפור מוחלט ,  אבל בסן פרנסיסקו השמש זורחת ,  ופארק דולורס היה מלא באנשים - מטיילים עם כלבים ,  משחקים עם ילדים ושוכבים על הדשא ,  עם בגדים ובלי .  אכלנו ארוחת בוקר בטרטין  ( tartine )  - מאפייה מקומית מפורסמת שאחד המדריכים המקומיים מתאר כמאפייה הטובה ביותר בעיר .  אחרי שעמדנו בתור שנמשך מתוך בית הקפה אל הרחוב ,  הזמנו רול קינמון ופודינג לחם  (  ( bread pudding - חתיכות של פירות אפויים עם פיסות לחם מתוק ברוטב - המזוהה עם המקום .  השולחנות מתמלאים ומתרוקנים בשיטת הסרט הנע ,  ומי שסיים לאכול או לדבר מוריד את הכלים בעצמו .  זה בהחלט שווה את המאפים המעולים .  אזור מישן  ( mission )  ,  שבו נמצאים פארק דולורס ומאפיית טרטין ,  הוא אזור של אוכלוסיה מקסיקאית שנהפך לצעיר .  הוא משופע בתי קפה ,  מסעדות ,  בוטיקים של מעצבים צעירים וחנויות יד שנייה .  בימי שבת וראשון אפשר לראות ברחובות מכירות גראז' ודוכנים של כל מיני תוצרות ביתיות .  בלילות ,  רחובות ולנסיה  ( valencia )  ומישן מתמלאים באנשים שפוקדים את המסעדות ואת הברים .  ועדיין ,  אם רוצים לאכול בוריטו טוב וזול ,  כדאי להגיע לרחוב מישן .  כדי להגיע לשכונות הצפוניות יותר ,  לכיוון הרציפים ואזור הקניות ,  אפשר להשתמש במערכת הרכבות העירונית ,  ה-muni .  כל נסיעה עולה 2 דולרים ,  וכדאי להיות מוכנים עם כסף מדויק כי אי אפשר לקבל עודף ולא תמיד אפשר לפרוט .  אנחנו ביזבזנו רבע שעה על הניסיון לפרוט ,  עד שאשה ,  שנראתה בתחילה חביבה במיוחד ,  עזרה לנו עם מכונות התשלום - ועל הדרך גם לקחה מאתנו דולר .  הרחוב הראשי של העיר הוא מרקט  ( market )  ,  שהחלק המרכזי שלו מלא בחנויות של כל הרשתות הגדולות .  ירדנו בתחנת פאוול  ( powell )  בדרך לכיכר המרכזית ,  יוניון סקוור .  ברחוב פאוול נוסעת אחת הקרוניות המפורסמות האדומות של סן פרנסיסקו ,  שמציעה סיבוב לתיירים .  ישבנו בכיכר ,  כמו רבים אחרים ,  ובהינו בעץ אשוח ענק שהוצב במרכז ובמשטח החלקה על הקרח .  מסביב לכיכר נמצאים כמה בתי כלבו ,  כמו מייסיס ;  חנות הספרים בורדרס - שמציעה גם בית קפה למי שרוצה לקרוא וללגום ;  וכמה חנויות שבונות על תמימותם של תיירים .  חזרנו לרחוב מרקט והמשכנו צפונה .  ממערב נמצא אזור הסיטי - בנייני משרדים ענקיים ומגדל פאן אמריקה המשולש שנהפך לאחד מסמלי העיר .  מדרום מזרח נמצאת שכונת סומה  ( soma )  המתפתחת - אזור שהיה תעשייתי ונהפך לשכונה צעירה שמכילה את רוב המוזיאונים בעיר .  ביקרנו ב-sfmoma - האח של המוזיאון הניו יורקי נוסד ב-1935 והיה הראשון שהציע אמנות מודרנית במערב ארה"ב .  הגענו ביום שלישי הראשון של החודש ולכן נכנסנו חינם ,  אבל אז נשלחנו בחזרה לקופות כדי לקנות כרטיסים לתערוכה של הצלם ריצ'רד אבדון .  אין ספק שהוא ידע לצלם .  כדי לשטוף את הקנאה עלינו לגג לקפה המקסים של המוזיאון .  כמובן שביקרנו גם בחנות המוזיאון המושקעת ,  שמכילה מבחר מרשים של ספרי אמנות .  את הערב סיימנו ב"רציף 1.5 "   ( ליד בניין ferry )  .  למסעדה פרואנית בשם lamar הגענו במקרה ,  רעבים ועם רגליים כואבות .  נכנסנו ,  כנראה כי היה לנו מזל .  המסעדה אופנתית מאוד ,  ולא כדאי להגיע בלי הזמנה מוקדמת .  כמו כמה מסעדות באזור ששוכנות בתוך מבני נמל ,  המסעדה ממוקמת בחלל ענק ,  מעוצבת לעילא ומפוצצת בקהל אופנתי .  האוכל היה מיוחד ואקזוטי והמחירים גבוהים למדי .  את היום הבא התחלנו באזור בית העירייה  ( city hall )  .  זהו מבנה גדול ,  אירופי בסגנונו ,  שאפשר להסתובב בו ולהתרשם מאולמות הענק ,  מתערוכות מתחלפות ומפסלים של ראשי העיר ומנהיגיה מן העבר .  צפינו בזוג שהתחתן שם באותו יום וניסינו לדמיין את עצמנו עושים את אותו הדבר במסדרון של עיריית תל אביב .  משם נסענו באוטובוס בקו 5 לאורך רחוב מקאליסטר עד לגולדן גייט פארק .  הפארק  ( שלמרות שמו ,  לא נמצא ליד הגשר המפורסם )  ענק ומרהיב .  בתוך הפארק נמצא de young - מוזיאון לאמנות ולארכיאולוגיה ,  שבו אפשר לא רק לצפות בתצוגות ,  אלא גם לעלות לתצפית גבוהה על הפארק .  לידו נמצאת האקדמיה למדעים של קליפורניה  ( california  ( academy of sciences - מוזיאון שהוקם בעלות של חצי מיליארד דולר ובו שלוש אטרקציות :  יער גשם שבו פרפרים ,  ציפורים ,  זוחלים ואלפי סוגי צמחים ;  אקוואריום מעניין ;  וגולת הכותרת לטעמנו - פלנטריום חדשני שמציג סרט מאלף בן חצי שעה על היקום ,  בהנחיית וופי גולדברג .  זה העלה בנו מחשבות פילוסופיות על  " מה המין האנושי עושה מעצמו כזה עניין ",  מעורבבות בגעגועים נוסטלגיים לפלנטריום ברמת אביב .  הביקור בפלנטריום ,  ובכלל באקדמיה למדעים ,  היה מוצלח ומומלץ לכל המשפחה .  לארוחת ערב חזרנו לאזור המיסיון ואכלנו ב-sunflower ,  מסעדה וייטנאמית קטנה ופופולרית .  האוכל טעים ולא יקר ,  משום שכל מנה בה עצומה ומספיקה לארוחה שלמה .  מומלץ במיוחד המרק הטעים ,  ארוחה בפני עצמה ,  שגם בעלי תיאבון בריא יתקשו לסיים .  יום נוסף הקדשנו לאוניברסיטת ברקלי .  ברקלי נמצאת באוקלנד ,  ובה שוכן הקמפוס הענק והיפהפה .  טיילנו בקמפוס כמו שני סטודנטים ביום הראשון ללימודים וחיפשנו את מבני הפקולטות שהיינו רוצים ללמוד בהן .  הקמפוס מקסים ,  עם נחל קטן שחוצה אותו ,  מדשאות ומבנים ישנים ומרשימים .  במרכז הקמפוס נמצא ה-campanile - מגדל שעון מ-1914 ,  שכולל 61 פעמונים ומנגן שלוש פעמים ביום ופעמיים בסופי שבוע .  עלינו לתצפית בראשו המשקיפה על כל הקמפוס וגם מעבר למפרץ ,  אל סן פרנסיסקו .  הרחובות שמסביב לקמפוס מלאים במסעדות ובחנויות ספרים ,  תקליטים ובגדים .  דרומה :  ציפורים וכלבי ים הטיול הראשון שלנו מחוץ לסן פרנסיסקו היה לדרום קליפורניה ,  אבל התחלנו בנסיעה מזרחה לשמורת הטבע יוסמיטי .  הנסיעה עד השמורה אורכת כשלוש שעות וחצי .  פארק יוסמיטי כולל המון עצים ,  נחלים ,  מפלים וסלעי גרניט עצומים .  אחרי סן פרנסיסקו נהנינו מהמרחבים הגדולים ומהצבעים שהם ממש עוצרי נשימה .  בכניסה לשמורה שילמנו 20 דולר ,  שמאפשרים להיכנס ולצאת באופן חופשי במשך שבוע .  נכנסנו לפארק דרך הכניסה המערבית ,  וירדנו לעמק שבמרכז הפארק .  מקומות הלינה של הפארק ממוקמים שם בין נחלים ומפלים ,  כמו גם מרכז המבקרים ,  קפיטריה ,  חנות מזכרות וגלריית צילומים של אנסל אדמס ,  שהרבה לצלם את הפארק .  במשך כל הנסיעה חיפשנו דובים ,  אבל בסוף נתקלנו בזאב מרשים מאוד .  בהמשך טיפסנו ל-glacier point ,  נקודה שצופה על הפארק ועל הסלע האדיר והמפורסם half dome .  הלינה בתוך השמורה יקרה ,  לכן לעת ערב נסענו מחוץ לה וישנו במוטל על הדרך .  במרחק של כ-80 ק"מ מיוסמיטי שוכנות כמה עיירות היסטוריות של מחפשי זהב .  ג'יימסטאון ,  סונומה וקולומביה עדיין משמרות חלק מההיסטוריה של הבהלה לזהב ,  ואפשר לראות בהן בתים ישנים ,  רכבות ומוזיאונים שעוסקים בחיים באותה תקופה .  מיוסמיטי חזרנו מערבה ,  אל החוף ,  דרך גילרוי .  גילרוי היא עיר אמריקאית סתמית ,  לא יפה ולא מעניינת ,  אבל יש בה את אחד האאוטלטים הגדולים והשווים בארה"ב .  כמעט לכל הרשתות האמריקאיות יש נציגות בארבעה מתחמים ענקיים שצריך מכונית כדי לעבור ביניהם .  הצטיידנו בנעלי התעמלות ,  במשקפי שמש ובקצת מתנות ונשארנו לישון ב-best western - מוטל של רשת המלונות הנפוצה בארה"ב ,  שנהפכה לתחליף בית עבורנו .  הסניף הזה היה מוצלח במיוחד :  100 דולר ללילה ושווה כל סנט .  למחרת המשכנו למונטריי  ( monterey )  ,  עיר חוף פופולרית בקרב תיירים ,  שמארחת את אחד האקווריומים המרשימים והחשובים בארה"ב .  הוא הוקם על ידי אחד ממייסדי hp ועוסק במחקר של בעלי חיים ימיים ובהגנה עליהם .  מומלץ לבקר בו ולצפות בסוסוני ים ,  במדוזות ובכרישים .  את העיר מיצינו די מהר עקב עודף תיירותיות ומחירים גבוהים .  דרומה ממונטריי מתחילה דרך 17 המייל - דרך יפהפייה ,  שעוברת בסמוך למגרשי גולף אינסופיים ולווילות ענקיות ממש על חוף האוקיאנוס .  הנופים בדרך נהדרים ,  עם מקומות עצירה שמלווים בהסברים .  הכניסה עם המכונית לדרך 17 המייל כרוכה בתשלום של 8 דולרים - התושבים העשירים כנראה זקוקים לתוספת הכנסה .  הדרך מסתיימת בעיירה כרמל  ( carmel )  ,  שמזוהה עם ראש העיר לשעבר קלינט איסטווד ,  ממנה ממשיכים ועולים על כביש מספר 1 המפורסם .  הנסיעה בכביש ,  שנמשך עד חוף האוקיאנוס ממש ,  היא חוויה בלתי נשכחת .  נסיעה אטית ,  תוך צפייה בנוף המדהים של האוקיאנוס וחופיו עם כמה עצירות בדרך ,  אורכת כמה שעות ,  אך עוברת בהנאה גדולה .  לאורך הקטע הזה של הכביש אין הרבה מקומות יישוב או מקומות לאכול בהם .  עצרנו ליד היישוב ביג סר במסעדת nepenthe שיושבת על מצוק המשקיף לים .  האוכל פשוט ויקר - במסעדה יודעים כנראה שאין לאורחים הרבה ברירות אלא לאכול בה - אבל הנוף לחלוטין שווה את המחיר .  בהמשך הדרך עצרנו לטיול קטן ב-mcway falls overlook בתוך שמורת julia pfeiffer burns .  אחרי הליכה של רבע שעה מגיעים לתצפית על חוף קטן ומבודד שבו מפל מים שנופל ישר לחוף ולמי הים .  החוף סגור למבקרים ואפשר לצפות במפל המקסים רק מלמעלה .  המשכנו לנסוע דרומה ,  חלפנו על פני טירת הרסט שכבר היתה סגורה למבקרים ,  ונשארנו לישון במורו ביי  ( morrow bay )  - עיירה יפה על חוף האוקיאנוס .  בעונת הקיץ היא מלאה נופשים שבאים ליהנות מהנמל היפה ומהמסעדות הרבות .  בחורף המקום נראה מעט ריק ומנומנם .  בבוקר ראינו את הסירות בנמל ,  הרבה ציפורים ,  כלבי ים ואריות ים .  הנסיעה ממורו ביי ללוס אנג'לס אורכת כשלוש שעות וחצי ,  כולל הפקקים הבלתי נמנעים של לוס אנג'לס .  התארחנו אצל קרובי משפחה בבוורלי הילס ולא הסתובבנו בשאר העיר ,  שעשתה רושם לא מפתה ולא ידידותי ,  בעיקר כי חייבים מכונית כדי להגיע בה ממקום למקום .  בבוורלי הילס קיבלנו טיול מודרך של המשפחה ברודיאו דרייב ,  בין חנויות יוקרה עם חלונות ראווה מרשימים .  עשינו סיבוב בין הווילות הענקיות והתחזינו לאורחים במלון בוורלי הילס המפורסם כדי להסתובב בפנים .  מכוניות הפאר שבחוץ הבהירו לנו אילו אורחים מתאכסנים שם בדרך כלל .  נסענו גם לשוק האיכרים וקנינו פירות לדרך .  למרות המחיר הגבוה - בישראל הפירות טעימים יותר .  מלוס אנג'לס המשכנו כשעתיים דרומה עד לסן דייגו .  העיר הדרומית ,  שנושקת למקסיקו ,  היא אחת הערים המתפתחות והמעניינות בארה"ב .  עוד בישראל הזמנו דרך אתר התיירות priceline.com מקום במלון חמישה כוכבים בסן דייגו .  האתר מאפשר לכם לתת הצעת מחיר לבית מלון ,  לבחור אזור שבו אתם מעוניינים ללון ואת רמת המלון - ואם ההצעה שלכם התקבלה על ידי אחד מהמלונות בחתך שבחרתם - העסקה נסגרת .  אנחנו קיבלנו את מלון שרתון המפואר שבמרינה תמורת 85 דולר ללילה .  עם כל הכבוד ל- best western - לא התגעגענו .  בבוקר טיילנו בעיר העתיקה ,  שבה יש בתים מהמאה ה-18 ,  מהתקופה שבה האדם הלבן הגיע לכאן ,  בית קברות ישן וכל מיני גלריות עם מוצגים מהתקופה .  חוץ מזה ,  יש שם בעיקר מסעדות מקסיקאיות .  האזור תיירותי מאוד ,  ואנחנו החלטנו לשחק את המשחק עד הסוף והצטרפנו לסיורי קרוניות ,  ה-old town trolley tour .  אלה סיורים שמסתובבים בכל העיר ,  ואפשר לעלות ולרדת מהקרוניות בכל אחת מ-11 התחנות .  בדרך ,  בין התחנות ,  מספקים נהגי הקרוניות הסברים ידעניים ומשעשעים .  מחיר התענוג - 32 דולר למבוגר .  ירדנו מהקרונית בנמל סן דייגו ,  אזור ענק ומלא אטרקציות .  ביום הביקור שלנו חנו בו ספינת שיט עצומה וסירות עתיקות מעץ ,  שבהן הספינה העתיקה בעולם שעדיין שטה  ( למרות גילה המופלג - 150 )  ונושאת מטוסים שנהפכה למוזיאון .  אפשר לראות בה את המטוסים ואת בטן האונייה ולשבת בבית קפה שהוקם ממש בירכתיים .  הצי הוא חלק חשוב מהעיר בהיותו ספק העבודה מספר אחת .  לכן יש בנמל גם פסלים ואנדרטות הקשורים בצי האמריקאי ,  כמו הפסל המפורסם של החייל שמנשק את האחות בניו יורק עם שובו מהמלחמה .  בהמשך ירדנו ברובע מנורות הגז  ( gaslamp qtr )  ,  לא לפני שהנהג הציג בפנינו את הפאב שבו צולמו סצנות מהסרט  " אהבה בשחקים ".  רובע מנורות הגז הוא אזור ישן ומלא בבניינים עתיקים ויפהפיים בסגנון מקסיקאי ייחודי אשר חודש וכעת הוא שוקק מסעדות ,  ברים ואנשים .  מומלץ להסתובב שם וליהנות מאווירת העיר הכיפית והרגועה .  התחנה הבאה היתה קורונדו - חצי אי המחובר לסן דייגו בגשר ענק ומרהיב ,  שהצפייה בו והנסיעה הקצרה עליו  ( שלוש-ארבע דקות )  הן חוויה .  קורונדו היא אזור מגורים ונופש לבעלי ממון .  האטרקציות המרכזיות שלו הן חוף הים הארוך והנעים וכן מלון  " דל קורונדו "  היוקרתי שאפשר לסייר בו באופן חופשי .  מלון הפאר ,  שנבנה לפני יותר מ-120 שנה ,  בנוי בסגנון מיוחד המושפע מאדריכלות מקסיקאית וספרדי .  במשך השנים הוא אירח בחדריו את מיטב הידוענים ,  ובו צולם חלק מהסרט  " חמים וטעים ".  את הדרך חזרה מסן דייגו לסן פרנסיסקו עשינו על הכביש המהיר - כביש 5 - בנסיעה ארוכה ומשעממת של 10 שעות בקירוב .  הדרך עוברת ליד לוס אנג'לס ,  בהרים ובמישורים שנראים ללא סוף .  הפיצוי על הנסיעה הארוכה הגיע בסן פרנסיסקו בדמות ארוחת ערב במסעדת הטאפאס andalu .  זו מסעדה אופנתית מאוד ,  היינו צריכים לחכות לשולחן ,  אבל האוכל טעים ומעניין - ולא זול .  את הערב סיימנו בנסיעה ברחוב לומברד המפורסם - הרחוב המפותל ביותר בעיר שנהיגה בו היא חוויה של ממש לנהג  ( בגלל הסיבובים בשילוב רמות האלכוהול בדם )  ולנוסעים  ( בזכות הגינות היפהפיות והנוף )  .  בבוקר אספנו מטרטין מאפים וקפה ונסענו אל הטווין פיקס - גבעה גבוהה המשקיפה על כל המפרץ עם נוף עוצר נשימה של 360 מעלות .  ארוחת בוקר בתצפית היא ארוחה שקשה לשכוח .  משם המשכנו אל שער הזהב .  חצינו את הגשר ועלינו במעלה הגבעה שבצדו השני לתצפית יפהפייה נוספת על המפרץ ,  הגשר ,  העיר והיציאה לים .  לא רחוק משם נמצאת סוסליטו  ( sausalito )  ,  עיירה פצפונת מלאה בגלריות ,  בחנויות ובמסעדות ולכן גם מתוירת מאוד .  צפונה :  סלעים באוקיאנוס את הטיול לצפון קליפורניה ולאורגון התחלנו בחציית גשר שער הזהב ובנסיעה על כביש 101 שעובר בדרך מקסימה מוקפת כרמים .  היעד היה עיירה קטנטונת בשם שלטר קוב  ( shelter cove )  .  ירדנו מהכביש הראשי ונסענו בערך 45 דקות בכביש מתפתל בתוך יער ,  מערבה לכיוון הים .  את האווירה המושלמת קילקל רק הפחד הגובר והולך שלא נמצא במקום המבודד שאנחנו נוסעים אליו תחנת דלק .  למזלנו ,  בשלטר קוב יש משאבת דלק אחת ,  שנמצאת ליד המכולת היחידה בעיירה .  שלטר קוב יושבת על חוף האוקיאנוס ורעש הגלים הוא היחיד שתשמעו שם .  בין הבתים מסתובבים איילים במרחק נגיעה ,  ומסביב שלטים שמזהירים שאנחנו באזור סכנה לצונאמי .  בקצה העיירה יש מגדלור ישן ומקסים ולידו המלון שבו ישנו - oceanfront inn  ( 120 דולר ללילה ,  לא בעונה )  .  מנהל המלון הוא אדם נחמד ,  ששמח להפנות אותנו למסעדה היחידה שהיתה פתוחה באותו ערב ,  ולמחרת נתן לנו סקירה של מזג האוויר .  איזו מין שלווה - ולא עושים שום דבר .  בבוקר עזבנו את שלטר קוב ונשבענו שנחזור .  את המשך הנסיעה צפונה העברנו ב-avenue of the giants ,  דרך של 48 ק"מ בתוך יערות אינסופיים של עצי רדווד .  אלה עצים אדירים בגודלם ואפשר להתרשם מהם מהמכונית וגם לצאת לטיולים רגליים קצרים .  הטיול הראשון שאליו יצאנו נגמר מיד כשהתחיל  ( מתברר שבחורף מקפלים את הגשר שמעל לנהר שעובר שם )  .  בהמשך הצלחנו יותר בשמורת  " lady bird "  - מסלול של שני ק"מ ביער האפל .  האוויר קר ורטוב והעצים עצומים .  גם פה לא נתקלנו בדובים .  את הימים הבאים בילינו על החוף באורגון ,  שמתאפיין בסלעי ענק הנמצאים במים לכל אורכו .  בעיירה בנדון  ( bandon )  אפשר לראות כמה סלעים יפים במיוחד ,  כמו ה-head rock ,  שדמותו כפני אשה המסתכלים לשמים ושאגדות אינדיאניות נקשרו בו .  האוקיאנוס יפהפה ,  העיירות מקסימות ,  והמסעדות חביבות - בעיקר אלה שמגישות דגים .  בעיירה פלורנס  ( florence )  עצרנו ב-webber fish market ,  שצמודה לשוק הדגים ופירות הים .  פורטלנד ,  העיר הגדולה באורגון ,  הפתיעה אותנו ביופיה ובאווירה הכיפית שבה .  העצים ברחובות היו מקושטים במנורות קטנות ,  ליד הנהר הסתובבו המון אווזים ,  ופסלים קטנים של חיות היו פזורים ברחובות .  המשכנו להסתובב עד שגילינו שהמרכז קטן מאוד ,  ואם ממשיכים קצת מחוץ לו מגיעים לאזורים שבהם מרוכזים גם לא מעט בתי תמחוי .  שם ,  כדי לקבל אוכל צריך רק לעמוד בתור .  בערב החלטנו להיכנס למסעדה איטלקית שראינו ברחוב - romano's macaroni grill .  קיבלנו אוכל איטלקי מעולה במחיר סביר לגמרי ,  ובעיקר נהנינו מה"ריגטוני של כרמלה ".  עכשיו ברור לנו למה טוני סירב לעזוב את הבית .  החזרה לסן פרנסיסקו נעשתה בנסיעה ארוכה ורצופה .  שוב נסענו בכביש 5  ( שחוצה את כל מערב ארה"ב מצפון לדרום ) .עברנו דרך שלג ,  ערפל וגשם .  עם ההדרמה התבהר מזג האוויר ובקליפורניה השמש כבר האירה ויכולנו להיפרד מכמה שכבות בגדים .  לרגל הפרידה מארה"ב ,  הלכנו על הבילוי הכי אמריקאי שיש - פוטבול .  נסענו לאוקלנד ,  למשחק בין קבוצת אוקלנד ריידרס לקנזס סיטי .  על אף שאוקלנד היא מהקבוצות הגרועות בליגה ,  ולמרות ההפסד ,  הקהל סיפק חוויה יוצאת דופן .  קהל של כמה עשרות אלפי אנשים ,  משתוללים ,  שותים ,  מקללים ,  מעודדים ושותים .  פגשנו אוהד מחופש לדרת ויידר ,  שהוא אחד מהאוהדים המפורסמים בארה"ב בקרב חובבי הפוטבול .  גם אלביס היה שם ,  ואחרי שהצטלמנו אתו הרגשנו שאנחנו מוכנים לחזור הביתה .  החוף מחכה לכם המקומות שאהבנו לאורך הדרך מאפיית tartine .  המאפייה הכי שווה בעיר ,  שגם יודעת את זה .  600 guerrero st .  san francisco ,  california  ?  dolores park cafe .  ארוחות בוקר מצוינות ,  שייקים מעולים ,  נוף לפארק ועיתונים .  501 dolores st .  san francisco ,  california  ?  מסעדת sunflower .  ב-10 דולרים מקבלים מרק אטריות וייטנאמי עצום ומעולה .  3111 16th st .  san francisco ,  california  ?  גבעת twin peaks ,  סן פרנסיסקו .  הביאו אתכם את הכיבוד .  הנוף מרהיב ,  בחינם ובלי לטפס ברגל  ?  מלון oceanfront inn .  היינו חוזרים לשם לשבוע ,  כדי לבהות באוקיאנוס ,  באיילים ובחופים השחורים וכדי לאכול כל יום באותה מסעדה עם המלצרית הקשישה .  26 seal court ,  shelter cove ,  california  ?  מסעדת romano's macaroni grill .  כי הריגטוני של כרמלה גרם לנו להרגיש כאילו אנחנו יושבים עם טוני .  300 sw yamhill st .  portland ,  oregon  ?  מסעדת nepenthe .  צ'יפס ב-9 דולרים ,  במרפסת שמשקיפה כל כך רחוק על האוקיאנוס עד שנדמה שרואים את הנקודה שבה כדור הארץ מתעגל .  48510 highway one ,  big sur ,  california

המערב הפרוע והרגוע :  מסע לאורך החוף המערבי של ארה"ב 
" כשהתאוששנו מהג'ט לג התחלנו ליהנות מהעיר .  בסן פרנסיסקו השמש זורחת ופארק דולורס מלא באנשים "   ■ " קנינו מאפים וקפה בטרטין ועלינו לטווין פיקס לתצפית של 360 מעלות על העיר "  ■ אביבית שיין במסע לחוף המערבי של ארה"ב

