העליון מתגייס נגד בעיית החניה בת"א
תושב מבשרת ציון שסירב לשלם עבור דו"ח חניה לאחר שחנה במקום אסור בת"א  " גרר "  את העירייה עד בית המשפט העליון  וזכה .  ביהמ"ש :  מדובר באכיפה סלקטיבית בעד דיירי ת"א
עבור נהגים רבים ,  להגיע לתל אביב ברכבם כרוך בחשש מתמיד מפני הבעייתיות שבמציאת מקום חניה - עבור תושב מבשרת ציון שהחנה את רכבו ברחוב מלצ'ט בעיר ,  מדובר במאבק שנמשך 3.5 שנים אך בסופו ניצח את העירייה .  
ביוני 2006 החנה ראובן לסקוב את מכוניתו באדום-לבן ,  בשורה אחת עם מספר כלי רכב נוספים .  כעבור זמן מה גילה שמכוניתו נגררה בידי קבלן העירייה ,  והוא נדרש לשלם דו"ח בגובה 500 שקל בתוספת 260 שקל הוצאות גרירה .  שאר המכוניות שחנו ליד רכבו נשאו תו חניה של תל אביב ולא נגררו ,  על אף שגם הן חנו במקום אסור .
 לסקוב פנה לעיריית תל אביב בטענה שמדובר באכיפה סלקטיבית .  העירייה שלחה לו שני מכתבים ,  בהם נאמר לו כי  " החניה על המדרכה מפריעה ומסכנת את המעבר החופשי של הולכי הרגל "  וכי  " לאור חומרת העבירה "  אין מקום לבטל את הדו"ח .  הוא עתר לבית המשפט לענינים מקומיים בתל אביב נגד ההחלטה והפסיד .  גם בית המשפט המחוזי דחה את ערעורו .  
לסקוב לא התייאש וערער על ההחלטה לבית המשפט העליון ,  שביום שישי זיכה אותו וביטל את הקנס .  השופט אדמונד לוי הסביר בפסק הדין שהעירייה גוררת מכוניות שחונות במקום אסור ,  כלומר מקום שבו נקבע שהן מסכנות את הציבור או מפריעות לתנועה . 
" טעם זה הוא ,  ללא ספק ,  ראוי .  ברם ,  כלום יש בהקשרו יסוד להבחנה בין מכוניתו של תושב העיר לבין זו של תושב חוץ ?  האם חנייתו של האחד משפיעה באורח שונה על הסדר הציבורי מזו של האחר ?  שמא בכוחו של תו חניה אזורי ,  המודבק אל שמשת הרכב ,  לסלק הפרעה לתנועת הולכי הרגל ?  כלום נשקף מתושבי מבשרת ציון ,  החונים על המדרכה ,  סיכון מיוחד ,  שלמזלם של תושבי תל אביב לא דבק במכוניותיהם ?  ",  שאל השופט לוי בציניות .  ומיד השיב : " התשובה לשאלות אלו ברורה מאליה ".  
השופט לוי קבע שעיריית תל אביב קבעה שבשעות הערב החניה במקומות מסוימים אינה מסכנת את הציבור ,  ולכן מעדיפה לאפשר לתושבי העיר לחנות באדום לבן במקומות מסוימים . " בכך אין כל פסול ",  מבהיר השופט לוי . " אדרבה ,  דומה כי כל החלטה שטובת התושב היא נר לרגליה  הולמת ".  עם זאת ,  הדגיש השופט כי בכך מתבטלת הטענה שלסקוב סיכן את הולכי הרגל או הפריע לתנועה . " אשמת המבקש ,  כך דומה ,  היתה אחת :  בכך שחנה במקום השמור ,  הלכה למעשה ,  למתגוררים בסביבת המגורים בה הוא חנה ".  השופט הבהיר שניתן להעדיף את תושבי העיר ,  אולם יש להבהיר זאת באמצעות שילוט הולם למי שאינו מתגורר באזור הרשות המדוברת .
 
העליון מתגייס נגד בעיית החניה בת"א
תושב מבשרת ציון שסירב לשלם עבור דו"ח חניה לאחר שחנה במקום אסור בת"א  " גרר "  את העירייה עד בית המשפט העליון  וזכה .  ביהמ"ש :  מדובר באכיפה סלקטיבית בעד דיירי ת"א

