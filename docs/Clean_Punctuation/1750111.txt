מכבי ת"א הביסה את הפועל ירושלים 55:75
הצהובים הציגו הגנה פנטסטית ,  הובילו לכל אורך המשחק ושוב הביסו את יריבתם המיתולוגית .  פניני הצטיין עם 15 נקודות
חובבי הכדורסל הישראלי עדיין לא נכנסו לחודש נובמבר ,  וכבר מכבי תל אביב יכולה לזקוף לעצמה שני נצחונות על הפועל ירושלים העונה .  לאחר שגברו על האדומים בגמר גביע ווינר לפני כשבועיים ,  מחצו הערב  ( ראשון )  דייויד ובלאט ושחקניו 55:75 את הקבוצה של עודד קטש ,  ושמרו על מאזן מושלם של שלושה נצחונות ואפס הפסדים בליגה .  ביום חמישי תפגוש מכבי תל אביב את פרטיזן בלגרד ביורוליג ,  והיא בהחלט מגיעה לשם במומנטום חיובי ועם לא מעט ביטחון .
 כדורסל התקפי גדול ממש לא היה הערב בנוקיה ,  וחובבי הענף בוודאי קיוו שמשחק העונה המיתולוגי יביא איתו יכולת קצת טובה יותר ,  אך ברור לגמרי כי לשתי הקבוצות נותרה עוד עבודה ,  שכן בכל זאת מדובר כאן במחזור השלישי בלבד .  בניגוד לניצחון על ז'לגיריס ביום חמישי ,  הפעם מכבי תל אביב לא נזקקה למשחק ענק של סופוקליס שחורציאניטיס - שסיים ללא נקודות ועם 5 איבודים - ובמקום זאת הציגה הגנה מעולה והתקפה קבוצתית ,  שידעה ללכת לשחקניה החמים בזמן הנכון .
 וויל סולומון הוביל את ירושלים בפתיחה עם 10 נקודות כבר ברבע הראשון ,  אלא שהערב קיבלו אוהדי הפועל ירושלים גם את הצד הרע של השילוב סולומון-את-נעימי .  למשך דקות רבות הציגו צמד הרכזים קבלת החלטות רעות ,  אחוזים לא טובים ,  ואיבוד שליטה כללי דווקא ברגעים החשובים .  וכשההפרש צמח ,  ירושלים פשוט התפרקה .  אמת ,  האדומים של קטש אמנם לא תלויים העונה באופן בלעדי בצמד הגארדים המסקרנים ,  אבל ברור לגמרי שכדי שהחבורה ממלחה תממש את שלל הפוטנציאל שלה ,  יהיה עליה להיראות מחוברת ויעילה יותר .
 הצהובים ,  מנגד ,  בהחלט יכולים לקחת קרדיט על היכולת הרעה של סולומון ונעימי במחצית השניה .  כמו מול ז'לגיריס ,  ג'רמי פארגו ובמיוחד דורון פרקינס לחצו הכי חזק שאפשר את הגארדים הירושלמים ,  וזה היה סיפור המשחק :  מכבי תל אביב הציגה את משחקה ההגנתי הטוב ביותר העונה ,  ועם זה בלאט בהחלט יכול ללכת קדימה .  המאמן בוודאי היה מרוצה גם מהיכולת של צ'אק אידסון ,  טל בורשטיין וגיא פניני ,  שנכנסו לעניינים ,  ובגדול .  לא בטוח שהיכולת ההתקפית הזאת תספיק למשחק החוץ הקשה בבלגרד ביום חמישי ,  אבל הכיוון הצהוב בהחלט נראה חיובי .  ככה זה בדרך כלל ,  כשמביסים את הפועל ירושלים .
 מכבי תל אביב פתחה עם דורון פרקינס ,  ג'רמי פארגו ,  גיא פניני ,  ליאור אליהו וסופוקליס שחורציאניטיס ,  בעוד ירושלים עלתה עם יוגב אוחיון ,  וויל סולומון ,  משה מזרחי ,  סם קלנסי ובריאן רנדל .  המשחק נפתח בקצב טוב ומהיר ,  כאשר יכולת טובה של סולומון לא הספיקה מול החדירות של אליהו ,  פארגו ופרקינס ,  שקבעו 6:13 בפתיחה .  רנדל הנהדר החזיר בכוחות עצמו את ירושלים למשחק ,  גם בהגנה וגם בהתקפה ,  כאשר היד החמה של סולומון הפכה לוהטת ,  ובתום הרבע הראשון עמד היתרון הצהוב על 15:17 בלבד .
 ריץ' ,  שסגר היטב את הרבע הראשון ,  פתח את השני באותה צורה ,  אלא שטל בורשטיין עלה מהספסל והגיב בשלשה ,  וחמש נקודות רצופות של צ'אק אידסון המצוין העלו את הצהובים ל-18:27 .  קטש לקח פסק זמן ובסיומו החזיר לפרקט את סולומון ,  שניסה לקחת את המשחק על עצמו ,  וסל יפהפה של אוחיון צימק ל-29:24 .  הקצב האיטי נמשך גם בדקות הבאות ,  כאשר ירושלים היתה המרוויחה הגדולה שלו :  סל ועבירה של ג'ייסון ריץ' הוריד ל-34:30 ,  אלא שהמילה האחרונה היתה ,  איך לא ,  של דייויד בלו ,  שקבע 35:40 לצהובים ממש על הבאזר .
 בורשטיין המשיך את היכולת הטובה שלו גם בפתיחת הרבע השלישי ,  כאשר שלשה מצוינת שלו קבעה 37:44 למכבי תל אביב .  פרקינס הצטרף לחגיגה עם שלשה משלו ,  וההפרש הצהוב צמח ל-40:49 .  ירושלים נתקעה בהתקפה והגיעה למצבי זריקה רעים מאוד ,  כאשר רנדל ואורי קוקיה חיפו על קבלת החלטות רעה של נעימי וסולומון ,  וצימקו ל-49:44 .  בשלב הזה נכנס גיא פניני לעניינים ,  ושתי שלשות רצופות שלו שוב העלו את מכבי תל אביב ליתרון דו ספרתי - 46:57 .
 ירושלים המשיכה להיתקע בהתקפה אל מול הלחץ היעיל של הצהובים ,  וסל יפה של הנדריקס העלה את מכבי תל אביב ל-46:59 ,  שמונה דקות לסיום .  מבול השלשות הצהוב נמשך ,  כאשר גיא פניני שוב נותר חופשי לחלוטין מחוץ לקשת ,  ועם קליעה קלילה קבע יתרון שיא - 48:64 .  בדקות הבאות הפועל ירושלים התפרקה לחלוטין ,  כאשר לא קלעה סל שדה למשך עשר דקות רצופות  ( כולל הרבע השלישי )  ,  ופניני ופרקינס הפכו את זה לתבוסה - 49:68 ,  שלוש דקות לסיום .  הסיום היה שואו-טיים אחד גדול של אידסון ,  פארגו והחברים ,  ובסיום 55:75 מצוין לסגנית האלופה ,  שבבת אחת נראית מחוברת מתמיד .
 קלעו למכבי ת"א :  גיא פניני 15 נקודות ,  טל בורשטיין 12 ,  צ'אק אידסון 11 ,  9 ריבאונדים ו-6 אסיסטים ,  דורון פרקינס 11 ,  ג'רמי פארגו 8 ,  ריצ'רד הנדריקס 7 ,  ליאור אליהו 6 ,  דייויד בלו 5 ,  סופוקליס שחורציאניטיס ויניב גרין שותפו אך לא קלעו .
 קלעו להפועל ירושלים :  וויל סולומון 16 נקודות ,  ג'ייסון ריץ' 12 ,  בריאן רנדל 8 ו-8 ריבאונדים ,  יוגב אוחיון 6 ,  עמית שמחון 4 ,  אורי קוקיה 3 ,  דיון דאוול 3 ,  יובל נעימי 3 ,  סם קלנסי ,  משה מזרחי וליאור חכמון שותפו אך לא קלעו .
  *  הפועל ירושלים קלעה ב-39 אחוז ל-2 נקודות ו-19 אחוז ל-3 .
  *  האדומים מסרו 7 אסיסטים בלבד ,  ואיבדו 15 כדורים .
  *  מכבי תל אביב ניצחה 32:44 בריבאונד .
 
מכבי ת"א הביסה את הפועל ירושלים 55:75
הצהובים הציגו הגנה פנטסטית ,  הובילו לכל אורך המשחק ושוב הביסו את יריבתם המיתולוגית .  פניני הצטיין עם 15 נקודות

