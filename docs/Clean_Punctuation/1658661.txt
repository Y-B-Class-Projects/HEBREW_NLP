תערוכת אוטומוטור 2010 ,  בוידאו
קפצנו ליומה הראשון של תערוכת הרכב הישראלית הדו-שנתית כדי לבדוק מה נשתנה הפעם והאם יש מה לראות .  שווה ? 
 ( צילום :  דייב שחר ,  עריכה :  רן צימט ) 
ההבטחות היו גדולות .  לצד המספרים המוכרים של צפי ל-400 אלף מבקרים מפי דורון גילר ,  מבעלי תערוכת הרכב הישראלית אוטומוטור ,  דובר גם על כך שהשנה ,  מדובר בתערוכה הגדולה בכל הזמנים .  עשרות מציגים ומיצגים הפרושים על פני 34 אלף מטרים מרובעים ,  כולל בניה מיוחדת של היפודרום ייעודי למותגי קרסו מוטורס  ( רנו ,  ניסאן ואינפיניטי )  ,  מנסים להבטיח חוויה מוטורית איכותית השנה .
 בשנת 2010 ,  מתקיימת תערוכת אוטומוטור ה-16 במספר ,  מאז החלה את דרכה בארץ לפני 22 שנים .  כדי לשים את הדברים בפרופורציה ,  שטחה של התערוכה הראשונה עמד על 5,000 מטרים רבועים בסך הכל .  מאז כאמור ,  התערוכה המשיכה לצמוח ולגדול ,  כשעוד ועוד יבואנים ומציגים מוצאים שם את מקומם .
 כל אלה ,  יחד עם העובדה שבשנה שעברה לא נערכה תערוכת רכב ,  הציפיות לפגוש בתערוכת רכב דשנה ומעניינת עלו בהתמדה .  אולם ,  ככל שקרבו הימים לפתיחת התערוכה ,  ספקות החלו לעלות .  לצד הנוכחות הרבה של היבואנים ,  דווקא מרצדס וארבעת מותגי הבית של צ'מפיון מוטורס ,  הודיעו על אי השתתפותם באוטומוטור וגם השמועות על הופעתן של מכוניות אקזוטיות  ( פרארי ,  מזרטי )  ,  החלו להתפוגג כשם שהופיעו .
 ולמרות זאת ,  ביום פתיחת התערוכה ,  שנפל בדיוק על הבוקר שלמחרת ליל הסדר ,  התייצבנו כדי לראות מה נשתנה ומה לא ,  ונתחיל עם מה שלא .  מחיר הכרטיס הבסיסי עדיין עומד על 89 שקלים ועדיין מהווה הוצאה של ממש עבור משפחות הבוחרות להגיע בהרכב מלא למתחם ,  עדיין מדובר באותם מתחמי תצוגה שמלבד ביתן 1 הגדול והחדיש ,  מרגישים עתיקים ,  צפופים וחשוכים ועדיין מתחמי התצוגות הדינמיות שמחוץ לביתנים ,  הוגבלו למתחמים זעירים שלא איפשרו פעילות של ממש .
 ככל הנראה ,  העדרם של מספר יבואני רכב ודו-גלגלי מהתערוכה ,  אפשר למארגנים לרווח את מתחמי התצוגות כך שהמכוניות בתוכם לא נדחקו בצפיפות והפעם ,  המבקרים בתערוכה הובלו באופן מעט מעיק בשביל מוגדר שלקח אותם דרך כל מתחם ומיצג ללא אפשרות דילוג ,  ממש כמו השביל המוכר לרבים ממתחם הקניות של איקיאה .
 ויש מה לראות ?  כן ולא .  לאלה הבוחרים להתחיל את הסיור בביתן 1 ,  קשה להתעלם מהאווירה היוקרתית וניחוח הבינלאומי של המתחם .  כך בקירוב נראות תערוכות בקנה מידה בינלאומי ולכן המקום גם נעשה למבוקש ביותר בקרב המבקרים .  שאר הביתנים ומתחמי התצוגה דרשו יתר יצירתיות מהמציגים בבניית המתחמים והתוצאות מוצלחות  ( תצוגת ב.מ.וו ,  פיאט ,  אלפא וקיה )  ומוצלחות פחות  ( סאיק ,  עופר אבניר )  .  הביתן שהציג את מידת המקוריות הגדולה ביותר שייך לסובארו ,  עם עיצוב מקורי המביא את העולם החיצוני פנימה  ( כבישים וצמתים )  .  את מתחם שריפת הצמיגים של סובארו תפסה תצוגה מרדימה למדי של מיצובישי בהדגמת נסיעתה של המכונית החשמלית מתוצרתה .
 השביל ההיקפי של התערוכה ,  אשר מחזיר את המבקרים אל מתחם בניין 1 ,  מעביר את אלה דרך מיצגים של מכונות שטיפה ,  אמבטיות ג'קוזי ,  מכשור מקצועי ,  תצוגת נגררים ,  שיפורים לרכבי שטח ,  כלי רכב מסחריים ,  חשמליים ושאר אביזרי רכב ודו-גלגלי .
 אוטומוטור מעולם לא ניסתה להיות תערוכה בעלת מקדם חדשותי המציג דגמי כלי רכב בסמיכות קרובה לעולם ,  שלא לומר להוות פלטפורמה לבכורות עולמיות ,  אך אין בכך פסול .  אולם ,  קשה להתעלם מהתחושה כי תערוכה זו למעשה אינה ברוב המקרים יותר מאשר הבאת אולמות התצוגה הרגילים של היבואנים למתחם זה ,  כאשר מרבית המיצגים חפים מכל חדשנות או תצוגות חריגות .  גם היבואנים שבחרו להביא מכוניות קונספט  ( סיטרואן ,  פורד ,  מאזדה ,  ב.מ.וו ,  סובארו )  ,  הציגו לרוב מכוניות וותיקות בנות שלוש ,  ארבע שנים ויותר .
 את היבואנים שבחרו להשתמש בתערוכת אוטומוטור לשם חשיפה של כלי רכב חדישים שיגיעו לישראל ,  אפשר לספור כמעט על יד אחת .  פיג'ו עשו זאת עם ה-RCZ הספורטיבית החדשה  ( מבחן נהיגה בה יתפרסם כאן בקרוב )  ,  שברולט  ( שוב )  עם הקאמרו ,  אך לצדה הוולט החשמלית והספארק שתחליף בשנה הבאה את האבאו ,  ב.מ.וו עם הסדרה 5 החדשה והסדרה 1 החשמלית ,  ניסאן עם ה-GTR ,  ה-370Z והג'וק ,  רנו עם המגאן והקליאו ספורט לצד הגראנד סניק החדש ,  קיה עם הסול ,  פיאט עם מותג אברת'  ( ומכונית המסלול היחידה בתצוגה )  ויונדאי עם הג'נסיס ,  הסונטה החדשה וה-ix35 .  שאר היבואנים  ( הונדה - מלבד הדו-גלגלי ,  לקסוס ,  וולוו ,  יגואר ,  מיצובישי )  לא הציגו שום חידוש ראוי לציון .
 התצוגה המגומגמת משהו גרמה לכך שזמן הביקור התקצר במאוד וגם לאחר עצירות לצילומים ,  את התערוכה כולה אפשר לסיים תוך כשעה ואף פחות מכך .  למרות זאת ,  הביתן בו בילינו את הזמן הממושך ביותר ,  במפתיע או שלא ,  שייך למכוניות האספנות של מועדון החמש .  מועדון אספני הרכב קיבל מתחם נדיב מאוד ובו תחת תאורה רומנטית הוצגו מספר לא קטן של מכוניות עתיקות מסוגים רבים - רכבי שטח ,  סלון ,  ספורט ,  קבריו וכן ענתיקות של ממש מתחילת המאה הקודמת .
 תשובה מוחלטת לא תקבלו כאן ,  כי ממשאל אקראי שערכנו בקרב מבקרי התערוכה ,  הרוב המוחץ קבע שכן .  אולם ,  אותנו התערוכה הרשימה פחות אפילו מזו שקדמה לה לפני שנתיים וגם אז היא לא היית מהמוצלחות .  אם אתם מהמחפשים אחר מכוניות מרטיטות ,  מלבד ה-GTR של ניסאן ,  לא תמצאו דבר ,  החידושים מופיעים במשורה וברוב המקרים רחוקים מנגישות הקהל ומכוניות קונספט יש שלוש והן כאמור ותיקות מאוד .  לרוכבי הדו-גלגלי ,  אין שום סיבה נראית לעין להגיע השנה למקום .
 בהיבט הצרכני ,  דווקא יש מה לראות ,  כי מתחם גני התערוכה מאפשר קיבוץ של מרבית אולמות התצוגה מרחוב המסגר במקום אחד ,  כשסוכני המכירות ישמחו לעוט עליכם .  אם עלות הכרטיסים אינה מרתיעה ,  או שהצלחתם להתארגן על הנחות או כרטיסים חינמיים למיניהם ,  אפשר להעביר במקום עם המשפחה מספר שעות ועדיין לצאת עם שקיות גדושות בקטלוגים .  רק קחו בחשבון גם את מחירי המזון  ( כשר לפסח )  שאינם זולים .
 
תערוכת אוטומוטור 2010 ,  בוידאו
קפצנו ליומה הראשון של תערוכת הרכב הישראלית הדו-שנתית כדי לבדוק מה נשתנה הפעם והאם יש מה לראות .  שווה ? 

