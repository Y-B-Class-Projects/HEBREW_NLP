פיתוח הגליל - רק בשיתוף הערבים 
קידום הפריפריה
 >  >  לאחרונה התקיימה בבית שאן ועידת הגליל 2010 ,  שעסקה בנושאי פיתוח עתידי של הגליל .  נראה שהגליל חשוב בעיני רבים מהעוסקים בפיתוחו ,  אך הרכב המשתתפים בוועידה הבליט גם את השאיפות הנסתרות והגלויות של מדיניות הממשלה ביחס לאזור .  בין באי הוועידה היתה נוכחות דלה עד אפסית של פוליטיקאים ,  ראשי רשויות מקומיות ואזרחים ערבים .  הערבים חיים בגליל ומהווים חלק בלתי נפרד מההיסטוריה ,  הנוף והמרחב החברתי והכלכלי שלו ,  אך הרכב ועידת הגליל העיד על כך שהם אינם באמת נתפשים כחלק ממנו .  המדיניות הממשלתית ביחס לגליל עוסקת מאז קום המדינה בתמרוץ זוגות צעירים ו"אוכלוסייה חזקה "  לעבור לאזור - אך זו בסך הכל מכבסת מלים שמסתירה את הרצון להביא לאזור רק אוכלוסייה יהודית ,  שכן בגליל כבר יש הרבה זוגות צעירים ערביים ואוכלוסייה ערבית מבוססת ומשכילה .  ערביי הגליל רואים בעיניים כלות כיצד משאבי המדינה מושקעים בניסיונות להביא לגליל עוד יהודים ,  במקום להשקיע באוכלוסייה הקיימת .  קשה אם כן לצפות מהערבים לבוא בהתלהבות לוועידה ששוב עוסקת בהבאת יהודים לגליל במקום בהשקעה בפיתוח הכלכלה בו - לטובת כל תושביו ,  יהודים וערבים כאחד .  מובן שאמירות בדבר הצורך להשקיע ביישובים הערביים ולקיים שיתוף פעולה בין יהודים לערבים פוזרו לחלל האוויר בוועידה ,  אך ספק אם מדובר בהצהרת כוונות רצינית .  המציאות הקיימת היא של אי-שוויון חריף בחלוקת המשאבים בגליל .  היישובים היהודיים נהנים מתשתיות דיור ,  תחבורה ותעסוקה מתקדמות ,  והיישובים הערביים סובלים מתשתיות ירודות ביותר .  פיתוח אמיתי ובר-קיימא של הגליל יתקיים רק אם יביא את כלל האוכלוסייה לקו זינוק משותף ,  יראה באוכלוסייה הערבית משאב וימנף אותה ואת יתרונותיה .  נדרשת הכרה אמיתית בכך שאין גליל ללא ערבים ,  ואין פיתוח אמיתי ללא חלוקה שוויונית של משאבי המרחב .  המשך המציאות הנוכחית מבשר לתושבי הגליל עתיד שחור של מתחים חברתיים ונסיגה כלכלית .  ועידה הקרויה  " ועידת הגליל ",  כל עוד תדיר את האוכלוסייה הערבית באזור ,  תיחשב לוועידה ריקה המייצגת חבל ארץ אחר ,  אולי בארץ אחרת ,  אך לא בגליל .  הכותב הוא מנכ"ל שותף של עמותת סיכוי ,  העמותה לקידום שוויון אזרחי

פיתוח הגליל - רק בשיתוף הערבים 
קידום הפריפריה

