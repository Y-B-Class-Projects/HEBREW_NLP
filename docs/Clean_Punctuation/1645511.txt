מקגריידי : " הקהל גרם לי לצמרמורות בכל הגוף "
 הבכורה במדי הניקס ריגשה את טי מאק שזכה למטר אהבה בגארדן ,  ולא פסל את האפשרות שיישאר בקבוצה בעונה הבאה
כשטרייסי מקגריידי הועבר לניו יורק בעסקה סיבובית של יוסטון דרך סקרמנטו ,  רבים סברו שהניקס מחפשים רק את החוזה הנגמר של הסופרסטאר הדועך ,  שייתכן שכלל לא יזכה ללבוש את מדי קבוצתו החדשה .
 אבל מייק ד'אנטוני לא היסס להציב את טי מאק בחמישייה כבר במשחקו הראשון מול אוקלהומה סיטי ,  והוא החזיר לו במשחק נהדר עם 26 נקודות .  אלא שלת'אנדר יש סופרסטאר משלהם בדמותו של קווין דוראנט ,  שצלף 36 נקודות ,  קבר את הסל המכריע בהארכה כדי להוביל את קבוצתו לניצחון 118:121 ,  וגרם למקגריידי להצהיר : " הוא מזכיר לי את עצמי כשהייתי צעיר יותר ". 
חודשיים אחרי משחקו האחרון לפני שיובש על ידי הרוקטס ,  הזכיר מקגריידי נשכחות עם תצוגה התקפית מרשימה שכללה 10 מ-17 מהשדה ,  5 אסיסטים ,  4 ריבאונדים ב-32 דקות ,  ושלשה אחת גדולה ששלחה את המשחק להארכה ,  אך בתוספת הזמן נותר טי מאק על הספסל ,  למרות דרישת הקהל ,  שהתאהב בו מיידית ,  להכניסו מחדש למשחק .
" כבר לא היו לי רגליים ",  הודה מקגריידי בסיום . " ולא הייתי יכול להמשיך לשחק ולפגוע בקבוצה שלי ,  זה לא היה נכון ,  ולא רציתי להיות גיבור בכוח במשחק הראשון שלי כאן ".  לגבי ההתרגשות שאחזה בו בפתיחת הפרק החדש בקריירה אמר : " לא הרגשתי כל כך טוב כבר זמן רב ,  ולשמוע את הקהל צועק 'אנחנו רוצים את טרייסי' גרם לי לצמרמורת בכל הגוף ".  לאחר מכן התייחס לאפשרות שיסכים לחתום על חוזה מינימום בסיום העונה על מנת להישאר בקבוצה : " עדיין מוקדם לעסוק בזה ,  אבל כסף לא יהווה בעיה בשיקולים שלי ". 
ד'אנטוני ,  שהוצף לאחר המשחק בשאלות לגבי כוונות הרכש העתידיות של הניקס ,  שמר על עמימות מחוייכת כהרגלו וענה : " הבאזז סביב הקבוצה מוצדק ,  כי הרבה מהעתיד שלנו לא ידוע ,  אבל אנחנו בעמדה מצוינת ,  ודוני עשה עבודה נהדרת בלהביא אותנו למצב הזה .  הסגל שלנו השתנה כמה פעמים בשנתיים האחרונות ,  והוא ישתנה גם בעונה הבאה ..  ."  .
 
מקגריידי : " הקהל גרם לי לצמרמורות בכל הגוף "
 הבכורה במדי הניקס ריגשה את טי מאק שזכה למטר אהבה בגארדן ,  ולא פסל את האפשרות שיישאר בקבוצה בעונה הבאה

