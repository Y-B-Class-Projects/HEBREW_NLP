שפל נוסף לדולר :  3.718 שקלים בלבד
שבוע המסחר במט"ח ננעל בהיחלשות נוספת בשערו של המטבע האמריקני לשפל של יותר מחודשיים .  מתחילת השבוע השיל הדולר 1.2% מערכו
המטבע האמריקאי מוסיף לאבד גובה ונסחר גם היום בירידה .  בסופו של יום המסחר המקוצר במט"ח נחלש הדולר ב-0.35% ושערו היציג נקבע על ידי בנק ישראל ברמה של 3.718 שקלים בלבד .  מדובר ברמה הנמוכה ביותר של המטבע זה יותר מחודשיים - אך הוא עדיין מרוחק מרמת השפל שאפיינה אותו בתחילת חודש ינואר אז הגיע ערכו ל-3.66 שקלים בלבד .  בסיכום שבועי איבד הדולר 1.2% מערכו אל מול השקל  .
 היחלשותו של הדולר היא תוצאה של מספר תהליכים ובראשם הגירעון התקציבי החמור בארה"ב שמימדיו המלאים נחשפו השבוע והצביעו על חור עמוק בקופת האוצר האמריקאי .  נתון זה מפחית ממידת האופטימיות של ציבור המשקיעים בעולם בכלכלה האמריקאית וביכולתה לצאת בכוחות מקסימליים מהמשבר הכלכלי ועל כן מביאה להיחלשות בערך המטבע אל מול המטבעות המרכזיים בזירת המט"ח .
 מנגד ,  הנתונים המעודדים על הצמיחה בישראל המשתקפים בדו"חות המוצלחים של חברות ישראליות בשבוע האחרון ,  בתשואה המרשימה שרושמים המדדים המובילים בת"א בשנה האחרונה ובימים האחרונים כשהם מתקרבים לרמת שיא של כל הזמנים וכן התקרבות מדינת ישראל ל-OECD והאמון בה ובכלכלתה בקרב משקיעים בעולם ,  מסייעים לשמירה על יציבות השקל ולשמירה על מצבו האיתן למול מטבעות אחרים בעולם ,  בהם גם הדולר .
 בהיעדר מסחר במט"ח ביום א' יוותר שערו היציג של הדולר ברמה נמוכה זו שנקבעה ע"י בנק ישראל עד לקביעת שער יציג חדש בצהרי יום שני .  מחירו של האירו נקבע בצהרים ברמה של 5.104 שקלים ,  מחירה של לירה שטרלינג עלה מעט לשער של 5.62 שקלים ואילו רנד דרום אפריקאי ,  לטובת המתכננים לטוס למשחקי גביע העולם בכדורגל בקרוב ,  נמכר כעת תמורת 0.502 שקלים .
 
שפל נוסף לדולר :  3.718 שקלים בלבד
שבוע המסחר במט"ח ננעל בהיחלשות נוספת בשערו של המטבע האמריקני לשפל של יותר מחודשיים .  מתחילת השבוע השיל הדולר 1.2% מערכו

