כתב אישום נגד שופרסל
הרשות להגבלים עסקיים הגישה כתב אישום נגד שופרסל ,  המנכ"ל אפי רוזנהויז וסמנכ"ל הסחר והשיווק אלי גידור ,  בגין הפרת תנאי מיזוג וניסיון להסדר כובל
רשות ההגבלים העסקיים הגישה היום כתב אישום נגד שופרסל ונגד המנכל "  אפי רוזנהויז וסמנכ"ל הסחר והשיווק שלה אלי גידור ,  בגין הפרת תנאי מיזוג וניסיון להסדר כובל .  
ההחלטה על הגשת כתב האישום התקבלה בעקבות חקירה מקיפה ,  אשר החלה לפני כשנה ונוהלה על ידי מחלקת החקירות של הרשות ,  ולאחר קיומו של שימוע ,  במסגרתו הועלו טיעוניהם של שופרסל ומנהליה מדוע יש להימנע מהגשת כתב אישום נגדם .  במסגרת החקירה נחקרו מנהלי חברות מובילות במשק ונתפסו מסמכים רבים ,  במשרדי חברת שופרסל ובאתרים נוספים .  
על פי כתב האישום ,  לא קיימו שופרסל ומנהליה הבכירים את התנאים שחלו על שופרסל במסגרת מיזוג שופרסל-קלאבמרקט וכן ניסו לעשות הסדר כובל .  כל זאת ,  במטרה להפחית את התחרות בין שופרסל לבין מתחריה .  
כזכור ,  בשנת 2005 במסגרת מיזוג שופרסל-קלאבמרקט ,  רכשה שופרסל את רשת קלאבמרקט הכושלת לאור התמוטטותה הפיננסית ובהתבסס על  " דוקטרינת הפירמה הכושלת ".  המיזוג אושר בכפוף לתנאים מגבילים אשר נועדו ,  בין היתר ,  למתן את הפגיעה בתחרות ובצרכנים ולאפשר לתחרות להתאושש מקריסת קלאבמרקט ורכישתה על ידי שופרסל .
 כתב האישום מציין כי בדצמבר 2008 פורסמו בעיתונות מודעות מבצע של הריבוע הכחול לרגל חג החנוכה .  במסגרת המבצע הוצעו למכירה בסניפי 'מגה' ו'מגה בעיר' מוצרים זהים ו/או דומים למוצרים שהוצעו למכירה במודעות מבצע של שופרסל שפורסמו באותו היום ממש .  במסגרת מבצע רבוע כחול הוצעו המוצרים למכירה במחירים נמוכים מהמחירים שהוצעו במסגרת מבצע שופרסל .  
עוד נאמר בכתב האישום ,  כי בעקבות פרסום מבצע הריבוע הכחול ,  החליטו רוזנהויז וגידור ,  ליצור קשר עם הספקים אשר מוצריהם נמכרו במקביל בשני המבצעים ,  על מנת להביא לכך שאותם ספקים יפעלו להפסקת מבצע הריבוע הכחול .  
על פי כתב האישום ,  יצר רוזנהויז קשר טלפוני עם מנהלי חברות שמוצריהן נמכרו במקביל בשני המבצעים ,  כאשר  " במסגרת שיחות הטלפון שוחח רוזנהויז ,  בין היתר ,  עם קפלן - מנכ"ל קבוצת אסם ,  לסין - מנכ"ל שטראוס ישראל ,  וינשטין - מנכ"ל תה ויסוצקי ,  ישראל ותמיר - מנכ"ל קבוצת ישראל בחברה המרכזית לייצור משקאות קלים .  בשיחות עם כל אחד מהספקים הביע רוזנהויז כעס על הספק על כך שמוצריו הוצעו למכירה במחירי מבצע מגה וניסה להגיע עמו להבנה שיפעל להפסקת מבצע מגה ".  
עוד נאמר בכתב האישום כי רוזנהויז וגידור החליטו כי שופרסל תפסיק לרכוש מוצרים מסוימים של אותם ספקים אשר מוצריהם נמכרו במקביל בשני המבצעים .  על פי החלטתם של רוזנהויז וגידור הופסקה ,  בין היתר ,  רכישת קפה רד מאג ,  מים מינרליים נביעות ומשקאות אייס T .  בכתב האישום מצוין כי  " הוצאת המוצרים מגיוון נעשתה נוכח העובדה שהספקים לא פעלו להפסקת מבצע מגה ועל מנת לגרום לספקים לפעול למניעת מבצעים דומים בעתיד ".  
כתב האישום כולל פרשה נוספת ,  המתייחסת להחלטה של גידור לפיה שופרסל תחדל לעבוד עם אחד מספקיה - רזיט שיווק בע"מ .  על פי כתב האישום ,  החלטה זו של גידור התקבלה בשל כך שרזיט החלה לספק למותג הפרטי של מגה מוצרים אותם סיפקה עד לאותו מועד למותג הפרטי של שופרסל .  
המעשים המתוארים בכתב האישום מהווים הפרת תנאי המיזוג שהושתו על שופרסל במסגרת מיזוג שופרסל-קלאבמרקט וכן ניסיון לעשיית הסדרים כובלים .  
כתב האישום הוגש על-ידי עו"ד נעמי אוראל-סיון ,  ראש צוות במחלקה המשפטית ברשות ההגבלים העסקיים .
 
כתב אישום נגד שופרסל
הרשות להגבלים עסקיים הגישה כתב אישום נגד שופרסל ,  המנכ"ל אפי רוזנהויז וסמנכ"ל הסחר והשיווק אלי גידור ,  בגין הפרת תנאי מיזוג וניסיון להסדר כובל

