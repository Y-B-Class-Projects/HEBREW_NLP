דיווח :  NBC מאיימת להקפיא את תוכנית הלילה
בפגישה קשה בין נשיא הרשת לצוות הטונייט שואו של קונאן אובריאן איים הנשיא להקפיא את התוכנית אם לא תיפסק המחאה של אובריאן נגד שינוי שעת שידור התוכנית
יומיים אחרי ההצהרה המפתיעה ששיחרר קונאן אובריאן לתקשורת ,  נראה שרשת NBC החליטה להשיב מלחמה .  אתר דדליין הוליווד מדווח כי בפגישה שנערכה אחרי ההצהרה של אובריאן ,  איים נשיא הרשת ,  ג'ף צוקר להשבית את התוכנית אם מטווח הבדיחות של אובריאן על הרשת בתוכנית עצמה לא ייפסק .  
לאחר מכן ערך צוקר פגישה עם כלל צוות התוכנית ועל פי הדיווחים ,  איים  " להוריד את אובריאן משידור למשך 3.5 שנים ",  שהם בעצם שנתיים וחצי שנותרו לאובריאן בחוזה בתוספת שנת צינון בה נאסר עליו לעבוד עם רשת מתחרה .  על הדיווח הזה אמר מקורב לאובריאן  " אם NBC לא תתעשת ,  זה ייגמר מול שופט ".  
בנוסף ,  אתר TMZ דיווח כי העסקה למעשה נסגרה וכי לנו ינחה את התוכנית שתשודר בשעה 23:30 בלילה ,  אולם NBC הכחישה את הדיווח .  בינתיים שחררה NBC הצהרה לתקשורת הגורסת כי הרייטינג של קונאן הרקיע שחקים בתחילת חודש ינואר והצליח לעקוף בטווחי גיל מסוימים את תוכניתו של דיוויד לטרמן ברשת CBS .  
אלא שדווקא את אובריאן הנתונים האלו לא מרשימים ולמעשה רק מחזקים אותו בדעתו לעזוב את הרשת אם זו תתמיד בהחלטתה להעביר את התוכנית לשעה 00:05 . " התוכנית האחרונה של קונאן תהיה ב-22 בינואר ",  טען מקור באוזני המגזין People ,  אולם כמובן שאף נציג רשמי של אובריאן לא אישר את הדיווח .
 
דיווח :  NBC מאיימת להקפיא את תוכנית הלילה
בפגישה קשה בין נשיא הרשת לצוות הטונייט שואו של קונאן אובריאן איים הנשיא להקפיא את התוכנית אם לא תיפסק המחאה של אובריאן נגד שינוי שעת שידור התוכנית

