אוהד כישלונות
הוא שמח בשביל פדרר אבל היה יותר עצוב בשביל מארי ,  הוא שיבח את פרגוסון אבל הרבה יותר ריחם על ארסנל .  פז חסדאי כבר לא חוגג ניצחונות ,  רק מדוכדך מהפסדים
ישנה סברה שטוענת כי על מנת ליהנות מצפייה באירוע ספורט ,  חובה על הצופה לבחור צד .  נקודת המוצא היא שמעורבות רגשית עומדת בבסיס החוויה הספורטיבית ,  שהיא חלק בלתי נפרד מההנאה ,  ולפיכך ככל שהצופה מעורב יותר ,  כך תחושותיו יוקצנו והנאתו רק תגבר .  עם השנים אני מגלה שהגישה הזו כבר לא רלוונטית עבורי .  האסתטיקה של המשחק התגלתה כחזקה מכל ,  ולפיכך צפייה ניטרלית היא לא רק לגיטימית ,  היא לעתים כורח המציאות .  אומנם אין הדברים נוגעים לספורט הישראלי ,  שבו הכל יותר רגשי ופחות הגיוני ,  אך בכל הנוגע לספורט אמיתי - שבו כל המעורבים מוכשרים ,  נפלאים וראויים לניצחון - כיצד אנחנו אמורים לבחור צד מובהק ,  ולייחל למפלתו של אחר ?  הרי זה בלתי אפשרי ,  מעט מיותר ואפילו מטופש .
 יום ראשון המחיש במדויק את הדילמות קורעות הלב שעמן נאלץ חובב הספורט להתמודד .  גמר אליפות אוסטרליה ,  למשל ,  הפגיש בין שני טניסאים מוערכים ונערצים ,  אהובים וכבירים ,  עם שלל סיבות שנותנות סיבה לתמוך בכל אחד מהם .  מצד אחד ,  איך לא נגבה את פדרר ,  האלוף הגדול ,  שעושה היסטוריה לנגד עינינו ?  האם זה הגיוני לייחל להפסד של הטניסאי הגדול אי פעם ?  איך נוכל לספר בעתיד לילדינו שפעם קיווינו למפלתו ?  מנגד ,  האם מארי לא ראוי לזכייה ראשונה אחרי הטורניר המופלא שסיפק ?  האם לא מגיע לו להניף פעם בחייו גביע ?  האם ליקירינו ,  נתיני הממלכה הבריטית ,  שחו בחייהם כל כך הרבה סבל ספורטיבי ,  לא מגיעים רגעי אושר וגאווה ?  
כמה שעות לאחר מכן עלו לשחק מנצ'סטר יונייטד וארסנל ,  והלב המשיך להיקרע :  האין זו טרגדיה שאחת מהן חייבת להפסיד ?  שתיהן אדירות ואטרקטיביות ,  שתיהן העניקו לנו כל כך הרבה רגעי שמחה ,  שתיהן ראויות ואהובות ,  וזה עוול ,  ממש פשע ,  שאחת מהן תרד מנוצחת ואולי תנשור מהמירוץ לתואר .  וכמו במשחק הטניס ,  גם פה ההיגיון מסרב להחליט בנחרצות על זהות הצד המועדף .  במקרים כאלה הלב הוא זה שמכריע את הכף ,  ולא פעם השיקולים שלו מוזרים ומשונים ,  ובדרך כלל ההחלטה נופלת על מי שנראה לו נחמד יותר באותו הרגע ,  ובמקרה הזה פדרר ויונייטד .  לא ברור למה ,  אבל זה ממש לא משנה .  ממילא הכל נתון לשינויים ולמהפכים .
 ואז מתחיל המשחק ,  וכצפוי ,  הכל משתנה .  פדרר שולט בהתמודדות ,  מביך את יריבו וחושף את חולשותיו ,  ולפתע ,  בשיא הטבעיות ,  האמפתיה עוברת לצד השני . " קדימה מארי ",  אני קורא בשקט ,  מבולבל מעט ,  שניות ספורות בלבד אחרי שנראה היה שאני הולך עם פדרר , " תראה לו מי אתה ,  אל תישבר ".  משחק הפרמיירליג גורר את אותו דפוס התנהגות . " תמשיכי להילחם ארסנל ",  אני אומר ומחזיק אצבעות לתותחנים ,  על אף שרק דקה לפני כן היללתי בקול רם את אלכס פרגוסון על הנסים והנפלאות שהפיק מנאני ומסקולס , " קדימה ,  תראי לסקוטי השחצן ממה את עשויה ".  
איפה המחויבות שלי ,  איפה הדבקות והנאמנות ?  מה פשר הזגזוג ?  איפה האהדה בכל מחיר ,  עד המוות ?  לכזה הפכתי ,  לאוהד של כישלונות ?  מספיק שקבוצה או ספורטאי ייקלעו לעמדת פיגור ומיד יגררו ממני אהדה ואמפתיה ?  אומנם התמיכה בצד המפסיד היא בלתי נשלטת - ולא רק בגלל התקווה שיחזור למשחק ויגביר את העניין בו ,  אלא בעיקר בגלל רחמים אנושיים בסיסיים  אבל נוצרה בעיה :  כבר תקופה ארוכה שאני לא מצליח לשמוח עבור המנצחים ,  אלא בעיקר כואב את תוגת המנוצחים .
 ואז הגיעה מכבי ,  ששיחקה מול ריאל מדריד ,  והכל חזר לי .  פתאום לאסתטיקה אין תפקיד .  למעשה ,  לו שיקולי אסתטיקה היו נכנסים לחשבון ,  סביר להניח כי כלל לא הייתי צופה במשחק .  פתאום גם אין רחמים על המפסידים ,  אין שינויים באהדה ,  רק רצון לנצח ולרמוס את היריבה .  פתאום אני לא בטוח שאני אוהב את זה .  פתאום כל העסק הזה נראה לי אלים .  פתאום הפנאטיות נראית לי ברברית .  זה אומנם היה כיף ומהנה ,  אבל לא בטוח שזה קשור לספורט .
 
אוהד כישלונות
הוא שמח בשביל פדרר אבל היה יותר עצוב בשביל מארי ,  הוא שיבח את פרגוסון אבל הרבה יותר ריחם על ארסנל .  פז חסדאי כבר לא חוגג ניצחונות ,  רק מדוכדך מהפסדים

