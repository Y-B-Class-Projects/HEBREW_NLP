זה ייגמר בקריירה
תרגיעו קצת את האמביציות שלכם - יש כאן גם זוגיות ,  והיא רעבה לתשומת לב .  12 המסכות - חלק שלישי
רבים חושבים שלקרוא בקלפים זה אומר לקרוא את העתיד ,  אבל זה לא מדויק .  הקלפים לא מראים לנו מה יקרה ,  משום שהעתיד אותו אנו מחפשים לא באמת קיים ,  זו פיקציה ,  ואנו מחפשים את הדבר הלא נכון .  לא את העתיד אנו צריכים לחפש ,  אלא את הדרך ,  את ההבנה של מה נכון לנו .  העתיד הוא בחירה אישית שלנו ,  ורק אנו נקבע כיצד נבחר או מה יהיה .  אף אחד לא יוכל באמת להגיד לנו מה יהיה בעתיד כי זו בחירה שאותה רק אנו יכולים לעשות .  
הקלפים עוזרים לנו להבין ,  לא את מה שיקרה אלא את מה שקרה ,  את מה שקרה - לא לנו ,  אלא לאנושות .  במשך אלפי שנים ,  מיליארדים על מיליארדים של בני אנוש כבר עשו את זה ,  וכל הדילמות שלהם ,  הקשיים שלהם והפתרונות שלהם  כל אלו בנו את מפת הדרכים הקולקטיבית .  זו המפה אותה כינה יונג  " תת המודע הקולקטיבי "  וכשנלמד להכיר אותה ,  נדע מה עלינו לעשות וכיצד לבחור ,  וזה מה שחשוב .
 בסדרת מאמרים זו אני כותב על קלפי טארוט ובמיוחד על קלפי החצר - שישה עשר קלפים העוסקים בצדדים השונים של הנפש ,  ששנים עשר מתוכם מוכרים לנו מתחום האסטרולוגיה .  במאמר זה וקודמו אני מציג את המולות מלך הגביעים ומלך המטבעות המיוצגים על ידי מזל סרטן וגדי במזלות האסטרולוגיים .  שני צדדים גדולים אלו הקיימים בנפש שלנו משלימים אחד את השני .  מלך הגביעים ,  המייצג את הבית ,  צריך ללמוד להיות יותר עצמאי ולצאת מהקונכייה בה הוא נמצא ,  ומלך המטבעות צריך ללמוד ממלך הגביעים לחשוב פחות על קריירה ולהשקיע יותר ברגשות ובמשפחה .
 המסכה של מלך המטבעות  ( מזל גדי )    " קריירה ": 
את המסכה שלובש מלך המטבעות כולנו פגשנו :  זהו המנכ"ל הקשוח ,  הרציני ,  הענייני וחסר חוש ההומור .  זהו הטיפוס של האבא הקלאסי שיוצא עם שחר וחוזר מאוחר בלילה ,  זה שמקדיש את כל מרצו לטובת היציבות הכלכלית ורווחת המשפחה .  אך מהי אותה מסיכה ?  מדוע אנו שמים אותה ?  מתי זה נכון לשים אותה ומתי מומלץ להסירה ?  ובכן ,  בואו נצא לבדוק .
 מלך המטבעות ,  בדיוק כמו מזל גדי ,  מונע על ידי הצורך בעצמאות והגשמה אישית ,  ומי שלובש מסכה זו יגלה במהרה שהשאיפה הגדולה שלו היא להיות עצמאי ובלתי תלוי .  זה יהפוך להיות צורך קיומי עבורו ,  והדאגה לרווחה כלכלית ולמימוש עצמי יהיו בראש סדר העדיפות שלו .
 מלך המטבעות יפנה את רוב מרצו לקריירה ,  כיוון שהוא רואה בה כלי לביטוי צורך זה .  הוא יהפוך בן לילה לטיפוס מכור לעבודה ,  איש ניהול שכולם רועדים ממנו ,  היודע לבצע את התכניות שלו ,  לסחוט את כולם עד הסוף ולהשיג את מטרתו ,  ואין ספק כי כל דירקטוריון ישמח לקבל מנכ"ל כזה כי הוא מביא תוצאות .
 אולם למסירות זו יש מחיר ,  ואם נשכח להסיר את המסכה נגלה שהעבודה הקשה שאנו משקיעים בקריירה באה על חשבון הזוגיות וחיי המשפחה שלנו .  בעבר ,  וגם היום במקומות לא מעטים בעולם ,  האדם צריך להזדהות עם התפקיד שלו .  מלך המטבעות הוא הסטריאוטיפ של האבא , " המפרנס ",  אשר רואה ביציבות הכלכלית ערך עליון העומד לפני כל צורך אחר .  אותו מפרנס מקבל מקום של כבוד בבית - הוא לא שותף בעניינים השוטפים אלא הדמות המנהלת ,  ושאר הדמויות בבית ,  האשה והילדים ,  צריכים להיכנס למשבצת התפקיד שלהם .  אנו צריכים לדעת ללבוש מסכה זו כשאנו יוצאים לעבודה ,  אך כדאי שבבית נדע לשים במקומה את המסכה של מלך הגביעים .
 לובש מסכה זו הוא אמביציוזי ,  תחרותי ,  הוא תמיד רוצה להיות במקום ראשון ,  להיות הכי טוב ,  ובמקומות העבודה הוא ירצה להיות המנכ"ל .  אך מה הטעם להיות מקום ראשון ,  אם אין מול מה להשוות את ההישגים שלנו ?  לכן מלך המטבעות צריך מסגרות ואוהב שהכל נעשה לפי הספר .  אם כולם יוצאים אחרי הצבא להודו ,  מיד עם השחרור הוא יעשה  " וי "  על הנסיעה .  אם כל החברים שלו מתחתנים עד גיל 30 - בגיל 29 הוא כבר ישלח ההזמנות לחתונה שלו .
 אם במקרה במקום העבודה שלו ,  כשהוא רק סמנכ"ל צעיר ,  תופס אותו המנכ"ל באחת ממסיבות הקוקטייל ואומר לו : " איך אתה רוצה להחליף אותי בעוד כמה שנים כשאתה רווק מתהולל בן 30 ?  תראה את כל המנהלים ,  כולם כבר נשואים עם ילדים "  - כעבור 9 חודשים הוא יזמין את כל העובדים לברית .  איך כל כך מהר ?  תשאלו .  ובכן ,  זו המומחיות של לובש מסכה זו  הוא משיג תוצאות !  ומבחינתו ,  אם עכשיו זה הזמן להתחתן ,  אז תהיה חתונה .  אם במקרה זו תהיה אהבה - מצוין ,  ואם לא  אז לא נורא .  ממילא זוגיות זה לא הקטע שלו .
 הבית עבורו יכול לפעמים להיות פונקציה שצריך גם עליה לעשות  " וי ".  הוא יהיה בעל נאמן ויביא פרנסה ,  אבל הוא יתחתן בעיקר כדי שיהיה לו שקט בתחום הזה ואם בדרך יש גם אהבה ,  מה טוב .  לובש מסכה זו לא מאמין בלנוח ,  בלהיות בבית ולשבת  " רגל על רגל ".  הוא תמיד עובד ,  מתכנן תכניות ומבצע אותן .  לא היה מזיק לו לבדוק איך הוא יכול בסדר היום העמוס שלו להכניס גם קצת מנוחה ,  חוש הומור ורגישות לאחרים ,  שאותם הוא לרוב קצת שוכח .
 אנו מונעים על ידי הצורך בעצמאות ובהגשמה חומרית ,  מכווני מטרה ומתרכזים בקריירה והישגיות - דבר שבא על חשבון הסביבה הקרובה ומערכות יחסים .  
תמצית הקלף  ( מה להגיד לשואל כשיוצא הקלף ) :קלף מלך המטבעות מייצג הלך רוח בו אנו שואפים להצליח ולהיות עצמאים .  בתקופה שהוגדרה אנו צריכים להיות במקום בו אנו יודעים מהן המטרות שלנו ,  להשקיע את כל מה שיש לנו בנושא השאלה ולהצליח .
 אולם המטרה אינה מקדשת את האמצעים ועלינו להיזהר מהנטייה להקריב תחומים אחרים ובמיוחד את נושא הזוגיות ,  וכן להיזהר מהנטייה להתאים את עצמנו לחברה ולעשות מה שמצפים מאיתנו במקום לפעול מהלב .  עלינו לבדוק היטב מהן המטרות שאנו מציבים בחיינו ולוודא כי מטרות אלו אינן באות על חשבון הסביבה הקרובה או על חשבון תחומים אחרים .
 שגיא מנדלבוים עוסק בהומיאופתיה קלאסית ומנהל את פורום הטארוט בוואלה !  בעל ניסיון של 16 שנים בלימוד והוראה של קורסים וסדנאות בנושא טארוט וחלומות ,  אותם הוא מלמד בתל-אביב ובמרכזים שונים ברחבי הארץ .
 
זה ייגמר בקריירה
תרגיעו קצת את האמביציות שלכם - יש כאן גם זוגיות ,  והיא רעבה לתשומת לב .  12 המסכות - חלק שלישי

