טיפ :  מול בארסה זה לא יעבוד
הלחץ איתו שחקני ריאל עולים למגרש ,  מוביל אותם יותר מדי פעמים לפיגור מוקדם .  ב'אל קאלסיקו' יהיה קשה לתקן .  תומר יצחק מסכם מחזור
הסנטיאגו ברנבאו הוא בית חרושת לדרמות כבר עשרות שנים .  ריאל מדריד של העונה מנציחה את הקביעה הזו ואף מציבה גבולות חדשים .  שימו לב לשלושת משחקי הבית האחרונים של הקבוצה שמחזיקה במאזן מושלם של 15 ניצחונות מ-15 משחקים באצטדיון במדריד .  נגד סביליה התעוררה ריאל רק לאחר פיגור 2:0 וחגגה לבסוף ניצחון 2:3 בתוספת הזמן ,  ספורטינג חיחון הלחיצה את האוהדים בלבן עם שער בפתיחת המחצית השנייה ונענשה עם שלישייה ,  ובמחזור הנוכחי הגיע תורה של אתלטיקו מדריד .  היריבה העירונית ירדה להפסקה ביתרון ,  אך ריאל הפכה את התוצאה עם שער ובישול של צ'אבי אלונסו תוך שש דקות וסיימה לבסוף עם 2:3 יוקרתי שהחזיר אותה לפסגה .
 לפאביו קאפלו היו שני משחקים כאלה  ( אספניול ומאיורקה )  באליפות של 2006/07 וגם הקבוצה של ברנד שוסטר רשמה קאמבק מרשים  ( אוסאסונה )  בדרך אל התואר ,  אך בעידן מנואל פלגריני מדובר בגרסת האקסטרים ,  כשגם פער שמונה הנקודות של בארסה בפסגה נמחק כלא היה .  נראה כי ריאל מדריד מצליחה להוציא מעצמה  ( ומהקהל שלה )  את המקסימום רק בפיגור .  הלחץ העצום במועדון בו כל הפסד הוא טרגדיה  עניין שרק החריף מאז טראומת ליון - גורם לכך שהשחקנים עולים למגרש היסטריים ,  בחשש נוראי לאכזב את כולם .  ברגע שריאל נמצאת עם הגב אל הקיר והיריבה ביתרון ,  הלחץ נשכח ותחושת הבהילות היא זו המניעה את הקבוצה .  הקאמבקים הגדולים הם אלה שיביאו את הבלאנקוס בשוויון נקודות למפגש הגדול עם בארסה ,  כל עוד לא יקרו לשתיים תקלות במחזור הבא .  האם גם ב'אל קלאסיקו' תוכל ריאל מדריד להרשות לעצמה להיקלע לפיגור ? 
בשבוע שעבר הדגיש פפ גווארדיולה ,  ולא בפעם הראשונה ,  כי הליגה חשובה לו יותר מליגת האלופות .  לכן ,  אין פלא שבברצלונה יצאו עם לא מעט חששות למשחק החוץ המאתגר במאיורקה .  הקטלאנים ידעו שבאונו אסטדי הקומפקטי יהיה בלתי אפשרי לשחזר את הכדורגל האופייני להם ולצאת מהתקופה הבינונית ,  במיוחד כששחקניו של גרגוריו מנזאנו מציגים מאזן ביתי מופלא ומנטרלים כמעט כל יריבה שמגיעה להתארח .  אז פפ ,  בעוד החלטה אמיצה ומפתיעה ,  השאיר על הספסל בפתיחה את צ'אבי ולאונל מסי  ( שלא פתח מול מאיורקה באף משחק בעידן גווארדיולה )  ויצא למלחמה עם סיידו קייטה וג'פרן .
 בניגוד למשחקים הקודמים ,  אותם מסי ניצח כמעט לבדו בעזרת יכולת אישית פנומנלית ,  הפעם ברצלונה הקיזה דם על המגרש ,  שחקניה נלחמו על כל כדור אבוד והשיגו 0:1 קטן ויקר שכל כולו נחישות .  כשמדברים על כך שאלופה אמיתית צריכה לדעת לנצח משחקים בהם כל התנאים לרעתה ,  מתכוונים לסוג משחק כזה .  בארסה הפגינה משחק הגנה מרשים ,  כשבשער ויקטור ואלדס מציין את משחקו ה-23 העונה בכל המסגרות ללא ספיגה ,  ועקצה באמצעות זלאטן איברהימוביץ' ,  שכצפוי חזר לחיים מאז הפנדל שתרם לו מסי בשבוע שעבר ,  עם שער ליגה שלישי ברציפות .  זה אמנם לא נראה יפה ,  אך משיג בדיוק את אותה מטרה ,  בשיניים .  איך אמר גווארדיולה לאחר המשחק ?   " זו הדרך להגיע עד הסוף ". 
בשבוע שעבר קיבל אנדר הררה לא מעט זמן מסך ,  כשהיה התחנה הראשונה של מסי בדרך לשער השני המופלא בניצחונה של ברצלונה על סראגוסה .  השבוע ,  כשקבוצתו הביסה 0:3 את ולנסיה והתרחקה עוד קצת מהקו האדום ,  הררה כבר ניצב באור הזרקורים בזכות עצמו .  אחרי שאלברטו זפאטר ,  הקפטן יליד סראגוסה ,  נמכר לגנואה האיטלקית ,  חששו במועדון כי נפער חור עצום לא רק במרכז השדה ,  אלא גם בשדרת ההנהגה של הקבוצה .  העזיבה של הסמל אכן מנעה מסראגוסה חזרה חלקה לליגה הבכירה ,  אך בחצי העונה האחרונה נראה כי הררה נכנס לנעליים הגדולות .  שחקן הנבחרת הצעירה של ספרד הוא בכלל באסקי ,  שחמק מידיהם של אנשי אתלטיק בילבאו רק עקב העובדה כי אביו ,  פדרו ,  שיחק בעבר בסראגוסה ומחזיק בתפקיד במועדון בשנים האחרונות .  קצת יותר משנה עברה מאז ערך הררה בן ה-20 את הופעת הבכורה בקבוצה הבוגרת ,  ובמועדון בטוחים : " יש לנו מנהיג לשנים הקרובות ". 

טיפ :  מול בארסה זה לא יעבוד
הלחץ איתו שחקני ריאל עולים למגרש ,  מוביל אותם יותר מדי פעמים לפיגור מוקדם .  ב'אל קאלסיקו' יהיה קשה לתקן .  תומר יצחק מסכם מחזור

