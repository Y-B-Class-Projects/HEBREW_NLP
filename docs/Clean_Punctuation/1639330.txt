מישהו מישראל ? 
יונתן חדד חזר לקולג' ,  ישר לתוך הררים של שלג .  הלוואי עלינו
הנסיעה לקולג' הייתה די חלקה .  היו כמה עיכובים צפויים בטיסות ,  אבל בסופו של דבר הגעתי לכאן .  הגעתי לגוש עצום של שלג שהייתי צריך לפלס את דרכי בתוכו כדי להגיע לבית שלי .  הצלחתי לא להחליק על הקרח עד עכשיו ,  אבל צפיתי במספיק החלקות אלגנטיות ישר על הטוסיק .  ומה השארתי מאחורה ?  את החוף הלוהט של תל אביב באמצע החורף .  היה כל כך נעים להיות בחוץ עם חולצה קצרה או בלי חולצה ,  לקבל טיפה צבע .  אני לא זוכר חורפים חמים כל כך בארץ .  שנה שעברה כשגרתי בירושלים ירד שלג ,  השנה גם שם חמים ואולי יש קצת רוח .  אבל היו אנשים שהגיעו חזרה מהחופשה ממקומות חמים טיפה יותר כמו אוסטרליה ,  אז הם כנראה קיבלו שוק יותר רציני .
 חזרנו מחופשה מאוד ארוכה של חמישה שבועות שבשבילי הייתה אחת החופשות הטובות ביותר בחיים .  עכשיו אנחנו צריכים להתרגל מחדש לשגרה של חוסר שגרה בהדרגה .  שבוע הבא כבר יתווספו כל הפעילויות למערכת שעות .  הפעם בחרתי ,  לשמחתה של חברה טובה שלי שחף ,  פעילת זכויות אדם נלהבת ,  להשתתף באמנסטי באופן רשמי .  הצטרפתי גם לחוג פיסול .  כמובן שיש עוד המון חוגים אחרים שאני אשתתף בהם באופן לא רשמי כמו תיאטרון ,  דיבייט ,  מדיטציה ,  כדורעף ויוזמות אקטיביסטיות למיניהן .  לקראת האביב אפשר יהיה גם לשחק פה טניס במגרשים .
 אני ממשיך את הפעילות שלי בעיתון של הקולג'ים United Words .  כתבתי כתבה על חגיגות חנוכה בישראל ,  אני מתכנן לכתוב כתבה משותפת עם הגרמני שגר במסדרון שלי על חינוך בנושא השואה בשתי המדינות ועל החוויה של הישראלים בקולג'ים השונים לאור הקונפליקט הערבי-ישראלי .  לעיתון הבית ספרי שלנו INK ,  אני אכתוב בקרוב על נושא ההומופוביה בבית הספר שלמעשה מוחבאת ומושתקת מאחורי הקלעים ,  מה שכמובן מועדף עלי מאשר אפליה או אלימות ,  אבל אני מעדיף להעלות את הנושא לדיון ולראות איך אפשר להגיע להבנה מסוימת בנושא ולגרום לאנשים להרגיש יותר בנוח עם הזהות של עצמם ושל האנשים מסביבם .  יש מספיק אנשים שמגיעים ממדינות פחות ליברליות בהן אם מישהו יוצא מהארון הוא נשלח לכלא ,  שם רוב הסיכויים שהוא יירצח .  
יש גם מקומות בהן עונש מוות הוא דרך ההתמודדות המיידי ,  כך שלא כל אחד יזכה לאישור לאהוב אחרי שיחזור הביתה .  ואם כבר זכויות אדם ,  שבוע שעבר קבוצת אמנסטי הרימה אירוע לילה לבן של כתיבת מכתבים לאסירים פוליטיים וממשלות שמפרות זכויות אדם באופן שיטתי .  נכתבו כ-800 מכתבים מה שהיה מעבר לציפיות שלנו .  עוד בנושא זכויות אדם ,  השבוע היה שבוע מודל האומות המאוחדות ואני השתתפתי בכנס שהיה הצלחה ,  בתור יושב ראש הוועדה לזכויות אדם ,  בה דנו בנושא אפליה פוליטית באיראן ופליטי שינוי אקלים .
 בסוף שבוע לפני הקודם זכיתי לביקור של חברה טובה מישראל שלומדת בקולג' של הUWC בבוסניה .  שקד כבר ביקרה בקולג' באיטליה ועכשיו היא כאן בווילס איתי כחלק מרצון להדק את הקשר בין הקולג'ים והיוזמות בהם .  בקולג' שלי יש מספר כפול של תלמידים מהקולג' בבוסניה אז הגיוון הלאומי ממש ריגש אותה .  היא גם פחדה עד מוות לישון בטירה רדופת רוחות אבל הצליחה להתגבר בסופו של דבר .  גם שקד כותבת בלוג שמתעדכן די הרבה על החיים שלה בקולג' במשך השנתיים האלה .
 
מישהו מישראל ? 
יונתן חדד חזר לקולג' ,  ישר לתוך הררים של שלג .  הלוואי עלינו

