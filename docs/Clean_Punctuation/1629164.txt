דניאל פאר כמשל חברתי
אז זהו ,  דניאל פאר פורש .  בעידן של  " הישרדות "  ו"האח הגדול "  ספק אם פרישתו של פאר תעשה כותרות גדולות .  הרי תשומת הלב מופנית לשורדים ב"הישרדות "  ולמועמדים להדחה מדירת  " האח הגדול ",  ולא לעובד ציבור אשר עשרות שנים שירת נאמנה את הציבור ,  צרכני הרדיו והטלוויזיה .
 אבל לבד מן הצער על פרישתו של עמית וחבר ,  יש לקוות כי יהיה מי שישים לב גם לתזוזתה של עוד לבנה אחת המערערת את איתנותו של המבנה המכונה  " תרבות השידור ".  
" תרבות השידור "  היא היום נטע זר ,  בן חורג ומנוכר מן ההוויה הישראלית .  אחד מסמליה של  " תרבות השידור "  הוא ,  ללא ספק ,  ולאורך זמן ,  דניאל פאר .  נכון ,  הוא לא יכול לרשום בקורותיו המקצועיים הכרזה היסטורית באוזני ההמונים בסגנון  " רבותי ,  מהפך ".  נכון ,  הוא ייזכר ,  בין השאר ,  כמי שהכריז בגאווה  " דוז פואה "  כלומר תריסר נקודות  ( בצרפתית )  לזכות משתתפים בתחרות האירוויזיון הבינלאומית שהוא נמנה עם מנחיה .  אבל מה שיותר חשוב לי לציין עם פרישתו ,  וזהו דבר שאולי ראוי לחשוף כי הוא ודאי לא כל כך ידוע ברבים - הוא העובדה שדניאל פאר הוא בעל מום .  כן ,  כן ,  הוא נולד ללא מרפקים .
 ואולי היותו בעל מום זה ,  לא גופני חלילה ,  הוא שאיפשר לו ,  בניגוד לכמה מעיתונאי העיתונות האלקטרונית ,  לשמר ולהגשים את מה שכינינו זה מכבר  " תרבות השידור ". 
אפשר שדפי ספר הזיכרון והמספד להיעלמותה ההדרגתית של תרבות זו הולכים ונכתבים בשנים אלה .  פאר ניהל את שידוריו באופן אחר מהמקובל בימינו .  הוא ,  למשל ,  מעולם לא צעק על אדם ,  לא בשידור ולא מחוץ לאולפן הרדיו או הטלוויזיה .  ויש בו עוד תכונה אשר בהוויה הישראלית של הדור הזה בוודאי תזכה ללעג ולקלס  ( מאחורי הגב ,  כמובן )  .  אני מתכוון לידיעתו ולאהבתו את השפה העברית .
 כן ,  יש עוד דבר כזה .  זו אמנם תכונה המאפיינת היום רק דינוזאורים ,  אלה שעדיין משוטטים בפארק היורה ומשוטטים בדד באולפני השידור ,  אבל היא עדיין קיימת .
 כי מי שיודע להבחין בין ניקוד הצירה לניקוד הסגול ;  ומי שיודע להגות כהלכה את האות החמישית בא"ב העברי לעומת האות הראשונה - אינו נושא עימו היום מרכולת שיש לה ביקוש גדול .  אין לו  " מה למכור "  לקהל הצרכנים  ( והצרחנים )  .  בדור ה"צ'או "  וה"ביי ביי "  פאר הוא בוודאי נטע זר - מה שאומר משהו על האיש הזה ,  הפורש ,  אבל מה שאומר עוד יותר על ההוויה הישראלית המנסה רק לנכש מן הגינה כל נבט של צחות לשון ומטפחת ,  בד בבד ,  עשבים שוטים ,  ואפילו עושה זאת בגאווה בלתי נסתרת .
 במרוצת שנות עבודתנו ,  בדרך כלל במחיצה אחת ,  שמתי לב לעוד תכונה משונה אחת של פאר :  לעיתים הפקידו בידיו את המשימה הלא פופולרית של שיפור השפה והקריינות של כתבים צעירים .  בפרק הזה היה פאר ממש כמו בשידור :  סבא טוב ותומך .  לא מתנשא ,  אף על פי ששכח בוודאי מה שרבים במקצוע הזה עוד לא החלו לחוות .
 פאר יוצא למעמד חדש ,  גמלאי ,  כאשר מקום עבודתו ,  עבודתנו ,  נאבק ממש על חייו .  יש לקוות כי לא יצלול למעמקים ולא יטבע .  
ואם יש כעס ומחאה בציבור על היבט זה או אחר של מלאכת השידור ,  הם ודאי אינם מכוונים לפורש ,  פאר .  אכן ,  הגיל ,  השעון ,  אינם עוצרים מלכת .  אבל בארה"ב הוותק בשידור הוא צל"ש ,  לא אות קלון .  כתבי התוכנית היוקרתית  " 60 דקות "  רק נמצאים בשיא הקריירה ,  והם במחצית השנייה של החיים .
 לכן ,  לו גורלו המקצועי של דניאל פאר היה בידיי ,  הייתי מפקיד בידיו איזו פינה קטנה ,  מין  " פסוקו של יום "  חילוני שכזה ,  אפילו לאחר חצות ,  שבה יורה וילמד פאר ,  טירונים וותיקים ,  את הנושא  " תרבות שידור - מהי ?  ".  אני בטוח שהוא היה עושה זאת בהתנדבות .  כי משהו בוודאי נגרע ממנה ,  מן התרבות הזאת ,  עם פרישתו של דני .  ובעיקר :  פאר פותח בחייו פרק חדש ,  וראו - הוא יוצא מן האולפן והוא שפוי ,  לחלוטין .  לא ייאמן .
 
דניאל פאר כמשל חברתי
nan
