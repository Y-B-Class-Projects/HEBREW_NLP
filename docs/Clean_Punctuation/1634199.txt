רשות ניירות ערך נותנת ציון גרוע לייעוץ ההשקעות בבנקים הגדולים 
מבדיקה שערכה הרשות בבנקים הגדולים עולה כי מערכות המחשוב מספקות ליועצים מידע שגוי ולא עדכני על קרנות הנאמנות ,  ולא עוקבות אחר שינויים במצב ההשקעות של הלקוחות
 >  >  ארבע שנים אחרי שמערכת הייעוץ הבנקאי יצאה לאוויר העולם ,  אתמול היא קיבלה ציון נכשל מרשות ניירות ערך .  אחד התוצרים העיקריים של רפורמת בכר היתה כניסת הבנקים לתחום ייעוץ ההשקעות האוביקטיבי .  לצורך כך פיתחו בשנים האחרונות כל הבנקים מערכות ייעוץ ממוחשבות ,  שנחשבות לגורם המשפיע באופן מהותי על הייעוץ שמעניקים יועצי ההשקעות בסניפים .  אתמול פירסמה הרשות את ממצאי הבדיקה הנרחבת שערכה ב-2009 בסניפי הבנקים הגדולים ,  ושכללה בעיקר את בדיקת המערכות הממוחשבות .  בין השאר עולה מממצאי הבדיקה כי המערכות מציגות מידע שגוי וחסר ,  שפוגע בעיקר בייעוץ שניתן ללקוחות בכל הקשור להשקעה בקרנות נאמנות ובתעודות סל .  ממצא מדאיג נוסף מתייחס לכך שהייעוץ שניתן אינו ייעוץ מתמשך ,  כלומר מערכות המחשוב של הבנקים אינן מתריעות על הצורך לעדכן את הייעוץ שניתן ללקוח בעבר ואולי כבר לא מתאים לו כיום .  בהודעה שפירסמה אתמול הרשות נכללו שורה של ליקויים שהתגלו בכל הבנקים .  עם זאת ,  הרשות הפיצה לכל בנק דו"ח נפרד ,  שבו נכללו בנוסף גם ליקויים שייחודיים לו .  גורם המקורב לבדיקה אמר אתמול ,  כי אחת התופעות המרכזיות שהתגלו בבדיקה היא הדמיון הרב שקיים בין מערכות הייעוץ של הבנקים ,  שמתבטא גם בסדרת הכשלים המשותפים שהתגלו אצלם .  בין הליקויים הבולטים שהתגלו היו נתונים שגויים על החשיפה של קרנות הנאמנות למניות ולמט"ח ,  סיווג מוטעה של הקרנות לפי אפיקי השקעה ואי התחשבות בהשפעת השינוי בדמי הניהול על התשואה האפקטיבית של קרנות הנאמנות .  המשמעות של הדברים היא ,  כי ייתכן שבין המלצות היועצים לרכוש קרנות מסוימות לבין המציאות לא היה קשר .  כך שייתכן שיש לקוחות שכספם הושקע למשל בקרנות שמדיניות ההשקעה שלהן או דמי הניהול היו לא כפי שהיועץ חשב שהם .  הבדיקה העלתה בעיות גם אצל היועץ שהעניק ייעוץ ללקוחות בתעודות הסל .  למשל ,  מתברר מבדיקת הרשות כי מערכות המחשוב גורמות ליועצים להסתמך על מחיר הרכישה של התעודה ולהתעלם מגובה המחיר שמקבל הלקוח כשהוא מוכר את התעודה .  כך ,  עלולים הלקוחות למצוא עצמם רוכשים תעודות סל שמעניקות הנחות גדולות בעת רכישת התעודה ,  אך מוכנות לשלם למשקיע מחיר נמוך כשהוא פודה את השקעתו .  בשונה מבדיקות סמויות שגרתיות שמבצעת הרשות ,  הבדיקה הזו היתה גלויה ונגעה בתיקי הלקוחות הפרטיים שמקבלים ייעוץ מהבנקים ובמערכות הממוחשבות שבהן משתמשים יועצי ההשקעות .  למרות הכשלים המערכתיים ,  נכון לעכשיו אין ההערכה ברורה לגבי הנזק שנגרם ללקוחות מאותם ליקויים . " לא תמיד המלצת היועץ מסתמכת באופן בלעדי על המערכת הממוחשבת .  פעמים רבות משולב לתוכה שיקול דעת של היועץ ",  אמר גורם בשוק ההון .  הנחת העבודה שהיתה לרשות לפני הבדיקה וההערכה שהתגבשה לאחר הממצאים היו שלא היתה כאן מעורבות של יד מכוונת בבנקים כדי להטות במזיד את הייעוץ שניתן ללקוחות .  הליקויים שהתגלו הם טכניים ובעלי אופי של רשלנות וחוסר ידע . " איני שולל אפשרות שלקוחות שיעמיקו בייעוץ שניתן להם בעבר ירגישו נפגעים ויחליטו לפנות בשל כך לערכאות משפטיות ",  אמר בכיר בשוק . " לא הופתעתי מהליקויים .  תשתיות הייעוץ נבנו על מידע שמתקבל מהבורסה .  הבעיה היא שמבנה הקבצים שמגיעים מהבורסה לא עודכן שנים רבות .  זאת למרות פניות של מנהלי קרנות הנאמנות לבורסה ",  אמר בכיר באחד מבתי ההשקעות הגדולים ,  שניסה להסביר מדוע מערכות הבנקים מספקות מידע שגוי .
 
רשות ניירות ערך נותנת ציון גרוע לייעוץ ההשקעות בבנקים הגדולים 
מבדיקה שערכה הרשות בבנקים הגדולים עולה כי מערכות המחשוב מספקות ליועצים מידע שגוי ולא עדכני על קרנות הנאמנות ,  ולא עוקבות אחר שינויים במצב ההשקעות של הלקוחות

