סוחר השלדים הבורסאיים ירון ייני מנסה להשתלט על אינטרקולוני דרך האג"ח
לפי הערכות ,  אם יצליח ייני הוא יהפוך לבעל המניות המרכזי בחברה עם אחזקה של 30%
 >  >  סוחר השלדים הבורסאיים ירון ייני מנסה להשתלט על חברת הנדל"ן אינטרקולוני באמצעות הסדר החוב של החברה ,  הקובע כי השליטה תעבור לבעלי האג"ח שלה .  מקורבים לעסקה אמרו כי בידי חברת גילאון שבשליטת ייני נמצא חלק משמעותי מאוד מהאג"ח של אינטרקולוני ,  וכי בסיום העסקה יהפוך ייני לבעל המניות המרכזי בחברה ויחזיק בכ-30% ממנה .  ביום ראשון תתקיים הצבעת בעלי האג"ח על ההסדר ,  ואז יתברר אם ההשתלטות תצא לפועל .  במסגרת הסדר החוב אמורה אינטרקולוני להקצות לבעלי האג"ח מסדרות א' ו-ב' 90 מיליון מניות ,  שהן 63% מהונה של החברה בדילול מלא ,  כנגד המרת אג"ח ב-168 מיליון שקל .  בעקבות ההמרה ידולל חלקם של בעלי השליטה באינטרקולוני ,  ורדה בורשטיין ומשה גבריאל ,  ל-15.6% ו-15.4% בדילול מלא בהתאמה ,  ול-4.3% ו-4.1% בהתאמה מיד לאחר ההקצאה .  בית המשפט כפה על בורשטיין שלא להתנגד להסדר החוב ,  ובכך סלל את הדרך לאישורו .  לאחר ההסדר צפוי היקף החוב של אינטרקולוני לקטון ל-30 מיליון שקל והונה העצמי צפוי לעלות לכ-100 מיליון שקל ,  לעומת גירעון של 54.5 מיליון שקל בהונה העצמי כעת .  החברה הציבורית גילאון היא חברה נכדה של אפסווינג ,  החברה הפרטית של ייני .  אפסווינג מחזיקה ב-20% מדי-רום ,  שמחזיקה ב-45% ממניות גילאון .  ייני עוסק ,  יחד עם מוטי מנשה ,  בתחום השלדים הבורסאיים :  רכישת חברות ללא פעילות אך עם קופת מזומנים ,  ומכירתן ברווח .  גילאון עלתה לכותרות לפני כשנתיים וחצי ,  לאחר שארקדי גאידמק רכש אותה מהדר שמיר ומנשה גייזלר ,  כאשר תיפקדה כבית השקעות ,  לפי שווי שוק גבוה מאוד של 176 מיליון שקל .  עם הסתבכותו של גאידמק ,  רכש ייני לפני כשנה 45% ממניות גילאון תמורת 7.2 מיליון שקל ,  המשקף שווי שוק של 16 מיליון שקל לחברה .  מקורבים לאפסווינג אמרו אתמול בעקבות הסדר החוב הצפוי מיהרה גילאון לרכוש אג"ח נוספות ,  מלבד אלה שהיו ברשותה ,  במחיר נמוך ,  כדי להשתלט על החברה .  האג"ח מסדרה א' של החברה נסחרות בתשואה ברוטו של 102.9% ובמחיר של 39.76 אגורות .  האג"ח מסדרה ב' נסחרות בתשואה ברוטו של 342.9% ובמחיר של 19.8 אגורות לאיגרת .  חובותיה של אינטרקולוני מסתכמים ב-300 מיליון שקל לבעלי אג"ח א' ו-ב' ,  62.5 מיליון שקל ערבויות  ( מתוכן 38 מיליון לפרויקט ירושלים )  ו-250 מיליון שקל התחייבויות לעובדים ,  ספקים ובעלי חוב אחרים .  סך כל חובות החברה הוא 612.5 מיליון שקל .
 
סוחר השלדים הבורסאיים ירון ייני מנסה להשתלט על אינטרקולוני דרך האג"ח
לפי הערכות ,  אם יצליח ייני הוא יהפוך לבעל המניות המרכזי בחברה עם אחזקה של 30%

