מעשה טוב ביום :  התנדבות ברוח ט"ו בשבט
וואלה !  וארגון חברה טובה מארגנים לכם השבוע שלל אפשרויות להתנדבות רובן ברוח ט"ו בשבט ,  בואו לשלב חגיגות ומעשים טובים במקום ובזמן המתאים לכם ביותר
בואו לסייע לעמותת שק"ל באריזת חבילות מזון שנתרמו ע"י חברת  " תנובה "  ומיועדות לבעלי צרכים מיוחדים .  חבילות המזון הן הכרחיות עבור משפחות רבות ובזכותכם יזכו לקבל אותו לקראת השבת .
 הצטרפו ל"גינה ומנגינה ",  מבצע ההתנדבות הענק שיתקיים בט"ו בשבט בכל הארץ !  במסגרתו יוקמו עשרות גינות יפיפיות בבתי אבות ,  מועדוניות קשישים ובדיור מוגן לפגועי נפש בכל רחבי הארץ  ( צפת ,  רחובות ,  גבעת שמואל ,  פתח תקווה ,  יהוד ,  ת"א ,  ראש העין ,  חיפה ,  אילת ועוד )  .  את המבצע מארגנים חברה טובה בשיתוף עם עמותת מרפא לחיים ,  אתר נו-מינד ומהות החיים ,  עמותת אנוש ,  עמותת חיים בדרך ארץ וחברת חיש תיל .  בואו לשמח מאות קשישים ופגועי נפש ע"י הקמת הגינות וקיום סדר ט"ו בשבט בשילוב שירים ומשחקים ברוח החג ,  הנאה מובטחת ,  לכם ולהם .
 הדיירים המבוגרים בבית הדיור המוגן  " שבת אחים "  ישמחו לבלות עימכם במגוון הפעילויות שהם עוברים מידי יום במקום .  החל בטיול משותף בישוב ,  חוגי יצירה ,  משחקי ברידג' ועד להרצאות ,  צפייה משותפת בסרטים ,  משחקי בינגו ועוד .  אתם מוזמנים להעביר את אחת ההרצאות או החוגים או לסייע למדריכים בהעברתם .
 המועדון לנערה בקרית ים מזמין אתכם לתמוך בנערות בסיכון .  בואו לתת להן אוזן קשבת ,  קצת חום ותחושה ביתית .  המועדון מספק להן ארוחה חמה ,  קורסים קצרים והדרכות בנושאים שונים .  מטרת המועדון היא להרחיק את הנערות מהרחוב וליצור עבורן סביבה תומכת .  המועדון פועל בימי רביעי והשאיפה היא להפעיל אותו בימים נוספים .  כל עזרה מכם תתקבל בברכה ותשפר מאוד את תנאי מחייתן .
 בואו לחגוג את ט"ו בשבט בבית האבות סוכת שלום ,  נוף צפת .  במסגרת החגיגות תעזרו לשתול גינה שתשמש את הדיירים ,  תאכלו המון פירות יבשים ,  תשירו ותשמחו עם הקשישים .  אם ברשותכם כלי נגינה או כלים לעבודה בגינה הביאו אותם איתכם .
 רוצים להעלות חיוך על פניהם של ילדים חולים ?  הצטרפו לעמותת עזר מציון המארגנת ביקור אופטימי במחלקת הילדים של בית החולים מאיר בכפר סבא .  מטרת הביקור היא לעודד ולשמח את הילדים החולים ולחלק להם שי לכבוד ט"ו בשבט .
 מחפשים פעילות משפחתית ומהנה לחג ?  יש לנו הצעה:בגינת הוורדים בקרית שמונה תוכלו לשתול ירקות ,  לנטוע עצים ,  לעשות ייחורים של גפן ,  תאנה ,  ורימון .  ולהשתתף בעוד הפעלות ברוח החג אותן מארגנות :  מגמה ירוקה ,  הגינות הקהילתיות ,  מתנ"ס תקוותנו ושכונת הוורדים בקרית שמונה .  תיהנו ושיהיה חג שמח ! 


מעשה טוב ביום :  התנדבות ברוח ט"ו בשבט
וואלה !  וארגון חברה טובה מארגנים לכם השבוע שלל אפשרויות להתנדבות רובן ברוח ט"ו בשבט ,  בואו לשלב חגיגות ומעשים טובים במקום ובזמן המתאים לכם ביותר

