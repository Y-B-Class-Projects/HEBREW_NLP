דור זכאית לתגמולים מקידוח  " תמר ",  בעלי השליטה מנסים להוציאה מהבורסה
בעלי השליטה בדור כימיקלים ,  דוד וגיל דנקנר ,  מציעים לציבור 9.5 שקלים למניה .  משרד פירט וילנסקי שמייצג בעלי מניות : " השווי ההוגן הוא 14.2 שקל למניה "
  >  >  בתחילת מארס עשויה חברת דור כימיקלים להיפרד מהבורסה של תל אביב בתום 15 שנים של פעילות בורסאית סוערת .  בתקופה זו הספיקה דור לנסוק לשווי השוק של 400 מיליון שקל בינואר 2004 ,  בשיאו של מסע רכישות ממונף וסהרורי באירופה ;  להתרסק פחות משנה אחר כך ב-77% בעקבות אותו הרכש ;  לספוג תביעות ייצוגיות ;  ולקבל ממשה טרי ,  לשעבר יו"ר רשות ניירות ערך ,  את התיאור הלא מחמיא : " חנות מכולת ".  דור כימיקלים אף זכתה בדצמבר 2009 לכבוד המפוקפק של כתב אישום שהוגש נגד צבי מור ,  לשעבר יו"ר החברה ,  יחד עם המנכ"ל וסמנכ"ל הכספים - בגין עבירות ניירות ערך .  דור כימיקלים נמצאת בשליטת ד"ר דוד דנקנר .  ב-4 במארס תתכנס החברה כדי להצביע על תוכנית ההסדר ,  שבה תרכוש חברת סאורון שבבעלות אותו דנקנר וחברת א.מ.ת שבבעלות גיל דנקנר ,  בנו של ד"ר דוד דנקנר ,  את כל מניות החברה שבידי הציבור תמורת 9.5 שקלים למניה .  מדובר במחיר גבוה ב-2.2% ממחירה של המניה בבורסה אתמול ;  ומחיר הגבוה ב-48% ממחיר המניה בנובמבר 2009 ,  המועד שבו ההסדר פורסם בגרסתו הראשונה .  דוד וגיל דנקנר ירכשו את כל מניותיה של דור כימיקלים שבידי יצחק דנקנר ,  אביו של נוחי דנקנר ,  ושלי ברגמן דנקנר ,  אחותו של נוחי דנקנר ,  תמורת 8.5 שקלים למניה .  בדרך זו יהפוך דוד דנקנר את דור כימיקלים לחברה פרטית וימחוק את מניותיה מהמסחר בבורסה .  דור כימיקלים נסחרת כיום ברשימת המניות דלות הסחירות ,  והיא גם אינה עומדת בכללי השימור על פי תקנון הבורסה ;  עובדה שמעמידה את ציבור המשקיעים בעמדה לא נוחה בבואם לשקול אם הצעת הרכש מתבצעת במחירים שמשקפים את שוויה הכלכלי של החברה .  דור וגיל דנקנר מסבירים שהם מעוניינים לייעל את דור כימיקלים באמצעות חיסכון בעלויות הרבות שכרוכות בניהול חברה ציבורית בסכום של 1.5 מיליון שקל בשנה .  ואולם נראה שסיבה חשובה נוספת לביצועו של ההסדר ולמחיקת המניה מהמסחר בבורסה יש לחפש דווקא בצד ההכנסות של החברה ולא בצד העלויות ,  עם כל הכבוד לתשלום של 1.5 מיליון שקל בשנה .  תשלום של 0.15% מהכנסות הגז דור כימיקלים מעורבת בגאות העצומה במניות הגז בבורסת תל אביב .  החברה החזיקה בעבר ב-2.5% מהזכויות ברישיונות  " מיכל "  ו"מתן ",  שבהן היתה תגלית מסחריות של גז טבעי בקידוח  " תמר ".  דור כימיקלים מכרה את אחזקתה ברישיונות  " מיכל "  ו"מתן "  בדצמבר 2006 לשותפויות הנפט אבנר חיפושי נפט ודלק קידוחים  ( 1.25% לכל אחת )  בתמורה לתמלוג על בשיעור של 6% מההכנסות ברוטו בפי הבאר .  פירוש הדבר הוא כי החברה תהיה זכאית בשרשור ל-0.15% מההכנסות הגז לאחר שהמדינה תקבל תמלוג על של 12.5% מההכנסות בפי הבאר .  התמלוג האפקטיבי שתקבל דור כימיקלים יהיה פחות מ-0.15% ,  משום שבעל תמלוג העל אמור להשתתף בהשקעה בתשתית מפי הבאר ועד למערכת ההולכה ,  שממנה מושכים הצרכנים את הגז שרכשו .  דור כימיקלים הזמינה בפברואר 2010 מחברת הייעוץ זיו האפט bdo חוות דעת בנוגע להוגנות המחיר שמוצע למניות החברה ,  לפי דרישת בעלי המניות מריו גילמן ואשר גבאי .  גילמן וגבאי היו אחראים בעבר גם לתביעה ייצוגית נגד דור .  בתביעה הם טענו כי החברה ,  מנהליה ובעלי השליטה בה סיפקו מצגי שווא למשקיעים בקשר למצבה הכלכלי של החברה ,  והביאו לכך שמניית דור כימיקלים נסחרה בשווי גבוה באורח משמעותי משוויה הכלכלי .  חברת הייעוץ קבעה כי השווי ההוגן למניית דור כימיקלים הוא 7.8 שקלים ,  שמשקף שווי חברה של 265 מיליון שקל .  זאת בין השאר על בסיס הערכה כי מניית דור כימיקלים סובלת מסחירות נמוכה במיוחד - ועל כן יש לנכות 25% משוויה הכלכלי למניה  ( 10.4 שקלים )  בשל הקושי הרב לממן את המניות .  קביעה זו של חברת זיו האפט נותנת ,  מבלי להתכוון לכך ,  פרס לבעלי השליטה שעמדו בראש החברה כשהגיעה למצב שבו מנייתה עלולה להימחק מהמסחר - ועתה יוכלו לרכוש את מניות המשקיעים בהנחה של 25% .  קביעה אחרת של זיו האפט היתה ששווי זכויותיה של החברה בקידוח  " תמר 1 "  מגיע ל-15.6 מיליון שקל ,  שגוזר שווי של 10 מיליארד שקל לקידוח  " תמר 1 ".  גילמן וגבאי הגישו אתמול ,  באמצעות משרד עורכי הדין פירט ,  וילנסקי ,  מזרחי כנען ,  בקשה לבית המשפט המחוזי בתל אביב שיורה לדור כימיקלים שתפרסם את הנתונים והתחשיבים שעליה התבססה חוות הדעת של זיו האפט .  גילמן וגבאי טוענים כי דור כימיקלים מנעה מהם לפרסם חוות דעת נגדית בנוגע לשוויה של דור כימיקלים שהוגשה לבקשתם .  עורכי הדין עופר פירט ואודי הקר טוענים כי גם ההצעה החדשה עדיין לא מציעה לציבור תמורה הוגנת בעבור מניותיו . " התנהלות דור כימיקלים ובעלי השליטה בה ממשפחת דנקנר מלמדת כי לא ניתן לסמוך על דירקטוריון החברה ,  שמשמש כעושה דברם של בעלי השליטה ",  אומר עו"ד הקר והוסיף : " אנחנו סבורים שהתמורה הריאלית וההוגנת לציבור צריכה לעלות ל-14.2 שקל למניה ,  כפי שקובעת חוות הדעת שהוכנה בעבורנו ". 

דור זכאית לתגמולים מקידוח  " תמר ",  בעלי השליטה מנסים להוציאה מהבורסה
בעלי השליטה בדור כימיקלים ,  דוד וגיל דנקנר ,  מציעים לציבור 9.5 שקלים למניה .  משרד פירט וילנסקי שמייצג בעלי מניות : " השווי ההוגן הוא 14.2 שקל למניה "
 
