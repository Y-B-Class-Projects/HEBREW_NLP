חמאס : " ישראל נושאת באחריות להסלמה במצב "
 לאחר שעובד חקלאות תאילנדי נהרג מפגיעת קסאם במושב בדרום ,  אמר חמאס כי  " ממשלת האויב הציוני נושאת באחריות להסלמה במצב משום שהיא זו שפתחה במלחמה נגד העם הפלסטיני ".  סגן שר הביטחון וילנאי טען מנגד : " ישראל לא תגיב בשתיקה ,  חמאס אחראי "
  ( צילום :  שי מכלוף ,  עריכת וידאו :  גדי וינסטוק ,  קריינות :  אילן שניג ) 
חמאס מאשים אחר הצהריים  ( חמישי )  את ישראל במותו של הפועל הזר מפגיעת רקטת קסאם ששוגרה מרצועת עזה .  הפועל ,  בשנות ה-30 לחייו ,  נהרג היום מפגיעת הרקטה בחממות מושב נתיב העשרה מצפון לרצועת עזה .  צוותי מד"א שהוזעקו למקום קבעו את מותו של הפועל .  נזק כבד נגרם לחממות בהן עבד .  ארגון  " אנסאר א-סונה "  נטל אחריות לירי הרקטה .  מדובר בארגון מוסלמי-פונדמנטליסטי המתנגד לחמאס .
 בהודעה שפרסם חמאס הוא טוען כי ישראל נושאת באחריות הבלעדית למצב .  דובר הארגון פאוזי ברהום אמר כי  " ממשלת האויב הציוני נושאת באחריות להסלמה במצב משום שהיא זו שפתחה במלחמה נגד העם הפלסטיני ,  המקומות הקדושים ומסגד אל-אקצא ". 
מנגד אמר סגן שר הביטחון מתן וילנאי אמר כי  " חמאס שולט על הרצועה ולכן אחראי לכל ירי משטחה .  על חמאס למנוע ירי על מנת למנוע התדרדרות המצב .  ישראל אינה רוצה בעימות אך לא תאפשר ירי על תושביה ". 
הביטוח הלאומי הודיע כי העובד התאילנדי שנהרג מרקטת הקסאם יוכר כחלל פעולות איבה ומשפחתו של העובד תהיה זכאית לכל ההטבות והתגמולים שמשפחות נפגעי פעולות איבה זכאים להם לפי החוק .  בנוסף הביטוח הלאומי נערך להטסת גופתו של ההרוג בתיאום עם משרד החוץ .  הביטוח הלאומי יישא בכל הוצאות הטסת גופתו ובהוצאות הקבורה בחו"ל .  נציגי הביטוח הלאומי ייצרו קשר עם משפחתו של ההרוג כדי לתאם את כל הסידורים הקשורים בהטסת הגופה והעברת התגמולים להם זכאית המשפחה .
 מנהל מד"א דרום משה  ( מושון )  ועקנין סיפר לוואלה !  חדשות : " הוזעקנו לטפל באדם שנפגע .  פרמדיק שהגיע אליו ניסה לבצע בו החייאה וגם הצוות שלי שהגיע מאוחר יותר ניסה ,  אולם הפגיעה הייתה אנושה מאוד והוא מת תוך זמן קצר .  הוא ספג כמות גדולה של רסיסים של קסאם שהתפוצצה ככל הנראה ממש לידו .  הרקטה קרעה איברים חיוניים בגופו ולא היה לו סיכוי ".  החממות נמצאות בחלק הצפוני של היישוב אזור המרוחק מעט מהגבול .
 ראש מועצת חוף אשקלון יאיר פרג'ון אמר בתגובה לירי רקטת הקסאם כי  " הירי לא מבחין בין עובדים זרים לאזרחים ובין מבוגרים ילדים .  הוא נועד לזרוע מוות ומוכיח שהשקט היחסי השורר באזור הוא זמני .  חמאס לא ויתר על ניסיונות לבצע פעולות הטרור .  על הממשלה להגיב לכל ירי מרצועת עזה לעבר ישראל ".  
" בשעה 11 וחצי שמענו צבע אדום .  רצנו מהר למקלט ליד החממות ואחרי דקה כשלא שמענו כלום יצאנו ואז היה פיצוץ .  הבנו שקרא משהו רע ",  כך סיפר אלביגון הילגרונג ,  פועל מנפאל בן 27 המועסק בחממה סמוכה . " רצתי מהר לראות מה קרא וראיתי צינורות קרועים ומים זורמים ואת החבר שלנו פצוע קשה על הרצפה .  אני עובד איתו ארבע שנים ,  יש לו אשה וילדה בתאילנד .  הוא בן אדם אהוב שתמיד מחייך ",  אמר . " אני מאוד מפחד ומודאג גם לי יש משפחה הם שומעים חדשות ואני לא יודע מה יהיה כאן ",  הוסיף הפועל .
 גורם ביטחוני הגיב לירי רקטת הקסאם סמוך לרצועה ואמר כי במערכת הביטחון  " רואים בחמאס אחראי הבלעדי לירי ולמותו של האדם ".  הוא הוסיף כי , " האחריות על שמירv על הרגיעה מוטלת על הארגון בין אם הם עמדו מאחורי הירי ובין אם מדובר בארגון אחר .  מערכת הביטחון תגיב על כל ירי ועל כל פגיעה באזרחי ישראל ". 
להערכת מערכת הביטחון ,  הירי קשור לאירועים האחרונים בהר הבית ובמזרח ירושלים .  ההערכות הן שלא חמאס עומד מאחורי הירי שכן מאז סיום מבצע עופרת יצוקה חמאס לא ביצע ירי רקטות אל עבר ישראל .  בשלב זה נראה כי מדובר באחד מהארגונים האחרים הפועלים ברצועה .  עם זאת מדגישים במערכת הביטחון כי חמאס מסוגל למנוע את הירי .
 המקרה אירע בזמן ששרת החוץ של האיחוד האירופי קת'רין אשטון מבקרת ברצועת עזה .  אשטון צפוייה להיפגש עם נציגי ארגונים אזרחיים בעיר .  גם ביום חמישי שעבר ,  במהלך ביקורו באזור של סגן נשיא ארצות הברית ג'ו ביידן ,  שוגרה רקטת קסאם מרצועת עזה לעבר המועצה האזורית אשכול .  הרקטה פגעה במבנה במקום אך לא היו נפגעים .  אזעקת צבע אדום נשמעה לפני נפילת הרקטה .
 הלילה נפלה רקטת קסאם בשטח פתוח צפונית לשדרות .  לא דווח על נפגעים או על נזק .  התרעת צבע אדום נשמעה בשדרות .  אמש נפלה רקטה נוספת בשטח פתוח באזור שער הנגב .  לא נמסר על נפגעים או על נזק .  אזעקת צבע אדום נשמעה בשדרות וביישובים שבאזור .  ביום שלישי נורו שתי רקטות קסאם בשטחים פתוחים באזור שער הנגב .  גם שם לא נפגעו בני אדם ולא נגרם נזק .
 עדכון ראשון :  11:40

חמאס : " ישראל נושאת באחריות להסלמה במצב "
 לאחר שעובד חקלאות תאילנדי נהרג מפגיעת קסאם במושב בדרום ,  אמר חמאס כי  " ממשלת האויב הציוני נושאת באחריות להסלמה במצב משום שהיא זו שפתחה במלחמה נגד העם הפלסטיני ".  סגן שר הביטחון וילנאי טען מנגד : " ישראל לא תגיב בשתיקה ,  חמאס אחראי "
 
