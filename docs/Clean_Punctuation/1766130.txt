עובדה בעיניים :  על פתיחת העונה של  " עובדה "
 הראיון האוהד עם העבריין יוסי הררי היווה נקודת פתיחה נמוכה מספיק לעונה ה-17 של  " עובדה ".  אלא שאז הגיעה הכתבה של אילנה דיין מאפריקה ,  שחשפה את אוזלת ידה של התוכנית
לא במקרה בחרה אמש  ( חמישי )  אילנה דיין להציג את הראיון שלה ב"עובדה "  עם יוסי הררי במילים  " הבורר מדבר ".  דיין מודעת היטב לפופולריות של הסדרה  " הבורר ",  וכך היא ניסתה להעניק לצופיה מגע ישיר עם האירועים האמיתיים מאחורי הדרמה של עולם הפשע ,  באמצעות קישורם לקומדיה הדרמטית המצליחה של HOT .  
הבעיה היא שהררי הוא לא משה איבגי ,  אין קשר בין האירועים הבדיוניים והמשעשעים שמציגה הסדרה לעוול האמיתי שגרם הררי במציאות ,  כך שהשימוש של דיין במונחים מהתרבות הפופולרית וההשוואה בין הררי ל"ברוך אסולין "  מהווים ציניות מסוכנת .  דיין בחרה להציג את הררי באור בידורי  כאילו הוא גיבור טלוויזיוני ,  סלבריטאי שראוי לסדרת טלוויזיה ,  וכוכב תרבות שמסקרן את ההמונים .  כאילו שלא מספיקה החנופה של מדורי הרכילות לראשי ארגוני הפשע ,  עכשיו גם המגישה הוותיקה בוחרת לתת לגיטימציה למעשיו של הבריון .
 אין ספק ששיתוף הפעולה בין אילנה דיין למנהיג כנופיית רמת עמידר לא הוסיף כבוד ל"עובדה ",  שפתחה אמש  ( חמישי )  את עונתה ה-17 כשהיא עדיין נהנית מהילה של תוכנית תחקירים אמיצה .  לא ברור למה היא צריכה להעניק את הבמה לעבריין שפל שכזה ,  שחשוד במעשים נבזיים ועל פי הערכות המשטרה אחראי לאין ספור אירועים פליליים ואולי אף לפגיעה בחפים מפשע .  דיין מראיינת אותו בכבוד ,  מקדמת ללא בושה את ספרו החדש ,  מאפשרת לו לקרוא בקול קטעים מספרו כקולות רקע לכתבה ,  ולפרקים אף משתעשעת ומצחקקת עמו . " עכשיו יש לו ספר ",  אומרת דיין , " והוא רוצה שתקשיבו לו ".  אז מה אם הוא רוצה שנקשיב לו ?  מדוע צריך לתת פתחון פה לאדם שאמור להיות מוקצה ,  שמתגאה במעשיו ו"לא מתחרט על הבחירה שלו בעולם הפשע ",  כדבריו ? 
לא קל כעיתונאי לוותר על ראיון חושפני עם הררי .  אין ספק שהציבור מתעניין בסיפוריו ובמעלליו ,  אבל דיין ,  שתמיד התהדרה בעיתונות אחראית ,  לא אמורה לקבל את החלטותיה בכפוף לשיקולי רייטינג .  בתור עיתונאית שהיומרות שלה תמיד היו נשגבות ואליטיסטיות ,  לא אמור לעניין אותה במה הציבור מתעניין ,  שתיתן את הכבוד המפוקפק לגופים אחרים .  
לעומת זאת ,  כעת היא מתחנפת לעבריין כמו אחרון האספסוף ,  מגלה הערצה להתנהגותו הפושעת ,  מעניקה להתנהגותו הילה רומנטית ואף מגלה הערכה להררי ,  ש"מפתיע בכנותו ".  באמת כל הכבוד .  נקווה שזה אכן יעזור למכירת ספרו החדש ,  בהוצאת מעריב למקרה שפספסתם את הכתוביות הענקיות .
 באופן מפתיע ,  זאת לא הייתה הכתבה הגרועה של התוכנית אמש .  המסע לאפריקה אחר  " החיילים של בן לאדן "  היה מבולבל ,  שטחי ונטול תוצאות ,  ובעיקר נגוע בעריכה מגמתית ובפרובוקציות של ההפקה .  דיין הבטיחה  " מסע בעקבות זרוע הטרור של אל-קאעידה ",   " חדירה ללשכות הגיוס של פעילי הטרור "  ו"כניסה לתוך מחנות הפליטים מהם יצאו פיגועי התופת נגד ארה"ב וישראל ",  אך בפועל מה שקיבלנו היה מוזיקה מאיימת וניסיונות הפחדה נואשים ,  ובעיקר מעט מאוד חשיפה .
 דיין עומדת ברחובות ניירובי ,  משחררת אמירות נטולות ביסוס לפיהן  " אחד מכל עשרה אנשים פה קשורים לארגוני טרור ",  ובפועל נאלצת להודות ש"מתחת לפני השטח הכל בוער ,  שם מסתתרים התאים והפעילים ".  המשמעות היא ברורה :  דיין לא הצליחה לרדת אל מתחת לפני השטח ,  ואפשר גם להבין למה .  לא מספיקים מספר שבועות של מסע באפריקה כדי לחשוף פעילות שנחקרת במשך שנים על ידי חוקרים חשאיים ,  בטח לא כשמדובר בצוות צילום של אנשים לבנים ,  שבולטים בשטח עם מצלמתם המתנשאת ופותחים בוויכוחים פומביים עם מנהיגים דתיים בלב הרחוב .
 בנוסף ,  מניפולציות העריכה בלטו בכל פריים .  הכתבה הורכבה מדקות ארוכות של קטעי ארכיון ,  בעוד הקריינות הדרמטית והמוזיקה המפחידה ניסו לחפות על האימג'ים הצולעים .  דיין והצלם נכנסו לחנות ספרים של ספרי דת ,  שאלו בחטטנות על ספרי ג'יהאד ,  ואחר כך עוד התפלאו על התגובות העוינות .  ספק אם הייתה זוכה לתגובות אחרות אם הייתה נוהגת באותה התנהגות מתריסה בשכונות מסוימות בבני ברק או במאה שערים .  בשביל בערות ופנאטיות דתית לא צריך לנסוע כל כך רחוק .  גם המסע למחנות הפליטים הותיר את הצופה מבולבל לקשר בינם לבין הטרור .  האם חסרים עוולות או מעשי אכזריות באפריקה שאנחנו אמורים להזדעזע מנער קטוע יד ? 
למעשה ,  הכתבה הזאת הייתה מקוממת אף יותר מהראיון עם הררי .  בעוד הכתבה עם הררי הייתה כניעה נמוכה לצורכי הציבור ,  הכתבה מאפריקה הייתה על גבול ההונאה .  שם התוכנית הוא  " עובדה ",  כלומר תפקידה הוא להציג בפנינו עובדות חדשות ,  להראות מציאות ולחשוף את האירועים האמיתיים .  בפועל ,  נחשפנו בעיקר לאוזלת ידה .
 
עובדה בעיניים :  על פתיחת העונה של  " עובדה "
 הראיון האוהד עם העבריין יוסי הררי היווה נקודת פתיחה נמוכה מספיק לעונה ה-17 של  " עובדה ".  אלא שאז הגיעה הכתבה של אילנה דיין מאפריקה ,  שחשפה את אוזלת ידה של התוכנית

