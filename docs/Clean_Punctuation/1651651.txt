 " בפועלים לא ידעו על האינטרסים של דנקנר "
 מקורב להנהלת הבנק גילה כי הדירקטוריון גילה בשלבים את כל הפרטים מאחורי עסקת RP וכי בעת מועד אישור העסקה ,  דנקנר לא עידכן על קשריו ונראה היה כי זוהי עסקה רגילה 
" דירקטוריון הפועלים גילה בשלבים את כל הפרטים מאחורי עסקת RP .  בעת מועד אישור העסקה דנקנר לא עידכן את הדירקטורים על הקשרים שיש לו עם RP ועם רפי ברבר .  לא צוין שיש שם משהו חריג ,  והיא אושרה כאילו היתה עסקה רגילה "  - כך אמר אתמול מקורב להנהלת בנק הפועלים . 
" כאשר התחילו במאי הפרסומים ב-TheMarker על הפרשה ,  ניתנו הסברים שונים .  אבל עכשיו כל אחד מהדירקטורים יושב ומנסה לשחזר מה הוא ידע ומתי ",  ציין אותו גורם .  לדבריו ,  בימים האחרונים נדונה חקירת המשטרה בפרשת דנקנר בישיבות הדירקטוריון ,  אולם הדגש בישיבות הוא על הניהול השוטף של הבנק .  ככל הידוע ,  בישיבת הדירקטוריון שנערכה בפברואר 2008 ,  שבה אושרה עסקת RP .
 מידע זה מצטרף לפרסום אתמול ב-TheMarker לפיו גם בעת אישור העסקה בהנהלת הבנק ב-2005 לא קיבלו המנהלים מידע על האינטרסים המלאים של דנקנר בעסקה .  אתמול פורסם כי מקור בכיר ציין כי אישור העסקה בהנהלת הפועלים ,  שלפיה הבנק יפצה את קרן RP קפיטל ב-25 מיליון דולר כחלק מעסקת רכישת הבנק הטורקי פוזיטיף ,  נעשתה במהירות והוגדרה  " חצי מחטף ".  העסקה נחתמה ב-2005 ,  בתקופה שבה שימש דני דנקנר סגן יו"ר הדירקטוריון בבנק הפועלים .  עתה מתברר כי ההתנהלות בדירקטוריון היתה דומה .  
זוהי העסקה השנייה שבה עולים סימני שאלה סביב תפקודו של דירקטוריון בנק הפועלים ,  ולגבי השאלות מה ידע דנקנר ,  מה סיפר לדירקטוריון ומה היה על הדירקטוריון לשאול .  
הפרוטוקולים של דיוני דירקטוריון הפועלים נשארים בדרך כלל רחוקים מעין הציבור ,  אולם באוגוסט 2008 חייבה רשות ניירות ערך ,  בניהולו של פרופ' זוהר גושן ,  את הבנק לפרסם לציבור דיווח מיידי הכולל קטעים מדיוני הדירקטוריון שנגעו לישיבה שבה אושרו הדו"חות הכספיים ל-2007 ,  ולאירועים שקדמו לה .  השאלה המרכזית היתה אם כבר בדו"חות אלה היה צורך לעדכן ירידת שווי של 186 מיליון דולר בתיק האג"ח מגובות המשכנתאות מסוג ה-MBS של הבנק .  
הבנק צירף לדיווח המיידי שלו תקציר חלקי של מה שהתרחש בישיבת הדירקטוריון מ-23 במארס 2008 - שבוע לפני ישיבת הדירקטוריון שבה אושרו הדו"חות הכספיים .  מהדיווח עלה כי לפחות שניים מהדירקטורים בישיבה זו היו ערים לירידת ערך אפשרית נוספת בתיק ה-MBS ,  וביקשו מידע מההנהלה בעניין עדכון שוויו עד למועד אישור הדו"חות הכספיים .  הדירקטורים היו אירית איזקסון ,  דירקטורית מטעמה של בעלת השליטה בבנק שרי אריסון ,  המכהנת גם בדירקטוריונים נוספים מקבוצת אריסון ,  והדח"צ עידו דיסנצ'יק .  
בפרוטוקול של אותה ישיבה נכתב כי  " מר ..  .   ( חבר הדירקטוריון )  ציין כי לפי דברי מר  ..  .   ( חבר ההנהלה )  ,  אם יהיו שינויים מהותיים בנושא ה-Mark to Market עד לישיבת מליאת הדירקטוריון הבאה ,  שתדון בנושא אישור הדו"חות הכספיים ,  יקבלו השינויים ביטוי בביאור או בדיווח נפרד .  מר ..  .   ( חבר הדירקטוריון )  ציין כי הדבר ייעשה "   ( כך במקור - א"א )  .  
הדירקטור שציין כי עד לישיבה הבאה שינויים בערך התיק יקבלו ביטוי בביאור או בדיווח נפרד היה יו"ר הדירקטוריון - דנקנר .  ואולם לפי הדו"ח המיידי ,  למרות ההבטחה בישיבת הדירקטוריון הבאה ,  שנערכה ב-30 במארס ,  שבה אושרו הדו"חות הכספיים ,  לא נמסר לדירקטוריון עדכון על שינויים מהותיים באומדן השווי ההוגן של תיק ה-MBS .  כלומר ,  הדירקטוריון לא שאל שוב ,  ודנקנר לא בירר את המידע ולא סיפק אותו לדירקטוריון .  בבנק הפועלים הפנו אצבע מאשימה בפרשה זו כלפי המנכ"ל דאז ,  צבי זיו ,  וטענו כי לדנקנר לא היו אינדיקציות לירידת הערך בתיק .  
מבנק הפועלים לא נמסרה תגובה .  עו"ד יורם ראב"ד ,  עורך דינו של דנקנר ,  לא הגיב על הדברים . 

" בפועלים לא ידעו על האינטרסים של דנקנר "
 מקורב להנהלת הבנק גילה כי הדירקטוריון גילה בשלבים את כל הפרטים מאחורי עסקת RP וכי בעת מועד אישור העסקה ,  דנקנר לא עידכן על קשריו ונראה היה כי זוהי עסקה רגילה

