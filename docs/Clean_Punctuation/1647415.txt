זה רק היה נראה כמו שינוי
ההפסד לפילזן המבולבלת והפזרנית השיב לבמה את מכבי תל אביב האמיתית .  אוהד גרינוולד בספק גדול שזה יספיק להצלבה
40 מיליון יורו ,  פחות או יותר ,  הסתובבו על הפרקט באבדי איפקצ'י .  הם פגעו ב-48 מ-131 מהשדה ;  זרקו ,  במשותף ,  12 פעם בלבד מקו העונשין ;  ורשמו יחס אסיסטים-איבודים כולל של 27-26 .  לצערן של אפס פילזן ומכבי תל אביב ,  כסף לא יכול לקנות שכל .
 זה היה ,  בלי ספק ,  אחד ממשחקי הכדורסל המחרידים שנראו ביורוליג העונה .  במפעל בו קשה למצוא עשר קבוצות כדורסל ראויות ,  זה בהחלט הישג ראוי לציון .  אין דרך נעימה לומר זאת :  צפינו אמש בשתי קבוצות גרועות ,  שלא שוות מקום ברבע הגמר .
 ראוי לפתוח דווקא במארחת .  פילזן מסתמנת כאחד הפרויקטים הכושלים שנבנו באירופה בשנים האחרונות .  בזבוז כרוני זו תסמונת מוכרת של נובורישים ;  פילזן הרעבה חטפה את פנקס הצ'קים המשודרג ,  ובמקום לבצע חיזוק מדוד האביסה את עצמה למוות .  היא חטפה מהמדף עוד ראקוצ'ביץ' ,  זרקה לעגלה עוד נכבאר וליד הקופה נזכרה לאסוף עוד איזה סנטיאגו ,  אבל שכחה שאי-אפשר לרכוש דקות משחק .  200 דקות לחלוקה היו ,  200 דקות נותרו .  אבא ארגין עתמאן מצא עצמו עם יותר מדי פיות להאכיל .
 התוצאה העגומה היא חילופים חברתיים לרוב ,  ו-12 שחקנים ששותפו כבר במהלך הרבע השני .  אפילו מוח הכדורסל המבריק ביותר היה מתקשה לייצר מומנטום כלשהו עם חילוף בכל מאה שניות .  והרי כולנו נסכים שעתמאן די רחוק מההגדרה הזו .  בכל זאת ,  את המפתחות למכונית הפאר הפקיד בידי הרכז קרם טונצ'רי  סמל לבינוניות ,  שמעולם לא העמיד ביורוליג יותר מ-8.9 נקודות מדד בממוצע לעונה .
 כך קורה שמריו קאסון ,  שטחן את הגבוהים של מכבי עם דאבל-דאבל של 14 נקודות ו-13 ריבאונדים ,  משחק בקושי 25 דקות במקום 40 ;  וצ'ארלס סמית' ,  שהיה סביר למדי עם 5 מ-11 מהשדה ,  מקבל רק 17 דקות וחצי ;  ואיגור ראקוצ'ביץ' האנרכיסט ,  שחרב לחלוטין את משחק ההתקפה של פילזן ,  משחק למעלה מ-22 דקות ,  אבל מסיים את הערב עם 3 נקודות מדד .
 למזלו של עתמאן ,  הוא פגש מולו קבוצה גרועה עוד יותר .
 מי שחשב שמשחק סביר או שניים מעידים על שינוי מהותי שחל במכבי ,  הועמד אמש על טעותו .  גם בניצחונות הביתיים מול ריאל ופילזן לא הציגה מכבי כדורסל ספקטקולארי .  היא כן שמרה עם הציפורניים ,  וידעה לנצל ערבי קליעה איומים של היריבות .  לא הרבה מעבר .
 14 משחקי יורוליג מאחורינו ,  וקשה להיזכר ביותר מ-80 דקות טובות ,  במצטבר ,  שהציגה מכבי במפעל .  גם אם יקרה נס והצהובים ימשיכו לשלב הבא ,  לא זה מה שיקטלג את העונה הזו כמוצלחת .  פיני גרשון אמור היה לבנות פרויקט חדש ,  שיצעיד את המועדון קדימה בשנים הבאות .  לצערו ,  כמעט כל התוכניות המקצועיות קרסו .
 מאצ'יי לאמפה כבר מזמן נמצא במקום אחר .  ויז'נייבסקי נדחק לעמדת הרכז השני ,  כאשר פרקינס חולף על פניו ברוטציה .  איידסון נעלם .  לאזמה משחק פחות .  להוציא את אנדרסון ,  רק בלות'נטאל חיזק באופן משמעותי את מעמדו בחודש האחרון .  בטופ-16 הוא זורק למעלה מ-9 כדורים בממוצע למשחק ,  לעומת 5.8 בלבד בשלב הראשון .  הוא משחק כמעט 25 דקות כעת ,  לעומת 21 בשלב המוקדם .  ואם כל זה קורה למרות שאחוזי הקליעה שלו משלוש צנחו מ-40.5% ל-25% בלבד ,  ניתן למצוא לדבר רק הסבר הגיוני אחד :  פשוט אין לגרשון אופציה אחרת .  13 הדקות שקיבל אמש רביב לימונד ממחישות גם הן את הנקודה .
 מכבי עדיין נמצאת בתמונה כי במשחקים הקודמים השכילה לגרור את פילזן וריאל לסגנון שאינו מוכר להן .  במשחקי היורוליג האחרונים עושה מכבי ליריבותיה את מה שנהגו לעשות לה הקבוצות הישראליות בליגת העל :  הרכב הפורוורדים שלה יצר המון מיס-מצ'ים ,  שגרמו הן לעתמאן והן לאטורה מסינה להגיב עם הרכבים נמוכים ,  במקום לנצל את יתרון הגובה והפיזיות של שחקניהם ולדחוף כמה שיותר כדורים לצבע .  עד אתמול זה עבד .
 בסיום הכה גרשון על חטא .  למרות כל האמור לעיל ,  ניצחון באיסטנבול ובשבוע הבא בהיכל מול סיינה היה שווה כרטיס לשלב הבא ,  אולי אפילו מהמקום הראשון בבית .  ומקום ראשון ,  אם אכן תתחולל סנסציה בבית המקביל ופנאתינייקוס תודח ,  היה כנראה מוביל לפיינל פור .  אבל עכשיו כל זה היסטוריה ,  ומכבי שוב חוזרת לערב של להיות או לחדול ,  כשגם ניצחון עשוי בהחלט שלא להספיק ,  גם לא לכרטיס לשלב הבא .
 גרשון טעה כאשר אמר שניצחון בחמש נקודות על סיינה יבטיח למכבי את המקום השני .  אם כל הקבוצות ישמרו על הבית  ( "90% שזה מה שיקרה ",  טען עתמאן כבר לאחר המשחק מול מכבי בישראל )  ,  ייווצר בית מרובע .  העולות יוכרעו עפ"י הפרש הסלים הכולל .  מכבי נמצאת כיום עם 4+ ,  כשלפניה משחק ביתי מול סיינה ומשחק חוץ במדריד .  ריאל עם מינוס חמש נקודות ,  אבל לפניה עוד שני משחקי בית  ( סיינה ומכבי )  ומשחק חוץ אפשרי למדי בטורקיה .
 פילזן עם יחס סלים מאוזן ,  אבל לאחר שתארח את ריאל במחזור הבא ,  תצא לסיינה  ( יחס סלים של 1+ )  במחזור האחרון ,  שם בדרך כלל נוטה המארחת להביס  ( כבר ניצחה העונה בבית ב-20 ,  26 ו-43 נקודות )  .  גם אם סיינה תפסיד הערב במדריד ,  אך תעשה זאת בפער קטן ,  היא עוד תוכל לתקן .  ניצחון יקרב אותה מאוד לשלב הבא .
 הבית הזה עדיין ממתין לניצחון בהפרש גדול ,  שאמור לשבור את הסטטוס-קוו ולהעניק מקדמה רצינית לאחת הקבוצות .  הוא צריך להגיע מתישהו .  אני מעריך שיגיע במדריד  או הערב ,  או במחזור האחרון מול מכבי .  גם משחק הבית של סיינה מול פילזן מסומן כבעל פוטנציאל להסתיים בהפרש גדול .  אבל אלו רק ספקולציות ;  בעונה בה אלופת אירופה נמצאת על סף הדחה כבר בשלב הזה ,  ופרוקום סופוט צמודה לצסק"א בראשות בית 7 ,  באמת שהכל יכול לקרות .
 ohad@walla.net.il

זה רק היה נראה כמו שינוי
ההפסד לפילזן המבולבלת והפזרנית השיב לבמה את מכבי תל אביב האמיתית .  אוהד גרינוולד בספק גדול שזה יספיק להצלבה

