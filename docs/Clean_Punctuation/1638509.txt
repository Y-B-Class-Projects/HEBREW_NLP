ישראל שונאת זרים ומהגרים
עו"ד מיכאל ספרד חושב שהצעת החוק למניעת הסתננות שהונחה על שולחן הכנסת היא קסנופובית ומתועבת .  בדומה לפליטים שמגיעים לתחומי ישראל ,  גם אנחנו חיפשנו מקלט רק לפני שני דורות
כל כך הרבה הצעות חקיקה אנטי-דמוקרטיות ופוגעניות לזכויות האדם הונחו בעת האחרונה על שולחן הכנסת ,  שהיה ניתן לצפות שהתחרות על המתועבת מכולן תהיה צפופה וצמודה .  אך מתברר שלא :  יש הצעת חוק אחת העומדת בימים אלה לקריאה שלישית המזדקרת ברשעותה ובחוסר מוסריותה מעל לכל חברותיה :  הצעת חוק למניעת הסתננות ,  התשס"ח  2008 .
 וכך מורה אותנו הצעת החוק :  מסתנן ,  כלומר אדם שנכנס לישראל באופן לא חוקי ,  תהיה הסיבה להסתננותו אשר תהיה ,  עובר עבירה שעונשה חמש שנות מאסר .  עשה זאת אזרח מדינה שהוכרזה כמדינת אויב  שבע שנות מאסר .  אם היה חייל בצבא מדינת אויב  ( ואפילו ערק ממנה וברח לכאן )   חמש עשרה שנות מאסר .  אם המסתנן היה חמוש בנשק או היה בחברת אחר שהיה חמוש בנשק  ( והצעת החוק מבהירה שגם סכין היא נשק )   עשרים שנות מאסר .  ישראלי שיסייע למסתנן ,  בין אם הסיוע הוא לחציית הגבול ובין אם לשהייתו בישראל ,  עונשו זהה לעונשו של המסתנן .  
ובמילים אחרות  דמו בנפשכם פליטה מרצח העם בדרפור  ( סודן מוגדרת כמדינת אויב )  שכל משפחתה נרצחה והיא עצמה הייתה קורבן אונס ברוטלי ,  שנסה על נפשה דרך מדבריות מצרים ,  חצתה את הגבול לישראל בסיוע מבריח שבכיסיו היה סכין ,  הגיעה לתל-אביב וקיבלה טיפול רפואי ממתנדבת במרפאת ארגון זכויות אדם המסייע לפליטים .  היא עצמה צפויה לעשרים שנות מאסר ,  וגם המתנדבת שטיפלה בה .  כה ייעשה לאיש ולאישה שניסו להציל עצמם בעזרת העם היהודי ,  וכה ייעשה ליהודי או ליהודייה שסייעו להם .  זו מורשתנו החדשה .
 אם מישהו עדיין לא מאמין שזו כוונת המחוקק ,  די בהאזנה לדיון הציבורי המתנהל סביבו .  לשר הפנים שלנו ,  שהאשים את מהגרי העבודה והפליטים בהפצת מחלות ,  לראש ממשלתנו שכינה אותם  " איום דמוגרפי "  וקבע שהם אחראים ל"פגיעה חברתית ".  אם זה מזכיר לכם משהו ,  זה לא במקרה .
 זו כמעט קלישאה להזכיר שלא מן הנמנע שחייה של סבתה של המתנדבת ,  כמו סבתי-שלי ,  ניצלו בשנות הארבעים של המאה הקודמת בזכות עברייניות כמוה שסיכנו חייהם בשל חוקי-שנאה מהזן העומד להצבעת חברי הכנסת בימים אלה .  כי אנחנו היינו פליטים ,  אנחנו היינו נרדפים ,  אנחנו היינו מופלים ,  אנחנו שטנו בימים בחיפוש אחר ארץ מקלט .
 כשמאשימים את מדינת ישראל בהפרת זכויות אדם ,  בפשעי מלחמה וביחס לא אנושי לפלסטינים  אנחנו משיבים : " ביטחון ".  אנחנו מזכירים שארגוני טרור פלסטינים פוצצו בתי קפה ואוטובוסים ,  אנחנו משכנעים שאין לנו ברירה .  ביטחון הוא האליבי שלנו .  אנחנו לא חסרי כבוד לחיי אדם ,  אנחנו נאבקים על ביטחוננו .  היחס המחפיר שלנו לפליטי דרפור ,  אריתריאה ומהגרי העבודה המסכנים את חייהם בעבור פת לחם מפריכה את האליבי הזה .  
משהו עמוק פגום ביחס שלנו אל האחר .  והוא לא נובע מביטחון.מדינת ישראל מעולם לא ניחנה באהבת זרים ושונים .  על אף שמדובר במדינה המבוססת על מהגרים ,  אין כמונו שונאי מהגרים .  הצעת החוק צובעת את ארצנו שהוקמה על-ידי עם מצולק מפליטות ,  רדיפה ופרעות ,  כארצם של קסנופובים חסרי חמלה .  זה לא מאוחר מדי .  חברי הכנסת חייבים להציע ידם נגד הצעת החוק הרעה הזו ,  שהיא לא יהודית ולא דמוקרטית .
  *  הכותב הוא עורך דין המתמחה במשפט זכויות האדם .
 
ישראל שונאת זרים ומהגרים
עו"ד מיכאל ספרד חושב שהצעת החוק למניעת הסתננות שהונחה על שולחן הכנסת היא קסנופובית ומתועבת .  בדומה לפליטים שמגיעים לתחומי ישראל ,  גם אנחנו חיפשנו מקלט רק לפני שני דורות

