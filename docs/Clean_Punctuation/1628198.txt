זינוק של 112% בתלונות על HOT ו-YES
המועצה לצרכנות מדווחת כי נרשמה עלייה חדה בתלונות אזרחים כנגד החברות ,  בין היתר על רקע סירוב שלהן לנתק את השירות ,  הטעייה בפירסום מבצעים וכן חיוב בתשלומי יתר
מספר התלונות על Hot ו-Yes שהגיעו למועצה לצרכנות גדל ב-112% ב-2009 - כך עולה מנתונים שהגיעו לידי TheMarker .  מאות צרכנים התלוננו בין השאר על אי הסכמה לנתקם מהשירות למרות בקשה מפורשת ,  כבילה לתקופת התחייבות נוספת ללא ידיעתם ,  העברה בין נציגי שירות ותחושה של זלזול .  
כ-70% מהתלונות בדו"ח נוגעות ל-Hot ,  והשאר ל-Yes .  נתחי השוק של החברות הם 38% ל-Yes ו-62% ל-Hot .  בשתי החברות טוענים כי הנתונים הם דווקא לטובתן :  בעוד שב-Yes אמרו כי התקבלו יותר תלונות על Hot ביחס לגודלה ,  ב-Hot הסבירו כי ביחס לביקורת הרבה שהחברה סופגת ,  המצב בשטח מראה שאין פערים גדולים בין השירות שניתן בשתי החברות .  המועצה לצרכנות ביקשה להדגיש כי מדובר בכלל התלונות שהתקבלו ,  וכי הדו"ח אינו אינדיקציה למספר התלונות שנמצאו מוצדקות .  
אחת התלונות הבולטות היתה סירוב של החברות לנתק לקוחות מהשירות ,  כשלעתים נלוו לסירוב זה דרישה לתשלום קנס או תשלום מלוא מחיר העסקה כדי לבצע את הניתוק .  תלונה אופיינית נוספת נגעה לשיטת הניתוק ,  כאשר לקוחות התלוננו כי החברה מסכימה לבקשת הניתוק אך מבצעת אותו באיחור של חודש וממשיכה לגבות תשלום בעבור השירות .  
חלק מהתלונות שהגיעו למועצה לצרכנות נשלחו מלקוחות שחשו שהחברות מטעות אותם .  כך למשל התלוננו לקוחות ותיקים שביקשו להתנתק כי גילו שהם נמצאים בתקופת התחייבות ,  אף שהם לקוחות החברה כבר שנים רבות ואמורים היו לסיים את תקופת ההתחייבות .  נציגי השירות אמרו לצרכנים אלה כי בעבר בוצעה התקשרות טלפונית לשם שינוי בחבילת השירותים או הצטרפות למבצע ,  וכי התחייבו לתקופה נוספת של 36 חודשים - אף שהלקוחות לא זכרו זאת .
 תלונה שהתייחסה אך ורק לחברת Hot היא הפעלת לחץ על צרכנים להתחבר תוך כדי האשמה כי הם מחוברים כיום בחיבור פיראטי .  במועצה סיפרו כי קיבלו פניות של צרכנים שנציגי החברה הודיעו להם כי הם משתמשים לא חוקיים בשירות החברה ודרשו מהם תשלום רטרואקטיבי גבוה ,  תוך איום בהגשת תביעות - אלא אם יתחברו לשירותי החברה .  
טענה נוספת שנגעה בעיקר ל-Hot היא חיוב עודף - לקוחות חויבו על שירותים שלא ניתנו בפועל ,  לא קיבלו זיכויים שהובטחו ולא קיבלו הטבות שעליהן סיכמו עם נציגי השירות .  לקוחות נוספים התלוננו כי כאשר ביקשו לקבל הצעת מחיר ,  התבקשו למסור את מספר כרטיס האשראי שלהם ולמעשה צורפו לחברה כלקוחות לכל דבר ,  גם מבלי שהסכימו לכך .  
בנוסף התלוננו לקוחות כי מבצעים שפורסמו לא תאמו למה שהוצע במוקד השירות .  תלונה נוספת נגעה לכך שלקוחות לא קיבלו חוזה כתוב כמחויב ברישיון החברות ,  וכי צרכנים שהתנתקו מקבלים לעתים דרישה לתשלום חוב ללא פירוט .  
מהמועצה נמסר עוד כי חלק מהלקוחות התלוננו כי ביקשו את פירוט החוב ותחת זאת קיבלו מכתב מעורך דין ודרישת תשלום שכר טרחת עו"ד ,  בנוסף לחוב המקורי .  תלונות אחרות נגעו לשירות ולהליכי הגבייה .  לקוחות התלוננו על המענה בחברות ,  על כך שהם מועברים במשך זמן רב מנציג אחד לשני ומקבלים את הרושם שמזלזלים בהם .  גם ההבטחה שהמוקדן יחזור ללקוח לא מקוימת .  
בנוסף התלוננו לקוחות על טכנאי שאינו מגיע בזמן ,  כאשר במוקד טוענים כי כלל לא נקבעה הגעת טכנאי .  בנוסף התלוננו לקוחות כי אם נוצרת בעיית חיוב בשל כרטיס אשראי ,  החברה אינה פונה ללקוח באופן מיידי אלא רק חודשים לאחר מכן ,  וכתוצאה מכך נצבר חוב משמעותי .
 מ-Hot נמסר בתגובה : " החברה משקיעה רבות בשיפור השירות והתוצאות ניכרות כבר בשטח .  מדי יום מתבצע בקרב 1,700 מלקוחות החברה סקר של חברה חיצונית ,  המצביע על שביעות רצון גדלה והולכת .  אנו גאים על שיפור השירות אך היד עוד נטויה ולא נשקוט עד שניהפך לאחת החברות עם רמת השירות הגבוהה בישראל .  באשר לנושא התחברות פיראטית ,  נמשיך לפעול למיגור התופעה העבריינית של גניבת שידורים ".  
מ-yes נמסר בתגובה כי  " נתוני הדו"ח המוצגים אינם משקפים את המידע הקיים בידינו .  עם זאת ,  אנו נבחן את הסקר לעומק ונסיק את המסקנות הנדרשות כדי להמשיך ולשפר את השירות גם ב-2010 ".  
סגנית שר התמ"ת והאחראית על תחום הצרכנות במשרד ,  ח"כ אורית נוקד ,  מסרה בתגובה : " הדו"ח מלמד כי שיטת 'מצליח' ממשיכה להיות נפוצה בתחום וצרכנים רבים נאלצים לשלם סכומים גבוהים ללא הצדקה .  אני ומנכ"ל המועצה לצרכנות מתכוונים להיפגש עם מנכ"לי yes ו-hot כדי לדון עמם בדו"ח ולבחון את הדרכים לשפר ולייעל את השירות ".  
מנכ"ל המועצה לצרכנות ,  אהוד פלג ,  אמר כי  " שני התאגידים הגדולים בתחום הטלוויזיה נתפסים יותר מדי כשהם נוקטים בשיטות קלוקלות .  תחום התקשורת מוביל בכמות התלונות .  אנחנו לא מתיימרים לומר ולדרג איזה חברה יותר טובה אבל יש הרבה מאוד תלונות נגד שתיהן .  התוצאה היא נזק כספי לצרכנים ושלילת זכויותיהם .  זו מציאות שאסור להסכים אתה ". 

זינוק של 112% בתלונות על HOT ו-YES
המועצה לצרכנות מדווחת כי נרשמה עלייה חדה בתלונות אזרחים כנגד החברות ,  בין היתר על רקע סירוב שלהן לנתק את השירות ,  הטעייה בפירסום מבצעים וכן חיוב בתשלומי יתר

