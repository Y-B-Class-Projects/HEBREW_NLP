ח"כ יואל חסון :  דו"ח המבקר חמור - להקים ועדת חקירה ממלכתית
חסון :  המבקר קובע כי הדו"ח מעיד על מינהל בלתי תקין לחלוטין ,  בעיקר אצל מקבלי ההחלטות בממשל הישראלי
הועדה לענייני בקורת המדינה תכונס ביום ג' הקרוב לדיון בהקמתה של ועדת חקירה ממלכתית על רקע הגשת דו"ח מבקר המדינה על מערך הכבאות .  ראש הממשלה בנימין נתניהו לוחץ על חברי הכנסת בקואליציה להתנגד להקמתה של הוועדה .  בוועדה 11 חברים מהם 7 לקואליציה ו-4 לאופוזיציה.לקואליציה יש איפוא רוב בוועדה לבקורת המדינה ואולם ,  הח"כים ראלב מג'אדלה  ( עבודה )  ואמנון כהן  ( ש"ס )  הודיעו כי ישקלו את צעדיהם .  נתניהו ילחץ על יו"ר העבודה שר הבטחון אהוד ברק ועל יו"ר ש"ס שר הפנים אלי ישי לבל יתירו לנציגיהם לתמוך בועדת חקירה ממלכתית.לישיבה ביום ג' הוזמנו האישים והגופים המבוקרים ,  וביניהם שר הפנים ,  אלי ישי ,  שר האוצר ,  יובל שטייניץ ושר הביטחון אהוד ברק.ח"כ יואל חסון ,  יו"ר הוועדה לענייני ביקורת המדינה  ( קדימה )  אמר היום כי  " דו"ח מבקר המדינה בנושא היערכות שירותי הכיבוי וההצלה לשעת חרום הוא דו"ח חריף וקשה  מהקשים שידענו .  הדו"ח חמור במיוחד ,  לאור העובדה שמדובר בדו"ח מעקב על דו"ח קודם ,  שקובע במפורש שהליקויים עליהם הצביע מבקר המדינה כבר בשנת 2007 לא תוקנו ,  ומקבלי ההחלטות לא ביצעו את המוטל עליהם וכשלו בתפקידם .  המבקר קובע כי הדו"ח מעיד על 'מינהל בלתי תקין לחלוטין ,  בעיקר אצל מקבלי ההחלטות בממשל הישראלי .  זוהי אמירה חסרת תקדים ,  המחייבת נקיטת צעדים משמעותיים נוספים ".  חסון מדגיש כי  " לאור הדו"ח החמור ,  הדרך היחידה להביא לשינוי תפישה בקרב מקבלי ההחלטות ביחס למערך הכיבוי וההצלה היא באמצעות הקמת ועדת חקירה ממלכתית .  רק לועדת חקירה ממלכתית יש את הסמכות המשפטית להסיק מסקנות אישיות ואת הסמכות המקצועית לגבש מודל חדש וטוב למערך הכבאות ".  חסון אמר כי גם מבקר המדינה קובע במפורש כי  " ביני לביני ,  אני יותר ויותר משתכנע שרק בצעדים חריגים ומשמעותיים ,  ניתן יהיה לשבור את המוסכמה הוותיקה : " הכלבים נובחים והשיירה עוברת ".  ח"כ חסון מציין כי  " לצערי ,  לתוצאות השריפה יש קשר סיבתי מובהק לכשלים בהיערכות שירותי הכיבוי וההצלה עליהם הצביע המבקר ,  וקיים חשש כבד שלאור המחדל המתמשך ,  יאבד הציבור את האמון ברשויות המדינה ובמקבלי ההחלטות .  זוהי שעתה הגדולה של הוועדה לענייני ביקורת המדינה ושל כל אחד מחבריה .  עלינו לתמוך ,  ללא קשר לקואליציה או אופוזיציה ,  בהקמת ועדת חקירה ממלכתית ,  על מנת להשיב את האמון הציבורי במערכות השלטון ולהבטיח שמי שכשל - לא יהיה חלק ממקבלי ההחלטות במדינת ישראל ". 

ח"כ יואל חסון :  דו"ח המבקר חמור - להקים ועדת חקירה ממלכתית
חסון :  המבקר קובע כי הדו"ח מעיד על מינהל בלתי תקין לחלוטין ,  בעיקר אצל מקבלי ההחלטות בממשל הישראלי

