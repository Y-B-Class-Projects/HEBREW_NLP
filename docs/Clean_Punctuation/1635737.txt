פרצה בחומת השליטה בבנק לאומי 
משפט וכלכלה
 >  >  המדינה מצויה על סף אובדן השליטה בבנק לאומי בגלל פרצה קטנה בחוק מניות הבנקים שבהסדר .  הפרצה הזו מסבירה מדוע המדינה היתה מעדיפה להאריך את כהונת היו"ר הנוכחי ,  איתן רף ,  ובמיוחד את כהונתם של חמישה דירקטורים נוספים ,  העומדת להסתיים .  חוק מניות הבנקים שבהסדר הוא המנגנון המשפטי שעל פיו מאפשרת המדינה לבנקים שהולאמו לאחר פרשת ויסות מניות הבנקים להתנהל כגוף עסקי ,  תוך שימור השליטה הנובעת מהמניות שבידי המדינה .  המנגנון שנקבע בחוק הוא  " ועדת מניות ",  שמצביעה בשם המדינה באסיפת בעלי המניות של הבנק .  בראש ועדת המניות של בנק לאומי עומדת השופטת המחוזית בדימוס שולמית ולנשטיין .  ועדת המניות היא גם הגוף המאשר מועמדים מטעם המדינה לדירקטוריון הבנק .  עד היום שלטה המדינה בבנק לאומי ,  ולכן המועמדים לדירקטוריון שאושרו על ידי ועדת ולנשטיין היו גם הדירקטורים שמונו לדירקטוריון בפועל .  למדינה תמיד היה רוב בהצבעה באסיפת בעלי המניות .  כיום מחזיקה המדינה 11.5% ממניות הבנק .  שלמה אליהו מחזיק 9.6% מהמניות .  כמה גופים מוסדיים מחזיקים פחות מ-5% ,  אבל יחד עם אליהו הם מסוגלים להביס את המדינה בהצבעה על מינוי דירקטורים באסיפה הכללית של בעלי המניות .  חוק הבנקאות מאפשר לכל בעל המניות להציע מועמד לדירקטוריון מטעמו .  כל אחד יכול .  לכן לא ניתן למנוע משלמה אליהו להציג את ד"ר דוד קליין ,  לשעבר נגיד בנק ישראל ,  כמועמד לתפקיד דירקטור .  לעומת זאת ,  חוק הבנקאות אוסר על בעלי מניות להסכים ביניהם לפני ההצבעה באסיפת בעלי המניות על תמיכה במועמד לדירקטוריון .  כלומר ,  אסור לאליהו לתאם רשימת דירקטורים מוסכמת עם אחד הגופים המוסדיים ולתמוך בהם במשותף באופן שיביס את מועמדי המדינה .  מותרת רק הצבעה שאינה מתואמת מראש .  הנקודה המעניינת :  החוק אמנם אוסר על בעלי מניות לתאם ביניהם מראש תמיכה במועמד לדירקטוריון - אך הוא אינו אוסר לתאם מראש התנגדות למועמד .  כלומר ,  שלמה אליהו ובעלי מניות אחרים יכולים להחליט ביניהם מראש להתנגד ולסכל את בחירתם של כל הדירקטורים שתציע המדינה .  לכן ,  סימן שאלה גדול מרחף מעל השאלה אם קיימת שליטה של המדינה בבנק לאומי .  לשלמה אליהו ,  בצירוף בעלי מניות נוספים ,  יש יכולת לסכל את בחירת מועמדי המדינה לדירקטוריון - גם אם לא יצליח להעביר את מועמדיו שלו .  בבנק ישראל הבינו כנראה שמצב זה יעמיד את בנק לאומי במצב חמור של חוסר ודאות .  גם אליהו בוודאי לא ירצה להצטייר כמי שהכניס את לאומי לסחרור כזה .  מה הפתרון ?  אם תוארך כהונתם של חברי הדירקטוריון הפורשים יהיה למדינה זמן לתקן את הפרצה בחוק ,  או להחליט מה לעשות עם הבנק .
 
פרצה בחומת השליטה בבנק לאומי 
משפט וכלכלה

