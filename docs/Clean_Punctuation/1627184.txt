עדיף לתת ליוון לפשוט רגל מלחלץ אותה
פשיטת רגל של יוון ,  שחובותיה מסתכמים ב-361 מיליארד דולר ,  תהיה נוראית .  אך השלכות של חילוץ על ידי האיחוד האירופי יהיו חמורות יותר
בלומברג  >  >  באחרונה נשמעת תיאוריה שמשווה בין יוון לבין בנק ההשקעות ליהמן ברדרס .  לפי תיאוריה זו ,  ההחלטה לאפשר לליהמן לפשוט רגל היתה השגיאה הגדולה ביותר שנעשתה במשבר האשראי .  לאחר שהלקח נלמד ,  הרשויות הגלובליות יעשו כל מה שיידרש כדי למנוע ממדינה באיחוד האירופי להגיע לחדלות פירעון .  אך העובדה שנתנו לליהמן להתמוטט לא היתה הבעיה .  הממונים על שמירת היציבות הפיננסית שגו משום שמוקדם יותר הם מנעו את קריסת בר סטרנס באמצעות נדוניה בסך 29 מיליארד דולר ,  שהעניקו כדי להבטיח את הזיווג עם ג'י.פי מורגן צ'ייס .  צעד זה גרם לתחושת ביטחון כוזבת לגבי היקף רשת הביטחון - חוסר עקביות שרק הגדיל בהמשך את הבהלה סביב ליהמן .  במקום זאת ,  הבנק הפדרלי צריך היה לאפשר לבר סטרנס להתמוטט .  הנזק ,  עם כל הצער שבכך ,  היה קטן יותר .  מהלך כזה גם היה מצמצם את הסיכון המוסרי שהיה נוצר מכך .  ליהמן כנראה היה שורד - גם אם באמצעות הקרבת עצמאותו ומציאת שותף להיאחז בו - כפי שעשה מריל לינץ' ,  שנצמד לבנק אוף אמריקה .  תהליך הדרוויניזם הפיננסי היה עושה את שלו ומבטיח כי המאגר הגנטי יישאר טהור .  טיעון דומה נכון גם לגבי יוון .  כל התערבות מצד האיחוד האירופי או הבנק המרכזי של אירופה כדי לחלץ את המדינה מהקשיים הכלכליים שהיא עצמה יצרה ,  תהיה אסון עבור יציבות גוש היורו .  היא עלולה לסלול את הדרך למדינות הוללות אחרות להתעלם מאחריותן התקציבית ,  מתוך ידיעה שהחברות בגוש היורו מעניקה להן חסינות .  אמת ותוצאות החובות של יוון מסתכמים בכ-361 מיליארד דולר - לפי נתונים שפירסם ביוני הבנק הבינלאומי לסליקה .  לכן אין מקום לאשליות - חדלות פירעון תהיה דבר נורא .  עם זאת ,  ההשלכות של חילוץ יוון על ידי עמיתיה האירופיים יהיו גרועות הרבה יותר .  אין ערבות הדדית בין מדינות גוש היורו .  העובדה שהחובות של כל מדינות הגוש נקובים באותו המטבע ,  אין משמעה כי כולן מגובות במקרה חירום .  חילוץ לווה שנקלע לקשיים יהיה בלתי רצוי לא רק מסיבות עקרוניות ,  הוא גם עשוי להיות בלתי חוקי - מסר שנראה שפקידים אירופים משדרים לבעלי האג"ח .  שר האוצר של גרמניה ,  וולפגנג שויבלה ,  אמר בראיון שפורסם ב-21 בדצמבר בעיתון  " בילד צייטונג "  שיוון התנהלה במשך שנים מעבר לאמצעים הכספיים שלה ,  וכי אין לצפות שגרמניה תשלם על השגיאות של יוון .  פרנק שפלר ,  חבר ועדת הכספים של הפרלמנט הגרמני ,  אמר ב-18 בדצמבר שכל ניסיון לבצע הנפקת אג"ח משותפת של שתי המדינות  " יהיה המסמר הראשון בארון היורו ".  חבר מועצת הבנק המרכזי של אירופה ,  אוולד נווטני ,  אמר לסוכנות הידיעות דאו ג'ונס כי הבנק המרכזי לא ייחלץ חברות בגוש היורו שצברו נטל חובות כבד . " לבנק המרכזי של אירופה אין מנדט או כוונה לקחת בחשבון את המצב של מדינה מסוימת - בייחוד לא בכל הקשור למצב הכספי של המגזר הציבורי ",  אמר נווטני בראיון ב-20 בדצמבר .  אין ספק כי יוון נמצאת בבעיה כלכלית .  הגירעון בתקציב שלה מגיע ל-12.7% מהתוצר המקומי הגולמי - הרבה מעל למגבלה של 3% על מדינות גוש היורו .  שר האוצר של יוון ,  יורגוס פאפקונסטנטינו ,  שהבטיח לצמצם את הגירעון ל-8.7% מהתמ"ג בשנה הבאה ,  אמר כי ממשלות קודמות הטעו את המשקיעים לגבי היקף הקשיים הפיננסים של המדינה .  " אחיזת עיניים "" היתה מידה של אחיזת עיניים ",  אמר פאפקונסטנטינו בראיון לערוץ רדיו 4 של ה-bbc ב-20 בדצמבר . " בייחוד ב-2009 ,  היה הבדל גדול בין הנתונים שדווחו לבין המגמה בפועל בתחום הגירעון ".  מערכת הבנקאות היוונית לוותה כ-47 מיליארד יורו  ( 67 מיליארד דולר )  מהבנק המרכזי של אירופה - לפי נתוני רויאל בנק אוף סקוטלנד  ( rbs )  שמבוססים על היקף הערבויות שהעמידה יוון .  סך ההלוואות שהעמיד הבנק המרכזי בכל גוש היורו מגיע ל-700 מיליארד יורו .  במלים אחרות ,  יוון לקחה כמעט 7% מנזילות החירום שסיפק הבנק המרכזי של אירופה כדי להקל את מחנק האשראי .  עם זאת ,  כלכלת יוון מהווה רק כ-2.7% מכלכלת גוש היורו ,  והחוב הציבורי שלה מגיע לכ-4% מסך חובות מדינות היורו - לפי נתוני בנק אוף אמריקה מריל לינץ' .  יוון כבר נענשה על ידי חברות דירוג האשראי .  פיץ' הורידה ב-8 בדצמבר את הדירוג של יוון בדרגה אחת לרמה של bbb פלוס .  סטנדרד אנד פור'ס  ( s & p )  הלכה בעקבותיה ב-16 בדצמבר ,  והזהירה מפני הורדת דירוג נוספת  " במקרה שהממשלה לא תוכל לגייס די תמיכה פוליטית כדי ליישם תוכנית אמינה של קיצוצים בתקציב בטווח הבינוני ".  מודי'ס הורידה את הדירוג של יוון בשבוע שעבר ,  ואף היא הותירה את הדלת פתוחה להורדות נוספות .  בעלי האג"ח מענישים בעלי האג"ח אף הם מענישים את יוון .  התשואה על האג"ח הממשלתיות שלה ל-10 שנים זינקה בשבוע שעבר ל-6% - עלייה של יותר מ-1% בתוך חודש והרבה מעל שפל שנתי של 4.4% שנרשם באוקטובר .  התשואה על האג"ח של יוון גבוהה כעת בכ-2.5% מזו של גרמניה .  מרווח התשואות ,  שמשקף את רמת הסיכון של אג"ח יווניות בעיני המשקיעים ,  התרחב ב-21 בדצמבר ל-2.76% ,  ויותר מהוכפל בתוך חמישה שבועות .  לפי רמת מחירים זו ,  המשקיעים עדיין לא מהמרים על חדלות פירעון .  עם זאת ,  לא ברור האם הציפיות שלהם מבוססות על אופטימיות כי יוון תתקן את דרכיה ,  או תקווה שבמקרה הצורך יהיה מי שישלם במקום ממשלת יוון .  כל מי שמהמר על האפשרות השנייה עושה קרוב לוודאי טעות יקרה .
 
עדיף לתת ליוון לפשוט רגל מלחלץ אותה
פשיטת רגל של יוון ,  שחובותיה מסתכמים ב-361 מיליארד דולר ,  תהיה נוראית .  אך השלכות של חילוץ על ידי האיחוד האירופי יהיו חמורות יותר

