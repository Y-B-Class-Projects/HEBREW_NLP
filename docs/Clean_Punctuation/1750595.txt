אלופות :  טוטנהאם ניצחה 1:3 את אינטר
גארת בייל הוביל את הספרס לניצחון גדול על אלופת אירופה .  רק 1:1 לברצלונה בקופנהאגן .  0:3 ליונייטד מול בורסאספור
שלב הבתים של ליגת האלופות נכנס לרגעי ההכרעה עם פתיחת משחקי הסיבוב השני ,  ועם פתיחת המחזור הרביעי מתחילה להתגבש תמונה ברוב הבתים .  תוצאת הערב  ( שלישי )  הגיעה מבית א' ,  שם טוטנהאם גברה 1:3 על אינטר במשחק נהדר .  התרנגולים ,  מלהיטי שלב הבתים ,  קרובים להעפלה .  טוונטה שיפרה גם היא עמדות לאחר 0:2 על ברמן המתפוררת .  
בבית ב' ,  בנפיקה גברה על ליון 3:4 במשחק מוזר וסגרה למעשה את סיכויי הפועל לסיים במקום השלישי .  הקרב על שני המקומות הראשונים ,  לעומת זאת ,  פתוח כמעט לחלוטין .  
בבית ג' התמונה קצת יותר ברורה כשמנצ'סטר יונייטד עם רגל וחצי בשמינית הגמר אחרי 0:3 בבורסאספור ואילו ולנסיה עשתה צעד חשוב עם 0:3 משלה על ריינג'רס .  
בבית ד' נשמר הסטטוס קוו שמשחק לטובתה של קופנהאגן .  הדנים נפרדו ב-1:1 ביתי מברצלונה ,  בעוד במפגש שפתח את הערב נותרו קאזאן  ( 90 דקות לנאתכו )  ופנאתינייקוס ללא ניצחון לאחר 0:0 ביניהן והשתיים מתרחקות משמינית הגמר .
 טוטנהאם - אינטר 1:3 
לפני שבועיים טוטנהאם סיפקה מיני קאמבק מרשים ב-4:3 הנהדר במילאנו ,  אבל הערב הזה היה כולו של הספרס .  טוטנהאם היא אחד הלהיטים הגדולים של שלב הבתים ,  קבוצה התקפית ותוססת עם סופרסטאר ענק - גארת בייל .  הוולשי שוב עשה כל העולה על רוחו באגף השמאלי והיה מעורב בשלושת השערים שנכבשו על ידי רפאל ואן דר וארט ,  פיטר קראוץ' ורומן פבליוצ'נקו .  טוטנהאם כבר עם 12 שערי זכות בארבעה משחקים והיא קרובה קרובה לשלב הבא .  אינטר ספגה הפסד ראשון במפעל למרות שער מצמק נהדר של סמואל אטו .  
דקה 18 :  גול !  התקפה נהדרת של טוטנהאם החלה באסו אקוטו והמשיכה במסירה נהדרת של מודריץ' לואן דר וארט .  ההולנדי גלגל מקרוב פנימה .  0:1 לטוטנהאם .  
דקה 61 :  גול !  בייל הנהדר פרץ משמאל והעביר כדור רוחב .  קראוץ' הקדים את קסטלאצי ודחק פנימה .  0:2 .  
דקה 80 :  גול !  אטו קיבל כדור בפינת הרחבה ,  השאיר מגן מאחור וירה כדור מסובב לפינה הרחוקה .  אינטר מצמקת ל-2:1 ,  איזה גול .  
דקה 89 :  גול !  פריצה סוחפת נוספת של בייל באגף הסתיימה בפס מדוד לעבר רומן פאבליוצ'נקו שדחק מקרוב פנימה והבטיח את הניצחון אחרי מבצע נפלא - 1:3 לטוטנהאם .
 ורדר ברמן - טוונטה 2:0 
שתי האחרונות בבית חיפשו ניצחון בכורה במפעל במטרה להישאר בתמונת ההעפלה .  אחרי 75 דקות רעות איבדה ברמן את טורסטן פרינגס בכרטיס אדום והתפרקה ב-10 שחקנים .  שחקניו של תומאס שאף המשיכו את הכושר הירוד מהליגה ואיבדו ככל הנראה כל סיכוי .  אלופת הולנד המפתיעה תצא בעוד שבועיים למילאנו ותחפש לעשות סנסציה אמיתית .  
דקה 81 :  גול !  נאסר צ'אדלי בעט מ-18 מטרים כדור שפגע בפר מרטסאקר והטעה את סבסטיאן מייליץ ,  השוער השלישי של ברמן .  0:1 מפתיע לטוונטה .
 דקה 87 :  בריאן רואיז הגביה למרכז ולוק דה יונג המשיך בנגיחה פנימה .  0:2 .
 בנפיקה - ליון 3:4
הקבוצה של קלוד פואל הגיעה לאיצטדיון האור עם מאזן מושלם ויצאה ממנו עם הפסד .  הופעה הגנתית מביכה של הוגו לוריס ושחקני ההגנה שלו אפשרה לבנפיקה לכבוש ארבעה שערים קלילים .  האיש של המשחק היה ללא ספק קרלוס מרטינס ,  שבישל את כל ארבעת השערים של אלופת פורטוגל .  גורקוף וגומיס ולוברן רק המתיקו במעט את הגלולה המרה ,  אבל לא הצליחו להשלים את המהפך .  בעקבות הניצחון והתיקו בבלומפילד ,  בית ב' נפתח בכל הקשור לקרב על שני המקומות הראשונים .  הפועל תל אביב איבדה כנראה סיכוי למקום השלישי .  
דקה 20 :  גול !  קרלוס מרטינס העלה כדור חופשי ואלן קארדק המשיך בנגיחה פנימה .  0:1 לבנפיקה .
 דקה 33 :  גול !  קרן של ליון הפכה למתפרצת קטלנית של הפורטוגלים ובסיום ההתקפה ,  מרטינס רשם בישול שני ופאביו קואנטראו כבש מהאוויר .  0:2 .
 דקה 42 :  גול !  מרטינס הנהדר הגביה קרן אל ראשו של חאבי גרסיה ,  שעם נגיעה קלה כבש את השלישי באדיבותו של הוגו לוריס .  0:3 .
 דקה 67 :  גול !  ליון הפקירה את ההגנה וספגה במתפרצת .  קואנטראו הקפיץ בקלילות מעל לוריס החלש וקבע 0:4 .  המבשל - קרלוס מרטינס כמובן .
 דקה 75 :  גול !  לקאזט העביר רוחב מימין וגורקוף המשיך מתוך הרחבה לרשת .  ליון מצמקת ל-4:1 .
 דקה 85 :  גול !  בפטימבי גומיס דחק מקרוב לאחר עוד בישול של לקאזט .  4:2 .
 דקה 90 :  גול !  כדור חופשי של ליון נחת על ראשו של דיאן לוברן והקרואטי קבע את תוצאת המשחק ,  4:3 .
 בורסאספור - מנצ'סטר יונייטד 3:0 
מופע האימים של אלופת טורקיה בשלב הבתים נמשך ,  והיא עדיין מחזיקה במאזן רע של אפס נקודות ואפס שערים .  אלכס פרגוסון שוב העלה הרכב מלא מחליפים ואחרי מחצית מאופסת ,  דארן פלצ'ר ,  גבריאל אוברטן ובבה כבשו והבטיחו כמעט בוודאות את המקום בשלב הבא .  לבורסאספור יהיו עוד שני משחקים על מנת להימנע משחזור  " ההישג "  של מכבי חיפה מהעונה שעברה .  
דקה 48 :  גול !  דאריק מצא מצוין את פלצ'ר ברחבה והסקוטי ירה מימין לשמאל אל הפינה של איבנקוב .  0:1 למנצ'סטר יונייטד .  
דקה 73 :  גול !  פארק השאיר כדור לאוברטן ,  שהטעה את המגן ובעט פצצה מ-16 מטרים לרשת הגבוהה .  שער נהדר .  0:2 .  
דקה 77 :  גול !  הטורקים מתפרקים .  סקולס השאיר לבבה לכבוש שער קל מול איבנקוב .  0:3 .  
ולנסיה - ריינג'רס 0:3 
המארחת ,  שנמצאת בתקופה רעה בליגה ,  התפוצצה על הסקוטים ושבה למקום השני בבית .  רוברטו סולדאדו כבש פעמיים וטינו קוסטה סידר הפסד ראשון העונה לריינג'רס בכל המסגרות .  ולנסיה תלויה עתה בעצמה לקראת המשך המאבק על המקום השני ,  אבל היא עוד תצטרך לבקר באולד טראפורד במחזור האחרון .  
דקה 33 :  גול !  הגנת ריינג'רס לא הסתדרה עם כדור קרן ומתוך הערבוביה סולדאדו בעט כדור חלש לפינה של אלן מקגרגור .  0:1 לוולנסיה .
 דקה 71 :  גול !  סולדאדו סוגר עניין בבעיטה מתוך הרחבה ,  אחרי בישול נפלא של חואן מאטה .  0:2 .
 דקה 90 :  גול !  מיגל פרץ באגף ימין ומצא את טינו קוסטה ,  שבגלישה לפנים בעט מהאוויר פנימה וקבע 0:3 לולנסיה .
 קופנהאגן - ברצלונה 1:1 
אלופת דנמרק המשיכה במסע המופלא שלה בשלב הבתים עם נקודה יוצאת מן הכלל עבורה מול ברצלונה .  כבר לפני המשחק קיבלו בקופנהאגן את הבשורות הטובות מקאזאן ,  עם ה-0:0 במשחק המקביל .  הסטטוס קוו בבית ד' מקרב מאוד את סטאלה סולבאקן ושחקניו לשלב הבא .  פפ גווארדיולה דווקא העלה את ההרכב החזק ביותר שעמד לרשותו ,  אבל בארסה אכזבה .  מסי כבש ראשון ,  אבל טעות של ויקטור ואלדס קבעה שוויון מהיר ונתנה את האות לחגיגות בקופנהאגן .  
דקה 31 :  גול !  מסי ניצל הרחקה לא טובה של הגנת קופנהאגן ,  השתלט על כדור ברחבה וירה לקורה ופנימה .  0:1 לברצלונה .
 דקה 32 :  גול !  המארחים חוזרים במהרה למשחק .  וונדט פרץ מצוין משמאל והגביה ,  ואלדז השמיט וקלודמיר המשיך פנימה מהאוויר .  1:1 .  
רובין קאזאן - פנאתינייקוס 0:0 
אחרי שלושה משחקים ללא ניצחון ,  האלופה הרוסית והאלופה היוונית נפגשו לקרב ההזדמנות האחרונה מבחינתן בקרב על המקום השני .  אלא שגם אחרי המפגש הזה ,  השתיים נותרו ללא ניצחון ולא יכולות להיות מרוצות מהנקודה שהשיגו .  ביברס נאתכו פתח בהרכב והשלים 90 דקות טובות מבחינה אישית .  המחצית הראשונה הייתה חלשה עם יתרון קל לקאזאן .  בדקה ה-40 נגח אלכסנדר ריאזנצב וסחט הצלה נהדרת מאלכסנדרוס צורבאס .  המארחים היו דומיננטים גם במחצית השנייה והגבירו את הלחץ עם חילופים התקפיים .  ריאזנצב סחט עוד הצלה ענקית מצורבאס ודקה לאחר מכן החטיא הבלם סזאר נאבאס שער בטוח .  בדקה ה-87 נאתכו הגביה לרחבה ואובפמי מרטינס החמיץ בשלומיאליות מקרוב .  בסיום ,  0:0 שמשרת בעיקר את קופנהאגן .  קאזאן ופאו ייאבקו על המקום השלישי שמוביל לליגה האירופית .
 
אלופות :  טוטנהאם ניצחה 1:3 את אינטר
גארת בייל הוביל את הספרס לניצחון גדול על אלופת אירופה .  רק 1:1 לברצלונה בקופנהאגן .  0:3 ליונייטד מול בורסאספור

