החלטת ממשלה מאיימת לפלג את לשכת עוה"ד
הממשלה החליטה היום לתמוך בהצעת חוק הקובעת כי הרכב לשכת עורכי הדין ייקבע לפי מספר החברים במחוזות .  עורכי הדין בפריפריה חוששים : " התל אביבים ישתלטו על כל התקציב "
 המאבק על מרכז ופריפריה מתנהל כבר שנים במסדרונות הכנסת ,  אולם היום  ( חמישי )  הוא הגיע גם ללשכת עורכי הדין .  הממשלה החליטה היום כי נציגי הקואליציה יצביעו בעד הצעת חוק של ח"כ כרמל שאמה  ( ליכוד )  ,  לפיה ייצוגם של מספר החברים מאותו מחוז בלשכת עורכי הדין יהיה פרופורציונאלי למספר החברים במחוז .  סעיף זה צפוי לשרת בעיקר את המחוזות המרכזיים ובראשם מחוז תל אביב ומחוז המרכז .  
להחלטה השלכות כלכליות רבות ,  מכיוון שהיא תוביל לשינוי חלוקת תקציב הלשכה ,  שעומד כיום על כ-60 מיליון שקל - מתוכם כ-20 מיליון שקלים המועברים למחוזות השונים .  לדברי יוזם החוק ,  ח"כ שאמה ,  מדובר ב"תרומה משמעותית להתנהלות תקינה של לשכת עורכי הדין והגשמת מטרותיה ".  
בלשכת עורכי הדין ,  לעומת זאת ,  סירבו לברך על ההחלטה וטענו כי מדובר בהצעת חוק שתוביל להשתלטות של מחוז תל אביב על הלשכה .  גורמים שונים בקרב עורכי הדין אף הודיעו על כוונתם לפתוח במאבק כנגד החוק :  בצעד יוצא דופן הוגש ערר על החלטת ועדת השרים לענייני חקיקה ,  והנושא עלה לדיון בישיבת הממשלה ,  שהחליט לדחות לבסוף את הערער . 
" הפגיעה בפריפריה בלשכה וצמצום הדמוקרטיה הישירה הם תוצאות שעלולות להיות קשות לעתידה של הלשכה ולציבור עורכי הדין ",  אמר ראש הלשכה ,  עו"ד יורי גיא-רון .  לדברים הצטרפו ראשי כל המחוזות ,  מלבד מחוז תל אביב . 
" מנסים לדלל פה את הייצוג של מחוז הצפון במועצה הארצית "  הוסיף עו"ד מהצפון . " החלטות של המועצה הארצית נוגעות לכולנו ,  אז למה שתהיה פריבילגיה למחוז אחד על חשבון האחרים ?  לא ראוי שקבוצה מסוימת תשלוט בתקציב רק בגלל מקום מושבה ".  
ראש מחוז תל אביב ומרכז ,  עו"ד דורון ברזילי ,  טען כי החלטת הממשלה הולמת . " אני שמח שממשלת ישראל תומכת בהצעת חוק צודקת ונכונה ,  שמביאה למתן כוח רב יותר לציבור עורכי הדין ולא למנגנון .  השינוי בחוק יאפשר את שיפור המינהל התקין ,  ימנע את המשך חלוקת הכספים ללא קריטריונים ברורים ובשרירות לב ". 
לא ברור עדיין מי ינצח בהורדת הידיים של הפרקליטים ,  אך עושה רושם שהמלחמה בין עורכי הדין מתרחבת בימים האחרונים מחוץ לאולמות המשפט - ומגיעה עד לשולחן הממשלה .
 
החלטת ממשלה מאיימת לפלג את לשכת עוה"ד
הממשלה החליטה היום לתמוך בהצעת חוק הקובעת כי הרכב לשכת עורכי הדין ייקבע לפי מספר החברים במחוזות .  עורכי הדין בפריפריה חוששים : " התל אביבים ישתלטו על כל התקציב "
 
