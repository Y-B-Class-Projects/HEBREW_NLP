שובל של הצלחה בבנק ירושלים
הכנסות בנק ירושלים עלו ב-2009 ב-5% והרווח הנקי צמח ב-13% .  הבנק מציג בכל 2009 תשואה של 10.2% על ההון שברשותו - דומה לתשואה של 10.1% שהציג הבנק בשנת 2008
הנק ירושלים שבשליטת משפחת שובל מציג דו"חות שנתיים חיוביים ,  המעידים על עלייה בהכנסות וברווח הנקי .  הכנסותיו של הבנק ממתן אשראי עלו ב-2009 ב-5.1% והסתכמו ב-180.5 מיליון שקל .  הרווח הנקי גדל ב-2009 ב-13.5% ל-58.7 מיליון שקל .  כל רווחי הבנק הן מפעולות שוטפות והבנק אינו מציג רווח או הפסד חד פעמיים .
 הבנק מציג בכל 2009 תשואה של 10.2% על ההון שברשותו ,  בדומה לתשואה של 10.1% שהציג הבנק בשנת 2008 .  התרומה הגדולה לתשואה על ההון ולעלייה בהכנסות מפעולות מימון ,  מגיעה ממימוש ניירות ערך בהיקף של 48.7 מיליון שקל ומעלייה בשווים של ניירות הערך שמחזיק הבנק .  עליות אלה קוזזו על ידי הירידה במרווח הריבית ,  בשל הריבית הנמוכה במשק .
 יחס הלימות ההון של הבנק - הנתון המציג כמה כסף מלווה הבנק לעומת כמות ההון שהוא שומר אצלו כביטחון - עומדת נכון לתום 2009 על 13% ,  לעומת 11.8% בתום 2008 .  הפיקוח על הבנקים דורש מהבנקים להציג יחס הלימות הון של 12% ,  ופירושו כי על כל הלוואה של 100 שקלים שמעניק הבנק ,  עליו להחזיק אצלו הון בהיקף של 12 שקלים .
 נתון מעניין נוסף הוא ההפרשה לחובות מסופקים - ההפרשה עבור חובות שהבנק מטיל ספק ביכולתו לגבות .  זו היתה שלילית ומעידה כי הבנק גבה חובות בהיקף גבוה ב-1.3 מיליון שקל ,  לעומת ההפרשה החשבונאית שביצע .  הירידה בהפרשה לחובות מסופקים  ( שהסתכמה ב-2008 ב-6.8 מיליון שקל )  מעידה על ההתאוששות במצבו של המשק .  בבנק ירושלים מציינים ,  כי עיקר הירידה מגיעה מתחום הלוואות הדיור ,  בשל גביה מרוכזת בעקבות הסדר שבוצע עם קבוצת לווים .
 הכנסות הבנק מעמלות גדלו ב-1% ל-84 מיליון שקל ,  והוצאות השכר גדלו ב-3% ל-105.8 מיליון שקל .  בסך הכל מציג בנק ירושלים יחס כיסוי של 48% ,  כלומר ההכנסות התפעוליות של הבנק  ( בעיקר מעמלות )  מכסות 48% מההוצאות התפעוליות הכוללות שכר ואחזקת מבנים .
 בנק ירושלים מחזיק פקדונות ציבור בהיקף של 7.11 מיליארד שקלים - ירידה של 2% לעומת תום 2008 .  היקף האשראי שמעניק הבנק לציבור ירד ב-2009 ב-2% ,  ל-7.35 מיליארד שקלים .
 עלות שכרו של מנכ"ל בנק ירושלים אבי בזורה ,  הסתכמה בשנת 2009 ב-2.379 מיליון שקל ,  מתוכם 572 אלף שקלים כבונוס והשאר כשכר שוטף .  עלות שכרו של המשנה למנכ"ל ומנהל אגף ניהול סיכונים ונוסטרו יואב נרדי ,  הסתכמה ב-1.289 מיליון שקל .  עלות שכרו של סמנכ"ל ומנהל אגף עסקי בנצי אדירי ,  הסתכמה ב-2009 ב-973 אלף שקלים .  עלות שכרו של הסמנכ"ל ומנהל אגף תפעול ותשתיות בנקאיות רון שגיא ,  הסתכמה ב-831 אלף שקלים .  עלות שכרו של מנהל אגף האשראי הקמעונאי מיכאל בן ישי ,  הסתכמה ב-782 אלף שקלים ,  ועלות שכרו של יו"ר הדירקטוריון יונתן עירוני ,  הסתכמה ב-700 אלף שקלים - עירוני מוגדר כעובד במשרה חלקית בבנק .
 בסך הכל מסתכמות הוצאות השכר של בנק ירושלים עבור ששת הבכירים בלבד ב-6.957 מיליון שקל .
 
שובל של הצלחה בבנק ירושלים
הכנסות בנק ירושלים עלו ב-2009 ב-5% והרווח הנקי צמח ב-13% .  הבנק מציג בכל 2009 תשואה של 10.2% על ההון שברשותו - דומה לתשואה של 10.1% שהציג הבנק בשנת 2008

