קללת הדחיינות
איזהו עשיר
 >  >  השבוע קיבלתי צ'ק בדואר מחברת הביטוח שלי ,  ששלחה לי זיכוי עם תוקף ל-60 יום .  קראתי ברפרוף את המכתב ,  סימנתי בגוגל קלנדר את מועד הפקיעה והנחתי את הצ'ק בקופסת הנעליים שעל שולחן העבודה שלי .  קופסת הנעליים הכילה הרבה חשבונות שעבר זמנם ,  דו"ח לאחר התראת כפל קנס ,  טופס 101 שאמור להסדיר את יחסי עם רשויות המס - ועכשיו נוסף אליה צ'ק בסכנת תפוגה .  בדרך כלל מדובר בריביות של כמה שקלים ,  אלא שלפעמים הנזק עלול להגיע לאלפי שקלים .  אני לא עצלן .  ממש לא .  אני לא צופה בטלוויזיה ,  וגם לא גולש באינטרנט סתם כדי להעביר את הזמן .  אני עובד קשה ,  וכל רגע ביום שלי הוא מתוכנן .  אלא שמשימות כמו לשלם חשבונות או לקפוץ לבנק נהפכות אצלי לפרויקטים אדירים .  מערכת שלמה של תזכורות ,  אזהרות וקנסות נדרשת על מנת שקופסת הנעליים לא תיהפך לערימת ניירות .  20% - דחיינים כרוניים טימותי פיכל ,  דוקטור לפסיכולוגיה שחוקר את בעיית הדחיינות  ( procrastination )  ,  כותב בלוג בשם don't delay . " כולם דוחים משהו לפעמים ,  אבל 20% מהאוכלוסייה הם דחיינים כרוניים ",  הוא מסביר . " אנשים כאלה לא מצליחים לשלם חשבונות בזמן ,  מפספסים את המועד האחרון לקניית כרטיסים ,  לא זוכרים לממש תלושי קנייה ותמיד נזכרים לקנות מתנות רק בערב החג ".  לדחיינים יש שליטה עצמית נמוכה .  הם לא מצליחים לעמוד ביעדים שקבעו לעצמם ,  הם מחפשים הסחות דעת באופן אקטיבי וממציאים לעצמם משימות צדדיות תוך כדי עבודה .  בעידן המחשב ,  הזמינות המיידית של הסחות הדעת הופכת את הדחיינות לבעיה חברתית קשה .  למרות הכל ,  דחיינים לא סובלים מבעיית ניהול זמן .  הם יודעים להעריך יפה כמה זמן דרוש לביצוע משימה ,  אבל הם אוהבים לשקר לעצמם ולומר שתחת לחץ הם במיטבם .  הם מוצאים שלל סיבות לדחות את ביצוע המשימה למחר ,  וכשמגיע מועד הגשת העבודה הם מבלים לילות ללא שינה .  ישנם שלושה סוגים עיקריים של דחיינים :  1 .  המכורים ללחץ .  2 .  אלה המעדיפים להיתפס כחסרי מוטיבציה ,  ובלבד שלא יחשבו עליהם שהם חסרי יכולת .  3 .  אלה שמפחדים לקבל החלטות .  בכל מקרה ,  לפי ד"ר פיכל ,  דחיינות היא תכונה נרכשת ,  והיא ניתנת לשינוי .  הצעד הראשון להתמודדות עם דחיינות הוא לעבוד פחות שעות .  מחקרים מצאו שבשבוע עבודה בן 40-45 שעות הפרודוקטיביות נמצאת בשיאה .  בהיקף שעות עבודה כזה ,  העובדים שומרים על מוטיבציה גבוהה ונוטים פחות לבזבז זמן .  תוספת שעות עבודה מביאה באופן מפתיע לירידה בהספק .  עוד נמצא שפעילות גופנית ושתיית מים מרובה מגבירים את היעילות ומפחיתים דחיינות .  הסיבה היא שיובש וחוסר פעילות פיסית מעצימים את תחושת העצלנות .  מעבר לכך ,  כדאי להיצמד לאנשים יעילים .  השפעתם היא בבחינת לחץ חברתי חיובי .  על ידי חיקוי אנחנו לומדים מהם הרגלים יעילים ונפטרים מהרגלים מזיקים .  התמודדות עם דחיינות כרוכה בעבודה קשה ,  אך התגמול עליה הוא מיידי .  אנשים שנוהגים לבצע את המוטל עליהם ללא דיחוי נהנים מחיים לחוצים פחות ומבריאות טובה יותר .  הם גם צרכנים חכמים יותר - הם לא מבזבזים את כספם על קנסות .  הכותב הוא מהנדס תוכנה ועורך הבלוג  " איזהו עשיר ?  "  whoisrich.cafe.themarker.com

קללת הדחיינות
איזהו עשיר

