בכמה סיבסד בוימלגרין את בעלי המניות ?  
IFRS בשטח
 >  >  כללי החשבונאות דורשים לבצע הפרדה בין הפעילות העצמאית של חברה לבין השקעות או משיכות בעלים שמטופלות במישור ההוני .  בעוד משיכת בעלים בלתי שיוויונית אינה אפשרית מבחינה תיאורטית בחברה ציבורית  ( "דיווידנד מפלה ")  ,  הרי שלא כך הדבר במקרה הפוך שבו בעל השליטה מסבסד את ציבור בעלי המניות .  דוגמה בולטת להשקעת בעלים ניתן למצוא בבוימלגרין קפיטל של שעיה בוימלגרין ,  שצברה בשנים האחרונות קרן הונית של 347 מיליון שקל .  השקעת הבעלים הנפוצה ביותר היא הלוואה לחברה בתנאים מיטיבים ,  שמייצגת למעשה שתי פעולות כלכליות :  האחת ,  הלוואה בתנאי שוק - כלומר בתנאי גיוס ממקורות חיצוניים ;  והשנייה ,  השקעת הבעלים שמצייגת את ההטבה הגלומה .  לצורך המחשה ,  נניח כי בתום 2009 העניק בעל השליטה הלוואה של 108 מיליון שקל לתקופה של שנה ,  ללא ריבית .  אם נניח כי שיעור הריבית שבו החברה היתה מגייסת הלוואה דומה הוא 8% ,  הרי שהשווי ההוגן של ההלוואה במועד קבלתה הוא 100 מיליון שקל .  לפיכך ,  במאזן לתום 2009 תירשם קרן הונית מהשקעת הבעלים בהיקף של 8 מיליון שקל ,  ומנגד יוכרו ב-2010 הוצאות ריבית באותו הסכום .  קרן הונית מסוג זה ניתן למצוא ,  לדוגמה ,  בדו"חות של מנופים פיננסיים וכן בדו"חות של בוימלגרין קפיטל ,  שכבר לצורך רכישת אזורים ב-2006 הנפיקה לבעל השליטה שטר הון צמוד לדולר שאינו נושא ריבית בסכום של 54 מיליון דולר לפירעון עד סוף 2022 ,  וזקפה בהתאם קרן הונית של כ-161 מיליון שקל .  גם ערבות לטובת הלוואות מבנקים היא במהותה השקעת בעלים ,  שכן היא מפחיתה את סיכון האשראי ומסבסדת כלכלית את שיעור הריבית .  ברבעון הראשון של 2009 הוגדלה הערבות של בולמרגין לחובות החברה כלפי בנק המזרחי מ-25 מיליון דולר ל-50 מיליון דולר .  כפועל יוצא ,  השווי ההוגן של הערבות שנאמד ב-69 מיליון שקל נזקף כהשקעת בעלים .  לאור הגידול הרב בסיכון האשראי של בוימלגרין בשנה החולפת ,  האמירו שיעורי הריבית השנתיים הרלוונטיים במאות אחוזים ,  ועמם גם השווי הכלכלי של ההטבות .  כפועל יוצא ,  הסתכמה השקעת הבעלים בתשעת החודשים הראשונים של 2009 ,  שכללה גם הארכת הלוואות בעלים ,  בכ-104 מיליון שקל .  החברה האם ,  בשונה מהחברה הבת ,  אינה נדרשת להפריד ערבויות שניתנו לחברה הבת .  כמו כן ,  בפרקטיקה ממעטות החברות למדוד ערבות כהטבה הונית מנימוקים מסוימים .  השקעת בעלים עשויה לנבוע גם משיפוי של הבעלים - כמו 42 מיליון שקל שהעביר אליעזר פישמן לאליאנס ב-2007 בגין הפסדים מהשקעה בלירה הטורקית ,  וכן ממקרים שבהם בעל השליטה משלם לעובדים או לנותני שירותים .  כך ,  בוימלגרין קפיטל והחברה הבת אזורים מכירות בהוצאות ייעוץ כנגד השקעת בעלים בגין מענקים הוניים שמעניקה ליועץ שלהן החברה האם הסופית בקבוצה - בוימלגרין החזקות .  מבחינה קונצפטואלית ,  יש לכאורה ליישם את עקרונות ההפרדה גם לגבי הסכמי ניהול עם בעלי השליטה .  עם זאת ,  לאור הקושי העצום במדידה אובייקטיבית של שווי שירותים אלה ,  הפרדה כזו בדרך כלל לא מתבצעת בפועל ,  גם כשמתרחשים שינויים בדמי הניהול .  - הכותב הוא יועץ ifrs ומנהל התוכנית בחשבונאות במרכז הבינתחומי הרצליה

בכמה סיבסד בוימלגרין את בעלי המניות ?  
IFRS בשטח

