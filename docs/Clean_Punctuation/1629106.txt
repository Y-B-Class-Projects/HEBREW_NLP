מיומנו של שוכר סדרתי 
על חשבון הבית
 >  >  בנובמבר הקרוב תחגוג משפחתנו עשר שנים באותה דירה - דירת ארבעה חדרים בשכונה שקטה בצפון תל אביב .  כשנכנסנו לדירה היינו זוג צעיר עם כלבה .  כיום אנחנו זוג קצת פחות צעיר שמטופל בשלושה ילדים .  דווקא הכלבה נהייתה בינתיים צעירה יותר .  אם נניח ששכר הדירה הממוצע ששילמנו היה 1,100 דולר בחודש ,  אז בעשר שנים שילמנו לבעלי הבית שלנו סכום מצטבר של כ-130 אלף דולר .  בפועל הסכום גבוה יותר ,  משום שדולר של 2010 שווה פחות מדולר של 2000 .  אנחנו כבר מכירים את הפזמון .  אנשים שגרים בדירה שבבעלותם - כלומר דירה שנקנתה בעזרת הלוואה גדולה מהבנק - יקפצו מיד ויאמרו : " איזה בזבוז .  במקום לשלם לבעל הבית הייתם יכולים לשלם לעצמכם .  הייתם קונים דירה ולאחר 25 שנה של תשלומי משכנתא הדירה היתה שלכם ".  הטיעון הזה לא עובד עלינו .  אנחנו לא מסתכלים על שכר הדירה כ"כסף שאבד ".  ממש לא .  שכר הדירה ששילמנו קנה לנו מוצר חיוני שנקרא דיור .  זה מוצר שגם מי שקונה דירה ורושם אותה על שמו משלם עליו ,  רק שהוא לא תמיד מודע למחיר שהוא משלם עליו .  החיים בשכירות מקנים לנו גמישות והרבה זכויות שרוכשי דירות מוכנים להתפשר עליהן .  השכירות איפשרה לנו לגור בדיוק במקום שבו אנו רוצים ,  אף שהמשאבים שלנו אינם מספיקים כדי לקנות דירה כזאת בעצמנו .  מה קנינו בכסף הזה ?  1 .  מגורים במקום נוח ושקט .  2 .  קרבה למקומות הבילוי החביבים עלינו .  3 .  שכונה עם אוכלוסייה טובה ומוסדות חינוך טובים לילדים .  4 .  עשר דקות נסיעה למקום העבודה .  5 .  קרבה לפארק עירוני גדול .  6 .  שלל חנויות שפתוחות 24 שעות ,  שבעה ימים בשבוע ,  במרחק הליכה או דיווש קצר באופניים .  7 .  חיסכון גדול בזמן שהיה מתבזבז בפקקים .  8 .  שקט נפשי .  אנו לא חייבים לבנק מאות אלפי שקלים .  בקיצור ,  אפשר לומר ששכר הדירה ש"ביזבזנו "  קנה לנו איכות חיים .  נכון ,  למגורים בשכירות יש גם חסרונות .  אנחנו מכירים אותם מצוין .  על כל תיקון בבית צריך לעבור משא ומתן מייגע עם בעל הדירה .  אנחנו לא יכולים לשבור קירות ,  לפתוח חלונות ולעצב את הדירה כרצוננו .  ותמיד קיימת האפשרות שבעל הבית ינסה להעלות את שכר הדירה או שיחליט למכור אותה ,  ואז נצטרך לחפש מעון חדש .  אלה חסרונות ,  נכון ,  אבל אנחנו מתפשרים עליהם וחיים עמם בשלום .  אז יש קצת אי ודאות בחיים .  ככה זה בעולם המודרני .  צריך לדעת להסתדר עמה .  אחרי הכל ,  אנחנו לא לבד .  מיליוני אנשים שעובדים בלונדון ,  פאריס ,  טוקיו וניו יורק עושים בדיוק אותו הדבר .  רבים מהם לא יכולים להרשות לעצמם לקנות דירה בעיר הגדולה ,  אז הם גרים בשכירות .  זה עניין של בחירה .  גם הם ,  כמונו ,  מעדיפים לחיות בתוך העיר וליהנות ממה שיש לה להציע ,  במקום להיתקע כל ערב בפקקים שמובילים לערי השינה שמסביב .
 
מיומנו של שוכר סדרתי 
על חשבון הבית

