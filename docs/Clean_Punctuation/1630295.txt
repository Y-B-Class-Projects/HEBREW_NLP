מכבי נתניה - הפועל עכו :  פלז'ר לפני הביזנס
טגה ואוקוצ'ה יעברו צפונה רק אחרי המפגש בין הקבוצות  ( 19:30 ,  ספורט1 )  .  ימפולסקי יפתח בחוד ,  קרופניק וגומז על הספסל
לאחר משחק חלש שהסתיים בתיקו 0:0 מול הפועל חיפה בשבוע שעבר ,  תנסה מכבי נתניה למצוא ניצחון ראשון בשנת 2010 כשתארח את הפועל עכו  ( ראשון ,  19:30 ,  שידור חי בספורט1 )  .  בשל תוצאות השבת וניצחונותיהן של באר שבע ואשדוד בנתניה יודעים כי רק ניצחון יקרב אותם לזירת המאבק על הכרטיס לפלייאוף העליון .  במהלך השבוע התחזקה הקבוצה בשני שחקני רכש - הבלם ליאניד קרופניק שקיבל את השחרור הבין לאומי שלו מהניו יורק רד בולס והחלוץ דיוויד גומז שהגיע מבית"ר ירושלים .  מנגד צפוי אבודו אוקוצ'ה לעזוב את הקבוצה בשבוע הקרוב ולעבור להפועל עכו .  החלוץ לא הגיע לאימוני סוף השבוע ולא ישתתף במשחק מחר ,  כדי לא ליצור עליו לחץ לא ספורטיבי מצד עכו .
 על אף שאוקוצ'ה לא ישחק ואחמד סבע הפצוע יהיה מחוץ לסגל ,  ולמרות שהקבוצה לא כבשה בשבוע שעבר ,  גומז לא יפתח בהרכב לאחר שהתאמן רק פעמים אחדות עם חבריו החדשים ועדיין לא התחבר לקבוצה מבחינה טקטית .  לצד גומז על הספסל ימתין גם חלוץ קבוצת הנוער אביב עזריה שהוקפץ לבוגרים .  דלה ימפולסקי יחזור להרכב ויפתח כחלוץ חוד בודד במקומו של אוקוצ'ה .  
פרט לכך צפוי עטר להמשיך עם אותו הרכב מהשבוע שעבר ,  כשטל מעבי יפתח כקשר אחורי ועומרי בן הרוש הצעיר כמגן שמאלי .  דניאל ליפשיץ ,  שמגלה יכולת טובה וזכה למחמאות הצוות המקצועי ,  ימשיך לתפוס את מקומו של אריסטיד זוגבו שיצא לאליפות אפריקה .  ביוואן פרנסמן ואוראל דגני ימשיכו במרכז ההגנה ,  על אף שקרופניק מתאמן עם נתניה כבר מספר שבועות ,  זאת הודות ליכולת הטובה שמגלה דגני הצעיר .  באגף הימני יפתח קלמי סבן .  במרכז המגרש לצד טל מעבי ימשיכו אלמוג כהן ורביד גזל ,  שכמלפניהם שניר גואטה ושלו מנשה .
 הרכב משוער :  דניאל ליפשיץ ,  קלמי סבן ,  ביוואן פרנסמן ,  אוראל דגני ,  עומרי בן הרוש ,  אלמוג כהן ,  טל מעבי ,  רביד גזל ,  שניר גואטה ,  שלו מנשה ,  דלה ימפולסקי .
 לאחר התבוסה שבוע שעבר למכבי חיפה  ( 3:0 )  תנסה עכו להתאושש על חשבונם של חניכיו של ראובן עטר ולא להיכנס לרצף של הפסדים שיחזירו את הקבוצה עמוק לתחתית .  עכו סומכת בעיקר על המאזן המצוין שיש לקבוצה בחוץ .  בששת המשחקים האחרונים מחוץ לאצטדיון הביתי בנצרת עילית ,  חזרה הקבוצה עם נקודות .
 המאמן ירון הוכנבוים ערך היום  ( שבת )  אסיפה קצרה בלבד לקראת המשחק ,  אבל נדמה שכבר המאמן החליט לגבי ההרכב .  בן בנימין ,  ששוב יעבור מחר מבחן כשירות ,  אמור לרדת לספסל ובמקומו יעלה רון בן נחום בקישור .  עכו תעלה עם מערך נסוג שבן נחום אמור לרדת לעזרת ההגנה בהתקפות נתניה ולהיות בעצם סוג של בלם שלישי .  מעבר לשינוי הזה ,  כרגע לא נראה כי יהיו שינויים נוספים בהרכבה של עכו בהשוואה לשבוע שעבר .  מי שיחסר עדיין להוכנבוים הוא הקשר ליעד אלמליח שכבר סוחב פציעה מספר שבועות .  
קשר מכבי נתניה אמייה טגה סיכם את תנאיו בקבוצה ויצטרף רשמית לאחר המשחק .  עוד אקס נתניה ,  הקשר הגנאי איברהים עבדול ראזק שכבר חתם על חוזה ,  לא יוכל ליטול חלק במשחק מאחר ועדיין לא עבר בבקרה .  
הרכב משוער :  דודו גורש ,  ליאור ראובן ,  גבע ברקאי ,  איציק כהן ,  דודי פדלון ,  רון בן נחום ,  עמנואל אמנגואה ,  ג'וני טננבוים ,  שחר סימנטוב ,  עומרי אלמקייס ,  אושרי גיטא .
 
מכבי נתניה - הפועל עכו :  פלז'ר לפני הביזנס
טגה ואוקוצ'ה יעברו צפונה רק אחרי המפגש בין הקבוצות  ( 19:30 ,  ספורט1 )  .  ימפולסקי יפתח בחוד ,  קרופניק וגומז על הספסל

