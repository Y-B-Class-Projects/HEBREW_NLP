אובמה יעשה שינוי ב"שינוי "? 
אלון פנקס חושב שהאמריקאים לא הפסיקו לאהוב את אובמה - הם פשוט לא אוהבים את המדיניות שהוא הביא עימו .  אך מה יהיה עתיד ה"שינוי "?  אובמה תחת אזהרה אמריקאית
ברק אובמה פירש שלא כהלכה את גודל נצחונו ואת מהות המנדט שקיבל מהבוחרים ב 2008 .  האם ייתכן שהקביעה הזו נכונה ?  האם יכול להיות שרוב עצום של אמריקאים הצביעו עבור  " שינוי "  ועבור המועמד שמסמל את שינוי הכיוון ,  וברגע האמת נרתעו מהעלות ?  
הוויכוח הגדול סביב אובמה הוא ויכוח המלווה את הרפובליקה האמריקאית מאז היווסדה :  ממשלה גדולה או ממשלה קטנה ?  ממשלה פולשנית ,  מווסתת ,  מעניקת שירותים שעולה הרבה כסף או ממשלה קטנה ,  התערבות מינימלית בשווקים ובחיים ,  מיסוי נמוך ,  מעט שירותים ,  כל אדם לנפשו .  מבחינה זו אובמה איננו נושא הביקורת ,  מדיניותו היא שעומדת לביקורת כפי שהיה עומד לביקורת ג'ון מקקיין או כל אחד אחר .
 מתוך שנים-עשר הנשיאים שכיהנו מאז מלחמת העולם  ( טרומן עד אובמה )  ,  אובמה נמצא בשליש התחתון של הירידה בתמיכה מיום ההשבעה ועד ליום השנה הראשונה לכהונתו .  ב 20 בינואר 2009 עמד שיעור התמיכה באובמה על 67% .  כיום ממוצע סקרי התמיכה הוא 49.9% ,  כלומר צניחה של 17% .  רק לג'רלד פורד היו נתונים נמוכים מאלו .  מצד שני ,  שחיקת התמיכה נוגעת למדיניות ועלויותיהן ,  בעוד שהתמיכה האישית בנשיא נותרה גבוהה מאד ודומה לזו שקיבלו רונלד רייגן  ( 1982 )  וביל קלינטון  ( 1994 )  .  שניהם המשיכו ונבחרו לכהונה שנייה .
 לפני שמשתעשעים עם הספדים פוליטים  ( מוקדמים ומופרזים )  ,  נבואות זעם על  " אג'נדה אבודה "   ( ממש לא )  ו"הקטסטרופה הצפוייה לדמוקרטים בבחירות לקונגרס בנובמבר 2010 "   ( סביר )  ,  בואו לרגע אחד ניזכר ברקע ובהקשר הפוליטי-כלכלי של תקופת הבחירות והיום בנובמבר 2008 בו נבחר ברק אובמה לנשיא ה-44 של ארה"ב .  אובמה נבחר לאחר שמונה שנות נשיאות של בוש ,  נשיא שמרן ,  לא אהוד בכהונתו השנייה שדומה שלא באמת ניהל את אמריקה .  אובמה נבחר לרקע שתי מלחמות ,  קריסת תעשיית הרכב האמריקאית ,  גרעונות עתק בתקציב ובמאזן המסחרי וחשוב מכל :  אובמה נבחר אל תוך משבר כלכלי עצום מימדים .  מה שהחל כמשבר משכנתאות ,  קריסת בנקי ההשקעות של וול סטריט  ( בסמוך לבחירות )  ,  משבר שווקי אשראי הצטבר לכדי משבר מבני  ( שגלש למשבר עולמי )  שלאחריו למעשה אין יותר  " וול סטריט "  במובן שהעולם מכיר מזה 50-60 שנים ובמבנה שכל פרח-מנהל עסקים ידע לתאר בעיניים מצועפות מאז שנות ה-80 .  כאשר בוחנים את מדיניותו של אובמה :  חבילת התמריצים לשווקי ההון ולבנקים  ( קרוב ל 800$ מיליארד )  ,  וכ 150$ לתעשיית הרכב ,  קשה להתחמק מהמסקנה שלאור המיידיות ומצב החירום שנוצר ,  כל נשיא היה מקבל את אותן החלטות .  הבעייה התחילה עם השאיפה המקיפה של אובמה להעביר רפורמה בבריאות ,  לראשונה מאז ימי הנשיא ג'ונסון בשנות הששים .  46 מיליון אמריקאים חסרי ביטוח בריאות ,  את זה אתקן ובשביל זה נבחרתי ,  אמר אובמה .  אלא שהאמריקאים שבחרו בו ,  מעבר לבוחרים הדמוקרטים הרגילים  ( בארה"ב כיום ,  בחלוקה גסה ופשטנית יש כ 40% דמוקרטים ,  30% רפובליקאים ו 30 % " עצמאיים "  שהצביעו לרייגן ,  עברו לקלינטון ,  הלכו לבוש והרגישו נוח - הצעירים והאמידים שבהם - עם אובמה )  ,  ראו מול העיניים נשיא שאיננו מתמקד בתעסוקה ובטחון כלכלי ,  אלא ברפורמה בבריאות שתעלה כ 100$ מיליארד מדי שנה בחמש השנים הקרובות .  הם אלו שהצביעו עבור המועמד הרפובליקאי - כאזהרה לאובמה - בבחירות המיוחדות במסצ'וסטס בשבוע שעבר .
 סביר שאובמה יבצע שורה של שינויים במדיניות וסדר יום  " שינוי "  עליו נבחר .  הוא יתנתק מהקונגרס עד כמה שאפשר ,  יתמקד יותר בכלכלה המשפיעה על מקומות עבודה ופחות על הוצאות ענק ,  יהיה  " נשיאותי "  יותר ופוליטי פחות ,  יעסוק בנושאי חוץ הכרחיים בלבד כגון אפגניסטאן ,  טרור ,  עיראק ,  איראן ורוסיה ופחות במה שלא מעניין את האמריקאים  ( ישראל-פלשתינים למשל )  .  הקו האסטרטגי של אובמה מלכתחילה היה ברור :  טיפול במקביל ולא בהדרגה בשורה של נושאי הענק האלו .  זה גובה מחיר תדמיתי ופוליטי אבל יש כאן גם חשבון אסטרטגי :  הביקורת תשכך לקראת מחצית-סוף 2011 ,  שנה שלמה לפני הבחירות הבאות לנשיאות .
 
אובמה יעשה שינוי ב"שינוי "? 
אלון פנקס חושב שהאמריקאים לא הפסיקו לאהוב את אובמה - הם פשוט לא אוהבים את המדיניות שהוא הביא עימו .  אך מה יהיה עתיד ה"שינוי "?  אובמה תחת אזהרה אמריקאית

