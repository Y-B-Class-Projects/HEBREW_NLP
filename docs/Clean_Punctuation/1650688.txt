לדור החליט :  פרשת RP ראויה לחקירה פלילית 
פרטים בלעדיים מאחורי הקלעים של החקירה נגד דני דנקנר :  מנהלת המחלקה הכלכלית בפרקליטות ,  אביה אלף ,  היא הרוח החיה מאחורי החקירה .  אלף בחנה מידע שהגיע לפרקליטות ,  ובאישורו של פרקליט המדינה ,  משה לדור ,  הורתה למשטרה לפתוח בחקירה
 >  >  מנהלת המחלקה הכלכלית בפרקליטות המדינה ,  אביה אלף ,  היא הרוח החיה מאחורי חקירת המשטרה את דני דנקנר - מי שהיה יו"ר בנק הפועלים וכיום מכהן כמנכ"ל אריסון השקעות .  ההחלטה לפתוח בחקירה התקבלה על סמך מידע שהגיע לפרקליטות המדינה בפרשת rp ,  שנחשפה לראשונה ב-themarker .  אלף בחנה את המידע ,  והחליטה להורות למשטרה לפתוח בחקירה .  ההחלטה התקבלה בעצה אחת עם פרקליט המדינה ,  משה לדור .  ככל הידוע ,  בעת ההחלטה לפתוח בחקירה עמדה לנגד עיניה של אלף פרשה זו בלבד .  בפרשת rp נחקר דנקנר בחשד שלפיו דירקטוריון הפועלים בראשותו החליט לפצות את קרן rp קפיטל ב-25 מיליון דולר כחלק מעסקת רכישת הבנק הטורקי פוזיטיף ,  כשדנקנר מצוי בניגוד עניינים :  קרן rp נמצאת ביחסים עסקיים עם חברת אלרן שבשליטת קרובי משפחה של של דני דנקנר ,  ושלו עצמו היו מניות בה .  החקירה רק בתחילתה ,  והיא לא תהיה קצרה .  ההערכות הן כי היא תימשך שבועות ואולי חודשים .  דנקנר עצמו עוד יזומן לחקירה .  הכדור מצוי כעת בידי חוקרי יאח"ה .  האם דנקנר צפוי לתהליך חקירתי שיימשך שנים ,  כמו שר החוץ אביגדור ליברמן ,  שמתארח בקביעות במשרדי יאח"ה בשנים האחרונות ?  סביר להניח שלא עד כדי כך .  חקירותיו של ליברמן הסתבכו בשל הצורך לקיים חיקורי דין בחו"ל .  רוב החיקורים שנדרשו במקרה של ליברמן היו במדינות שאינן נוטות לשתף פעולה בקלות עם חקירות ישראליות בחו"ל ,  מסיבות שונות .  במקרה של דנקנר ,  החקירה עוד בשלב מוקדם ביותר וקשה להעריך אם יידרשו חיקורי דין בחו"ל .  רק אם יהיו כאלה ,  צפויה החקירה להתארך באופן מיוחד .  מה כן יעכב את החקירה ?  ההסתעפויות שלה .  מאז שהחלה יאח"ה לפעול הגיעו אליה פרטים על חשדות אחרים .  מחד גיסא ,  מדובר בהצפה .  בשבוע אחד זרם מידע על חשדות לאי סדרים בפעילותו של דנקנר בשלוש פרשיות נוספות .  הפרשות הללו אינן קשורות לפרשת rp .  מאידך גיסא ,  הנושאים החדשים נראים למתבונן מבחוץ גבוליים מבחינת ההיבטים הפליליים שלהם ,  ונושקים יותר לתחום האכיפה המינהלית והאזרחית .  מדובר למשל ,  בחשד להסדרת אשראי לטייקונים בניגוד לנהלים .  למצות את החקירה ככל הידוע ,  ביאח"ה מתכוונים למצות את החקירה בכל אחד מהנושאים שעלו .  בסוגיית מיצוי החקירה באה לידי ביטוי עמדתה של אלף ,  שהמחלקה הכלכלית שבראשותה מלווה את החקירה .  ספק אם גופים אחרים שעקבו אחר הנעשה בבנק הפועלים היו מחליטים להורות על חקירה פלילית - גם לא בפרשת rp .  אלף סברה כי פרשת rp מחייבת חקירה פלילית גם אם ממצאיה לא יגבשו ראיות להעמדה לדין .  מרגע שניתן האור הירוק ,  כל מה שיצוף על פני השטח - ייחקר .  פרקליט המדינה לדור ,  בעצמו בעל מומחיות בתחום עבירות צווארון לבן ,  נתן גיבוי לעמדה זו .  ברור לפיכך ,  כי המידע הראשוני שהגיע לפרקליטות בפרשת rp שיקף לדעת אלף ולדור מעשים הראויים לטיפול פלילי .  יש גורמים הצופים מהצד בפקפוק .  בחוגים משפטיים מחוץ לפרקליטות נחשבת אלף פרקליטה מחמירה במיוחד ,  ויש הטוענים בחוגים אלה כי דבר מהחשדות נגד דנקנר אינו ראוי לטיפול במישור הפלילי .  הטענה היא כי כתבי אישום בעבירות נגד דירקטורים ,  ובמיוחד עבירות מרמה והפרת אמונים שבהן חשוד דנקנר - קשים להוכחה .  לכן ,  אם יוגש כתב אישום ייגרר התיק שנים בבית המשפט ובערעורים ולא תושג כל הרתעה ,  למעט עינוי הדין שיעבור דנקנר באופן אישי .  אלף ידועה כמי שחושבת אחרת .  כך למשל ,  הורתה על הגשת כתבי אישום נגד דירקטורים בבנק למסחר כשמונה שנים לאחר קריסתו ,  בעקבות ההונאה של אתי אלון .  אלף משוכנעת שכתב האישום ההוא מחויב המציאות ומרתיע .  אלף נפגשה עם בכירים בבנק ישראל כדי לעדכנם על ההחלטה לפתוח בחקירה .  לדור ואלף מודעים בוודאי לביקורת שלפיה הפרשה מצטיירת כעניין גבולי שראוי היה להשאירו למישור מינהלי ולא פלילי .  החלטתם ליזום חקירה מלאה נועדה בראש ובראשונה להביא לרשויות האכיפה מידע מלא על התנהלותו של דנקנר .  לא מן הנמנע שבסופו של דבר יוחלט כי הדרך למצות עמו את הדין אינה כתב אישום פלילי .  שתיקת הפרקליטות והמשטרה נכון להיום מעידה בעיקר כי החוקרים והתובעים עדיין לא גיבשו דעה מוצקה .  בינתיים עסוק בנק ישראל בהעברת חומרי חקירה ליאח"ה ,  כל אימת שמגיע מידע חדש למשטרה המחייב בדיקת זווית נוספת בהתנהלות דנקנר .  רשויות אחרות ,  למשל רשות ניירות ערך ,  ממתינות בעניין לסיום החקירה הפלילית .  לאחר שיועברו הממצאים לפרקליטות ,  גם אם יוחלט לא להעמיד את דנקנר לדין - יש מקום לבחון את התנהלותו של בנק הפועלים במישור הממשל התאגידי .  ככל הידוע ,  חקירת יאח"ה עד עתה מצביעה על כך שבבנק לא טיפלו במעשיו של דנקנר ,  לא ערכו חקירה פנימית ולא חשדו באי סדרים מצדו .  גם אם החקירה נגד דנקנר תסתיים בסגירת התיק הפלילי ,  הבנק יצטרך לבדוק את עצמו .  הבנק יוכל לעשות זאת רק בתום החקירה כדי שלא להיחשד בשיבושה .
 
לדור החליט :  פרשת RP ראויה לחקירה פלילית 
פרטים בלעדיים מאחורי הקלעים של החקירה נגד דני דנקנר :  מנהלת המחלקה הכלכלית בפרקליטות ,  אביה אלף ,  היא הרוח החיה מאחורי החקירה .  אלף בחנה מידע שהגיע לפרקליטות ,  ובאישורו של פרקליט המדינה ,  משה לדור ,  הורתה למשטרה לפתוח בחקירה

